+++
title = "व्यवहारः"
unicode_script = "devanagari"
+++


**viṣayānukramaṇikā**

भागः १

1	vyavahārasvarūpanirūpaṇam

2	aṣṭādaśapadanirūpaṇam

3	vyavahārabhedāḥ

4	nirṇetṛnirṇayaḥ

5	dharmasthāne avasthānam

6	vyavahāradarśanavidhiḥ

7	āsedhavidhiḥ

8	vyavahāradarśanopakramaḥ

9	pratijñāpādaḥ

10	uttarapādaḥ

11	vivādaviṣayavacanāni

12	pratyākalitapādaḥ

13	kriyāpādaḥ

14	lekhyanirūpaṇam

15	lekhyaparīkṣā

16	bhuktinrūpaṇam

17	sākṣilakṣaṇāni

18	sākṣibhedāḥ

19	asakṣibhedāḥ

20	sākṣyudbhāvanam

21	sākṣiparīkṣā

22	sākṣyanuyojanavidhiḥ 

23	sākṣyapraśnavidhiḥ

24	sakṣyavādavidhiḥ

25	sākṣivacoviṣayavacanāni 

26	sākṣiviṣayavacanāni

27	asaśkṣipratyayāḥ

28	divyanrūpaṇam

29	abhiyogālpatvamahattvajñānopayogivacanāni

30	dhanaparimāṇato divyavyavasthā

31	vivādijātyādito divyavyavasthā 

32	ṛtuto divyavyavasthā

33	divyadeśāḥ

34	dhaṭanirmāṇavidhiḥ

35	sarvadivyasādhāraṇavidhiḥ

36	dhaṭāropaṇavidhiḥ

37	agnividhiḥ

38	kośavidhiḥ

39	taṇḍulavidhiḥ

40	taptamāṣavidhiḥ

41	phālavidhiḥ 

42	dharmajadivyavidhiḥ

43	nirṇayādikṛtyam

44	daṇḍaviṣayavacanāni

45	punarnyāyaḥ

46	kṛtanivartanam

47	bālādidhanaviṣayavacanāni

भागः २

1	**ṛṇādānākhyaṃ prathamaṃ padam**

		dhanaprayogavidhiḥ

	ādhiprakaraṇam

	nirdoṣadhanikasyādhiviṣayāṇi

	sadoṣadhanikasyādhiviṣayāṇi

	ādheḥ svatvadhvaṃsādiviṣayāṇi

	ādhisiddhiviṣayāṇi

	ādhyādivivādāpanodaviṣayāṇi

	ādhimocanaviṣayāṇi

		pratibhūprakaraṇam

		pratibhūbhedāḥ

		pratibhuvām asādhāraṇavidhiḥ

		pratibhūputrādīnāṃ vidhayaḥ

		pratibhvādidattapratikriyāvidhayaḥ

		vṛddhiprakaraṇam

	vṛddhibhjedāḥ

	vṛddhiparimāṇaniyamaḥ

	akṛtavṛddhividhayaḥ

	akṛtavṛddhyapavādaḥ

	vṛddhigrahaṇapratiṣedhāḥ

	vṛddhyuparamāvadhinirūpaṇam

	vṛddhyuparamāpavādaḥ

	adhamarṇaprakaraṇam

	ṛṇapratidānavidhiḥ

	asamarthādharmarṇaviṣayāṇi

	ṛṇagrahaṇopāyaḥ

	dussādhādhamarṇaviṣayāṇi

	ṛṇapratidātṛprakaraṇam

	putraviṣayāṇi

	pautraviṣayāṇi

	rikthagrāhādiviṣayāṇi

	kuṭumbaviṣayāṇi

	kuṭumbajanaviṣayāṇi

	paratantrastrīviṣayāṇi

	atītottamarṇaṛṇāpākaraṇaviṣayāṇi

2	**nikṣepaḥ**

	nikṣepādisthāpanavidhiḥ

	tasya pālanavidhiḥ

	sabhyabhūtagrahītṛviṣayāṇi

	sabhyābhāsagrahītṛviṣayāṇi

	grahītṛsthāpakādikṛtyam

	pratyanantare pratyarpaṇapratiṣedhāpavādaḥ

	yācitānvāhitaviṣayāṇi

3	**saṃbhūyasamutthānam**

	saṃbhūyakāriṇāṃ vaṇijāṃ vidhayaḥ

	saṃbhūyakṛṣikāṇāṃ vidhayaḥ

	saṃbhūya śilpināṃ vidhayaḥ

	saṃbhūya ṛtvijāṃ vidhayaḥ

	sambhūya nartakādīnāṃ vidhayaḥ

4	**dattāpradānikam**

	adeyaviṣayāṇi

	deyaviṣayāṇi

	dattaviṣayāṇi

	adattaviṣayāṇi

5	**abhyupetyāśuśrūṣā**

	karmakaraviṣayāṇi

	dāsanirūpaṇam

	dāsaviṣayāṇi

6	**vetanānapākarma**

	vetanasamarpaṇaviṣayāṇi

	bhṛtyaviṣayāṇi

	svāmiviṣayāṇi

	paṇyastrītadupabhoktṛviṣayāṇi

	svāmipālapadam

	paśvādivyatikramaviṣayāṇi

7	**asvāmivikrayaḥ**

	vipratipannāsvāmivikrayaviṣayaḥ

	svāmyanarpitatadīyavastubhoktṛviṣayaḥ

8	**vikrīyāsaṃpradānam**

	vikrīyāsaṃpradānavidhiḥ

9	**krītvānuśayaḥ**

	krītvānuśayaviṣayāṇi

10	**samayānapākarma**

**	**samayānapākarmavidhiḥ

11	**kṣetrajavivādaḥ**

	sīmāliṅganirūpaṇam

	sīmāvivādanirṇayaḥ

	sīmāsākṣyādyaparādhaviṣayāṇi

	nadyādivaśāt prāptabhūviṣayāṇi

	gṛhādiviṣayāṇi

	setvādiviṣayāṇi

	kṣetrakartṛviṣayāṇī

12	**strīpuṃsaṃbandhaḥ**

	strīrakṣaṇavidhiḥ

	strīrakṣaṇaprakāraḥ

	adhivedanam

	atyājyastrīviṣayāṇi

	tyājyastrīviṣayāṇi

	jāyāpatidharmāḥ

	strīdharmāḥ

	strīkarmāṇi

	proṣitabhartṛkādharmāḥ

	mṛtabhartṛkādharmāḥ

13	**dāyavibhāgaḥ**

	vibhāgakālakartṛpradarśanam

	jīvadvibhāgaprakāraḥ

	tatra samavibhāgaprakāraḥ

	tatra viṣamavibhāgaprakāraḥ

	ajīvadvibhāgaviṣayāṇi

	dāyānarhaviṣayāṇi

	vibhājyanirūpaṇam

	avibhājyanirūpaṇam

	putrapautrādivibhāgaviṣayāṇi

	strīdhanavibhāgaviṣayāṇi

	strīdhanakṛtyam

	strīdvārāgatadhanavibhāgaḥ

	gauṇapitṛdvārāgatadhanavibhāgaḥ

	aputradvārāgatadhanavibhāge patnīviṣayāṇi

	aputradvārāgatadhanavibhāge duhitrādiviṣayāṇi

	saṃsṛṣṭabhrātrādiviṣayāṇi

	vibhaktajaputrādivibhāgaḥ

	avaplutavibhāgaḥ

	vibhaktakṛtyam

	vibhāgataddharmasadbhāvanirṇayahetavaḥ

14	**sāhasapadam**

	vadhalakṣaṇasāhasaviṣayāṇi

	steyaviṣayāṇi

	kevalasteyaviṣayāṇi

	sāhasastrīsaṃgrahaviṣayāṇi

	kevalastrīsaṃgrahaviṣayāṇi

	ubhayapāruṣyaviṣayāṇi

	sāhasakalpāparādhadaṇḍaviṣayāṇi

15	**vākpāruṣyam**

	vākpāruṣyavidhiḥ

16	**daṇḍapāruṣyam**

	daṇḍapāruṣyavidhiḥ

17	**dyūtasamāhvayaḥ**

	dyūtasamāhvayavidhiḥ

18	**prakīrṇakapadam**

	prakīrṇakavidhiḥ



idānīṃ vyavahārakāṇḍam ārabhyate | tatrādau vyavahārasvarūpaṃ nirūpyate | tatra bṛhaspatiḥ:

	dharmapradhānāḥ puruṣāḥ pūrvam āsann ahiṃsakāḥ |

	lobhadveṣābhibhūtānāṃ vyavahārah prakīrtitaḥ||

asyārtho nāradena vivṛtaḥ:

	dharmaikatānāḥ puruṣāḥ yadāsan satyavādinaḥ |

	tadā na vyavahāro 'bhūn na dveṣo nāpi matsaraḥ ||

	naṣṭe dharpe (dharme?) manuṣyāṇāṃ vyavahāraḥ prakīrtitaḥ || iti

manuṣyāṇāṃ ṛṇādānādiviṣayakā vivādā vyavahāraḥ prakīrtita ity arthaḥ| tathā ca kātyāynaḥ

	prayatnasādhye vicchinne dharmākhye nyāyavistare |

	sādhyamūlas tu yo vādo vyavahāraḥ sa ucyate ||

ayam arthaḥ | "samyag bhāṣaṇāhiṃsananimittam" ityādiprayatnasādhye dharmākhye padārthe lobhadveṣādivaśād vicchinne sati yatra ṛṇādānādau sādhanaprāptyarthaṃ samayadharmādau ca paradharmavarjanārthaṃ nyāyavistaraṇam kriyate, tatra sādhyamūlo yo manuṣyāṇāṃ vivādaḥ sa vyavahāra ucyate it | ata eva hārītaḥ |

	svadhanasya yathā prāptiḥ paradharmasya varjanam |

	nyāyena kriyate yatra vyavahāraḥ sa ucyate ||

dhanāpahnavavivādaḥ pāṣaṇḍādīnāṃ svadharmasamayavivādo 'pi vyavahāra ity arthaḥ | na caivaṃ cauryapāruṣyādivivādo na vyavahāra iti śaṅkanīyam | yata āha yājñavalkyaḥ |

	smṛtyācāravyapetena mārgeṇādharṣitaḥ paraiḥ |

	āvedayati ced rājñe vyavahārapadaṃ hi tat || iti |

kātyāyano 'pi |

	śiṣyaṃ krodhena hanyāc ced ācāryo latayā vinā |

	yenātyarthaṃ bhavet pīḍā vādaḥ syāc chiṣyataḥ pituḥ ||

bṛhastapatir api |

	prayacchec ced bhṛtiṃ svāmī bhṛtyānāṃ karma kurvatām |

	na kurvanti ca bhṛtyāś cet tatra vādaḥ pravartate ||

	hiṃsāṃ vā kurute kaścid deyaṃ vā na prayacchati |

	dve hi sthāne vivādasya tayor bahutarā gatiḥ ||

uśanā api |

	kāryam uddiśya yat kiṃcit kvacid rājñe nivedayet |

	padaṃ tad aṣṭādaśadhā vivādānāṃ prakīrtitam ||

evaṃ cāṣṭādaśavidhaviṣayāṇām anyatamaviṣayako vivādo vyavahāra iti yājñavalkyādivacanānām ārthiko 'rthaḥ pratyetavyaḥ | ata eva nāradaḥ |

	ṛṇādānaṃ hy upanidhiḥ saṃbhūyotthānam eva ca |

	dattasya punar ādānam aśusrūṣābhyupetya ca ||

	vetanasyānapākarma tathaivāsvāmivikrayaḥ |

	vikrītāsaṃpradānaṃ ca kṛītvānuśaya eva ca ||

	samayasyānapākarma vivādaḥ kṣetrajas tathā |

	strīpuṃsayoś ca saṃbandho dāyabhāgo 'tha sāhasam ||

	vākpāruṣyaṃ tathaivoktaṃ daṇḍapāruṣyam eva ca |

	dyūtaṃ prakīrṇakaṃ caivety aṣṭādaśapadaḥ smṛtaḥ ||

ṛṇādānādyaṣṭādaśaviṣayānyatamaviṣayo vyavahāraḥ smṛta ity arthaḥ | na ca vācyam: nikṣepādipadāntaravyavahārasmaraṇād "aṣṭādaśapadaḥ smṛtaḥ" ity etad viruddham iti | yata āha sa eva |

	eṣām eva prabhedo 'nyaḥ śatam aṣṭottaraṃ smṛtam |

	kriyābhedān manuṣyāṇāṃ śataśākho nigadyate || iti 

kātyāyano 'pi |

	aṣṭādaśakriyābhedād bhinnāny aṣṭasahasraśaḥ || iti |

kriyābhedāt sādhyabhedād ity arthaḥ | anena vyavahārā apy aṣṭasahasraśo bhinnā ity arthād uktam | śatam aṣṭottaram aṣṭasahasraśa ity etayor bahutvapratipādanaparatvād avirodhaḥ | 

**iti smṛticandrikāyāṃ vyavahārasvarūpanirūpaṇam**

**athāṣṭādaśapadanirūpaṇam**

tatra ṛṇādānasya svarūpaṃ bhedāś ca kecin nāradena darśitāḥ |

	ṛṇaṃ deyam adeyaṃ ca yena yatra yathā ca yat |

	dānagrahaṇadharmaś ca ṛṇādānam iti smṛtam ||

dyūtādikutsitetarakāryārthaṃ pitrādikṛtaṃ ṛṇaṃ deyam | kuṭumbabharaṇādyāvaśyaketarakāryārthaṃ putrādikṛtam ṛṇaṃ deyam | putrapautrādyadhikāriṇāṃ bālyāpagamanāntarādikāle dvaiguṇyādiprakāreṇa ṛṇaṃ deyam iti yat tat sarvam, tathā "bandhagrahaṇādidhanaprayogadharmāḥ śanaiḥ" ityādi prayuktadhanādānadharmāś ca yasmin vivādaviṣaya uktāḥ tat padam ṛṇādānam iti smṛtam ity arthaḥ | dvitīyapadasyāpi svarūpaṃ bhedaṃ cāha sa eva |

	svadravyaṃ yatra visrambhān nikṣipaty aviśaṅkitaḥ |

	nikṣepo nāma tat proktaṃ vyavahārapadaṃ budhaiḥ ||

	asaṃkhyātam avijñātaṃ samudraṃ yan nidhīyate |

	taj jānīyād upanidhiṃ nikṣepaṃ gaṇitaṃ viduḥ || iti |

nikṣepopanidhyor gaṇitāgaṇitatvanibandhano bheda ity arthaḥ | avijñātam ity asyārtho bṛhaspatinā prapañcitaḥ |

	anākhyātaṃ vyavahitam asaṃkhyātam adarśitam |

	mudrāṅkitaṃ ca yad dattaṃ tad aupanidhikaṃ smṛtam || iti |

dattaṃ parahasta iti śeṣaḥ | tathā ca yājñavalkyaḥ |

	bhājanastham asaṃkhyātaṃ haste nyasya yad arpyate |

	dravyaṃ tad aupanidhikaṃ pratideyaṃ tathaiva tat ||

bhājanaṃ nikṣepyasyādhārabhūtaṃ karaṇḍakādipātram | hasta ity upalakṣaṇam | ata eva nāradaḥ |

	anyadravyavyavahitaṃ dravyam avyākṛtaṃ ca yat |

	nikṣipyate paragṛhe tad aupanidhikaṃ smṛtam ||

yatra tal lakṣaṇarahitaṃ sthāpyate tan nyāsākhyam ity āha bṛhaspatiḥ |

	rājacorārātibhayād dāyādānāṃ ca bādhanāt |

	sthāpyate 'nyagṛhe dravyaṃ nyāsas tat parikīrtitaḥ || iti |

kātyāyanas tv asyāpavādam āha |

	krayaproṣitanikṣiptabandhānvāhitayācitam |

	vaiśyavṛttyarpitaṃ caiva so 'rthas tūpanidhiḥ smṛtaḥ ||

krayaḥ krayadhanam | proṣitanikṣiptam ity atra proṣitagrahaṇaṃ pravatsyata upalakṣaṇārtham | bandha ādhiḥ | anvāhitam anyasmai dātum arpitam | yācitaṃ parakīyam alaṃkārādyartham ānītam | vaisyavṛttyarpitaṃ vṛttyartham arpitaṃ kṛṣyādikarmādyartham anyasyārpitam | evam uktabhedo nikṣepādiḥ punar dvividha ity āha nāradaḥ |

	sa punar dvividhaḥ proktaḥ sākṣimān itaras tathā |

	pratidānaṃ tathaivāsya pratyayaḥ syād viparyaye ||

pratyayo divyam |

tathā tṛtīyapadasyāpi tenaiva svarūpabhedau darśitau --

	vaṇikprabhṛtayo yatra karma saṃbhūya kurvate |

	tat saṃbhūyasamutthānaṃ vyavahārapadaṃ smṛtam ||

vaṇijo vāṇijyam, ṛtvijo yajñam, kṛṣīvalāḥ kṛṣim, hemakārādayaḥ śilpam, nartakādayo nṛttādikam, stenāḥ steyam, yatra saṃhatya kurvate, tat saṃbhūya kriyamāṇaṃ vāṇijyādi saṃbhūya samuttiṣṭhante samedhante 'neneti vyutpattyā saṃbhūyasamutthānākhyaṃ vyavahārapadam ity arthaḥ | **vaṇikprabhṛtaya** ity anenaivaite bhedā darsitāḥ | tathā caturthasyāpi padasya svarūpabhedau (?) tenaiva darśitau |

	datvā dravyam asamyag yat punar ādātum icchati |

	dattāpradānikaṃ nāma vyavahārapadaṃ hi tat ||

yasmin dāne dattaṃ dravyaṃ karmakārādivaiguṇyāt punaḥ saṃpradānād apahāryaṃ tad dānam | dattasyāpradānam asmin vidyata iti vyutpattyā dattāpradānikākhyaṃ vyavahārapadam iti śrauto 'rthaḥ | tathā karmakārādyavaiguṇyād dattasyānapākarmānapanayanam asminn iti vyutpattyā dattānapākarmākhyam apīdam eva padam ity ārthiko ‘rthaḥ | evaṃ śrutyarthābhyām asya padasya dvaividhyam abhidhāya punar deyādeyādikarmakārakabhūtadravyabhedena cāturvidhyam āha sa eva |

	atha deyam adeyaṃ ca dattaṃ cādattam eva ca |

	vyavahāreṣu vijñeyo dānamārgaś caturvidhaḥ ||

deyam aniṣiddhaṃ dānakriyāyāṃ nirvartakaṃ dravyam | adeyaṃ cānirvartakam | dattaṃ dāne sati saṃpradānād anapahāryam | adattaṃ cāpahāryam ity etair deyādeyadattādattair dānamārgo dānaprakāraś caturvidho vyavahāreṣu vijñeya ity arthaḥ | tathānantarapadasyāpi svarūpabhedāv uktau |

	abhyupetya tu śuśrūṣāṃ yas tāṃ na pratipadyate |

	aśuśrūṣābhyupetyaitad vivādapadam ucyate ||

yacchiṣyādiśuśrūṣakasyāṅgīkṛtagurvādyājñākaraṇaṃ tad abhyupetyāśuśrūṣākhyaṃ vivādapadam ity arthaḥ | ya iti sāmānyaśabdoktaśiṣyāntevāsibhṛtakakarmakṛddāsākhyapañcaśuśrūṣakavaśāt pañcavidhatvam asya padasyārthāt siddham iti na tena pṛthag bhedo darśitaḥ | bṛhaspatinā punar bahudhā bhedā darśitāḥ |

	anekadhā tv abhihitā jātikarmānurūpataḥ |

	vidyāvijñānakāmārthanimittena caturvidhā (?) ||

	ekaikāḥ punar eteṣāṃ kriyābhedāt prabhidyate || iti |

vedavidyā hi śiṣyasya śuśrūṣukatve nimittam | śilpavijñānam antevāsinaḥ | kāmārthau bhṛtakādeḥ | anantarapadasya tu svarūpabhedau nāradenābhihitau |

	bhṛtyānāṃ vetanasyokto dānādānavidhikramaḥ |

	vetanasyānapākarma tad vivādapadaṃ smṛtam ||

bhṛtyānāṃ bhṛtyarthaṃ karma kurvatāṃ vetanasya bhṛter dānādānavidhikramaḥ īdṛśasya deyaṃ īdṛśasya na deyam, dattam apy evaṃvidhāt pratyādeyaṃ kvacid dviguṇaṃ deyam ityādyuktaṃ yatra vivādapade tad vetanasya bhṛter anapākarma anapanayanam ananurūpakaraṇaṃ vātra vidyate iti vyutpattyā vetanānapākarmākhyaṃ vivādapadam ity arthaḥ | anenaiva deyādisādhyabedād asya padasyānekavidhatvam uktam | evam antarapadasyāpy āha |

	nikṣiptaṃ vā paradravyaṃ naṣṭaṃ labdhvāpahṛtya vā |

	vikrīyate 'samakṣaṃ yat sa jñeyo 'svāmivikrayaḥ ||

asamakṣaṃ svāmina iti śeṣaḥ | tathā ca vyāsaḥ |

	yācitānvāhitanyāsaṃ hṛtvā vānyasya yad dhanam |

	vikrīyate svāmyabhāve sa jñeyo 'svāmivikrayaḥ ||

svāmyabhāve svāmino 'saṃnidhāv ity arthaḥ | evam anantarapadasyāpi svarūpavibhāgau draṣṭavyau | tathā ca nāradaḥ |

	vikrīya paṇyaṃ mūlyena kretur yan na pradīyate |

	vikrīyāsaṃpradānaṃ tad vivādapadam ucyate ||

asya ca paṇyabhedato bheda iti tad bhedam āha |

	loke 'smin dvividhaṃ dravyaṃ jaṅgamaṃ sthāvaraṃ tathā |

	krayavikrayadharmeṣu sarvaṃ tat paṇyam ucyate ||

	ṣaḍvidhas tasya tu budhaiḥ dānādānavidhiḥ smṛtaḥ |

	gaṇitaṃ tulitaṃ meyaṃ kriyayā rūpataḥ śriyā ||

asyārthaḥ: gaṇitaṃ kramukādi, tulitaṃ kanakādi, meyaṃ prasthādinā vrīhyādi, kriyayā dohanādikayā aśvamahiṣyādi, rūpataḥ paṇyāṅganādi, śriyā kāntyā ratnādi | evam anantarapadasyāpi svarūpam āha |

	krītvā mūlyena yaḥ paṇyaṃ kretā na bahu manyate |

	krītvānuśaya ity etad vivādapadam ucyate ||

na bahu manyate na parāmarśapūrvam iti manyata ity arthaḥ | tathānantarapadārthanirūpaṇārtham āha |

	pāṣaṇḍanaigamādīnāṃ sthitaḥ samaya ucyate |

	samayasyānapākarma tad vivādapadaṃ smṛtam ||

pāṣaṇḍāḥ kṣapaṇādayaḥ | naigamāḥ sārthikāḥ vaṇijaḥ | ādiśabdena traividyabrāhmaṇasamūhaśreṇīpūgavrātagaṇagulmagrāmadeśādayo gṛhyante | teṣāṃ sthitiḥ pāribhāṣikadharmato vyavasthā samayaḥ tasyānapākarma anullaṅghanaṃ yat tat samasyānapākarma | tad anyathā kriyamāṇaṃ viruddhalakṣaṇayārthavat | samayasyānapākarmākhyaṃ vivādapadaṃ smṛtam ity arthaḥ | saṃvidvyatikrama iti mukhyam ākhyāntaram asya padasya prasiddhatvān noktam |

	anantarapadam api vyācaṣṭe |

	setukedāramaryādāvikṛṣṭākṛṣṭaniścayāḥ |

	kṣetrādhikārā yatra syur vivādaḥ kṣetrajaḥ smṛtaḥ ||

setur jalapravāhabandhaḥ | kedāraḥ kṣudravāstubhiḥ kalpito deśaḥ, kṣetramātrā vā | maryādā kṣetrādisīmā | vikṛṣṭo lāṅgalādinodbhedito deśaḥ | akṛṣṭaḥ khilo deśaḥ | teṣāṃ niścayāḥ kṣetrādhikārāḥ kṣetraviṣayā yatra bhaveyuḥ sa kṣetrajo vivāda ity arthaḥ | sa ca ṣaṭprakāra ity āha kātyāyanaḥ |

	ādhikyaṃ nyūnatā cāṃśe astināstitvam eva ca |

	ābhogabhuktiḥ sīmā ca ṣaṭ bhūvādasya hetavaḥ ||

asyārtho vivicyocyate: kiṃcid bhūbhāgam aṅgīkṛtya tato 'dhikā bhūr asti netīti vivāda ādhikyanibandhanaḥ | etāvatī bhūs tava nety ukte mamaitāvaty astīty evaṃvidho nyūnatāhetukaḥ | asyāṃ bhuvi mamāṃśo 'stīty ukte nety evaṃvidho 'ṃśo 'stitvakāritaḥ | atra tavāṃśo nāstīty ukte vidyata ity evaṃvidho 'ṃśo nāstitvanimittakaḥ | madīyā bhūs tvayā prāg abhujyamānaivedānīṃ bhujyata ity ukte prāg api bhuktir astīty evaṃvidho bhogabhuktibījakaḥ | iyaṃ maryādā madīyā yā bhuva ity ukte nety evaṃvidhaḥ sīmāsaṃbhavaḥ | sa ca yāvat sīmābhedaṃ bhidyata iti bhedam āha nāradaḥ |

	dhvajinī matsyinī caiva naidhānī bhayavarjitā |

	rājaśāsananītā ca sīmā pañcavidhā smṛtā ||

dhvajinī vṛkṣādinā lakṣitā | matsyinī jalena | naidhānī nikhātakṛṣṭādinā | bhayavarjitā vādinor mithaḥ saṃpratipattitaḥ kṛtā | rājaśāsananītā rājecchayā nirmitā |

	atha tenaivānantarapadadvayasya nirūpaṇaṃ saṃkṣepeṇa kṛtam |

	vivāhādividhiḥ strīṇāṃ yatra puṃsāṃ ca kīrtyate |

	strīpuṃsayogasaṃjñaṃ tad vivādapadam ucyate ||

	vibhāgo 'rthasya pitrādeḥ putrair yatra prakalpyate |

	dāyabhāga iti proktaṃ vyavahārapadaṃ budhaiḥ ||

ubhayatrādiśabdena bahuvidho bhedo darśitaḥ | putrair iti dāyādopalakṣaṇārtham | anantarapadatrayasya tu prapañcenaiva nirūpaṇaṃ kṛtam |

	sahasā kriyate karma yat kiṃcid baladarpitaiḥ |

	tat sāhasam iti proktaṃ saho balam ihocyate ||

yat kiṃcin madhyagadhanāpaharaṇādikam ity arthaḥ | tathā ca yājñavlkyaḥ |

	sāmānyadravyaprasabhaharaṇaṃ sāhasaṃ smṛtam || iti |

sāmānyadravyagrahaṇaṃ manuṣyamāraṇāder upalakṣaṇārtham | ata eva bṛhaspatiḥ |

	manuṣyamāraṇaṃ cauryaṃ paradārābhimarśanam |

	pāruṣyam ubhayaṃ ceti sāhasaṃ pañcadhā smṛtam || iti |

evam anekavidhatvam asya padasya yat kiṃcicchabdena lakṣaṇaślokagatenoktvā punas traividhyam āha nāradaḥ |

	tat punas trividhaṃ jñeyaṃ prathamaṃ madhayaṃ tathā |

	uttamaṃ ceti śāstreṣu tasyoktaṃ lakṣaṇaṃ pṛthak ||

lakṣaṇam api prapañcitaṃ tena |

	phalamūlodakādīnāṃ kṣetropakaraṇasya ca |

	bhaṅgākṣepopamardādyaiḥ prathamaṃ sāhasaṃ smṛtam ||

	vāsaḥpakvānnapānānāṃ gṛhopakaraṇasya ca |

	etenaiva prakāreṇa madhyamaṃ sāhasaṃ smṛtam ||

	vyāpādo viṣaśastrādyaiḥ paradārābhimarśanam |

	prāṇoparodhi yac cānyad uktam uttamasāhasam || iti |

vividhānām āpadāṃ vipādibhir āpādanaṃ vyāpādanam | tathā vākpāruṣyasya svarūpam āha |

	deśajātikulādīnām ākrośanyaṅgasaṃyutam |

	yad vacaḥ pratikūlārthaṃ vākpāruṣyaṃ tad ucyate ||

yad vacanaṃ deśādyākṣepārthabodhakam, yac cātyantaduḥkhakarārthakaṃ tad vākpāruṣyam | tad api trividham ity āha |

	niṣṭhurāślīlatīvratvāt tad api trividhaṃ smṛtam || iti |

niṣṭhurādīnāṃ svarūpam āha |

	sākṣepaṃ niṣṭhuraṃ jñeyam aślīlaṃ nyaṅgasaṃyutam |

	patanīyair upakrośaiḥ tīvram āhur manīṣiṇaḥ ||

dhiṅmūrkhajālmetyādi sākṣepam | nyaṅgaṃ bhaginīsaṃbandhādyavadyam | patanīyaiḥ surāpo 'sītyādibhiḥ | tathā ca kātyāyanaḥ |

	yat tv asatsaṃjñitair aṅkaiḥ param ākṣipati kvacit |

	abhūtair vātha bhūtair vā niṣṭhurā vāk smṛtā budhaiḥ ||

	nyagbhāvakaraṇaṃ vācā krodhāt tu kurute yadā |

	vṛtter deśakulādīnām aślīlā sā budhaiḥ smṛtā ||

	mahāpātakayoktrī ca rāgadveṣakarī ca yā |

	jātibhraṃśakarī vātha tīvrā sā prathitā tu vāk ||

bṛhaspatis tv atrāpi sāhasavat prathamamadhyamottamabhedena traividhyam āha |

	deśagrāmakulādīnāṃ kṣepaḥ pāpena yojanam |

	dravyaṃ vinā tu prathamaṃ vākpāruṣyaṃ tad ucyate ||

	bhaginīmātṛsaṃbandham upapātakaśaṃsanam |

	pāruṣyaṃ madhyamaṃ proktaṃ vācikaṃ śāstravedibhiḥ ||

	abhakṣyāpeyakathanaṃ mahāpātakadūṣaṇam |

	pāruṣyam uttamaṃ proktaṃ tīvraṃ marmābhighaṭṭanam || iti |

dravyaṃ vinā dravyavaiśiṣṭyaṃ vinety arthaḥ | kātyāyanas tv anyān api vākpāruṣyabhedān āha |

	huṅkāraḥ kāsanaṃ caiva loke yac ca vigarhitam |

	anukuryād anubrūyād vākpāruṣyaṃ tathocyate ||

	yo 'guṇān kīrtayet krodhān nirguṇe vā guṇajñatām |

	anyasaṃjñānuyogī vā vāgduṣṭaṃ taṃ naraṃ viduḥ || iti |

vyāsas tu daṇḍapāruṣyasvarūpam āha |

	bhasmādīnāṃ prakṣipaṇaṃ moḍanaṃ ca karādinā |

	āveṣṭanaṃ cāṃśukādyair daṇḍapāruṣyam ucyate ||

bṛhaspatir api |

	hastapāṣāṇalaguḍair bhasmakardamapāṃsubhiḥ |

	āyudhaiś ca praharaṇaṃ daṇḍapāruṣyam ucyate ||

praharaṇaṃ paragātreṣv iti śeṣaḥ | tathā ca nāradaḥ |

	paragātreṣv abhidroho hastapādāyudhādibhiḥ |

	bhasmādibhiś copaghāto daṇḍapāruṣyam ucyate ||

paragātreṣu sthāvarajaṅgamamūrtiṣu | daṇḍo drohaḥ | pāruṣyaṃ niṣṭhuratā | etad api padaṃ trividham ity āha sa eva |

	tasyāpi dṛṣṭaṃ traividhyaṃ hīnamadhyottamakramāt |

	avagūraṇaniḥ śaṅkapātakṣatajadarśanaiḥ|| 

hīnamadhyamottamānāṃ tu dravyāṇāṃ samatikramād iti kartur vyāpāratāratamyāt, karmībhūtadravyavaiśiṣṭyatāratamyāc ca prathamamadhyamottamabhāvena traividyam ity arthaḥ | nanu pāruṣyadvayasya sāhasaviśeṣatvāt padāntaratvenoktir ayuktā | satyam, sahasā kriyamāṇasya sāhasaviśeṣatvaṃ chalena punaḥ kriyamāṇasya padāntaratvam eva, sāhasalakṣaṇābhāvāt | tathā coktaṃ tenaiva |

	tasyaiva bhedaḥ steyaṃ syād viśeṣas tatra tūcyate |

	ādhiḥ sāhasam ākramya steyam ādhiḥ chalena tu ||

ādhiḥ kleśaḥ, sa ākramyārthaharaṇadvārā kriyamāṇaḥ sāhasam | chalena punar arthagrahaṇadvārā kriyamāṇaṃ steyam ity arthaḥ | nanu anena steyasya bheda ukto na pāruṣyasya | satyam, apṛthaguddiṣṭasyāpi bheda ukte pṛthaguddiṣṭasya sutarām eva bhedo lakṣyata iti steyamātrasyokta ity avirodhaḥ | ataḥ padāntaratvenāpy uktir yuktaiva | ata eva saṅgrahakāraḥ |

	manuṣyamāraṇādīni kriyante prasabhaṃ yadi |

	sāhasānīti kathyante yathākhyāny anyathā punaḥ ||

anyathā punar yady aprasabhaṃ kṛtāni tadā yathākhyāni steyastrīsaṅgrahaṇavākpāruṣyadaṇḍapāruṣyākhyānīty arthaḥ | nanv evaṃ strīsteyasaṅgrahaṇayor api sāhasāt pṛthaguddeśanaṃ kāryam | satyam, tata eva manunā

	steyaṃ ca sāhasaṃ caiva strīsaṃgrahaṇam eva ca |

iti pṛthaguddiṣṭam | nāradena tu tayoś chalenaiva kriyamāṇatvāt padāntaratvaṃ sphuṭam eveti sāhasāntarbhāva evoddeśadaśāyāṃ darśitaḥ | pāruṣyadvayasya tu prāyeṇa prasabhaṃ kriyamāṇatvāt padāntaratvam avyaktam iti pṛthag apy uddeśaḥ kṛta iti sarvam anavadyam | steyasya sāhasāt bhedam uktvā traividhyam apy uktaṃ nāradena |

	tad api trividhaṃ jñeyaṃ dravyāpekṣe manīṣibhiḥ |

	kṣudramadhyottamānāṃ tu dravyāṇām apahārataḥ ||

kṣudrādidravyāṇy api tenaiva darśitāni |

	mṛdbhāṇdāsanakhaṭvāsthidārucarmatṛṇādi yat |

	śamīdhānyaṃ kṛtānnaṃ ca kṣudradravyam udāhṛtam ||

	vāsaḥ kauśeyavarjaṃ tu govarjaṃ paśavas tathā |

	hiraṇyavarjaṃ lohaṃ ca madhyaṃ vrīhiyavādi ca ||

	hiraṇyaratnakauśeyastrīpuṃgogajavājinām |

	devabrāhmaṇarājñāṃ ca vijñeyaṃ dravyam uttamam ||

	upāyair vividhair eṣāṃ vañcayitvāpakarṣaṇam |

	suptamattapramattebhyaḥ steyam āhur manīṣiṇaḥ || iti |

śamīdhānyaṃ kośaveṣṭitaṃ māṣamudgādi | kauśeyaṃ krimikośajātatantunirmitam | strīsaṅgrahaṇasya tu traividhyam āha bṛhaspatiḥ |

	pāpamūlaṃ saṃgrahaṇaṃ triprakāraṃ nibodhata |

	balopādikṛte dve tu tṛtīyam anurāgajam ||

saṅgrahaṇaṃ paristriyā saha puruṣasya sambandhaḥ | tathā ca nāradaḥ |

	paristriyā sahākāle ‘deśe vā puruṣasya tu |

	sthānasaṃbhāṣaṇāmodās trayaḥ saṃgrahaṇakramāḥ || iti |

svoktatriprakāralakṣaṇam āha bṛhaspatiḥ |

	anicchantyā yat kriyate suptonmattapramattayā |

	pralapantyā vā rahaś ca balātkārakṛtaṃ tu tat ||

	chadmanā gṛham ānīya datvā vā madyakārmaṇam |

	saṃyogaḥ kriyate yasyāṃ tat tūpādhikṛtaṃ viduḥ ||

	anyonyacakṣūrāgeṇa (?) dūtīsaṃpreṣaṇena vā |

	kṛtaṃ rūpārthalobhena jñeyaṃ tadanurāgajam ||

kārmaṇaṃ vaśīkaraṇam | tathā prathamamadhyamottamabhāvenāpi traividhyalakṣaṇam āha sa eva |

	tat punas trividhaṃ proktaṃ prathamaṃ madhyamottamam |

	apāṅgāvekṣaṇaṃ hāsyaṃ dūtīsaṃpreṣaṇaṃ tathā ||

	sparśo bhūṣaṇavastrāṇāṃ prathamaḥ saṃgrahaḥ smṛtaḥ |

	preṣaṇaṃ gandhamālyānāṃ dhūpamadhvannavāsasām ||

	saṃbhāṣaṇaṃ rahasi ca madhyamaṃ saṃgrahaṃ viduḥ |

	ekaśayyāsanakrīḍacumbanāliṅganaṃ tathā ||

	etat saṃgrahanaṃ proktam uttamaṃ śāstravedibhiḥ || iti |

vyāso 'pi |

	saṃgrahas trividho jñeyaḥ prathamo madhamas tathā |

	uttamaś ceti śāstreṣu tasyoktaṃ lakṣaṇaṃ pṛthak ||

	adeśakālasaṃbhāṣā nirjane ca parastriyā |

	kaṭākṣāvekṣaṇaṃ hāsyaṃ prathamaḥ saṃgrahaḥ smṛtaḥ ||

	preṣaṇaṃ gandhamālyānāṃ dhūpabhūṣaṇavāsasāṃ |

	pralobhanaṃ cānnapānair madhyamaḥ saṃgrahaḥ smṛtaḥ ||

	śayyāsanaṃ vivikte tu parasparam upāśrayaḥ |

	keśākeśigrahaiś caiva jñeya uttamasaṃgrahaḥ ||

vivikte rahasi | keśākeśigrahaiḥ parasparakeśagrahaṇapūrvakakrīḍābhiḥ | kātyāyano 'pi saṃgrahabhedān āha |

	dūtopacārayuktaś ced avelāsthānasaṃsthitiḥ |

	kaṇṭhakeśāñcalagrāhaḥ karṇanāsākarādiṣu ||

	ekasthānāsanāhārāḥ saṃgraho navadhā smṛtaḥ |

añcalaṃ vastraprāntam | tathā |

	parastriyābhibhāṣeta tīrthe 'raṇye gṛhe 'pi vā |

	nadīnāṃ caiva saṃbhede sa saṃgrahaṇam āpnuyāt ||

saṃbhedhaḥ saṃgamaḥ | tathā |

	upakārakriyā keliḥ sparśo bhūṣaṇavāsasām |

	sahakhaṭvāsanaṃ caiva sarvaṃ saṃgrahaṇaṃ smṛtam ||

upakārakriyā tāmbūlādidānenopakārakaraṇam | keliḥ parihāsaḥ | tathā ca |

	striyaṃ spṛśed adeśe yaḥ spṛṣṭo vā marṣayet tayā |

	parasparasyānumate sarvaṃ saṃgrahaṇaṃ smṛtam ||

adeśaḥ stanādipradeśaḥ | nārado 'pi |

	pāṇau yāṃ ca nigṛhṇīyāt veṇyāṃ vastrāñcale 'pi vā |

	tiṣṭha tiṣṭheti vā brūyāt sarvaṃ saṃgrahaṇaṃ smṛtam || iti |

tathā dyūtasamāhvayākhyasyāpi padasya svarūpabhedabodhanārtham āha sa eva |

	akṣavardharaśalākādyaiḥ devanaṃ jihmakāritam |

	paṇakrīḍāvayobhiś ca padaṃ dyūtasamāhvayam ||

vardhraḥ carmamayapaṭṭikā | ādyaśabdena kapārdikādayo gṛhyante | akṣādibhiḥ paṇapūrvakaṃ devanaṃ krīḍanaṃ jihamakāritaṃ kauṭilyena kṛtaṃ yat tat dyūtākhyam | tathā vayobhiḥ kukkuṭādibhiḥ paṇapūrvakaṃ devanaṃ samāhvayākhyam | tad dvayaṃ militaṃ dyūtasamāhvayākhyam ekam eva padam ity arthaḥ | vayograhaṇaṃ prāṇyupalakṣaṇārtham | ata eva manuḥ |

	aprāṇibhir yat kriyate tal loke dyūta ucyate |

	prāṇibhiḥ kriyamāṇas tu sa vijñeyaḥ samāhvayaḥ ||

bṛhaspatir api |

	anyonyaṃ parigṛhītāḥ pakṣimeṣavṛṣādayaḥ |

	praharante kṛtapaṇāḥ tad vadanti samāhvayam || iti |

prakīrṇakasya lakṣaṇābhedau tu nāradenoktau ||

	prakīrṇake punar jñeyā vyavahārā nṛpāśrayāḥ |

	rājñām ājñāpratīghātaḥ tat karmakaraṇaṃ tathā ||

	purapradhānasaṃbhedaḥ prakṛtīnāṃ tathaiva ca |

	pāṣaṇḍinaigamaśreṇīgaṇadharmaviparyayāḥ ||

	pitāputravivādaś ca prāyaścittavyatikramaḥ |

	pratigrahavilopaś ca lopa āśramiṇām api ||

	varṇasaṃkaradoṣaś ca tadvṛttyaniyamas (?) tathā | 

	na dṛṣṭaṃ yac ca pūrveṣu sarvaṃ tat syāt prakīrṇakam || iti |

nṛpeṇa yad yat svājñāvyatikramādau prativāditvam āsthāya nirṇetavyam, yac ca  ṛṇādānādipūrvoktapadeṣu noktam, tat sarvaṃ prakīrṇakākhyaṃ padam ity arthaḥ | bṛhaspatiḥ |

	kusīdanidhyādheyākhyaṃ saṃbhūyotthānam eva ca |

	bhṛtyādānam aśuśrūṣā bhūvādo 'svāmivikrayaḥ ||

	krayavikrayānuśayaḥ samayātikramas tathā |

	strīpuṃsaṃyogaḥ (?) steyaṃ ca dāyabhāgo 'kṣadevanam (?) ||

	etāny arthasmutthāni padāni tu caturdaśa  |

	punar evaṃ prabhinnāni kriyābhedād anekadhā ||

	pāruṣye dve vadhaś caiva parastrīsaṃgrahas tathā |

	hiṃsodbhavāni catvāri padāny āha bṛhaspatiḥ ||

	hīnamadhyottamatvena prabhinnāni pṛthak pṛthak |

	viśeṣa eṣāṃ nirdiṣṭaḥ caturṇām apy anukramāt ||

	padāṇy aṣṭādaśaitāni dharmaśāstroditāni tu |

	mūlaṃ sarvavivādānāṃ ye vidus te parīkṣakāḥ ||

**iti smṛticandrikāyām aṣṭādaśapadanirūpaṇam**

**atha vyavahārabhedhāḥ** 

uktaṃ svarūpāntargataviṣayabhedato vyavahārasya bahuvidhatvam | atha tasyaivedānīṃ paṇādivaśāt bhedaḥ pratipādyate | atra yājñavalkyaḥ |

	sapaṇaś ced vivādaḥ syāt tatra hīnaṃ tu dāpayet || iti |

parājite mayaitāvat rājñe dīyata iti darpavaśād abhyupagataṃ dhanaṃ paṇaṃ tena sahitaḥ sapaṇaḥ | cecchabdād apaṇo 'pi, tena dvividho vyavahāraḥ | tathā coktaṃ nāradena |

	sottaro 'nuttaraś ceti sa vijñeyo dvilakṣaṇaḥ |

	sottaro 'bhyadhiko yatra vilekhāpurvakaḥ paṇaḥ |

pratijñāvilekhanāt pūrvaṃ yatra vyavahare (?) daṇḍād abhyadhikaḥ paṇa ubhābhyām upeyate anyatareṇa vā sa sottaro vyavahāra ity arthaḥ | tathānye 'pi bhedās tenoktāḥ |

	sa catuṣpāc catuḥsthānaḥ catuḥsādhana eva ca |

	caturhitaś caturvyāpī catuṣkārī ca kīrtyate ||

	aṣṭāṅgo 'ṣṭādaśapadaḥ śataśākhaś tathaiva ca |

	triyonir dvyabhiyogaś ca dvidvāro dvigatis tathā || iti |

svayam eva caitān prakārān vyācaṣṭe |

	dharmaś ca vyavahāraś ca caritraṃ rājaśāsanam |

	catuṣpād vyavahāro 'yam uttaraḥ pūrvabādhakaḥ ||

nanu pratijñottarapramāṇanirṇayānāṃ vyavahārapadatvaṃ na dharmādīnām iti kim idam uktam (yuktam?) | ucyate | nirṇayapādo dharmādyanusāreṇa caturvidhaḥ | tatra yadanusāreṇa yo nirṇayaḥ saḥ tacchabdena nirdiśyate | tena dharmādibhir api catuṣpāttvanirṇanaṃ (?) yuktam eva | tathā ca bṛhaspatiḥ |

	dharmeṇa vyavahāreṇa caritreṇa nṛpājñayā |

	catuṣprakāro 'bhihitaḥ saṃdigdhe 'rthe vinirṇayaḥ ||

caturvidhānām api nirṇayānāṃ lakṣaṇam āha kātyāyanaḥ |

	doṣakārī tu kartṛtvaṃ dhanasvāmī svakaṃ dhanam |

	vivāde prāpnuyād yatra dharmeṇaiva sa nirṇayaḥ ||

doṣo hiṃsādiḥ | kartṛtvaṃ tatkāritvam |

	smṛtiśāstraṃ tu yat kiṃcit prathitaṃ dharmasādhakaiḥ |

	kāryāṇāṃ nirṇayārthe tu vyavahāraḥ smṛto hi saḥ ||

dharmaśāstranirūpitapratijñottarādyanusāreṇa nirṇayo vyavahārākhya ity arthaḥ |

	yad yad ācaryate yena dharmyaṃ vādharmyam eva vā |

	deśasyācaraṇān nityaṃ caritraṃ tat prakīrtitam ||

tadanusārīti nirṇayo 'pi tathaiva prakīrtita ity arthaḥ |

	nyāyaśāstravirodhena desadṛṣṭes tathaiva ca |

	yaṃ dharmaṃ sthāpayed rājā nyāyyaṃ tad rājaśāsanam ||

asyāyam arthaḥ | mānāntarāviruddho rājabuddhimātraparikalpito nirṇayo rājaśāsanam ity ucyate iti | atraikaikaprakārasya punaś ca dvaividhyam āha bṛhaspatiḥ |

	ekaiko dvividhaḥ proktaḥ kriyābhedān manīṣibhiḥ | iti |

dvaividhyam tenaiva darśitam |

	samyag vicārya kāryaṃ tu yuktyā saṃparikalpitam |

	parīkṣitaṃ ca śapathaiḥ sa jñeyo dharmanirṇayaḥ ||

	prativādī prapadyeta yatra dharmaḥ sa nirṇayaḥ |

	divyair vā śodhitaḥ samyag dvitīyaḥ sa udāhṛtaḥ ||

saha tatvānusaraṇena kṛtaḥ prathamo dharmākhyanirṇayaḥ | vinā tattvānusaraṇaṃ satyottareṇa vā divyapramāṇena vā kṛto dvitīyaḥ ity arthaḥ |

	pramāṇaniścito yas tu vyavahāraḥ sa ucyate |

	vākchalānantaratvena dvitīyaḥ parikīrtitaḥ ||

pramāṇam atra mānuṣaṃ vivakṣitam | divyaniścitasya dharmanirṇayakoṭitvāt |

	anumānena nirṇītaṃ caritram iti kathyate |

	deśasthityā dvitīyas tu śāstravidbhir udāhṛtaḥ ||

anumānam ulkāhastādiliṅgam |

	pramāṇarahito yas tu rājājñānirṇayaḥ smṛtaḥ |

	śāstrarītyavirodhena tathā cānyaḥ prakīrtitaḥ || iti |

pramāṇarahita ity asyārtho vyāsena prapañcitaḥ |

	likhitaṃ sākṣiṇo bhuktiḥ pramāṇaṃ trividhaṃ smṛtam |

	anumānaṃ vidur hetuṃ tarkaś ceti manīṣiṇaḥ ||

	deśashitiḥ pūrvakṛtā caritraṃ samudāhṛtam |

	arthānurūpāḥ śapathāḥ smṛtyas satyapadādayaḥ (?) ||

	teṣām abhāve rājājñāṃ nirṇayaṃ tu vidur budhāḥ || iti |

nanv evaṃ tarhi "uttaraḥ pūrvabādhakaḥ" iti nāradavacanam asaṃbaddham, tattvārthānuguṇyātiśayena pūrvasyaivottarabādhakatvāt,

	chalaṃ nirasya bhūtena vyavahārān nayen nṛpaḥ |

iti yājñavalkyenoktatvāc ca | ucyate | satyam, utsargataḥ sarvatraivam, kvacid viṣaye tūttaraḥ pūrvabādhako bhavaty eva | tadviṣayaṃ ca nāradavacanam | tathā hi, yadā kenacid viśiṣṭena rājanyādinā mohāt kathaṃcit rājadārādeḥ sparśanādikaṃ kṛtam, kṛtvā ca svaprāṇabhayān mithyā karoti sākṣiṇaś ca santi te ca rājñā pṛṣṭāḥ santo vadho 'sya mā bhūd iti nāyam asya karmaṇaḥ karteti mithyāsākṣyaṃ brūyuḥ, tadā doṣakāriṇas tatkartṛtvāpāpter dharmo vyavahāreṇa bādhyate | yuktaṃ cātra dharmabādhanam "varṇināṃ tu vadho yatra" iti sākṣiṇāṃ mithyābhidhānavidhānāt | yadā punaḥ paradārābhigamanaṃ kṛtam anena sākṣiṇo vidyanta iti kaścid ābhīrādiḥ kenacid abhiyukto brūte: satyam etat sākṣibhāṣitaṃ tathāpi nāhaṃ daṇḍyaḥ caritrabalān mayaitat kṛtam | niveśitaṃ ca pustake rājñā tad iti caritreṇa vyavahāro bādhyate, vyavahārataḥ prāptasya daṇḍasya caritrato nivṛttatvāt | yuktaṃ cātra caritreṇa bādhanam,

	grāmagoṣṭhapuraśreṇīsārthasenānivāsinām |

	vyavahāraś caritreṇa nirṇetavyo bṛhaspatiḥ ||

iti vacanāt | caritram api kvacid rājājñayā bādhyate: kulagṛhābhyantare na kenacid rājapuruṣeṇa praveṣṭavyam iti caritram īdṛśaṃ kṛtam | tato rājñā kaścid aparādhī gṛhaṃ praviṣṭo jñātaḥ tato rājñā kaścid rājapuruṣa ājñaptaḥ gṛhābhyantaram api praviśya sa duṣṭa ānetavya iti tadā caritram api rājaśāsanena bādhyate | duṣṭanigrahasyāvaśyakatvena caritrato rājaśāsanasya balīyastvāt | evaṃvidham eva viṣayaṃ manasi nidhāya bṛhaspatināpy uktam |

	śāstraṃ kevalam āśritya kriyate yatra nirṇayaḥ |

	vyavahāraḥ sa vijñeyaḥ dharmas tenāpahīyate ||

	deśasthityānumānena naigamānugatena ca |

	kriyate nirṇayas tatra vyavahāras tu bādhyate ||

	vihāya caritācāraṃ yatra kuryāt punar nṛpaḥ |

	nirṇayaṃ sā tu rājājñā caritraṃ bādhyate tayā || iti |

prakṛtam ucyate | catuḥsthānavyākhyānārtham āha |

	tatra satye sthito dharmo vyavahāras tu sākṣiṣu |

	caritraṃ pustakaraṇe rājājñāyāṃ tu śāsanam ||

sākṣigrahaṇaṃ dharmaśāstrasthadivyetarapramāṇasya copalakṣaṇārtham | pustakaraṇaṃ lekhyam | catuḥsādhanam āha |

	sāmādhyupāyasādhyatvāc ca catuḥsādhana ucyate |

vipratipannārthipratyarthinoḥ sāmādyupāyasādhyatvād ity abhiprāyaḥ | caturhitam āha |

	caturṇām āśramāṇāṃ tu rakṣaṇāc ca caturhitaḥ |

āśramagrahaṇaṃ varṇānām api pradarśanārtham | caturvyāpinam āha |

	kartṝṃs tathā sākṣiṇaś ca sabhyān rājānam eva ca |

	vyāpnoti pādaśo yasmāc caturvyāpī tataḥ smṛtaḥ ||

samyag asamyag dṛṣṭo dharmādharmaphalena kartrādīn pādaśo vyāpnotīty arthaḥ | catuṣkāriṇam āha |

	dharmasyārthasya yaśaso lokasaktes tathaiva ca |

	caturṇāṃ karaṇādeṣāṃ catuṣkārī prakīrtyate ||

lokasaktiḥ lokānurāgaḥ | aṣṭāṅgam āha |

	rājā sapuruṣāḥ sabhyāḥ śāstraṃ gaṇakalekhakau |

	hiraṇyam agnir udakam aṣṭāṅgaṃ samudāhṛtam ||

eteṣāṃ tūpayogam upariṣṭād vakṣyāmaḥ | aṣṭādaśapadaśataśākhayor vyākhyānaṃ pūrvaprakaraṇayor darśitam ihānusaṃdheyam | triyonim āha |

	kāmāt krodhāc ca lobhāc ca tribhyo yasmāt pravartate |

	triyoniḥ kīrtyate tena trayam etad vivādakṛt ||

yathāsaṃbhavaṃ sarvatreti śeṣaḥ | dvyabhiyogam āha |

	dvyabhiyogas tu vijñeyaḥ śaṅkātatvābhiyogataḥ |

atraivodāharaṇam āha |

	śaṅkāsatāṃ tu saṃsargāt tattvaṃ hoḍhādidarśanāt ||

kitavas tenādyasadbhiḥ saṃsargāt sādhāv api steyādiśaṅkā bhavati | hoḍhādidarśanam apahṛtaikadeśādiliṅgopalambhaḥ, pratyakṣadarśanaṃ vā | udāharaṇamātram asatāṃ saṃsargaḥ satām apy āḍhyānāṃ saṃsarge sati nikṣepādiśaṅkhāsaṃbhavāt | ato naital lakṣaṇaṃ śaṅkhābhiyogasya | dvidvāram āha |

	pakṣadvayābhisaṃbandhāt dvidvāraḥ samudāhṛtaḥ |

	pūrvavādas tayoḥ pakṣaḥ pratipakṣas taduttaraḥ ||

vāda iti śeṣaḥ | dvāraṃ kāryārambhapravṛttiḥ | dvigatim āha |

	bhūtachalānusāritvāt dvigatiḥ samudāhṛtā |

	bhūtaṃ tattvārthasaṃyuktaṃ pramādābhihitaṃ chalam || iti |

hārīto 'pi kāṃścid bhedān āha |

	ekamūlo dvirutthāno dviskandho dviphalas tathā || iti |

kātyāyanas tv etān vyācaṣṭe |

	sādhyavādasya mūlaṃ syād vādinā yan niveditam |

	deyāpradānaṃ hiṃsā cety utthānadvayam ucyate ||

	dharmaśāstrārthaśāstre tu skandhadvayam udāhṛtam |

	jayaś caivāvasāyaś ca dve phale samudāhṛte || iti |

avasāyaḥ parājayaḥ | tathānyo 'pi bhedas tenaiva darśitaḥ |

	pūrvapakṣaś cottaraś ca pratyākalitam eva ca |

	kriyāpādaś ca tenāyaṃ catuṣpāt samudāhṛtaḥ || iti |

pratyākalitam uttarāṅgīkārānantaram api vivadamānayoḥ kasya atra kriyopanyasanaṃ nyāyyam iti prāḍvivākādīnāṃ vimarśanam | kriyā likhitādipramāṇaṃ, tannirdeśaḥ kriyāpādaḥ | vivādātmakavyavahāraparyavasānabhāgatayā pratyakalitakryayor api vyavahāratvāc "catuṣpāt samudāhṛtaḥ" ity uktam | 

	ata eva saṃgrahakāreṇāpi paryavasānabhāgasyāpi vyavahāratvam uktam |

	parasparaṃ manuṣyāṇāṃ svārthavipratipattiṣu |

	vākyān nyāyyavyavasthānaṃ vyavahāra udāhṛtaḥ || iti |

kecid upanyaste pramāṇe pramāṇābhāvaśaṅkāpanodakaṃ jayaparājayanirṇayaphalakaṃ vimarśanaṃ pratyākalitam āhuḥ | tanmate pādasaṃkhyaiva hi vivakṣitā, na tu kramaḥ, pratyākalitapādasya turīyatvāpātāt | yat tu yājñavalkyenoktam,

	tatsiddhau siddhim āpnoti viparītam ato 'nyathā |

iti, tatrāpi siddhiśabdena siddhiphalakaṃ pratyakalitam ucyate, na punar jayaparājayāvadhāraṇarūpam, tasya saṃpratipattyuttare 'pi sattvāt, "dvipātsaṃpratipattiṣu" iti vacanavirodhaprasaṅgāt | tasmāt tatkātyāyanavacanasamānārthataiva yājñavalkīyasya | 

	<span style="text-decoration:underline;">anye</span> punar asya vacanasya,

	bhāṣottarakriyāsādhyasiddhibhiḥ kramavartibhiḥ |

	ākṣiptacaturaṃśas tu catuṣpād abhidhīyate ||

iti smṛtyantaravacanena samānārthatāṃ varṇayanti | saṃpratipattyuttare tu sādhanānirdeśāt, pratijñātārthasya asādhyatvāc ca na sādhyasiddhilakṣaṇaḥ pādo 'stīti "dvipāt saṃpratipattiṣu" iti vacanavirodho 'pi nāstīti ca vadanti | atra mate pādakramo 'pi smṛtyantare darśitaḥ |

	bhāṣāpādas tu tatrādyo dvitīyaś cottaras tathā |

	kriyāpādas tathā cānyaḥ caturtho nirṇayaḥ smṛtaḥ || iti |

**iti smṛticandrikāyāṃ vyavahārabhedāḥ**

**atha nirṇetṛnirṇayaḥ**

atra bṛhaspatiḥ |

	ekas tv anekadhā prokto vyavahāro manīṣibhiḥ |

	tasya nirṇayakṛd rājā brāhmaṇaś ca bahuśrutaḥ || iti |

brāhmaṇaḥ prāḍvivākākhyaḥ | tathā ca sa eva |

	vivāde pṛcchati praśnaṃ pratipraśnaṃ tathaiva ca |

	priyapūrvaṃ prāg vadati prāḍvivākas tatas tu saḥ || iti |

pūrvottarapakṣau pṛcchatīti prāṭ | nirṇayaṃ ca viśeṣeṇa vaktīti vivāka iti yaugikī tasya saṃjñety arthaḥ | 

	nāradenāpi brāhmaṇe bahuśrutatvaṃ prapañcayatā vidhānāntareṇa iyaṃ saṃjñā darśitā |

	aṣṭādaśapadābhijñaḥ tadbhedāṣṭasahasravit |

	ānvīkṣakyādikuśalaḥ śrutismṛtiparāyaṇaḥ ||

	vivādasaṃśrutaṃ dharmaṃ pṛcchati prakṛtaṃ matam |

	vivecayati yas tasmāt prāḍvivākas tu sa smṛtaḥ || iti |

evam ubhābhyām api yaugikyākhyoktyaivārthād asya kāryam apy uktam | uktaṃ ca sākṣād api nāradena |

	yathā śalyaṃ bhiṣak kāyād uddhared yantrayuktitaḥ | 

	prāḍvivākas tathā śalyam uddhared vyavahārataḥ || iti |

"brāhmaṇas ca" iti caśabdo nirṇetrantarasamuccayārthaḥ | ata eva manuḥ |

	yeṣu sthāneṣu bhūyiṣṭhaṃ vivādaṃ caratāṃ nṛṇām |

	dharmaṃ śāśvatamāśritya kuryus teṣāṃ vinirṇayam || iti |

yeṣu sthāneṣv aṣṭādaśapadeṣv ity arthaḥ | kātyāyano 'pi |

	saprāḍvivākaḥ sāmātyaḥ sabrāhmaṇapurohitaḥ |

	sasabhyaḥ prekṣako rājā svarge tiṣṭhati dharmataḥ || iti |

prāḍvivākaḥ pūrvoktalakṣaṇaḥ, tena saha vartamānaḥ saprāḍvivākaḥ | evaṃ sāmātya ityādāv api vakṣyamāṇasaṃkhyānusāreṇa vigrahaḥ | amātyasya punar lakṣaṇam uktaṃ vyāsena |

	sarvaśāstrārthavettāram alubdhaṃ nyāyabhāṣiṇam |

	vipraṃ prājñaṃ kramāyātam amātyaṃ sthāpayed dvijam || iti |

saty api vipragrahaṇe punar dvijagrahaṇam uktalakṣaṇānvitaviprābhāve tallakṣaṇam kṣatriyaṃ vaiśyaṃ vāmātyaṃ sthāpayet, na tu śūdram iti darsayitum | yata āha sa eva |

	dvijān vihāya yaḥ paśyet kāryāṇi vṛṣalaiḥ saha |

	tasya prakṣubhyate rāṣṭraṃ balaṃ kośaṃ ca naśyati || iti |

amātyam ity ekavacanam upalakṣaṇamātram uddeśyagatatvāt,

	mantrajñair mantribhiś caiva vinītaḥ praviśet sabhām |

iti manunā bahubhir mantribhiḥ saha sabhāpraveśavidhānāc ca | "mantrajñaiḥ" iti viśeṣanopādānaṃ kāryadarśanopayogimantrālocakatvena teṣām asty atropayoga iti pratipādayitum | tathā brāhmaṇe 'pi bahutvam uktaṃ tenaiva,

	vyavahāradidṛkṣus tu brāhmaṇaiḥ saha pārthivaḥ |

iti pūrvārdhena | brāhmaṇair vidvadbhir iti śeṣaḥ | tathā ca yājñavalkyaḥ |

	vyavahārān nṛpaḥ paśyed vidvadbhir brāhmaṇeiḥ saha | iti |

yady apy eṣāṃ vidvattayā brāhmaṇatvabahutvābhyāṃ sabhāyāṃ ca sādhutvena sarvebhyo na bhedaḥ, tathāpy aniyuktatvena tebhyo bhedo vyavaseyaḥ | te he niyuktāḥ | ata eva vasiṣṭhaḥ |

	niyukto vāniyukto vā dharmajño vaktum arhati |

	devīṃ vācaṃ sa vadati yaḥ śāstram upajīvati ||

yat tu nāradenoktam,

	nāniyuktena vaktavyaṃ vyavahāre kathaṃcana |

	niyuktena tu vaktavyam apakṣapatitaṃ vacaḥ ||

iti, tad yadṛcchayā kāryāntaravaśād vā āgatāniyuktaviṣayam | anyathā pūrvoktavacanavirodhāt, brāhmaṇānāṃ sahāyatvanirvāhāya kāryāntarākṣepāpatteś ca | purohitas tv eka eva | tathā ca vyāsaḥ |

	rājā purohitaṃ kuryād udīcyaṃ brāhmaṇaṃ hitam |

	śrutādhyayanasaṃpannam alubdhaṃ satyavādinam || iti |

ekatvam atra vivakṣitam, yūpaṃ chinattītivad utpādyagatatvāt | "hitam" iti vadan rājña ucchṛṅkhalapravṛttir daṇḍyādaṇḍyeṣu purohitena nivāryeti darśayati | ata eva vasiṣṭhena rājño daṇḍaśāstrārthātikrame purohitasyāpi prāyaścittam uktam: "daṇḍyotsarge rājaikarātram upavaset, trirātraṃ purohitaḥ | kṛcchram adaṇḍyādaṇḍane purohitaḥ, trirātraṃ rājā" iti | sabhyāḥ punar bahavaḥ iti | tathā ca nāradaḥ |

	rājā tu dhārmikān sabhyān kurvīta suparīkṣitān |

	vyavahāradhuraṃ voḍhuṃ ye śaktāḥ sadgavā iva || iti |

"sabhyān kurvīta" vyavahāradarśanārtham | sabhāyāṃ sthitiṃ yathā na tyajanti tathārthadānamānaprabhṛtyupāyena niyuñjītety arthaḥ | vyavahāradhuraṃ voḍhuṃ ke śaktā ity apekṣite yājñavalkyaḥ |

	śrutādhyayanasaṃpannā dharmajñāḥ satyavādinaḥ |

	rājñā sabhāsadaḥ kāryāḥ ripau mitre ca ye samāḥ || iti |

te 'pi brāhmaṇā eva | tathā ca kātyāyanaḥ |

	sa tu sabhyaiḥ sthirair yuktaḥ prājñaiḥ maulair dvijottamaiḥ |

	dharmaśāstrārthakuśalair arthaśāstraviśāradaiḥ || iti |

atra varjanīyān āha bṛhaspatiḥ |

	deśācārānabhijñā ye nāstikāḥ śāstravarjitāḥ |

	unmattakruddhalubdhārtāḥ na praṣṭavyā vinirṇaye || iti |

tathā (?) saṃkhyāniyamam 'py āha sa eva |

	lokavedāṅgadharmajñāḥ sapta pañca trayo 'pi vā |

	yatropaviṣṭā viprāḥ syuḥ sā yajñasadṛśī sabhā || iti |

atra prāḍvivākādīnām arthārthitayā ṛtvigvat sahāyamātram, nādhikāraḥ | adhikāras tu vyvahāradarśane rājña eveti mantavyam | ata evātra saprāḍvivāka ityādinā tasyaivāprādhānyena nirdeśo netareṣām, phalasaṃbandho 'pi tasyaivokto na tv anyeṣām | tathākaraṇe doṣaḥ, smṛtibalān nityādhikāro 'pi rājña eva |

	adaṇḍyān daṇḍayan rājā daṇḍyāṃś caivāpy adaṇḍayan |

	ayaśo mahad āpnoti narakaṃ caiva gacchati ||

iti manunā rājña eva doṣasmaraṇāt | ata eva ca rājetareṣāṃ sabhāpraveśaniyamaḥ tenaiva darśitaḥ |

	sabhā vā na praveṣṭavyā vaktavyaṃ vā samañjasam |

	abruvan vibruvan vāpi naro bhavati kilbiṣī ||

rājñaḥ punaḥ sabhāpraveśaniyamo bṛhaspatinā darśitaḥ |

	rājā kāryāṇi saṃpaśyet sadbhir eva tribhir vṛtaḥ |

	sabhām eva praviśyāgryām āsīnaḥ sthita eva vā || iti |

sabhyais tribhir eva vṛto na tv ekena dvābhyāṃ vā vṛta ity arthaḥ | ato na prāguktasabhyasaṃkhyāvirodhaḥ | ato rājasūya iva vyavahāradarśane rājña evādhikāra iti siddham | rājaśabdena cātra kṣatrajātīyo vānyajātīyo vābhiṣikto vā anabhiṣikto vā prajāparipālanādirājyakartā gauṇavṛttyā pratipādyate, na punaḥ rājñaḥ karma rājyam iti śābdasmṛteḥ, bāhujajātau rājaśabdo mukhya ity aveṣṭinyāyād rājā rājasūyenetivat kṣatriya eva | āryāṇāṃ manvādīnāṃ rājaśabdaprayogo rājyakartari gauṇa ity aveṣṭyadhikaraṇa evoktatvād ata eva bṛhaspatinā nṛpatimātrasy	a sabhāpraveśo 'bhihitaḥ |

	prātar utthāya nṛpatiḥ śaucaṃ kṛtvā vidhānataḥ |

	gurūn jyotirvido vaidyān devān viprān purohitān ||

	yathārham etān saṃpūjya supuṣpābharaṇāmbaraiḥ |

	abhivandya ca gurvādīn sumukhaḥ praviśet sabhām || iti |

ata eva yājñavalkyenāpi vyavahāradarśanaṃ tasyaiva vihitam: "vyavahārān nṛpaḥ paśyet" iti | yat tu prajāpatinoktam,

	rājābhiṣekasaṃyukto brāhmaṇo vā bahuśrutaḥ |

	dharmāsanagataḥ paśyed vyavahārān anulambaṇaḥ ||

iti — anulambaṇaḥ anuddhata ity arthaḥ — etad api rājño 'bhiṣiktasya vyavahāradarsanaṃ kartavyam iti vidhānārthaṃ na punar itarasya pratiṣedhārtham, tathātve parisaṃkhyāpatteḥ | ata evānantaram evoktaṃ tenaiva |

	evaṃ kṣatriyasāmantāḥ svadeśeṣu pṛthak pṛthak |

	itareṣāṃ nṛpāṇāṃ tu kuryād brāhmaṇapuṃgavaḥ || iti |

dharmāsanagatā anulbaṇās santaḥ kṣatriyasāmantāḥ vyavahāraṃ paśyeyuḥ | itare punaḥ nṛpāḥ brāhmaṇavaiśyādijātīyāḥ svādhikārasiddhaye brāhmaṇaśreṣṭham eva sadā vyavahāradraṣṭāraṃ kuryur ity arthaḥ | yat punas tena: "brāhmaṇo vā bahuśrutaḥ" iti pakṣāntaram uktam, tad api na brāhmaṇasyādhikārapratipādanaparam, kiṃ tu, vināpi rājñā bahuśrutaḥ prāḍvivāko rājaniyogāt paśyed ity evaṃparam, brāhmaṇasya nāsty adhikāro vyavahāradarśana iti prāg eva darśitatvāt | ata eva viṣṇuḥ: "vyavahāradarśane brāhmaṇaṃ vā niyuñjyāt" iti | anenaivābhiprāyeṇa bṛhaspatir api |

	rājā kāryāṇi saṃpaśyet prāḍvivāko 'tha vā dvijaḥ |

	nyāyāṅgāny agrataḥ kṛtvā sabhyaśāstramate sthitaḥ || iti |

etac ca pakṣāntaraṃ yadā nṛpatiḥ svayaṃ na paśyati tadaiva | tathā ca manuḥ |

	yadā svayaṃ na kuryāt tu nṛpatiḥ kāryadarśanam |

	tadā niyuñjyād vidvāṃsaṃ brāhmaṇaṃ kāryadarśane || iti |

vidvāṃsaṃ bahuśrutam ity arthaḥ | ata eva kātyāyanaḥ |

	ekaśāstram adhīyāno na vidyāt kāryaniścayam |

	tasmād bahvāgamaḥ kāryo vivādeṣūttamo nṛpaiḥ || iti |

bahvāgamagrahaṇaṃ guṇāntarasyāpi pradarśanārtham | tathā coktam |

	akrūro madhuraḥ snigdhaḥ kramāyāto vicakṣaṇaḥ |

	utsāhavān alubdhaś ca vāde yojyo nṛpeṇa tu || iti |

kātyāyanenāpi |

	yadā na kuryān nṛpatiḥ svayaṃ kāryavinirṇayam |

	tadā tatra niyuñjīta brāhmaṇaṃ śāstrapāragam ||

	dakṣaṃ kulīnam adhyastham anudvegakaraṃ sthiram |

	paratrabhīruṃ dharmiṣṭham udyuktaṃ krodhavarjitam || iti |

yadā kāryāntaraviśeṣād iti śeṣaḥ | tathā ca yājñavalkyaḥ |

	apaśyatā kāryavaśāt vyavahārān nṛpeṇa tu |

	sabhyaiḥ saha niyoktavyo brāhmaṇaḥ sarvadharmavit || iti |

vyavahāradarśanād gurutarakāryāntaravyagratvena vyavahārān apaśyatā nṛpeṇa sabhyais tribhir eva saha niyoktavyaḥ prāḍvivāko nāmāmātyādibhiḥ sahety arthaḥ | ata eva manuḥ |

	so 'sya kāryāṇi saṃpaśyet sabhyair eva tribhir vṛtaḥ |

	sabhām eva praviśyāgryām āsīnaḥ sthita eva vā || iti |

sabhyair evety avadhāraṇam anyanivṛttyartham | tribhir iti ca pañcasaptasaṃkhyānivṛttyartham | anenaivābhiprāyeṇa vyāso 'pi |

	vivādānugataṃ dṛṣṭvā sasabhyaḥ prayatnataḥ |

	vicārayati yenāsau prāḍvivākas tataḥ smṛtaḥ || iti |

atra kātyāyanaḥ |

	brāhmaṇo yatra na syāt tu kṣatriyaṃ tatra yojayet |

	vaiśyaṃ vā dharmaśāstrajñaṃ śūdraṃ yatnena varjayet || iti |

brāhmaṇo vidvān iti śeṣaḥ | tathā ca sa eva |

	yatra vipro na vidvān syāt kṣatriyaṃ tatra yojayet |

	vaiśyaṃ vā dharmaśāstrajñaṃ śūdraṃ yatenana varjayet || iti |

kṣatriyam ity atra vidvāṃsam iti vidvadbrāhmaṇasthāne vidhānād gamyate | yatneneti vadann avarjane gurvī hānir bhavatīti darsayati | uditā ca sā manunā |

	yasya rājñas tu kurute śūdro dharmavivecanam |

	asya sīdati tadrāṣṭraṃ paṅke gaur iva paśyataḥ || iti |

tena dharmaśāstrajñakṣatriyavaiśyayor alābhe 'pi śūdro varjyaḥ | tathā ca tenaivoktam | 

	jātimātropajīvī vā kāmaṃ syād brāhmaṇabruvaḥ |

	dharmavaktā tu nṛpateḥ na tu śūdraḥ kathaṃcana || iti |

jātimātropajīvī na vidyāvratopajīvī | vyāsas tv amātyādisthāne 'pi śūdraparigrahe doṣam āha |

	dvijān vihāya yaḥ paśyet kāryāṇi vṛṣalaiḥ saha |

	tasya prakṣubhyate rāṣṭraṃ balaṃ kośaṃ ca naśyati || iti |

atas taddoṣaparihārāyāmātyādisthāne 'pi śūdrān varjayed ity abhiprāyaḥ | tathā rāṣṭrarañjanārthaṃ rājñā katipayair vaṇigbhir api saha saṃsadi sthātavyam ity āha kātyāyanaḥ |

	kulaśīlavayovṛttivittavadbhir amatsaraiḥ |

	vaṇigbhiḥ syāt katipayaiḥ kulabhūtair adhiṣṭhitam || iti |

kulabhūtaiḥ vṛndabhūtair ity arthaḥ | tathā teṣāṃ kāryam apy āha sa eva |

	śrotāro vaṇijas tatra kartavyā nyāyadarśane || iti |

tathā rājñā gaṇakalekhakāv api kartavyāv ity āha bṛhaspatiḥ |

	śabdābhidhānatattvajñau gaṇanākuśalau śucī |

	nānālipijñau kartavyau rājñā gaṇakalekhakau || iti |

vyāso 'pi |

	triskandhajyautiṣābhijñaṃ sphuṭapratyayakārakam |

	śrutādhyayanasaṃpannaṃ gaṇakaṃ yojayen nṛpaḥ ||

	sphuṭalekhaṃ niyuñjīta śabdakṣepaṇikaṃ śucim |

	spaṣṭākṣaraṃ jitakrodham alubdhaṃ satyavādinam || iti |

triskandhajyautiṣābhijñaṃ horā gaṇitaṃ saṃhitetiskandhatrayasahitajyotiḥśāstrābhijñam ity arthaḥ | śrutādhyayanasaṃpannam iti viseṣaṇaṃ gaṇakasya dvijātitvakhyāpanārtham | śūdrādes tadasaṃbhavāt | lekhako 'pi tatsāhacaryād dvija eva | ata eva sādhyapālasya dvijatvaparihārārtham,

	sādhyapālas tu kartavyo rājñā sādhyasya sādhakaḥ |

	kramāyāto dṛḍhaḥ śūdraḥ sabhyānāṃ ca mate sthitaḥ || 

iti śūdragrahaṇaṃ tenaiva kṛtam | sādhyasyārthipratyarthisākṣyādināmāhvānakāryasyety arthaḥ (?) | tathā ca bṛhasptiḥ |

	ākāraṇe rakṣaṇe ca sākṣyarthiprativādinām |

	sabhyādhīnaḥ satyavādī kartavyas tu svapūruṣaḥ || iti |

ākāraṇam āhvānam | svapūruṣaḥ kramāyāto yaḥ sa sabhyādhī naḥ kartavyo rājñety arthaḥ | evam ete śreṣṭhanirṇayasthāne manvādibhir ukte | bhṛguṇā tu jaghanyāny api nirṇayasthānāny uktāni |

	daśa sthānāni vādānāṃ pañca caivābravīd bhṛguḥ |

	nirṇayaṃ yena gacchanti vivādaṃ prāpya vādinaḥ || iti |

tāni ca pañcadaśa sthānāni tenaiva darśitāni |

	āraṇyās tu svakaiḥ kuryuḥ sārthikāḥ sārthikaiḥ smṛtāḥ |

	sainikāḥ sainikair eva grāme 'py ubhayavāsibhiḥ ||

	ubhayānumataṃ caiva gṛhṇate sthānam īpsitam |

	kulikāḥ sārthamukhyāś ca puragrāmanivāsinaḥ ||

	grāmapauragaṇaśreṇyaḥ cāturvidyaś ca vargiṇaḥ |

	kulāni kulikāś caiva niyuktā nṛpatis tathā || iti |

atrādhyāni pañca sthānāny āraṇyādijanaviśeṣāṇām eva | grāmākāreṇāvasthite janavivāde samīpavāsibhir nirṇayaḥ | arthiprathyarthinor ananuśayānumatāsthānakulikasārthamukhyapuragrāmavāsino gṛhṇate | grāmādīni daśa sthānāni sādhāraṇāni | grāmo grāmākāreṇāvasthito janaḥ | pauraḥ puravāsināṃ samūhaḥ | gaṇakulānāṃ samūhaḥ,

	kulānāṃ hi samūhas tu gaṇaḥ saṃparikīrtitaḥ |

iti kātyāyanasmaraṇāt | śreṇyo rajakādyaṣṭādaśahīnajātayaḥ | cāturvidyaḥ ānvīkṣakyādividyācatuṣṭayopetaḥ | cāturvidyaś ceti caśabdo vidvadbhiḥ puruṣāntaraiḥ saha cāturvidyasya samuccayārthaḥ,

	tasmān na vācyam ekena vidhijñenāpi dharmataḥ |

iti pitāmahenaikasya dharmakathananiṣedhat | vargiṇo gaṇaprabhṛtayaḥ,

	gaṇāḥ pāṣaṇḍapūgāś ca vrātāś ca śreṇayas tathā |

	samūhasthāś ca ye cānye vargyākhyās te bṛhaspatiḥ || 

iti kātyāyanasmaraṇāt | bṛhaspatigrahaṇaṃ gaṇādiviṣayeyam ākhyā pūrvam eva prasiddheti darśayitum | āyudhadharāṇāṃ samūho vrātaḥ,

	nānāyudhadharā vrātaḥ samavetās tu kīrtitāḥ |

iti tenaivoktatvāt | kulāny arthipratyarthinoḥ sagotrāṇi | kulikāḥ kecanārthipratyarthigotrajā vṛddhāḥ | niyuktāḥ prāḍvivākasahitās trayaḥ sabhyāḥ | nṛpatir brāhmaṇādisahitaḥ | atra bṛhaspatiḥ |

	pratiṣṭhitāpratiṣṭhitā mudritā śāstritā tathā |

	caturvidhā sabhā proktā sabhyāś caiva tathāvidhāḥ || iti |

āraṇyakādisthānatraye yā sabhā sā apratiṣṭhitā | prāyeṇa deśāntaragamanayogyatvād ubhayavāsiprabhṛtiṣu daśasu sthāneṣu tadabhāvāt pratiṣṭhitā | niyuktasthāne punaḥ mudrāhastādhyakṣasāhityā mudritā | nṛpasthāne tu śāstraniyantṛkatvāc chāstritā | ayaṃ ca sabhāvibhāgas tenaiva darśitaḥ |

	pratiṣṭhitā pure grāme calā nāmāpratiṣṭhitā |

	mudritādhyakṣasaṃyuktā rājayuktā tu śāstritā || iti |

adhyakṣaḥ prāḍvivākaḥ | vyavahāradarśane 'dhikṛtatvāt | tasya ca haste rājñā svamudrā prativādyānayanārthadeyety ata evāvagamyate | tatra pratiṣṭhitā apratiṣṭhitā ca sabhā nirṇayārthibhir eva prārthanārthaṃ dānamānanādibhiḥ kāryā | śāstraprayuktyā nṛpatiprayuktyabhāvāt sabhāsiddhabhāvāt | mudritā śāstritā ca svādhikāravaśād rājñaiva kriyate, tena tatra nirṇayārthināṃ tatsamīpagamanam eva na sabhākaraṇam | atra ca śāstritasabhāyāṃ sahāntarebhyaḥ prābalyam āha pitāmahaḥ |

	pūrvasthānagatā vādāḥ dharmato 'dharmato 'pi vā |

	nṛpasthānaṃ samāśritya pūrvavādaṃ bhajanti te || iti |

pūrvavādaṃ pūrvapakṣam ity arthaḥ | nṛpasthānagrahaṇaṃ prabalasthānopalakṣaṇārtham | yataḥ sa evāha |

	grāme dṛṣṭaḥ puraṃ yāyāt pure dṛṣṭas tu rājani |

	rājñā dṛṣṭaḥ kudṛṣṭo vā nāsti tasya punar bhavaḥ || iti |

nārado 'pi |

	kulāni śreṇayaś caiva gaṇāś cādhikṛto nṛpaḥ |

	pratiṣṭhā vyavahārāṇāṃ gurveṣām (?) uttarottaram ||

**iti smṛticandirkāyāṃ nirṇetṛnirṇayaḥ **

**atha dharmasthāne avasthānam** 

tatra kātyāyanaḥ |

	dharmaśāstravicāreṇa mūlasāravivecanam |

	yatrādhikriyate sthāne dharmādhikaraṇaṃ hi tat ||

yatra sthāne mūlasyāveditasya sāravivecanaṃ tatra niṣkarṣo dharmaśāstravicāreṇa nirṇetṛbhir adhikriyate prastūyate, tat sthānaṃ dharmaśāstrair adhikriyate | mūlasāravivecanam atreti vyutpattyā dharmādhikaraṇam iti | hiḥ prasiddhyarthaḥ | etac ca dharmādhikaraṇaṃ prācyāṃ diśi kāryam | tathā ca śaṅkhaḥ: "dharmasthānaṃ prācyāṃ diśi tac cāgnyudakaiḥ samavetaṃ syāt" iti | prācyāṃ diśi rājamandirād iti śeṣaḥ | ata eva bṛhaspatiḥ |

	durgamadhye gṛhaṃ kuryāt jalamadhyocchritaṃ pṛthu |

	prāgdiśi prāṅmukhīṃ tasya lakṣaṇyāṃ kalpayet sabhām ||

	mālyadhūpāsanopetāṃ bījaratnasamanvitām |

	pratimālekhyadevaiś ca yuktām agnyambunā tathā || iti |

evaṃ kalpitāṃ prātar hutvā praviśet | tathā ca manuḥ |

	utthāya paścime yāme kṛtaśaucaḥ samāhitaḥ |

	hutvāgniṃ brāhmaṇān arcya praviśed vai śubhāṃ sabhām ||

atrārcyety asamāse 'pi tvāpratyayasya lyabādeśaś chāndasatvād aviruddhaḥ | praviśen nṛpatir iti śeṣaḥ | ata eva bṛhaspatiḥ |

	prātar utthāya nṛpatiḥ śaucaṃ kṛtvā samāhitaḥ |

	gurūn jyotirvido vaidyān devān viprān purohitān ||

	yathārham etān saṃpūjya supuṣpābharaṇāmbaraiḥ |

	abhivādya ca gurvādīn sumukhaḥ praviśet sabhām ||

atra nṛpatiḥ praviśed ity anvayaḥ | purohitān iti bahuvacanaṃ pāśān itivat karmatvamātrasyābhidhāyakam, na tu bahutvasyāpi, purohitasyaikatvāt | nṛpatir api brāhmaṇādisahitaḥ praviśet | tathā ca manuḥ |

	vyavahāradidṛkṣus tu brāhmaṇaiḥ saha pārthivaḥ |

	mantrajñair mantribhiś caiva vinītaḥ praviśet sabhām || iti |

caśabdo 'tra prāḍvivākapurohitasabhyavaṇiggaṇakalekhakasādhyapālahiraṇyadharmaśāstair api saheti jñāpanārthaḥ | teṣām api brāhmaṇādivat darśanopayogitvāt | tatra keṣāṃcid upayogo nirṇetṛnirṇaye darśitaḥ | atra keṣāṃcid upayogo vakṣyate | sabhāpraveśe viśeṣam āha saṃvartaḥ |

	lokapālān namaskṛtya praviśya vipulāṃ sabhām |

	prajānāṃ rakṣaṇaṃ kuryān nṛpatiḥ kāryadarśane ||

nimittārthe ceyaṃ saptamī | kāryadarśanarūpanimittena prajārakṣaṇaṃ kuryād ity arthaḥ | nimittatvaṃ ca tasya prajārakṣaṇopayogiduṣṭaparijñānahetutvena paramparayā draṣṭavyam | evaṃ sabhāpraviṣānām arthasiddhopaveśanam anūdya keṣāṃcid diṅniyamam āha bṛhaspatiḥ |

	pūrvāmukhas tūpaviśed rājā sabhyā udaṅmukhāḥ |

	gaṇakaḥ paścimāsyas tu lekhako dakṣiṇāmukhaḥ ||

	hiraṇyam agnim udakaṃ dharmaśāstrāṇi caiva hi |

	tanmadhye sthāpayed rājā puṇyāni ca hitāni ca || iti |

anyeṣāṃ punar yathāsaukaryam upaveśanam | niyamābhāvāt | evaṃ rājādibhir daśabhir vyavahārasādhakāṅgair adhyāsitā sabhā yajñasabhety āha sa eva |

	nṛpādhikṛtasabhyāś ca smṛtir gaṇakalekhakau |

	hemāgnyambusvapuruṣāḥ sādhanāṅgāni vai daśa ||

	etad daśāṅgaṃ karaṇaṃ yasyām adhyāsya pārthivaḥ |

	nyāyāt paśyet kṛtamatiḥ sā sabhādhvarasaṃmitā ||

adhikṛtaḥ prāḍvivākaḥ svapuruṣaḥ sādhyapālaḥ | sādhanāṅgānāṃ kāryam apy āha sa eva |

	daśānām api caiteṣāṃ karma proktaṃ pṛthak pṛthak |

	vaktādhyakṣo nṛpaḥ śāstā sabhyāḥ kāryaparīkṣakāḥ ||

	smṛtir vinirṇayaṃ brūte jayaṃ dānaṃ damaṃ tathā |

	śapathārthe hiraṇyāgnī tṛpitakṣubdhayoḥ jalam ||

	gaṇako gaṇayed arthaṃ likhen nyāyaṃ ca lekhakaḥ |

	pratharthisabhyānayanaṃ sākṣiṇāṃ ca svapūruṣaḥ ||

	kuryād alagnakau rakṣed arthipratyarthinau tadā ||

vaktādhyakṣa ity etat prakarṣābhiprāyeṇa, "sabhyādināpi dharmajñenāvaśyaṃ vaktavyam" iti vasiṣṭhenoktatvāt | nṛpaḥ śāstety etad apy arthavadhadaṇḍakāritvābhiprāyeṇa | "vāgdaṇḍadhigdaṇḍābhyāṃ śāsanaṃ prāḍvivākena kāryam" iti tenaivābhidhānāt | tathā ca: "tasya nirṇayakṛd rājā brāhmaṇaś ca bahuśrutaḥ" ity abhidhāyābhihitam |

	vāgdaṇḍo dhigdamaś caiva prāyaścittāv ubhau smṛtau |

	arthadaṇḍavadhāv uktau rājāyattāv ubhāv api || iti 

pratiṣṭhitāpratiṣṭhitasabhyānāṃ tu dharmasthāne viśeṣavidhyabhāvād aniyata eva | śubhe sthāna upaviśya vinirṇayamātraṃ kṛtvā tair uparantavyam | daṇḍadāpane 'rthadāpane vā teṣām adhikārābhāvāt | sāhasavivāde tu tair nirṇamātram (?) api na kāryam | ata āha bṛhaspatiḥ |

	rājñā ye viditāḥ samyak kulaśreṇīgaṇādayaḥ |

	sāhasanyāyavarjyāni kuryuḥ kāryāṇi te nṛṇām || iti |

mudritā tu sabhā brahmasabhātulyety āha manuḥ |

	yasmin deśe niṣīdanti (?) viprā vedavidas trayaḥ |

	rājñaś ca prakṛto vidvān brahmaṇas tām sabhāṃ viduḥ ||

prakṛto 'dhikṛtaḥ prāḍvivāka iti yāvat | sabhyeṣv apy arthyādirañjakaḥ sabhās tāro (?) 'khilalokaślāghyo bhavatīty āha vyāsaḥ |

	arthipratyarthinau sabhyān lekhakaṃ prekṣakāṃś ca yaḥ |

	dharmyavākyai rañjayati sa sabhyaḥ ślāghyatām iyāt ||

tathā vivādināṃ saṃśayahantā sabhyas teṣāṃ prāṇada ity āha sa eva |

	parasparavisaṃvādaṃ saṃdehāt kurvato narān |

	yas teṣāṃ saṃśayachettā sa sabhyaḥ prāṇadaḥ smṛtaḥ ||

narān vivādato nivāryeti śeṣaḥ | prāṇadasya phalam āha vasiṣṭhaḥ |

	yat puṇyam uddhṛte vipre mriyamāṇe jalāśayāt |

	tat puṇyaṃ saṃśayārūḍhe vyavahārāt samuddhṛte ||

	mriyamāṇa iti dārṣṭāntike 'py anuṣajyate ||

tathā sabhyaviśeṣe phalaviśeṣam āha bṛhaspatiḥ |

	ajñānatimiropetān saṃdehapaṭalānvitān |

	nirāmayān yaḥ kurute śāstrāñjanaśalākayā ||

	iha kīrtiṃ rājapūjāṃ labhate svargatiṃ ca saḥ |

	lobhadveṣādikaṃ tyaktvā yaḥ kuryāt kāryanirṇayam ||

	śāstroditena vidhinā tasya yajñaphalaṃ bhavet ||

ye punaḥ śāstroditavidhim atikramya nirṇayaṃ kuryuḥ teṣāṃ doṣaṃ āha kātyāyanaḥ |

	nyāyaśāstram atikramya sabhyair yatra viniścitam |

	tatra dharmo hy adharmeṇa hato hanti na saṃśayaḥ ||

tathā anyāyapravṛttanṛpatyanivāraṇe 'pi doṣas tenaiva darśitaḥ |

	adharmataḥ pravṛttaṃ tu nopekṣeran sabhāsadaḥ |

	upekṣamāṇāḥ sanṛpāḥ narakaṃ yānty adhomukhāḥ ||

atas tatra tadanusaraṇaṃ sabhāsadbhir na kāryam ity āha sa eva |

	anyāyenāpi taṃ yāntaṃ ye 'nuyānti sabhāsadaḥ |

	te 'pi tadbhāginas tasmāt bodhanīyaḥ śanair nṛpaḥ ||

śanair iti vacanāt tadaiva tatpratikūlabodhanaṃ na pāpabhayāt kāryam | kiṃ tu sati kālāntare | ata evoktaṃ tenaiva |

	nyāyamārgād apetaṃ tu jñātvā cittaṃ mahīpateḥ | 

	vaktavyaṃ tat priyaṃ tatra na sabhyaḥ kilbiṣī mataḥ || iti |

manus tv anyāyena nirṇīyamāne pratiṣedham akurvatām api sabhyānāṃ doṣam āha |

	yatra dharmo hy adharmeṇa satyaṃ caivānṛtena vā |

	hanyate prekṣamāṇānāṃ hatās tatra sabhāsadaḥ ||

prekṣaṃāṇānām ity anādare ṣaṣṭhī | atha kāṃścit sabhyān anādṛtya dharmanirṇetṝṇāṃ sabhyānām api doṣas tenaiva darśitaḥ |

	dharmo viddhas tv adharmeṇa sabhāṃ yatropatiṣṭhati |

	śalyaṃ cāsya na kṛntanti hatās tatra sabhāsadaḥ ||

śalyānikṛntanaṃ sarvasabhyasaṃnatyabhāve 'pi niścayaḥ | tathā ca nāradaḥ |

	yatra sabhyo janaḥ sarvaḥ sādhv etad iti manyate |

	sa niḥśalyo vivādaḥ syāt saśalyaḥ syād ato 'nyathā || 

ata ātmarakṣaṇārthaṃ sarvadhā dharmo na hantavya ity āha manuḥ |

	dharma eva hato hanti dharmo rakṣati rakṣitaḥ |

	tasmād dharmo na hantavyo mā no dharmo hato vadhīt ||

tathā vṛṣalatvaparihārārtham api dharmāpratihatiḥ kāryety āha sa eva |

	vṛṣo hi bhagavān dharmaḥ tasya yaḥ kurute tv alam |

	vṛṣalaṃ taṃ vidur devās tasmād dharmaṃ na lopayet ||

alaṃ vāraṇam | hārītas tu vṛṣalasya narakam āha |

	andho matsyān ivāśnāti nirapekṣaḥ sakaṇṭakān |

	parokṣam arthaṃ vaikalyāt bhāṣate yaḥ sabhāgataḥ || iti |

atra nāradaḥ |

	tasmāt sabhyaḥ sabhāṃ prāpya rāgadveṣavivarjitaḥ |

	vacas tathāvidhaṃ brūyāt yathā na narakaṃ vrajet ||

kīdṛgvidhaṃ vaco narakaparihārārthaṃ vācyam ity ata āha sa eva |

	śūdreṣu vyavahāreṣu śuddhiṃ yānti sabhāsadaḥ |

	śuddhiś ca dharmāt teṣāṃ hi dharmam eva vadet tataḥ ||

teṣāṃ vyavahārāṇām | kātyāyano 'pi |

	sabhyenāvaśyavaktavyaṃ dharmārthasahitaṃ vacaḥ |

	śṛṇoti yadi no rājā syāt tu sabhyas tato 'naghaḥ ||

arthasahitam arthaśāstram arthopetam | manur api |

	rājā bhavaty anenās tu mucyante hi sabhāsadaḥ |

	eno gacchati kartāraṃ nindārho yatra nindyate ||

	sabhā vā na preveṣṭavyā vaktavyaṃ vā samañjasam |

	abruvan vibruvan vāpi naro bhavati kilbiṣī ||

yat punas tenoktam,

	satyaṃ brūyāt priyaṃ brūyāt na brūyāt satyam apriyam |

iti, tan nirṇetṛvyatiriktaviṣayam | tatra pakṣapātenāpriyoktir api kāryaivety uktatvāt |  evaṃ hitāhitaprāptiparihāropāyopadarśane 'pi yo 'tyantotkaṭarāgādivaśāt sabhyaḥ smṛtyācāraviruddhaṃ vādanirṇayaṃ vidadhāti tasya daṇḍam āha nāradaḥ |

	rāgād ajñānato vāpi yo lobhād anyathā vadet |

	sabhyo 'sabhyaḥ sa vijñeyaḥ taṃ pāpaṃ nayed bhṛśam ||

kātyāyano 'pi |

	snehād ajñānato vāpi mohād vā lobhato 'pi vā |

	tatra sabhyo 'nyathāvādī daṇḍyo 'sabhyaḥ smṛto hi saḥ ||

sneho rāgaḥ | mohaḥ viparītajñānam | atra rāgalobhavaśāt bhayād vā anyathāvādī vivādaparājayanibandhanadamād dviguṇaṃ damaṃ daṇḍya ity āha yājñavalkyaḥ |

	rāgāl lobhād bhayād vāpi smṛtyapetādikāriṇaḥ |

	sabhyāḥ pṛthak pṛthag daṇḍyāḥ vivādād dviguṇaṃ damam ||

vivāde yo damo bhavati parājaye taddviguṇaṃ dāpya iti bahuvyākhyātṛsaṃmato 'rtho grāhyaḥ, na punar vivādāspadībhūtād dravyād dviguṇam iti kasyacid vyākhyātur arthaḥ ayuktatvāt | ayuktatvaṃ ca bahuvyākhyātṛbhir uktam, vistarabhayān nocyate | evaṃ mohavaśād apy anyathāvādino daṇḍyā ity āha kātyāyanaḥ |

	kāryasya nirṇayaṃ samyak jñātvā sabhyas tato vadet |

	anyathā naiva vaktavyaṃ vaktā dviguṇadaṇḍabhāk ||

ajñānakrodhavaśād anyathā vādinas tu viśeṣoktyabhāvāt sāmānyena sabhyasaṃbandhitayā bṛhasptyuktaṃ tatra vyavatiṣṭhate |

	anyāyavādinaḥ sabhyās tathaivotkocajīvinaḥ |

	viśvastavañcakāś caiva nirvāsyāḥ sarva eva te || iti |

utkocajīvina ity etat sabhyetaraviṣayam | "kūṭasākṣiṇāṃ sarvasyāpahāraḥ utkocajīvināṃ sabhyānāṃ ca" iti viṣṇunā sabhyaviṣaye sarvasyāpahārasyoktatvāt | yat tu kaiścid ajñānādinānyathāvāde "mohāt sahasraṃ daṇḍyas tu" ityādimanuvacanoktadviśatādidaṇḍavaicitryam uktaṃ tad yājñavalkyavacanato rāgādāv eva dviguṇo dama iti niyamād ajñānādau daṇḍāntaraṃ mṛgyam ity evaṃparam, na punar manuvacanabalena dviśatādidaṇḍapratipādanārtham |

	etān āhuḥ kauṭasākṣye proktān daṇḍān manīṣiṇaḥ |

ity upasaṃhārato manuvacanasya sākṣyaparādhaviṣayatvāt | tasmād ajñānādau bārhaspatyavacanavihito damaḥ sabhyaviṣaye tv anusaṃdheyaḥ | prāḍvivākaḥ sabhyā vā vyavahāranirṇayāt pūrvaṃ vijane 'rthinā saha saṃbhāṣaṇamātrād api daṇḍyā ity āha kātyāyanaḥ |

	anirṇīte tu yady arthe saṃbhāṣeta raho 'rthinā |

	prāḍvivāko 'tha daṇḍyaḥ syāt sabhyāś caiva na saṃśayaḥ ||

nirṇayād ūrdhvaṃ sabhyadoṣaparijñāne tu damaṃ dāpya ity āha sa eva |

	sabhyadoṣāt tu yan naṣṭaṃ deyaṃ sabhyena tat tadā |

	kāryaṃ tu kāryiṇām eva niścitaṃ na vicālayet ||

duṣṭasabhyenāpi nirṇītaṃ kāryaṃ na parāvartayet, kiṃ tu dauṣṭyāt naṣṭaṃ dāpayed ity arthaḥ | sabhyadoṣān āha nāradaḥ |

	ete sabhyāḥ sabhāṃ gatvā tūṣṇīṃdhyāyanta āsate |

	yathāprāptaṃ na ced ūcuḥ sarve te 'nṛtavādinaḥ ||

prāptaṃ yuktam ity arthaḥ | tathā |

	na sā sabhā yatra na santi vṛddhāḥ vṛddhā na te ye na vadanti dharmam |

	nāsau dharmo yatra na satyam asti na tat satyaṃ yac chalenānuviddham ||

**iti smṛticandrikāyāṃ dharmasthāne 'vasthānam **

**atha darśanavidhiḥ**

tatra kātyāyanaḥ |

	vinītaveṣo nṛpatiḥ sabhāṃ gatvā samāhitaḥ |

	āsīnaḥ prāṅmukhaḥ sthitvā paśyet kāryāṇi kāryiṇām ||

	saha traividyavṛddhaiś ca mantrajñaiś caiva mantribhiḥ||

atrāsanasthityoḥ yugapat kartum aśkayatvād vikalpaḥ | ata eva manuḥ |

	tatrāsīnaḥ sthito vāpi pāṇim udyamya dakṣiṇam |

	vinītaveṣābharaṇaḥ paśyet kāryāṇi kāryiṇām ||

ayaṃ cāsanasthityor vikalpaḥ śayanacaṅkramaṇaniṣedhārthaḥ | "dakṣiṇaṃ pāṇim udyamya" iti prāvaraṇārthaṃ vastram apy upavītavad eva brāhmaṇasabhāyāṃ dhāryam iti niyamārtham | tathā ca smṛtyantaram: "brāhmaṇānāṃ tu saṃsadi" iti, "dakṣiṇaṃ bāhum uddharet" iti | "vinītaveṣābharaṇaḥ" ity auddhatyaniṣedhārtham | tathā ca prajāpatiḥ |

	rājābhiṣekasaṃyukto brāhmaṇo vā bahuśrutaḥ |

	dharmāsanagataḥ paśyed vyavahārān anulbaṇaḥ ||

anulbaṇo 'nuddhataḥ, ulbaṇagrahaṇaṃ matsarsyāpi pradarśanārtham | tathā ca nāradaḥ |

	tasmād dharmāsanaṃ prāpya rājā vigatamatsaraḥ |

	samaḥ syāt sarvabhūteṣu bibhrad vaivasvataṃ vratam ||

vaivasvataṃ vrataṃ yamavratam | tac ca tenaiva darśitam |

	yathā yamaḥ priyadveṣyau prāpte kāle niyacchati |

	tathā rājñā niyantavyāḥ prajās tad dhi yamavratam ||

yājñavalkyo 'pi |

	tasmād yama iva svāmī svayaṃ hitvā priyāpriye |

	vartate dharmyayā vṛttyā jitakrodho jitendriyaḥ ||

krodhagrahaṇaṃ lobhasyāpi pradarśanārtham | tathā ca sa eva |

	vyavahārān nṛpaḥ paśyed vidvadbhir brāhmaṇaiḥ saha |

	dharmaśāstrānusāreṇa krodhalobhavivarjitaḥ ||

dharmaśāstrānusāreṇety etad auśanasādyarthaśāstrānusārasya nivṛttyartham, na punar dharmaśāstrāntargatarājanītyādyarthaśāstrānusaraṇasyāpi, yat āha nāradaḥ |

	dharmaśāstrārthaśāstrābhyām avirodhena pārthivaḥ |

	samīkṣamāṇō nipuṇaṃ vyavahāragatiṃ nayet ||

dharmaśāstrāṇi ca pitāmahena darśitāni |

	vedāḥ sāṅgās tu catvāro mīmāṃsā smṛtayas tathā |

	etāni dharmaśāstrāṇi purāṇaṃ nyāyadarśanam ||

pramāṇāntaradṛṣṭārthaviṣayā smṛtir arthapradhānatvād arthaśāstratayābhipretā, sā ca bhaviṣyatpurāṇe darśitā |

	ṣāḍguṇyasya prayogaś cāprayogaḥ kāryagauravāt |

	sāmādīnām upāyānāṃ yogo vyāsasamasataḥ ||

	adhyakṣāṇāṃ ca nikṣepaḥ kaṇṭakānāṃ nirūpaṇam |

	dṛṣṭārtheyaṃ smṛtiḥ proktā ṛṣibhir garuḍāgraja || iti |

dṛṣṭārthāyāḥ smṛter udāharaṇamātram etat | evaṃ ca sandhivigrahādidṛṣṭārthaviṣayā smṛtir arthaśāstram ity arthaḥ | etac cobhayavidhaśāstrānusaraṇaṃ tayoḥ mitho virodhābhāva eva | tathā ca nāradaḥ |

	yatra vipratipattiḥ syād dharmaśāstrārthaśāstrayoḥ |

	arthaśāstroktam utsṛjya dharmaśāstroktam ācaret ||

ato yatraikasya jaye 'vadhāryamāṇe 'rthaśāsroktamitralabdhir dharmaśāstroktamārgavirodhena bhavati tatra mitralabdhivirodhenāparasyaiva jayāvadhāraṇaṃ kāryam | yatra punar dharmasmṛtyor virodhas tatroktaṃ yājñavalkyena |

	smṛtyor virodhe nyāyas tu balavān vyavahārataḥ || iti |

śrutimūlasmṛtyor virodhe vṛddhavyavahārāvagatasāvakāśaniravakāśatvāditarkabalena yathā vyavasthitaviṣayatā tayor jñāyate tathā gṛhītavyam ity arthaḥ | evam avirodhe 'pi nyāyāvadhāritaśāstrārthasyaivānusaraṇaṃ kāryam ity āha bṛhaspatiḥ |

	kevalaṃ śāstram āśritya na kartavyo vinirṇayaḥ |

	yuktihīne vicāre tu dharmahāniḥ prajāyate ||

atas tarkānugṛhītam eva śāstrārtham āśritya nirṇetavyam ity arthād uktaṃ bhavati | uktaṃ ca gautamena: "nyāyādhigame tarko 'bhyupāyaḥ, tenābhyūhya yathāsthānaṃ gamayet" | nyāyādhigamo dharmādhigama ity arthaḥ | tathā ca smṛtyantaram | 

	yas tarkeṇānusaṃdhatte sa dharmaṃ veda netaraḥ || iti |

ato na sahasā niścinuyād ity āha pitāmahaḥ |

	asatyāḥ satyasaṅkāśāḥ satyāś cāsatyasaṃnibhāḥ |

	dṛśyante bhrāntijanakās tasmād yuktaṃ parīkṣaṇam ||

nārado 'pi |

	talavad dṛśyate vyoma khadyoto havyavāḍ iva |

	na talaṃ vidyate vyomni na khadyoto hutāśanaḥ ||

	tasmāt pratyakṣadṛṣṭe 'pi yuktam arthāt parīkṣitum |

	parīkṣya jñāpayann arthān na dharmāt parihīyate ||

	yātyacoro 'pi coratvaṃ coraś cāyāty acoratām |

	acoraś coratāṃ prāpto māṇḍavyo vyavahārataḥ ||

	sūkṣmo hi bhagavān dharmo duṣprekṣo durvicāraṇaḥ |

	ataḥ pratyakṣamārgeṇa vyavahāragatiṃ nayet ||

talam avanitalam, vyavahārataḥ vyavahārākhyanirṇayaviśeṣe ity arthaḥ | pratyakṣamārgaḥ spaṣṭamārgaḥ | manur api |

	yathā nayaty asṛkpātaiḥ mṛgasya mṛgayuḥ padam |

	nayet tathānumānena dharmasya nṛpatiḥ padam ||

	bāhyair vibhāvayel liṅgair bhāvam antargataṃ nṛṇām |

	svaravarṇeṅgitākāraiś cakṣuṣā ceṣṭitena ca ||

yājñavalkyo 'pi |

	asakṣike hate cihnair yuktibhiś cāgamena ca |

	draṣṭavyo vyavahāras tu kūṭacihnakṛtād bhayāt ||

asākṣikahataviṣaye na kṣatādicihnadarśanamātreṇa niścinuyāt, kṛtrimakṣatādisaṃbhavāt | kiṃ tu yuktyādibhiḥ parīkṣaṇīyam ity arthaḥ | tathā ca nāradaḥ |

	kaścit kṛtvātmanaś cihnaṃ dveṣāt param upadravet |

	yuktihetvarthasaṃbandhais tatra yuktaṃ parīkṣaṇam ||

cihnaṃ vraṇādi | yuktir arthāpattiḥ | hetur anumānam | arthaḥ prayojanam | saṃbandhaḥ saṃnidhiḥ, pūrvakalaho vā | parīkṣaṇaṃ bhūtena vyavahāranayanārtham | ata eva yājñavalkyaḥ |

	chalaṃ nirasya bhūtena vyavahārān nayen nṛpaḥ |

	bhūtam apy anupanyastaṃ hīyate vyavahārataḥ ||

likhitādipramāṇasya yathārthānusāritvaniyamābhāvād vādiprativādyanupanyastaṃ paramārthato vidyamānam api vyavahāravaśād dhīyate | yata eva tena prayatnato bhūtānusaraṇaṃ kāryam ity arthaḥ | nārado 'pi |

	na tu śiṣṭaṃ chalaṃ rājā marṣayed dharmasādhanaḥ |

	bhūtam eva prapadyeta dharmamūlā yataḥ śriyaḥ ||

śiṣṭam arthiprathyarthibhir abhihitam | nātra jalpamārgavat puruṣapratibhā anveṣaṇīyā, kiṃ tu tattvānusaraṇaṃ sati saṃbhave kāryam iti tātparyārthaḥ | yadā tu sarvadā bhūtānusaraṇaṃ na śakyate kartuṃ tadā chalānusāreṇāpi sākṣyādipramāṇādhīno nirṇayaḥ karya eva | tathā ca tenaivoktam |

	bhūtachalānusāritvāt dvigatiḥ samudāhṛtā || iti |

gautamenāpy uktam: "vipratipattau sākṣinimittā satyavyavasthā" iti | sākṣinimitteti pramāṇopalakṣaṇārtham | ata eva manuḥ |

	pratyahaṃ deśadṛṣṭaiś ca śāstradṛṣṭaiś ca hetubhiḥ |

	aṣṭādaśasu mārgeṣu nibandhāni pṛthak pṛthak ||

deśadṛṣṭaiḥ tat tad deśavyavasthitadharmācāraiḥ śāstraprasiddhaiḥ sākṣidravyādidṛṣṭādipramāṇaiḥ pratyahaṃ ṛṇādānādyaṣṭādaśapadeṣu pṛthak pṛthak nibandhāni kāryāṇi paśyed ity arthaḥ | tatra śāstradṛṣṭānām abhāve deśadṛṣṭair draṣṭavyam | tathā ca kātyāyanaḥ |

	asvargyalokanāśāya parānīkabhayāvahā |

	āyurvīryaharā rājñaḥ sati vākye svayaṃ kṛtiḥ ||

	tasmāc chāstrānusāreṇa rājā kāryāṇi sādhayet |

	vākyābhāveṣu sarveṣāṃ deśadṛṣṭaṃ mataṃ nayet || iti |

parānīkabhayāvahā parasainyato bhītyutpādikā | vākyaṃ śāstram | deśadṛṣṭasya lakṣaṇam apy āha sa eva |

	yasya deśasya yo dharmaḥ pravṛttaḥ sārvakālikaḥ |

	śrutismṛtyavirodhena deśadṛṣṭaḥ sa ucyate ||

sa ca rājñā pustake niveśitavya ity āha sa eva |

	deśasyānumatenaiva vyvasthā yā nirūpitā |

	likhitā tu sadā dhāryā mudritā rājamudrayā ||

	śāstravad yatnato rakṣyā tāṃ nirīkṣya vinirṇayet || iti |

tām iti kulādyanumatāyā api vyavasthāyāḥ pradarśanārtham | ata eva pitāmahaḥ |

	yad yad ācarati śreṣṭho dharmyaṃ vādharmyam eva vā |

	kulādideśācaraṇāc caritraṃ tat prakīrtitam ||

	grāmagoṣṭhapuraśreṇīsārthasenānivāsinām |

	vyavahāraś caritreṇa nirṇetavyo bṛhaspatiḥ ||

grāmādinivāsināṃ mithovivādaviṣayam etat | anyaiḥ saha teṣāṃ vivāde tu śāstraḍṛṣṭair eva nirṇetavyam | tathā ca sa eva |

	deśapattanagoṣṭheṣu puragrāmeṣu vāsinām |

	teṣāṃ svasamayair dharmaśāstrato 'nyeṣu taiḥ saha || iti |

yatra caite hetavo na vidyante tatra pārthivavacanān nirṇaya ity āha sa eva |

	lekhyaṃ yatra na vidyeta na bhuktir na ca sākṣiṇaḥ |

	na ca divyāvatāro 'sti pramāṇaṃ tatra pārthivaḥ ||

	niścetuṃ ye na śakyāḥ syur vādāḥ saṃdhigdharūpiṇaḥ |

	teṣāṃ nṛpaḥ pramāṇaṃ syāt sa sarvasya prabhur yataḥ || iti |

atra hārītaḥ |

	dharmaśāstrārthaśāstroktaḥ śiṣṭācārādilakṣaṇaḥ |

	chalena ca vyapeto yo vyavahāraḥ sa dhārmikaḥ ||

dhārmiko dharmād anapetaḥ | evaṃ paśyato nṛpateḥ phalam āha nāradaḥ |

	dharmeṇoddharato rājño vyavahārān kṛtātmanaḥ |

	saṃbhavanti guṇāḥ sapta sapta vahner ivārciṣaḥ ||

vahneḥ saptārciṣa iva sapta guṇāḥ saṃbhavantīty arthaḥ | tān guṇān āha sa eva |

	dharmaś cārthaś ca kīrtiś ca lokapaktir upagrahaḥ |

	prajābhyo bahumānaś ca svargasthānaṃ ca śāśvatam ||

lokapaktir lokānurāgaḥ | upagraha āśrayaṇīyatvam |

	nigraheṇa ca pāpānāṃ sādhūnāṃ saṃgraheṇa ca |

	dvijātaya ivejyābhiḥ pūyante satataṃ nṛpāḥ ||

yājñavalkyo 'pi |

	yo daṇḍyān daṇḍayed rājā samyag vadhyāṃś ca ghātayet |

	iṣṭaṃ syāt kratubhis tena sahasraśatadakṣiṇaiḥ ||

	iti saṃcintya nṛpatiḥ kratutulyaphalaṃ pṛthak |

	vyavahārān svayaṃ paśyet sabhyaiḥ parivṛto 'nvaham ||

anvaham ity etac caturdaśyādivyatirikāharviṣayam | tathā ca saṃvartaḥ |

	caturdaśī hy amāvāsyā paurṇamāsī tathāṣṭamī |

	tithiṣv āsu na paśyet tu vyavahārāṃs tu nityaśaḥ ||

ābhyo 'nyāsv api tithiṣv āvartanān pūrvam eva | tathā ca bṛhaspatiḥ |

	pūrvāhṇe tām adhiṣṭhāya vṛddhāmātyānujīvibhiḥ |

	paśyet purāṇadharmārthaśāstrāṇi śṛṇuyāt tathā |

	rājā kāryāṇi saṃpaśyet sabhyair eva tribhir vṛtaḥ || iti |

tām uktalakṣaṇāṃ sabhām ity arthaḥ | pūrvāhṇe 'py ādyaghaṭikācatuṣṭayād ūrdhvam eva, tasyāgnihotrādyarthatvāt | ata eva kātyāyanaḥ |

	ādyād ahno 'ṣṭabhāgād yad ūrdhvaṃ bhāgatrayaṃ bhavet |

	sa kālo vyavahārāṇāṃ śāstradṛṣṭaḥ paraṃ smṛtaḥ || iti |

asmin bhāgatrayaparimite kāle satataṃ paśyet | tathā ca pitāmahaḥ |

	lekhako ganakaḥ śāstraṃ sādhyapālaḥ sabhāsadaḥ |

	hiraṇyam agnir udakam aṣṭāṅgaṃ karaṇaṃ smṛtam |

	tad adhyāsyāniśaṃ paśyet pauraiḥ kāryaṃ niveditam ||

pauragrahaṇaṃ svarāṣṭragatākhilajanopalakṣaṇārtham | tathā ca manuḥ |

	tatra sthitaḥ prajāḥ sarvāḥ pratinandya visarjayet ||

tatra sabhāyām ity arthaḥ | prajāsv api svayaṃ vivādam utpādya darśanaṃ na kāryam | tathā ca pitāmahaḥ |

	na tu paśyet samutprekṣya svayaṃ vā puruṣeṇa vā |

puruṣeṇa veti rājapreritasya puruṣotprekṣitasya pratiṣedho 'yam, na punaḥ puruṣamātrotprekṣitasya | tathātve 'rthitatsaṃbandhipuruṣotprekṣitasyāpi vyavahāradarśanam eva pratiṣiddhaṃ syāt | ata eva manunā puruṣo viśeṣitaḥ |

	notpādayet svayaṃ kāryaṃ rājā nāpy asya pūruṣaḥ || iti |

avivādināṃ narāṇām iti śeṣaḥ | tathā ca nāradaḥ |

	na tu rājā vaśitvena dhanalobhena vā punaḥ |

	utpādayet tu kāryāṇi narāṇām avivādinām ||

kāryāṇi vivādānīty arthaḥ | tathā prajābhya evotpannam api kāryaṃ kāryiṇā tatsaṃbandhinā vā aniveditaṃ kathaṃcid avagamya na grāhyam ity āha manuḥ |

	na cāprāpitam anyena grasenārthaṃ kathaṃcana | iti |

aprāpitam anāveditaṃ kathaṃcana rāgādinety arthaḥ | ata eva pitāmahaḥ |

	na rāgeṇa na lobhena na krodhena grasan nṛpaḥ |

	parair aprāpitān arthān na cāpi svamanīṣayā || iti |

parair āvedakaiḥ | atrāpavādam āha sa eva |

	chalāni cāparādhāṃś ca padāni nṛpates tathā |

	svayam etāni gṛhṇīyān nṛpas tv āvedakair vinā ||

tatra chalāny āha sa eva |

	pathibhaṅgī karākṣepī prākāropari laṅghakaḥ |

	nipānasya vināśī ca tathā cāyatanasya ca ||

	parighāpūrakaś caiva rājacchidraprakāśakaḥ |

	antaḥpuraṃ vāsagṛhaṃ bhāṇḍāgāraṃ mahānasam ||

	praviśaty aniyukto yo bhojanaṃ ca nirīkṣate |

	viṇmūtraśleṣmavātānāṃ kṣeptukāmo nṛpāgrataḥ ||

	paryaṅkāsanabandhā cāpy agrasthānanirodhakaḥ |

	rājño 'tiriktaveṣaś ca vidhṛtaḥ praviśet tu yaḥ ||

	yas cāpadvāreṇa viśed avelāyāṃ tathaiva ca |

	śayyāsane pādūke ca śayanāsanarohaṇam ||

	rājany āsannaśayane yas tiṣṭhati samīpataḥ |

	rājño vidviṣṭasevī vāpy adattavihitāsanaḥ ||

	vastrābharaṇayoś caiva suvarṇaparidhāyakaḥ |

	svayaṃgrāheṇa tāmbūlaṃ gṛhītvā bhakṣayet tu yaḥ ||

	aniyuktaprabhāṣī ca nṛpākrośaka eva ca |

	ekavāsās tathābhyaktaḥ muktakeśo 'vakuṇṭhitaḥ ||

	vicitritāṅgaḥ sragvī ca paridhānavidhūnakaḥ |

	śiraḥpracchādanaś caiva chidrānveṣaṇatatparaḥ ||

	āsaṅgī muktakeśaś ca yaś ca karṇākṣikarśakaḥ |

	dantollekhanakaś caiva karṇanāsāviśodhakaḥ |

	chalāny etāni pañcāśat bhavanti nṛpasaṃnidhau || iti |

rājñaḥ śayyāyāṃ śayanam, tadīyāsane copaveśanam, tat pādukārohaṇam iti trīṇi chalāni | vastrābharaṇayoś caivety atrādattagrāhaka iti śeṣo vijñeyaḥ | muktakeśa iti dviḥpāṭho muṇḍasyāpi saṃgrahārthaḥ | avaśiṣṭaṃ vyaktārtham | aparādhān āha nāradaḥ |

	ājñālaṅghanakartāraḥ (?) strīvadho varṇasaṅkaraḥ |

	parastrīgamanaṃ cauryaṃ garbhaś caiva patiṃ vinā ||

	vākpāruṣyam avācyaṃ yad daṇḍapāruṣyam eva ca |

	garbhasya pātanaṃ caivety aparādhā daśaiva tu || iti |

etāṃś cāvedakaṃ vinā svayaṃ rājā vicārayed iti śeṣaḥ | tathā ca saṃvartaḥ |

	āsedhaṃ pathibhaṅgaṃ ca paś ca garbhaḥ patiṃ vinā |

	svayam anveṣayed rājā vinā caiva vivādinā ||

	yasya dṛśyasya saṃpattir na dṛśyetāgamaḥ kvacit |

	svayam anveṣayed rājā vinā caiva vivādinā || \
	sabhābhaṅgaṃ tarucchedaṃ sasyavyāghātam eva ca |

	svayam anveṣayed rājā vinā caiva vivādinā ||

	kanyāpahārakaṃ pāpaṃ vipraṃ ca patitaṃ tathā |

	parārthavādasaṃyuktaṃ svayaṃ rājā vicārayet ||

	ṣaḍbhāgakaraśulkārthe mārgabhedakam eva ca |

	svarāṣṭracauryabhītiṃ ca paradārābhimarśanam ||

	gobrāhmaṇanihantāraṃ sasyānāṃ caiva ghātukam |

	daśaitān aparādhāṃś ca svayaṃ rājā vicārayet ||

etān āsedhādīn daśāparādhān svayaṃ rājā vicārayed ity arthaḥ | atra pathibhaṅgagrahaṇaṃ chalānāṃ pradarśanārtham, daśāparādhāntargatānāṃ keṣāṃcid grahaṇaṃ teṣāṃ pradarśanārtham | sasyaghātukagrahaṇaṃ tu padānāṃ pradarśanārtham | padāni ca samastāni pitāmahena darśitāni |

	utkartī sasyaghātī cāpy agnidaś ca tathaiva ca |

	vidhvaṃsakaḥ kumāryāś ca nidhānasyopagopakaḥ ||

	setukaṇṭakabhettā ca kṣetrasaṃcārakas tathā |

	ārāmacchedakaś caiva garadaś ca tathaiva ca ||

	rājño drohaprakartā ca tanmudrābhedakas tathā |

	tanmantrasya prabhettā ca baddhasyaiva ca mocakaḥ ||

	bhogadaṇḍau ca gṛhṇāti dānam utsekam eva ca |

	paṭahāghoṣaṇācchādī dravyam asvāmikaṃ ca yat ||

	rājāvalīḍhaṃ dravyaṃ yad yac caivāṅgavināśanam |

	dvāviṃśatiṃ padāny āhuḥ nṛpajñēyāni paṇḍitāḥ || iti |

evaṃ chalādīni sākṣād vā stobhakasūcakavacanād vā jñātvā rājñā draṣṭavyāni | anyāni punaḥ kāryāṇi kāryinā tatsaṃbandhinā vā jñātvā, nānyathety avagantavyam | stobhakasūcakayor lakṣaṇam āha kātyāyanaḥ |

	śāstreṇa ninditaṃ tv arthamukhyaś cārthapracoditaḥ |

	āvedayati yaḥ pūrvaṃ stobhakaḥ sa udāhṛtaḥ ||

	nṛpeṇaiva niyukto yaḥ paradoṣam avekṣitum |

	nṛpasya sūcayej jñātvā sucakaḥ sa udāhṛtaḥ || 

arthamukhyo 'rthapradhāna ity arthaḥ | atra hārītaḥ |

	śāstrāṇi varṇadharmāṃs tu prakṛtīnāṃ ca bhūpatiḥ |

	vyavahārasvarūpaṃ ca jñātvā tat sarvam ācaret ||

prakṛtayaḥ punaḥ pitāmahena darśitāḥ |

	rajakaś carmakāraś ca naṭo buruḍa eva ca |

	kaivartakaś ca vijñeyā mlecchabhillau tathaiva ca ||

	vemarasthiravivyādhahastalākṣadrughaṭṭakāḥ |

	kosedakābhīrapadamātaṅgāṇḍopagopakāḥ ||

	etāḥ prakṛtayaḥ proktāḥ aṣṭādaśa manīṣibhiḥ |

	varṇānām āśramāṇāṃ ca sarvadā tu bahissthitāḥ || iti |

vyavahārasvarūpaṃ ca ādyaprakaraṇa eva nirūpitam | manur api |

	jātijānapadān dharmān śreṇīdharmāṃś ca śāśvatān |

	samīkṣya kuladharmāṃś ca sve varge pratipādayet ||

śreṇīdharmāḥ vaṇikkārukādīnāṃ sve sve varge idam asmin ahani na vikreyam idaṃ cānayaiva śreṇyā vikreyam ity evamādayaḥ | asmin kule pañcame 'hni pañcame vābde karṇavedhaḥ kartavya ityādayaḥ kuladharmāḥ | pratipādayet bodhayet | akurvataś cānāpadi balātkāreṇa kārayet | tathā ca yājñavalkyaḥ |

	kulāni prakṛtīś caiva śreṇījānapadān api |

	svadharmāc calitān rājā vinīya sthāpayet pathi ||

nāradas tu kāryadarśanaprakāram āha |

	dharmaśāstraṃ puraskṛtya prāḍvivākamate sthitaḥ |

	samāhitamatiḥ paśyet vyavahārān anukramāt ||

anukramād arthivacanaśravaṇād anukrameṇety arthaḥ | tathā ca sa eva |

	āgamaḥ prathamaḥ kāryo vyavahārapadaṃ tataḥ |

	vicāro nirṇayaś ceti darsanaṃ syāc caturvidham ||

āgamo 'rthivacanaśravaṇam, tad ādau kartavyam | tatas tadvacanam ṛṇādānādyanyatamasmin pade 'ntarbhāvyam | tataḥ pratijñottarapramāṇānāṃ vicāraḥ, tataḥ pramāṇato jayāvadhāraṇam evaṃ tadīyabhāṣye vyākhyātam | tatra manuḥ |

	kṣantavyaṃ prabhuṇā nityaṃ kṣipatāṃ kāryiṇāṃ nṛṇām |

	bālavṛddhāturāṇāṃ ca kurvatā hitam ātmanaḥ ||

	yat kṣipto marṣayaty ārtaiḥ tena svarge mahīyate |

	yat tv aiśvaryān na kṣamate narakaṃ tena gacchati ||

**iti smṛticandrikāyāṃ darśanavidhiḥ **

**atha āsedhavidhiḥ**

tatra nāradaḥ |

	vaktavye 'rthe hy atiṣṭhantam utkrāmantaṃ ca tadvacaḥ |

	āsedhayed vivādārthī yāvad āhvānadarśanam ||

saṃdigdhe 'py arthe nirṇayodāsīnaṃ nirṇayāya pravartitavyam ityādi cārthino vacanam avamanyamānam āsedhayed rājājñayā nirundhyād vyavahāradarśanārthāhvānaparyantaṃ vivādanirṇayārthīty arthaḥ | caturvidhaś cāyam āsedha ity āha sa eva |

	sthānāsedhaḥ kālakṛtaḥ pravāsāt karmaṇas tathā |

	caturvidhaḥ syād āsedhas tam āsiddho na laṅghayet ||

sthānāsedho gṛhadevakulādisthānān na calitavyam ity avarodhanam | kālakṛtaḥ pañcamyādāv ātmā darśayitavyo no ced rājājñām ullaṅghitavān ity evaṃvidhaḥ | pravāsād āsedho yātrāvāraṇam | karmaṇa āsedhaḥ paṇyaprasāraṇādeḥ vāraṇam, na punar nirīkṣaṇādeḥ | yad āha kātyāyanaḥ |

	yas tv indriyanirodhena vyāhārocchvasanādibhiḥ |

	āsedhayed anāsedhyaṃ sa daṇḍyo na tv atikramī ||

indriyanirodhādeḥ saṅkaṭatvāt na tatra rājājñātikramo doṣam āvahatīty arthaḥ | ata eva nadīsaṃtaraṇādisaṅkaṭaviṣaye 'pi aparādho nāstīty āha nāradaḥ |

	nadīsaṃtārakāntāradurdeśopaplavādiṣu |

	āsiddhas taṃ parāsedham utkrāman nāparādhnuyāt ||

nadyāḥ saṃtaraṇaṃ nadīsaṃtāraḥ | kāntāro durgamo mārgaḥ | duṣṭacoravyāghrādideśo durdeśaḥ | upaplavaḥ paravalādibhir vyākulatā | evamādāv ājñātikrame 'pi nāparādhaḥ | anyatra tv aparādham āha pitāmahaḥ |

	rājājñā laṅghitā yena karaṇīyā viśeṣataḥ |

	saptāṅgasya tu rājyasya drauhyaṃ tena kṛtaṃ bhavet ||

yatra tv ājñātikrame 'parādhaḥ tatra daṇḍam āha vyāsaḥ |

	āsedhayogya āsiddha utkrāman daṇḍam arhati || iti |

nārado 'pi |

	āsedhakāla āsiddha āsedhaṃ yo 'tivartate |

	sa vineyo 'nyathā kurvan nāseddhā daṇḍabhāg bhavet ||

anyathā kurvan anāsedhyam āsedhayann ity arthaḥ | tathā ca vyāsaḥ |

	āsedhayaṃs tv anāsedhyān rājñā śāsya iti sthitiḥ || iti |

anāsedhyān āha kātyāyanaḥ |

	vṛkṣaparvatam ārūḍhā hastyaśvarathanausthitāḥ |

	viṣamasthāś ca te sarve nādedhyāḥ kāryasādhakaiḥ || \
	vyādhyārtā vyasanasthāś ca yajamānās tathaiva ca |

	anuttīrṇāś ca nāsedhyā mattonmattajaḍās tathā |

	na karṣako bījakāle senākale tu sainikaḥ |

	pratijñāya prayātaś ca kṛtakālaś ca nāntarā ||

	udyuktaḥ karṣakaḥ sasye toyasyāgamane tathā |

	ārambhāt saṃgrahaṃ yāvat tatkālaṃ na vivādayet ||

anāsedhakālatvād ity abhiprāyaḥ | bṛhaspatir api | 

	satrodvāhodyato rogī śokārtonmattabālakāḥ |

	matto vṛddho niyuktaś ca vṛpakāryodyato vratī ||

	āsanne sainikaḥ saṃkhye karṣako vāpasaṅgrahe |

	viṣamasthāś ca nāsedhyāḥ strīsanāthās tathaiva ca ||

saṃkhye saṃgrāme | nārado 'pi |

	nirveṣṭukāmo rogārto yiyakṣur vyasane sthitaḥ |

	abhiyuktas tathānyena rājakāryodyatas tathā ||

	gavāṃ pracāre gopālāḥ sasyārambhe kṛṣīvalāḥ |

	śilpinaś cāpi tatkāla āyudhīyāś ca vigrahe ||

	aprāptavyavahāraś ca dūto dānonmukho vratī |

	viṣamasthāś ca nāsedhyā na caitān āhvayen nṛpaḥ ||

nirveṣṭukāmo vivāhābhimukhaḥ | gavāṃ pracāro 'ṭavīmukhaḥ | aprāptavyavahāro 'pūrṇaṣoḍaśavarṣaḥ | viṣamasthāḥ corādyapahṛtasarvasvāḥ | vyāso 'pi |

	rogī yiyakṣur unmatto dharmārthī vyavasanī vratī |

	dānonmukho nābhiyojyo nāsedhyo nāhvayec ca tam ||

atra viśeṣam āha bṛhaspatiḥ |

	vaṇigvikrītapaṇyas tu sasye jāte kṛṣīvalaḥ |

	satrodyatāś cāpi tathā pāṣaṇīyāḥ kṛtakriyāḥ || iti |

**iti smṛticandriyāmām āsedhaḥ **

**atha darśanopakramaḥ**

tatra manuḥ |

	dharmāsanam adhiṣṭhāya saṃvītāṅgaḥ samāhitaḥ |

	praṇamya lokapālebhyaḥ kāryadarśanam ārabhet ||

śāstroktakāle iti śeṣaḥ | tathā ca kātyāyanaḥ |

	kāle kāryārthinaṃ pṛcchet praṇataṃ purataḥ sthitam |

	kiṃ kāryaṃ kā ca te pīḍā mā bhaiṣīr brūhi mānava ||

kiṃ kāryam iti deyāpradānasya jñānārthaṃ praśnaḥ, kā ca pīḍeti hiṃsāyāḥ | tathā tayoḥ kartṛdesakālakāraṇaparijñānārthaṃ sabhāpatinā praśnacatuṣṭayaṃ kāryam ity āha sa eva |

	kena kasmin kadā kasmāt pṛcched evaṃ sabhāṃ gataḥ ||

ity evaṃ pṛṣṭaḥ kāryārthī tatas tasmai vaktavyajātaṃ vijñāpayet | tathā ca yājñavalkyaḥ |

	smṛtyācāravyapetena mārgeṇādharṣitaḥ paraiḥ |

	āvedayati ced rājñe vyavahārapadaṃ hi tat ||

anena vādī parakṛtam upadravam āvedayed ity arthād uktam | cecchabdo 'trāvedakarucyaivāvedanaṃ kāryam, na tu rājājñayeti jñāpanārthaḥ | parair iti bahuvacanam upalakṣaṇārtham | ata eva kātyāyanenāparādha (?) kartṛpraśnaḥ kenety ekavacanāntena darśitaḥ | ādharṣitagrahaṇaṃ vivāde 'dhikāriṇaḥ abhidhānārtham, na tu kartuḥ |

	arthinā saṃniyukto vā pratyarthiprahito 'pi vā |

	yo yasyārthe vivadate tayor jayaparājayau ||

iti kātyāyanena vivāde niyuktasyāpi kartṛtvābhidhānāt | niyuktagrahaṇaṃ tadīyānām apy upalakṣaṇārtham | ata eva pitāmahaḥ |

	pitā bhrātā suhṛc cāpi bandhuḥ saṃbandhino 'pi vā |

	yadi kuryur upasthānaṃ vādaṃ tatra pravartayet ||

	yat kiṃcit kārayet kiṃcit niyogād yena kenacit |

	tat tenaiva kṛtaṃ jñeyam anivartyaṃ hi tat smṛtam || iti |

evaṃ cārthinā vā tadīyena vā puruṣeṇāvedanaṃ kāryaṃ na tv anyenety anusaṃdheyam | ata eva nāradaḥ |

	yo na bhrātā na ca pitā na putro na niyogakṛt |

	parārthavādī daṇḍyaḥ syād vyavahāreṣu vibruvan ||

kātyāyano 'pi |

	dāsāḥ karmakarāḥ śiṣyāḥ niyuktā bāndhavās tathā |

	vādino na ca daṇḍyāḥ syuḥ yas tv ato 'nyaḥ sa daṇḍabhāk ||

evam āvedanakartāpy āvedanasamaye avinīto vadan daṇḍya ity āha uśanā |

	saśastro 'nuttarīyaś ca muktakeśaḥ sasādhanaḥ |

	vāmahastena ca sragvī vadan daṇḍam avāpnuyāt ||

ato 'nevaṃbhūto vaded ity abhiprāyaḥ | tatas tadvacanaṃ sarvaṃ phalakādau lekhako likhet | tathā ca nāradaḥ |

	rāgādīnāṃ yadaikena kopitaḥ karaṇe vadet |

	tad om iti likhet sarvam arthinaḥ phalakādiṣu ||

karaṇe rājādisaṃnidhāv ity arthaḥ | tac ca likhitaṃ janmāntare mayāsmai dhanaṃ dattaṃ tad asau na prayacchatītivad vicārāyogyaṃ yadi na syāt tadā tat pratyarthyānayanāya mudrāpradānādikaṃ kuryāt | tathā ca kātyāyanaḥ |

	evaṃ pṛṣṭaḥ sa yad brūyāt tat sabhyair brāhmaṇaiḥ saha |

	vimṛśya kāryaṃ nyāyyaṃ ced āhvānārtham ataḥ param ||

	mudrāṃ vā nikṣipet tasmin puruṣaṃ vā samādiśet ||

tasminn āvedake | puruṣaḥ sādhyapālaḥ | nyāyyaṃ yogyam | āhvānārtham abhiyuktasyeti śeṣaḥ | tathā ca bṛhaspatiḥ |

	yasyābhiyogaṃ kurute tathyenāśaṅkayātha vā |

	tam evānāyayed rājā mudrayā puruṣeṇa vā ||

uttaradāne tasyaivādhikārād ity abhiprāyaḥ | ata eva kātyāyanaḥ |

	adhikāro 'bhiyuktasya netarasyāsty asaṃgateḥ | iti |

itarasyānabhiyuktasya tasmin vivāde saṃbandhābhāvān nāsty uttaradāne 'dhikāra ity arthaḥ | ata itarasyottaravāditvam, na svataḥ, kiṃ tu abhiyuktena prativāditvakaraṇāt | prāḍvivāke vā svakāryakaraṇatvena samarpaṇād arthinā vā svarucyā prativāditvāṅgīkārāt | nānyathā, tad āha sa eva |

	itaro 'py abhiyuktena pratirodhīkṛto mataḥ |

	samarpito 'rthinā yo 'nyaḥ paro dharmādhikāriṇi |

	prativādī sa vijñeyaḥ pratipannaś ca yaḥ svayam ||

ayam arthaḥ | itaro vivādāsaṃbaddho 'pi abhiyuktena pratirodhīkṛtaḥ prativādīkṛtaḥ manvādīnām uttaravāditvena saṃmataḥ | tathā anyo dvitīyaḥ sa vijñeyaḥ, yaḥ paro vivādāsaṃbandhī dharmādhikāriṇi prāḍvivāke 'bhiyuktena samarpitaḥ arthinā vā svayam eva yaḥ pratipannaḥ prativāditvenāṅgīkṛta iti | etac cānadhikāriṇaḥ prativāditvam akalyādyadhikāriviṣaye veditavyam | tatrādhikāriṇaḥ sākṣāt kartṛtvasya duṣkaratvāt | ata eva bṛhaspatiḥ |

	apragalbhajaḍonmattavṛddhastrībālarogiṇām |

	pūrvottaraṃ vaded bandhuḥ niyukto 'nyo 'tha vā naraḥ ||

ata eva ca teṣām ahvānapratiṣedho hārītādibhiḥ smaryate |

	akalyabālasthaviraviṣamasthakriyākulān |

	kāryātipātivyasaninṛpakāryotsavākulān |

	mattonmattapramattārtabhṛtyān nāhvāpayen nṛpaḥ ||

akalyo vyādhitaḥ | viṣamastha utpannasaṅkaṭaḥ | kriyākulaḥ nityanaimittikakarmakaraṇavyagraḥ | yasya tv āgacchato gurutarakāryahāniḥ sa kāryātipātī | vyasanam iṣṭaviyogādijaṃ duḥkham, tadvān vyasanī | matto duttūrādimadanīyadravyeṇa (?) skhalitabuddhiḥ | unmatto grahapittādibhiḥ | pramattaḥ sarvatrāvadhānahīnaḥ | ārto viṣādinā duḥkhitaḥ | bhṛtyagrahaṇam asvatantrastrīṇām apy upalakṣaṇārtham | ata eva kātyāyanaḥ |

	dharmotsukān abhyudaye rogiṇo 'tha jaḍān api |

	asvasthamattonmattārtastriyo nāhnāpayen (?) nṛpaḥ ||

striyo 'tra paratantrā vivakṣitāḥ | āha sa eva |

	na hīnapakṣāṃ yuvatiṃ kule jātāṃ prasūtikām |

	sarvavarṇottamāṃ kanyāṃ tāḥ jñātiprabhukāḥ smṛtāḥ ||

	tadadhīnakuṭumbinyaḥ svairiṇyo gaṇikāś ca yāḥ |

	niṣkulā yāś ca patitās tāsām āhnānam iṣyate || iti |

hīnapakṣā mandakulā, yuvatīti tasyā eva viśeṣaṇam | kule jātā satkule jātā, sarvavarṇottamā vādyapekṣayottamavarṇā | tāḥ pūrvoktāḥ pañca jñātiprabhukāḥ paratantāḥ | netarāḥ | tena tadadhīnakuṭumbinyādīnām āhvānaṃ manvādyabhīṣṭam ity arthaḥ | nārado 'pi keṣucid āhvānaṃ pratiṣedhati |

	nirveṣṭukāmo rogārto yiyakṣur vyasane sthitaḥ |

	abhiyuktas tathānyena rājakāryodyatas tathā ||

	gavāṃ pracāre gopālāḥ sasyārambhe kṛṣīvalāḥ |

	śilpinaś cāpi tatkāla āyudhīyāś ca vigrahe ||

	aprāptavyavahāraś ca dūto dānonmukho vratī |

	viṣamasthāś ca nāsedhyāḥ na ca tān āhvayen nṛpaḥ ||

nirveṣṭukāmo vivāhābhimukhaḥ | vyāso 'pi |

	rogī yiyakṣur unmatto dharmārthī vyasanī vratī |

	dānomukho nābhiyojyo nāsedhyo nāhavayec ca tam || iti |

ato 'kalyādiviṣaya eva pratinidhividhānaṃ vyavatiṣṭhata iti sthitam | yadā tv akalyādiprahitapratinidhinā na kāryaniṣpattiḥ tadākalyādīnām apy āhvānaṃ kāryam | tathā ca hārītaḥ |

	deśaṃ kālaṃ ca vijñāya kāryāṇāṃ ca balābalam |

	akalyādīn api śanair yānair āhvāpayen nṛpaḥ || iti |

yadā tu gurutarakāryeṣv abhiyogaḥ tadābhiyuktasyaivāhvānam āvaśyakam, tatra pratinidhiniṣedhāt | tathā ca kātyāyanaḥ |

	brahmahatyāsurāpānasteyagurvaṅganāgame |

	anyeṣv asabhyavādeṣu prativādī na dīyate ||

asabhyavādān api sa evāha |

	manuṣyamāraṇe steye paradārābhimarśane |

	abhakṣyabhakṣaṇe caiva kanyāharaṇadūṣaṇe ||

	pāruṣye kūṭakaraṇe nṛpadrohe tathaiva ca |

	prativādī na dāpyaḥ syād arthipratyarthinor api ||

vādiprativādinoḥ pratinidhiḥ prativādī, sa sarvathā gurukāryeṣv evamādiṣu na grāhyaḥ | ata eva hārītaḥ |

	jñātvābhiyogaṃ ye 'pi syur vane pravrajitādayaḥ |

	tān apy āhvapayed rājā gurukāryeṣv akopayan ||

atrākopayann iti vadan prākṛtajane niṣṭhuragirāpy āhvānaṃ kāryam iti jñāpayati | spaṣṭīkṛtaṃ caivad vyāsena |

	utpādayati yo hiṃsāṃ deyaṃ vā na prayacchati |

	yācamānāya dauḥśīlyād ākṛṣyo 'sau nṛpājñayā ||

yas tu nṛpājñayāpi nāgacchati tasya daṇḍam āha bṛhaspatiḥ |

	āhūto yas tu nāgacchet darpād bandhubalānvitaḥ |

	abhiyogānurūpeṇa tasya daṇḍaṃ prakalpayet ||

kātyāyano 'pi |

	āhūtas tv avamanyeta yaḥ śakto rājaśāsanam |

	tasya kuryān nṛpo daṇḍaṃ vidhidṛṣṭena karmaṇā ||

	hīne karmaṇi pañcāśat madhyame dviśatāvaraḥ |

	gurukāryeṣu daṇḍyaḥ syān nityaṃ pañcasatāvaraḥ ||

paṇānāṃ saṃkhyeyam |

	kalpito yasya yo daṇḍas tv aparādhasya yatnataḥ |

	paṇānāṃ grahaṇaṃ tu syāt tanmūlyaṃ vātha rājani ||

iti tenaivābhidhānāt | paṇaparimāṇam uttaratra vakṣyamāṇam anusaṃdheyam | sakta iti vacanād āpadādiviṣaye na daṇḍaprakalpanam, kiṃ tu tannivṛttau punar āhvānaṃ kāryam | ata eva vyāsaḥ |

	parānīkahate deśe durbhikṣe vyādhipīḍite |

	kurvīta punar āhvānaṃ daṇḍaṃ na parikalpayet ||

hārīto 'pi |

	rājikaṃ daivikaṃ kāryam abhiyuktasya tattvataḥ |

	sthāne vāpy antarāle vā yāty evaṃ tu na doṣabhāk ||

tattvataḥ paramārthataḥ | aparamārthaṃ ced daṇḍayitvā paścān nyāyena vartayet | tathā ca sa eva |

	pratiṣṭhāpyaṃ tu yatnena so 'nyathā daṇḍabhāg bhavet |

	daṇḍayitvā punaḥ paścād rājā nyāye pravartayet ||

evaṃ yena kenāpy upāyena nītam abhiyuktam abhiyoktrā saha sabhāyāḥ purato 'nyatra vāpekṣitasthāne sthāpayet | tathā ca pitāmahaḥ |

	sabhāyāh purataḥ sthāpyo 'bhiyogī vādināṃ tathā |

	īpsate 'nyatra vā sthāne pramāṇaṃ so 'nyathā na tu ||

yatra sthite duṣṭalakṣaṇapracchādanam aśakyaṃ tatrāvasthāpya ity arthaḥ | tato rājñā pṛṣṭo 'bhiyogī svopayogivṛttāntam āvedayet | abhiyoktṛkṛtāvedanamātrato bhūtānveṣaṇānupapatteḥ | ata eva bhūtānveṣaṇavidhāv uktaṃ manunā |

	svaravarṇeṅgitākāraiś cakṣuṣā bhāṣitena ca || iti |

chalavyavahāre 'pi pūrvapakṣalekhanād arvāk chalavāditvāvadhāraṇāyābhiyuktasya vṛttāntas tanmukhenāvagantavyaḥ | dvayoś chalavāditve niścite paścācchalānusāreṇa darśanavidhiḥ | tasmād abhiyuktasyāpi vṛttāntāvedanam astīty avagantavyam | vivādinoḥ chalitvaniścayānantaraṃ yājñavalkyaḥ |

	ubhayoḥ pratibhūr grāhyaḥ samarthaḥ kāryanirnaye ||

sādhitadhanadaṇḍadhanyor anāyāsena prāptiḥ kāryanirṇayaḥ, tatkaraṇasamarthaḥ pratibhūr arthipratyarthinor dvayor api grāhyo vyavahāradraṣṭety arthaḥ | atra varjanīyān aha kātyāyanaḥ |

	na svāmī na ca vai śatruḥ svāminādhikṛtas tathā |

	niruddho daṇḍitaś caiva saṃśayasthāś ca na kvacit ||

	naiva rikthī na riktaś ca na caivātyantavāsinaḥ |

	rājakāryaniyuktaś ca ye ca pravrajitā narāḥ ||

	nāśakto dhanine dātuṃ daṇḍaṃ rājñe ca tatsamam |

	nāvijñāto grahītavyaḥ pratibhūtvakriyāṃ prati ||

saṃśayasthāḥ abhiśastāḥ | atyantavāsinaḥ naiṣṭhikabrahmacāriṇaḥ | tatsamaṃ vivādāspadībhūtadravyasamam | vihitadaṇḍopalakṣaṇārtham etat | yadi vādī vivādapratibhuvaṃ dātum asamarthaḥ tadāpi tenaivoktam |

	atha cet pratibhūr nāsti vādayogyasya vādinaḥ |

	sa rakṣito dinasyānte dadyād dūtāya vetanam ||

dūtāya sādhyapālāya | tathā parityājitagṛhītadravya eva vivādī nyāye pravartya ity āha sa eva |

	gṛhītagrahaṇo nyāye na pravartyo mahībhṛtā |

	tasya vā tatsamarpyaṃ syāt sthāpayed vā parasya tat || iti |

parasya madhyasthasya, samīpa iti śeṣaḥ | tathābhiyoktrādīnām uktikramo 'pi tenaivoktaḥ |

	tatrābhiyoktā prāk brūyād abhiyuktas tv anantaram |

	tayor ante sadasyās tu prāḍvivākas tataḥ param ||

prāg brūyāt pratijñāṃ kuryād ity arthaḥ | tathā ca nāradaḥ |

	ājñālekhyau paṭṭake śāsane vā ādhau patre vikraye vā kraye vā |

	rājñe kuryāt pūrvam āvedanaṃ yaḥ tasya jñeyaḥ pūrvavādo vidhijñaiḥ ||

vivāde sarvatrābhiyoktur eva pratijñāvāditvam ity arthaḥ | atrāpavādam āha sa eva |

	yasya vābhyadhikā pīḍā kāryaṃ vā hy adhikaṃ bhavet |

	tasyārthivādo dātavyo na yaḥ pūrvaṃ nivedayet ||

arthavādaḥ pūrvapakṣaḥ | tathā ca kātyāyanaḥ |

	yasya syād adhikā pīḍā kāryaṃ vāpy adhikaṃ bhavet |

	pūrvapakṣo bhavet tasya na yaḥ pūrvaṃ nivedayet ||

evaṃvidhaviṣaye arthipratyarthibhāvasya vaiparītyaṃ parīkṣakaiḥ kāryam ity arthaḥ | yatrobhayor api parasparam arthitvaṃ pratyarthitvaṃ ca sādhyabhedāt yugapad bhavati tatrotkṛṣṭajāteḥ bahupīḍasya vā arthivādaḥ pūrvaṃ draṣṭavyaḥ | tathā ca bṛhaspatiḥ |

	ahaṃpūrvikayā tāvad arthipratyarthinau yadā |

	vādo varṇānupūrvyeṇa grāhyaḥ pīḍām avekṣya vā ||

samānavarṇatve pīḍāpekṣayā grāhyaḥ | anekavādiyugmānāṃ yugapadupasthāne tu darśanakramam āha manuḥ |

	arthānarthāv ubhau buddhvā dharmādharmau ca kevalau |

	varṇakrameṇa sarvāṇi paśyet kāryāṇi kāryiṇām ||

**iti smṛticandrikāyāṃ darśanopakramaḥ **

**atha pratijñāpādaḥ**

tatra bṛhaspatiḥ |

	upasthite tatas tasmin vādī pakṣaṃ prakalpayet || iti |

samīpasthe pratyarthini pakṣaṃ lekhayed ity arthaḥ | tathā ca yājñavalkyaḥ |

	pratyarthino 'grato lekhyaṃ yathāveditam arthinā || iti |

yathāveditam iti yat sādhyam āveditaṃ tad eva lekhyam, na sādhyāntaram iti pratipādanārtham, na punar yāvad āveditaṃ tāvad eva lekhyam iti | yato 'nāveditasyāpi vatsarādiviśeṣasyedānīṃ lekhanaṃ kāryam iti sa evāha |

	samāmāsatadardhāharnāmajātyādicihnitam || iti |

samā saṃvatsaraḥ | sa ca dhanaprayogādikālīno lekhanīyaḥ | māsādir api tatkālīna eva | ādiśabdasaṃgṛhītāni viśeṣaṇāni kātyāyanena darśitāni |

	niveśya kālaṃ varṣaṃ ca māsaṃ pakṣaṃ tithiṃ tathā |

	velāṃ pradeśaṃ viṣayaṃ sthānaṃ jātyākṛtī vayaḥ ||

	sādhyadravyapramāṇaṃ ca saṃkhyāṃ nāma tathātmanaḥ |

	rājñāṃ ca kramaśo nāma nivāsaṃ sādhyanāma ca ||

	kramāt pitṝṇāṃ nāmāni pīḍām āhartṛdāyakau |

	kṣamāliṅgāni cānyāni pakṣaṃ saṃkīrtya kalpayet || iti |

kālo dhanaprayogādikālaḥ vartamānena rājñopalakṣitaḥ | varṣaṃ devavarṣam ityādi | velā bhujyādikriyopalakṣitaḥ kālaḥ | pradeśaḥ sādhyakṣetrādeḥ sthalaviśeṣaḥ | viṣayo 'ntarvedyādideśaḥ | sthānaṃ vivādāspadasya gṛhāder grāmādiḥ | ākṛtiḥ avayavasaṃsthānaviśeṣaḥ | vayas tāruṇyādi | pramāṇaṃ parimāṇaṃ daṇḍatulāprasthādikam | ātmano 'rthinaḥ | rājñāṃ kṣetrādibhuktikālīnānām | nivāso vāsasthānaṃ gṛhagoṣṭhādi | pitaro 'rthipratyarthinor janakādayaḥ | pīḍā pratibhuvā dhanikena kṛtā | āhartā pratigrahādyāgamakartā | dāyako dātā | kṣamāliṅgāni ātmīyadhanādeḥ paropabhogāsahananimittāni | anyāni pradarśitebhyo 'dhikāny api vṛddhyāgamādīni | tathā ca bṛhaspatiḥ |

	niravadyaṃ sapratijñaṃ pramāṇāgamasaṃyutam |

	dravyasaṃkhyodayaṃ pīḍāṃ kṣamāliṅgaṃ ca lekhayet ||

tathā lakṣaṇāntarāṇy api sa evāha |

	alpākṣaraḥ prabhūtārtho niḥsaṃdigdhas tv anākulaḥ |

	yukto virodhikaraṇair virodhipratiṣedhakaḥ ||

	evam ādiguṇān samyag ālocya ca suniścitaḥ |

	pakṣaḥ kṛtaḥ samādeyaḥ pakṣābhāsas tato 'nyathā || iti |

saṃgrahakāro 'pi |

	arthavad dharmasaṃyuktaṃ paripūrṇam anākulam |

	sādhyavad vācakapadaṃ prakṛtārthānubandhi ca ||

	prasiddham aviruddhaṃ ca niścitaṃ sādhanakṣamam |

	saṃkṣiptaṃ nikhilārthaṃ ca deśakālāvirodhi ca ||

	varṣartumāsapakṣāhovelādeśapradeśavat |

	sthānāvasathasādhyākhyājātyākāravayoyutam ||

	sādhyapramāṇasaṃkhyāvad ātmapratyarthināmavat |

	parātmapūrvajān ekarājanāmabhir aṅkitam ||

	kṣamāliṅgātmapīḍāvat kathitāhartṛdayakam |

	yad āvedayate rājñe tad bhāṣety abhidhīyate || iti |

arthavat prayojanavat | dharmasaṃyuktam alpākṣaratvaprabhūtārthavattvādiguṇānvitam | paripūrṇam adhyāhārānapekṣam | anākulam asaṃdigdhākṣarakam | sādhyavat siṣādhayiṣitārthāhīnam | vācakapadaṃ gauṇalākṣaṇikarahitam | prakṛtārthānubandhi prāgāveditārthāvirodhi | prasiddhaṃ lokaprasiddhavastuviṣayam | aviruddhaṃ purarāṣṭraprāḍvivākanṛpādyaviruddham | tathā pūrvāparāviruddhaṃ pratyakādipramāṇāviruddhaṃ vyāvahārikadharmāviruddhaṃ ca | niścitam arthantaraśaṅkārahitam | sādhanakṣamaṃ sādhanārham | saṃkṣiptaṃ anativistṛtam | nikhilārtham anavaśeṣitavaktavyam | deśakālāvirodhi madhyadeśīyaṃ kramukakṣetram, śaratkālīnam āmraphalasahasram apahṛtam ity evamādirahitam | parātmapūrvajānekarājanāmabhir aṅkitam, paraḥ prativādī | ātmā vādī | pūrvajāḥ tayoḥ pitrādayaḥ | aneke rājāno bhuktikālīnāḥ | teṣāṃ nāmāni parātmapūrvajānekarājanāmāni, taiś cihnitam | śiṣṭam uktārtham | arthavattvādīni desakālāvirodhitvāntāny arthipratyarthināmasahitāni sarvavyavahārabhāṣopayogīni | tena taiḥ sarvatra bhāṣāyām avaśyaṃ bhavitavyam | tair vinā kvacid api sādhyasiddheḥ sukhena kartum aśakyatvāt | varṣādīni punar viśeṣaṇāni sarvāṇi na sarvatropayogīni, katipayair vināpi tatra tatra sādhyasiddhisaṃbhavāt | ato yatra yeṣām upayogas tatraiva teṣāṃ niveśanaṃ kāryam, netaratrāpi, prayojanābhāvāt | tatra varṣādikālānāṃ vṛddhimaddhanadvaiguṇyādivivāde pratigrahakrayādhyādīnāṃ paurvāparyavivāde copayogaḥ | deśapradeśasthānānāṃ tathā parātmapūrvajānekarājanāmadheyānām āhartṛdāyakakathanasya ca sthāvaravivādeṣūpayogaḥ | sādhyākhyājātyākāravayasāṃ cauryāsvāmivikrayādāv arthavivāde 'py upayogaḥ | pramāṇasaṃkhyayor meyatulimagaṇimādidravyavivāde cauryavivāde copayogaḥ | kṣamāliṅgānām upekṣitasthānādivivādeṣūpayogaḥ | ātmapīḍāyāḥ ṛṇikalagnakavivādādāv upayoga ity eṣā dik | evaṃ cārthavattvādibhiḥ saha varṣādīnāṃ yathopayogaṃ kvacit kvacin niveśanam iti mantavyam | ata eva kātyāyanaḥ |

	deśaś caiva tathā sthānaṃ saṃniveśas tathaiva ca |

	jātiḥ saṃjñā nivāsaś ca pramāṇaṃ kṣetranāma ca ||

	pitṛpaitāmahaś caiva pūrvarājānukīrtanam |

	sthāvareṣu vivādeṣu daśaitāni niveśayet || iti |

teṣāṃ tatropayogād ity abhiprāyaḥ | hārīto 'pi |

	āsanaṃ śayanaṃ yānaṃ tāmraṃ kāṃsyam ayomayam |

	dhānyam aśmamayaṃ vastraṃ dvipadaṃ ca catuṣpadam ||

	maṇimuktāpravālāni hīrakaṃ rūpyakāñcanam |

	yadi dravyasamūhaḥ syāt saṃkhyā kāryā tathaiva ca ||

	yasmin deśe ca yad dravyaṃ yena mānena mīyate |

	tena tasmin yathā saṃkhyā kartavyā vyavahāribhiḥ || iti |

hīrakaṃ vajram, tena mānena mitvā saṃkhyā kartavyety āha | evaṃ ca yatra yad upayujyate tatra tadabhāve sādyasiddheḥ kartum aśakyatvād anādeya evopayogivihīnaḥ pakṣaḥ | ata eva kātyāyanaḥ |

	deśakālavihīnas ca dravyasaṃkhyāvivarjitaḥ |

	kriyāpramāṇahīnaś ca pakṣo nādeya iṣyate ||

kriyāpramāṇaṃ sādhyaparimāṇam | tathā prayojanavatvādilakṣaṇahīno 'pi pakṣo heya eva |

	aprasiddhaṃ nirābādhaṃ nirarthaṃ niṣprayojanam |

	asādhyaṃ vā viruddhaṃ vā pakṣaṃ rājā vivarjayet ||

tatrāprasiddho bṛhaspatinā nirūpitaḥ |

	na kenacit kṛto yas tu so 'prasiddha udāhṛtaḥ | iti |

atrodāharaṇaṃ phalasahasrakṛtaṃ sthālaṃ gṛhītam iti | nirābādho nirupadravaḥ, yathā asmadbhavanasthapradīpaprabhayā svagṛhe vyavaharatīti | nirarthaniṣprayojanau bṛhaspatinā darśitau |

	svalpāparādhaḥ svalpārtho nirarthaka iti smṛtaḥ |

	kāryabādhavihīnas tu vijñeyo niṣprayojanaḥ ||

tatra nirarthaksyodāharaṇam: aham anena sasmitaṃ nirīkṣitaḥ, māmakī lākṣānenāpahṛteti vā | niṣprayojanasya tu yathā: yajñadatto 'smadgṛhasamīpe ślāghamānaḥ paṭhatīti | prakārāntareṇāpy etau tenaiva darśitau |

	kusīdādyaiḥ padair hīno vyavahāro nirarthakaḥ |

	vākpāruṣyādibhiś caiva vijñeyo niṣprayojanaḥ ||

ṛṇādānādyaṣṭādaśapadānantarbhūto nirarthakaḥ | vākpāruṣyādibhiḥ sādhyasiddhyanupayuktaiḥ sahitaḥ pakṣo niṣprayojana ity arthaḥ | asādhyaviruddhāv api tenaiva darśitau |

	mamānena pradātavyaṃ śaśaśṛṅgakṛtaṃ dhanuḥ |

	asaṃbhāvyam asādhyaṃ taṃ pakṣaṃ āhur manīṣiṇaḥ ||

	yasminn āvedite pakṣe prāḍvivāke ca rājani |

	pure rāṣṭre virodhaḥ syād viruddaḥ so 'bhidhīyate || iti |

nārado 'pi bhāṣādoṣān darsayati |

	anyārtham arthahīnaṃ ca pramāṇāgamavarjitam |

	lekhyahīnādhikaṃ bhraṣṭaṃ bhāṣādoṣā udāhṛtāḥ ||

svayamam eva vyācaṣṭe 

	arthe sādhāraṇe py eko vādyarthe vāniyuktakaḥ |

	lekhayed yas tu bhāṣāyām anyārthāṃ tāṃ vidur budhāḥ ||

eka eva gaṇī gaṇasya kāryam ekasya vā kāryam aniyukto 'saṃbandhī vā lekhayed yasyāṃ bhāṣāyām ity arthaḥ |

	brahmahāyam iti jñeyo dveṣān mohād vadet tu yaḥ |

	sādhyaṃ ca mocayet tatra dravyahīnāṃ tu tāṃ viduḥ ||

uktaṃ sādhyavādinā yasyāṃ tyajyate sā ca bhāṣārthahīnety arthaḥ |

	gaṇime tulime meye tathā kṣetragṛhādike |

	yatra saṃkhyā na nirdiṣṭā sā pramāṇavivarjitā ||

	vidyayā prāptam ādhyāptaṃ labdhaṃ krītaṃ kramāgatam |

	na tv evaṃ likhyate yatra sā bhāṣā syād anāgamā ||

	samā māsas tathā pakṣas tithir vāras tathaiva ca |

	yatraitāni na likhyante lekhyahīnāṃ tu tāṃ viduḥ ||

	lekhayitvā tu yo bhāṣām nirdiṣṭe tathottare |

	uddiśet sākṣiṇaṃ pūrvam adhikāṃ tāṃ vinirdiśet ||

	yatra syād ubhayaṃ sarvaṃ nirdiṣṭaṃ pūrvavādinā |

	saṃdigdham iva likhyeta bhraṣṭāṃ bhāṣāṃ tu tāṃ viduḥ || iti |

yatra pakṣadvayam akhilaṃ pratijñāvādinaiva nirdiṣṭaṃ syād ity arthaḥ | tathānyān api pakṣān anādeyān āha sa eva |

	bhinnakramo vyutkramārthaḥ prakīrṇārtho nirarthakaḥ |

	atītakālo dviṣṭhaś (?) ca pakṣo 'nādeya iṣyate ||

tatra bhinnakramas tenaiva vyākhyātaḥ |

	yathāsthānaniveśena naiva pakṣārthakalpanā |

	śasyate na sa pakṣas tu bhinnakrama udāhṛtaḥ ||

vyastākṣarasaṃsthāno bhinnakrama ity arthaḥ | vyutkramārtho vyavahitānvayenārthabodhakaḥ | prakīrṇārthaḥ saṃkalitārthaḥ | nirarthakādīn sa evācaṣṭe |

	mūlam arthaṃ parityajya tadguṇo yatra likhyate |

	nirarthakaḥ sa vai pakṣo bhūtasādhanavarjitaḥ ||

	bhūtakālam atikrāntaṃ dravyaṃ yatra vilikhyate |

	atītakālaḥ pakṣo 'sau pramāṇe saty api smṛtaḥ ||

	yasmin pakṣe dvidhā sādhyaṃ bhinnakālavimarśanam |

	vimṛśyate kriyābhedāt sa pakṣo dviṣṭha ucyate || iti ||

bhūtasādhanaṃ mūlabhūtadhanasādhanam | bhūtakālo 'vadhibhūtaḥ kālaḥ | kriyābhedāt pramāṇabhedāt | tathāparān api pakṣābhāsān āha sa eva |

	anyākṣaraniveśena anyarthagamanena ca |

	ākulaṃ tu bhavel lekhyaṃ kriyā caivākulā bhavet ||

	upekṣā yatra sādhyasya viṃśatir daśa vā samāḥ |

	śaktenāpi kṛtā vāde tasya pakṣo mṛṣā bhavet ||

	sāhasaṃ saha sādhyena nirdiṣṭaṃ yatra lekhayet |

	uktikramavihīnatvāt so 'pi pakṣo na siddhyati || 

kriyā sādhyam, sādhanaṃ pramāṇam | hārīto 'pi |

	prakrāntasādhano 'rthas tu dvidhā yasmin niveśyate |

	svasādhyād vā vibhinno vā so 'pi pakṣo mṛṣā bhavet ||

prakrāntaḥ sādhayitum upakrānto 'rtho dvidhā dviprakāreṇa dādhyatayātha vāveditāt sādhyād vidhāntareṇa tadvirodhitayā vā yatra pakṣe niveśyate so 'pi pakṣābhāsa ity arthaḥ | bhṛgur api |

	utsṛṣṭaṃ yatra hīnena kalpyaṃ vāpy ekam ekataḥ |

	tatra pakṣo na sādhyaḥ syāc chāstraśiṣṭavivarjitaḥ ||

	viruddhaś cāviruddhas ca dvāv apy arthau niveśitau |

	ekasmin yatra dṛśyete taṃ pakṣaṃ dūratas tyajet ||

hīnena hīnavādinā | pitāmaho 'pi |

	parasparaviruddhāni yaḥ padāni niveśayet |

	viruddhapadasaṃkīrṇā bhāṣā tasya na siddhyati ||

kātyāyano 'pi |

	nyāyasthaṃ necchate kartuṃ anyāyyaṃ vā karoty ayam |

	na lekhayati yas tv evaṃ tasya pakṣo na siddhyati ||

nyāyāgataṃ madīyaṃ dhanaṃ gṛhītvā na dadatītivat pratiṣedharūpeṇa vā madīyaṃ kṣetrādikam apaharatītivad vidhirūpeṇa vā na lekhayatīty arthaḥ | tathā |

	purarāṣṭraviruddhaś ca yaś ca rājñā vivarjitaḥ |

	anekapadasaṃkīrṇaḥ pūrvapakṣo na siddhyati ||

purarāṣṭrācāraviruddho rājatyaktaśulkaśālādiviṣayaḥ sarvadhā na siddhyati | ṛṇādānādyanekapadasaṃkīrṇas tu kriyābhedād yaugapadyena na siddhyatīty arthaḥ | yat punas tenoktam |

	bahupratijñaṃ yat kāryaṃ vyavahāre suniścitam |

	kāmaṃ tad api gṛhṇīyād rājā tattvabubhutsayā ||

iti, tad anekapadasaṃkīrṇasya kalabhedenopādeyatvapratipādanārtham, atha vā ṛṇādānādyekapadāntargatānekajātīyānāṃ hiraṇyavastrapaśudhānyānām ekajātīyānāṃ saṃkhyāparimāṇadeśakālavṛddhyādibhedena gṛhītānāṃ yathāvṛttakathanārthaṃ bhedena pratijñāya punas tat sarvaṃ pratideyam ity ekakāryatayopasaṃhṛtaṃ grāhyam ity evaṃ pratipādanārtham, ato na prācīnavacanena virodhaḥ | tathā |

	āgamaḥ paribhogaś ca vyucchittiḥ prārthanā tathā |

	etac catuṣṭayaṃ prāhuḥ bhāṣādoṣāś tv akāraṇāḥ ||

āgamo dhanāgamananimittaṃ pratigrahādiḥ | paribhogo yatheṣṭaviniyogānivṛttiḥ | vyutcchittiḥ deśaviplavādinā bhogavicchittiḥ | prārthanā yuktibhir bhogāgamakīrtanam | etad āgamādicatuṣṭayaṃ bhāṣāguṇā iti prāhuḥ | ye punar āgamādayaḥ akāraṇāḥ vinā niveśakāraṇaṃ bhāṣāyāṃ niviṣṭās te bhāṣādoṣā iti prāhur ity arthaḥ | ato 'trākāṅkṣitasyāpāvaḥ kāryo 'nākāṅkṣitasya voddhāraḥ | tathā ca sa eva |

	adhikān bhedayed arthān nyūnāṃś ca pratipūrayet |

	bhūmau niveśayed tāvat yāvad artho na niścitaḥ ||

chedayed uddhared ity arthaḥ | bhūmāv ity upalakṣaṇārthaḥ | tathā ca sa eva |

	pūrvapakaṣaṃ svabhāvoktaṃ prāḍvivāko 'bhlekhayet |

	pāṇḍulekhena phalake tataḥ patre viśodhitam ||

svabhāvoktaṃ bhayādyupādhirāhityenoktam | viśodhitam anyūnānatiriktam aprasiddhatvādidūṣaṇarahitaṃ ca | tathā ca bṛhaspatiḥ |

	pratijñādoṣanirmuktaṃ sādhyatatkāraṇānvitam |

	niścitaṃ lokasiddhaṃ ca pakṣaṃ pakṣavido viduḥ |

lokasiddhaṃ vyāvahārikadharmāviruddham ity arthaḥ, lokaprasiddham ity evaṃvidhārthasya pratijñādoṣanirmuktam ity anenaivārthād uktatvāt | ata eva manuḥ |

	sabhyā bhāṣā na bhavati yady api syāt pratiṣṭhitā |

	bahiś ced bhāṣyate dharmāt niyatād vyāvahārikāt ||

sarvadoṣarahitāpi bhāṣā vyāvahārikadharmaviruddhā cet sabhāsadbhir na grāhyety arthaḥ | evam uktalakṣaṇaḥ pakṣaś caturvidha ity āha bṛhaspatiḥ |

	śaṅkābhiyogas tathyaṃ ca labdhe 'rtha 'bhyarthanaṃ tathā |

	vṛtte vāde punar nyāyaḥ pakṣo jñeyaś caturvidhaḥ ||

atra nāradaḥ |

	śodhayet pūrvavādaṃ tu yāvan nottaradarsanam |

	avaṣṭabdhasyottareṇa nivṛttaṃ śodhanaṃ bhavet ||

na cātra śaṅkhavelānyāyenottaradānayogyakālātīte śodhananivṛttir iti śaṅkanīyam | yata āha sa eva |

	bhāṣāyā uttaraṃ yāvat pratyarthī na niviśayet |

	arthī tu lekhayet tāvad yāvad vastu vivakṣitam || iti ||

kecin nirdiṣṭe 'py uttare śodhanam icchanti tad anavasthāprasaṅgāt pūrvoktavacanavirodhāc ca heyam | ata eva saṅgrahakāraḥ |

	bhāṣānyūnātirikteṣu samyak sūtraṇakāribhiḥ |

	punaḥ pratisamādhāya śṛṇuyād uttaraṃ tataḥ ||

	yasmāt pratyarthinārabdha uttare 'rthiprabhāṣitam |

	upayogy api nādeyaṃ tasyāvasaravarjanāt ||

ārabdhe datta ity arthaḥ | dīyamāne 'py uttare pratisamādhānasyeṣṭatvāt tathā ca kātyāyanaḥ |

	mohād vā yadi vā śāṭhyādyannoktaṃ pūrvavādinā |

	uttarāntargataṃ vāpi tadgrāhyam ubhayor api ||

uttarāntargatam uttare kathyamāne 'pi vādinā procyamānam ity arthaḥ | ubhayoḥ arthipratyarthinoḥ | pratyarthinas tu kriyāpāda uttaraḥ | yadā pūrvapakṣam aśodhayitvaiva sabhyair uttaraṃ gṛhītam, tadā sabhyadaṇḍanaṃ kṛtvā pratijñāpūrvakaṃ kāryaṃ draṣṭavyam | yadā tv arthī sapadi pratijñāṃ kartum asamarthaḥ tadā bṛhaspatir āha |

	abhiyoktāpragalbhatvāt vaktuṃ notsahate yadā |

	tasya kālaḥ pradātavyaḥ kāryaśaktyanurūpataḥ ||

**iti smṛticandrikāyāṃ pratijñāpādaḥ **

**athottarapādaḥ** 

tatra bṛhaspatiḥ |

	viniścite pūrvapakṣe grāhyāgrāhyaviśeṣite |

	pratijñārthe sthirībhūte lekhayed uttaraṃ tataḥ ||

vādinā niścitasyāpi pakṣasya punaḥ prāḍvivākādibhir vicārya kṛte sthairye tatas tatpakṣasyottaraṃ prativādī lekhayed ity arthaḥ | nārado 'pi |

	yadā tv evaṃvidhaḥ pakṣaḥ kalpitaḥ pūrvavādinā |

	dadyāt tatpakṣasaṃbandhaṃ prativādī tadottaram ||

evaṃvidha ity asyārtho hārītena vivṛtaḥ |

	svalpavarṇo 'rthabahulaḥ pratijñādoṣavarjitaḥ |

	sākṣimān kāraṇopeto niravadyaḥ suniscitaḥ ||

	īdṛśaḥ pūrvapakṣas tu likhito yatra vādinā |

	dadyāt tatpakṣasaṃbaddhaṃ prativādī tadottaram ||

sākṣimān prāḍvivākādipratyavekṣaṇavān | yadā tv anīdṛśas tadā na dadyād ity arthasiddhaṃ spaṣṭayituṃ pakṣābhāsam ekam udāhṛtya tasyottaraṃ na deyam ity āha sa eva |

	sādhāraṇī ca yā bhūmir yac ca dravyaṃ gaṇāśritam |

	ekasya prārthayānasya na vaded uttaraṃ budhaḥ || iti |

ataḥ parīkṣitapūrvapakṣasyaiva prativādinā uttaraṃ lekhyam ityāha yājñavalkyaḥ |

	śrutārthasyottaraṃ lekhyaṃ pūrvāvedakasaṃnidhau || iti |

śrutabhāṣārthasya pratyarthina ity akṣarārthaḥ | saṃgrahakāro 'pi |

	ananyārtham ahīnārthaṃ nyāyāgamasamanvitam |

	anyūnānadhikādṛṣṭam ananyākṣarasaṃbhavam ||

	bhāṣāyām it patreṣū likhitāyām anantaram |

	pratyarthinaḥ śrutārthasya kalo 'yaṃ dātum uttaram || iti |

ananyārtham ityādilakṣaṇajātaṃ yathā bhavati tathā bhāṣāyāṃ likhitāyām ity arthaḥ | ayaṃ ca kālaniyamo gavādivivādeṣv eva | tathā ca nāradaḥ |

	gobhūhiraṇyastrīsteyapāruṣyātyayikeṣu ca |

	sāhaseṣv abhiśāpe ca sadya eva vivādayet ||

abhiśāpaḥ pāpābhiśaṃsanam | tasya pāruṣyabhedatve 'py ādarārthaṃ punar vacanam | ātyayikaṃ kātyāyanenoktam |

	vyapaiti gauravaṃ yatra vināśas tyāga eva vā |

	kālaṃ tatra na kurvīta kāryam ātyayikaṃ hi tat ||

tathānyeṣv api kāryeṣu sadya evottaraṃ kāryam ity āha sa eva |

	dhenāv anaḍuhi kṣetre strīṣu prajanane tathā |

	nyāse yācitake datte tathaiva krayavikraye ||

	kanyāyā dūṣaṇe steye kalahe sāhase nidhau |

	upadhau kauṭasākṣye ca sadya eva vivādayet ||

upadhiḥ bhayādivaśād abhyupagamaḥ | yājñavalkyo 'pi |

	sāhasasteyapāruṣyago'bhiśāpātyaye striyāṃ |

	vivādayet sadya eva kālo 'nyatrecchayā smṛtaḥ ||

anyatra ṛṇādānādāv ity arthaḥ | tathā ca nāradaḥ |

	gahanatvād vivādānām asāmarthyāt smṛter api |

	ṛṇādiṣu haret kālaṃ kāmaṃ tattvabubhutsayā ||

ṛṇādiṣu ṛṇādānādivivādapadeṣv ity arthaḥ | ata eva pitāmahaḥ |

	ṛṇopanidhinikṣepadānasaṃbhūyakarmaṇām |

	samaye dāyabhāge ca kālaḥ kāryaḥ prayatnataḥ ||

evamādiṣv api kāladānaṃ vismṛtyādikāraṇataḥ pratyarthinaḥ kālārthitva eva | tathā ca kātyāyanaḥ |

	śrutvā lekhyagataṃ tv arthaṃ pratyarthī kāraṇād yadi |

	kālaṃ vivāde yācet tasya deyo na saṃśayaḥ ||

sadyaḥkṛteṣu kāryeṣu smṛtisaṃbhavāt sadya eva vivāha ity āha sa eva |

	sadyaḥ kṛteṣu kāryeṣu sadya eva vivādayet |

	kālātīteṣu vā kālaṃ dadyāt pratyarthine prabhuḥ ||

pratyarthina ity upalakṣaṇārtham | ata eva nāradaḥ |

	matir notsahate yasya vivāde vaktum icchataḥ |

	dātavya eva kālaḥ syād arthipratyarthinor api ||

dātavyas ca kālaḥ kiyān ity apekṣite sa evāha |

	sadya ekāhapañcāhau tryahaṃ vā gurulāghavāt |

	labhen māsaṃ tripakṣaṃ vā saptāhaṃ vā ṛṇādiṣu ||

gautamo 'pi "saṃvatsaraṃ pratīkṣeta" iti | atra vyavasthām āha kātyāyanaḥ |

	kālaṃ śaktaṃ viditvā tu kāryāṇāṃ ca balābalam |

	alpaṃ vā bahu vā kālaṃ dadyāt pratyarthine prabhuḥ ||

kālaḥ arthasaṃbandhādeḥ | śaktiḥ kāryiṇām | kāryāṇāṃ sādhyabhūtārthānām | ślokasyārthas tu tenaiva prapañcitaḥ |

	sadyaḥ kṛte sadya eva māsātīte dinaṃ bhavet |

	ṣaḍābdike trirātraṃ syāt saptāhaṃ dvādaśābdike ||

	viṃśatyabde daśāhaṃ tu māsārthaṃ vā labheta sāḥ |

	māsaṃ triṃśatsamātīte tripakṣaṃ parato bhavet ||

śaktito vyavasthāṃ ca pradarśayati |

	kālaṃ saṃvatsarād arvāk svayam eva yathepsitam |

	saṃvatsaraṃ jaḍonmattamanaske vyādhipīḍite ||

	digantaraprapanne vā ajñātārthe ca vastuni | 

	mūlaṃ vā sākṣinō vātha paradeśe sthitā yadā ||

	tatra kālo bhavet puṃsām ā svadeśasamāgamāt ||

saṃvatsarād arvāg dinādinānāpakṣās tripakṣāntāḥ kāryāṇāṃ śaktyanusārataḥ sabhāpatinā vyavasthāpanīyāḥ | mūlaṃ vivādādhyāsitaṃ dhanam | tathā kāryāpekṣayā vyavasthāṃ spaṣṭayati |

	dinaṃ māsārdhamāsau vā ṛtuḥ saṃvatsaro 'pi vā |

	kriyāsthityanurūpas tu deyaḥ kālaḥ pareṇa tu ||

kriyāsthitiḥ kāryagurulāghavasthitiḥ | evaṃ vyavasthāpitānyatamakāle saṃprāpte pūrvapakṣākṣarārthasyānyūnānatiriktam uttaraṃ lekhyam ity āha bṛhaspatiḥ |

	ekakāle samānīte pratyarthī sabhyasaṃnidhau |

	pūrvapakṣākṣarasamaṃ lekhayed uttaraṃ tataḥ ||

atra nṛpaṃ praty āha kātyāyanaḥ |

	yāvān yasmin samācāraḥ pāraṃparyakramāgataḥ |

	taṃ pratīkṣya yathānyāyam uttaraṃ dāpayen nṛpaḥ ||

uttaralakṣaṇaṃ tv āha prajāpatiḥ |

	pakṣasya vyāpakaṃ sāram asaṃdigham anākulam |

	avyākhyāgamyam ity etad uttaraṃ tadvido viduḥ ||

pakṣasya vyāpakaṃ kṛtsnapakṣācchādakam | sāraṃ prāgabhiyogottarakṣamam | asaṃdigdhaṃ khaṇḍaśleṣādirahitam | anākulam anvitārtham | avyākhyāgamyaṃ subodham | hārīto 'pi |

	pūrvapakṣārthasaṃbaddham anekārtham anākulam |

	analpam avyastapadaṃ vyāpakaṃ nātibhūri ca ||

	sārabhūtam asaṃdigdham apakṣaikāṃśasaṃbhavam |

	arthiśravanam agūḍhārthaṃ deyam uttaram īdṛśam ||

pūrvapakṣārthasaṃbaddham abhiyogānugatam | anekārthaṃ niṣkṛṣṭārthajātam | avyastapadaṃ niścitapratijñāpūrvakam | apakṣaikāṃśasaṃbhavam anavaśeṣitasvapakṣaikadeśam | arthiśravaṃ pūrvāvedakaśrutam | agūḍhārtham avakroktiprasiddhapadaikavedyam | evaṃlakṣaṇam uttaraṃ caturvidhaṃ jñeyam,

	caturvidhaḥ pūrvapakṣaḥ pratipakṣas tathaiva ca |

iti bṛhaspatismaraṇāt | kathaṃ punaḥ pratipakṣacāturvidhyam ity apekṣite nāradaḥ |

	mithyā saṃpratipattyā vā pratyavaskandanena vā |

	prāṅnyāyavidhisiddhyā vāpy uttaraṃ syāc caturvidham ||

itthaṃbhūtalakṣaṇā ceyaṃ tṛtīyā | tatra mithyāsaṃpratipattyor lakṣaṇam āha kātyāyanaḥ |

	abhiyukto 'bhiyogasya yadi kuryāt tu nihnavam |

	mithyā tat tu vijānīyād uttaraṃ vyavahārataḥ ||

	sādhyasya tathyavacanaṃ pratipattir udāhṛtā || iti |

pratyavaskandanasya ca lakṣaṇaṃ nāradenoktam |

	arthinā likhito yo 'rthaḥ pratyarthī yadi tat tathā |

	prapadya kāraṇaṃ brūyāt pratyavaskandanaṃ smṛtam || iti |

prāṅnyāyasya lakṣaṇam āha hārītaḥ |

	asminn arthe mamānena vādaḥ pūrvam abhūt tadā |

	jito 'yam iti ced brūyāt prāṅnyāyaṃ syāt tad uttaram || iti |

evam uktalakṣaṇāny uttarāṇi spaṣṭīkartuṃ prajāpatināpy uktāni |

	yāvad āveditaṃ kiṃcit matsaṃbandham ihārthinā |

	tāvat sarvam asadbhūtam iti mithyottaraṃ smṛtam ||

	asyaiva deyam evaitan nāsadbhāṣitam arthinā |

	iti saṃpratipattyākhyaṃ dvitīyam idam uttaram ||

	dattam evaṃ mamānena kiṃ tv asyāpi mayā punaḥ |

	pratidattam itīdṛk ca pratyavaskandanaṃ smṛtam ||

	asminn arthāntare pūrvam ārabdho 'smy aham arthinā |

	jitaś cāyaṃ mayā tatra prāṅnyāyavidhir ucyate ||

ayaṃ ca prāṅnyāyas triprakāra ity āha kātyāyanaḥ |

	vibhāvayāmi kulikaiḥ sākṣibhir likhitena vā |

	jitaś caiva mayāyaṃ prāk prāṅnyāyas triprakārakaḥ ||

kulikair iti prakṛtavyavahāradraṣṭṝṇām upalakṣaṇārtham | tathā mithyā caturvidhety āha sa eva |

	mithyaitan nābhijānāmi tadā tatra na saṃnidhiḥ |

	ajātaś cāsmi tatkāla iti mithyā caturvidhā || iti |

evaṃ saṃpratipatter āpa (?) gṛhītam, satyam, yathāyaṃ vakti tathaivety evamādayo bhedā yathāsaṃbhavam ūhanīyāḥ | pratyavaskandanasyāpi gṛhītaṃ pratidattam, pratigraheṇa vā labdham ityādayo bhedā draṣṭavyāḥ | atra bṛhaspatiḥ |

	pratharthividhir ākhyātaḥ saṅgatārthaprapādane |

	caturvidhasyāpy adhunā yan na grāhyaṃ tad ucyate ||

	prastutād anyamadhyasthaṃ nyūnādhikam asaṃgatam |

	avyāpy asāraṃ saṃdigdhaṃ pratipakṣaṃ na lekhayet ||

prastutād anyad arthilikhitābhiyogāparihārakam | madhyasthaṃ pratipakṣabhāvarahitam | asaṃgatam abhiyogānanugatam | kātyāyano 'pi |

	aprasiddhaṃ viruddhaṃ yad atyalpam atibhūri ca |

	saṃdigdhāsaṃbhavāvyaktam anyārthaṃ cātidoṣavat ||

	avyāpakaṃ vyastapadaṃ nigūḍhārthaṃ tathākulam |

	vyākhyāgamyam asāraṃ ca nottaraṃ śasyate budhaiḥ || iti |

atrādyān pañcottarābhāsān sa eva vyācaṣṭe |

	cihnākārasahasraṃ tu samayaṃ cāvijānatā |

	bhāṣāntareṇa vā proktam aprasiddhaṃ tad uttaram ||

lāñchanāvayavasaṃsthānasaṃkhyāsamayānabhijñoktam adeśabhāṣayoktaṃ cāprasiddham ity arthaḥ |

	pratidattaṃ mayā bālye pratidattaṃ mayā na hi |

	yad evam āha vijñeyaṃ viruddhaṃ tad ihottaram ||

pūrvāparaviruddhābhidhānaṃ viruddhottaram ity arthaḥ |

	jitaḥ purā mayāyaṃ ca tv arthe 'sminn iti bhāṣitum |

	purā mayāyam iti yat tadūnaṃ cottaraṃ smṛtam ||

asminn arthe purāyaṃ mayā jita iti vaktavye purā mayety etāvanmātram uttaram atyalpam ity arthaḥ |

	gṛhītam iti vācyaṃ tu kāryaṃ tena kṛtaṃ mayā |

	purā gṛhītaṃ yad dravyam iti yac catibhūri tat ||

gṛhītam ity etāvanmātreṇa satyottare vaktavye kāryaṃ tenetyādikam uttaram atibhūrīty arthaḥ |

	deyaṃ mayeti vaktavye mayādeyam itīdṛśam |

	saṃdigdham uttaraṃ jñeyaṃ vyavahāre budhais tathā ||

māyādeyam ity atra tv akārapraśleṣasaṃbhavād adeyam ity apy avagamāt saṃdigdham evaṃvidham ity arthaḥ | asaṃbhava samābhir deyaṃ dhanam asmatprapautraputreṇa dattam ity evaṃvidham uttaram | avyaktam etad uttaram iti sukhenābhidhātum aśakyam | etau cottarābhāsau spaṣṭāv iti na tena vyākhyātau | anyārthaṃ vyācaṣṭe |

	balābalena caitena sāhasaṃ sthāpitaṃ purā |

	anuktam etan manyante tad anyārtham itīritam ||

arthino yad asadvṛttakathana eva paryavasitaṃ mithoviruddhapadavac ca tad anyārtham ity arthaḥ | atidoṣavad atyuktyā doṣavat, śataṃ deyam ity ukte dviśataṃ dattam ityādi | avyāpakādicatuṣṭayaṃ tenaiva vyākhyātam |

	asmai dattaṃ mayā sārdhaṃ sahasram iti bhāṣite |

	pratidattaṃ tadardhaṃ yat tad ihāvyāpakaṃ smṛtam ||

	pūrvavādi kriyāṃ yāvat samyaṅ naiva niveśayet |

	mayā gṛhītaṃ pūrvaṃ no tad vyastapadam ucyate ||

pūrvapakṣaniscayād arvāk dīyamānaṃ mithyāvādyuttaraṃ vyastapadam ity arthaḥ |

	tat kiṃ tāmarasaṃ kaścid agṛhītaṃ pradāsyati |

	nigūḍharthaṃ tu tat jñeyam uttaraṃ vyavahārataḥ ||

agṛhītaṃ padmam ato na pradadāmīty udāhṛtottarābhāsasyārthaḥ | sārvabhaumaprayogāsiddhatāmarasādipadavad vakroktyādimac cottaraṃ nigūḍhārthaṃ vijñeyam iti slokārthaḥ |

	kiṃ tenaiva sadādeyaṃ mayādeyaṃ bhaved iti |

	etad ākulam ity uktam uttaraṃ tadvido viduḥ ||

ananvitānekapadārthavad ākulam ity arthaḥ | vyākhyāgamyaṃ svato duravabodham | asāraṃ tenoktam | 

	kākasya dantā no santi santītyādi yad uttaram |

	asāram iti tattvena samyaṅ nottaram iṣyate ||

kākadantasamudbhavottaravan niṣprayojanam asāram ity arthaḥ | tathaikasyāṃ bhāṣāyāṃ satyamithyādyanekottaram anuttaram ity āha sa eva |

	pakṣaikadeśe yat satyam ekadeśe ca kāraṇam |

	mithyā caivaikadeśe ca saṃkarāt tad anuttaram ||

nanu sāṃkarye 'pi tena tenottareṇa tasya tasyāṃśasya nirasanadvārottarasamudāyasya kṛtsnapakṣavyāpakatvasaṃbhavāt katham anuttaratā | satyam, ata evānuttaratvasamarthanārtham uktaṃ tenaiva |

	na caikasmin vivāde tu kriyā syād vādinor dvayoḥ |

	na cārthasiddhir ubhayoḥ na caikatra kriyādvayam || iti |

ayam arthaḥ: kriyā likhitādipramāṇam, tat pratyavaskandane prāṅnyāye ca pratyarthina eva bhavati, mithyottare tv arthina eva | satye tu na kasyāpīti vakṣyate | evaṃ ca yatra satyetareṣāṃ trayāṇāṃ saṃkaraḥ tatra pratyarthinaḥ pramāṇadvayam arthinaś caikaṃ pramāṇaṃ prāpnoti | yatra satyamithyetarayor dvayos tatra pratharthina eva pramāṇadvayam | yatra punar mithākaraṇayor mithyāprāṅnyāyayor vā tatrārthipratyarthinor ekam ekaṃ pramāṇam | na ca yathā prāptaṃ tathaivāstv iti vācyam, pramāṇaṃ hi sādhyasiddhyarthaṃ kriyate, ekasmin vyavahāre caikam eva sādhyam ekasyaiva vādinaḥ, tena tatra nobhayoḥ pramāṇam, ekasya vā pramāṇadvayaṃ bhavitum arhati, ubhayos sādhyābhāvāt | ekasya sādhyasya caikena pramāṇena siddhāv anyasya vaiyyarthyāt | satyasya tv itaraiḥ saṅkare yady api nāyaṃ doṣaḥ, tathāpy ekasmin vyavahāre pādacatuṣṭaye tadardhe ca samāptir viddhruddheti tatrāpy anuttaratvam eva | tasmād yuktam uktam "saṃkarāt tad anuttaram" iti | evaṃ ca sarvatra vyavahāre pakṣavyāpy ekam evottaraṃ grāhyam | yatra punaḥ sarvathā tathāvidham uttaraṃ na labhyate, kiṃ tu ekaikāṃśavyāpakam anekam uttaraṃ tatrāgatyottaravaśena nānāpratijñāḥ pakṣadoṣaparihārāya kṛtvā krameṇaikaikapratijñāyā ekaikam uttataṃ grāhyam | anyathā tatra nirṇayābhāva eva syāt | ata evoktam "saṅkarāt tad anuttaram" iti | uktavidhayā saṅkare nirākṛte syād evottaram ity abhiprāyaḥ | ata eva cāsminn eva viṣaye hārītenottaragrahaṇe paurvāparyaṃ praśnapūrvakam uktam |

	mithyottaraṃ kāraṇaṃ ca syātām ekatra ced ubhe |

	satyaṃ vāpi sahānyena tatra grāhyaṃ kim uttaram ||

pūrvam iti śeṣaḥ | pūrvaṃ yad grāhyaṃ tad āha |

	yat prabhūtārthaviṣayaṃ yatra vā syāt kriyāphalam |

	uttaraṃ tatra taj jñeyam asaṅkīrṇam ato 'nyathā ||

ayam arthaḥ | satyetarottarānekatve bahvarthaviṣayam agre grāhyam | saha satyenānekatve bahvartham api satyaṃ vihāyottarāntaram evādāv upādeyam, satye kriyāphalābhāvād iti | na caivaṃ kramavācipadādhyāhārāpatter yatrottarakāle pakṣavyāpakānekottaropanyāsaḥ, yathā: kenacin mānavena madīyā gaur naṣṭā dṛṣṭāsya sadmanīty abhiyukto vakti mithyaitad asmadbhavana eva sā saṃbhūtety evamādi | tadviṣayam evedaṃ vacanam iti vācyam | yata uktam "asaṅkīrṇam ato 'nyathā" iti, tasyāyam arthaḥ: asaṃkīrṇam uttaram evaṃkrame bhavati, ato 'nyathā yaugapadye saṃkīrṇam eva syād iti | pakṣavyāpakānekottare tu vikalpaviṣaye na jātucit saṃkarāvasaraḥ | tasmāt saṃkarottaraviṣayam evedaṃ vacanam | ata eva pakṣavyāpakānekottaraviṣaye vacanāntaram ārabdhaṃ tenaiva |

	mithyākaraṇayor vāpi grāhyaṃ kāraṇam uttaram || iti |

kāraṇottarasya ananyathāsiddhatvādinā mithyāto gurutaratvād ity abhiprāyaḥ | ato mithyākāraṇayor udāharaṇamātratvād uttarāntarasaṃnipāte 'pi gurutaraṃ grāhyam ity ūhyam | yatra punaḥ saṃkarottare tulyabalatayā na pūrvoktakramahetur asti tatrāpy aicchikakrameṇottaraṃ grāhyaṃ nirṇayasyāvaśyakatvāt | evaṃ nirūpitam uttaraṃ prativādinā svayam eva deyam | tathā ca hārītaḥ |

	tatrābhiyogānugatam uttaraṃ prativādinā |

	niṣkṛṣṭārthaṃ pradeyaṃ syāt doṣasaṃjñāvivarjitam ||

yadā punaḥ svayam eva na dadāti uttaram, pradānakālaś cātikrāntaḥ tadāpy āha sa eva |

	pūrvapakṣe yathārthaṃ tu na dadyād uttaraṃ yadā |

	pratyarthī dāpanīyaḥ syāt sāmādibhir upakramaiḥ ||

dāpanīyo nṛpeṇeti śeṣaḥ | tathā ca nāradaḥ |

	yathārtham uttaraṃ dadyād adadad dāpayen nṛpaḥ |

	sāmabhedādibhir mārgair yāvat so 'rthaḥ samuddhṛtaḥ ||

sāmādayo hārītena darśitāḥ |

	priyapūrvaṃ vacaḥ sāma bhedas tu bhayadarśanam |

	arthāpakarṣaṇaṃ dānaṃ daṇḍas tāḍanabandhanam ||

tathā vasiṣṭhenāpi |

	kauṭilyaṃ sāmabhedau ca daṇḍaś ceti catuṣṭayam |

	māyopekṣendrajālāni saptopāyāḥ prakīrtitāḥ || iti |

etair apy upāyair asādhyaṃ pratyāha sa eva |

	upāyaiś codyamānas tu na dadyād uttaraṃ tu yaḥ |

	atikrānte saptarātre jito 'sau dātum arhati || iti |

**iti smṛticandrikāyām uttarapādaḥ **

**atha vivādaviṣayāṇi kānicid vacanāni likhyante** 

tatra yājñavlkyaḥ |

	abhiyogam anistīrya nainaṃ pratyabhiyojayet || iti |

anistīrya aparihṛtyety arthaḥ | atrāpavādam āha sa eva |

	kuryāt pratyabhiyogaṃ tu kalahe sāhaseu ca || iti |

pratyaparādhasaṃbhava iti śeṣaḥ | kalahe pāruṣyadvaya ity arthaḥ | abhoyoktāraṃ ca pratyāha sa eva |

	abhiyuktau na cānyane noktaṃ viprakṛtiṃ nayet || iti |

anyenārthinābhiyuktaṃ tadabhiyogaparihārād arvāg anyo 'rthī nābhiyuñjīta | tathābhiyoktum uktaṃ tyaktvānyathā na vaktavyam ity arthaḥ | yaḥ punar anyathā vakti so 'nyathāvāditvena hīno bhavati | tathā ca nāradaḥ |

	anyavādī kriyādveṣī nopasthātā niruttaraḥ |

	āhūtavipalāyī ca hīnaḥ pañcavidhaḥ smṛtaḥ || iti |

tatrānyavāditayā hīnas tena nirūpitaḥ |

	pūrvavādaṃ parityajya yo 'nyam ālambate punaḥ |

	vādasaṃkramaṇāt jñeyo hīnavādī sa vai naraḥ ||

pūrvavāda āvedanam | tathā ca kātyāyanaḥ |

	śrāvayitvā yathākāryaṃ tyajed anyad vaded asau |

	anyapakṣāśrayas tena kṛto vādi sa hīyate ||

tathā param abhiyujya nāham abhiyunajmi hatyevaṃ (?) viruddhaṃ yo vadet so 'py anyavāditayā hīna ity āha sa eva |

	na mayābhihitaṃ kāryam abhiyujya paraṃ vadet |

	vibruvaṃś ca bhaved evaṃ hīnaṃ tam api nirdiśet ||

tathā ca patralikhitaṃ pūrvapakṣam anyathā kurvann apy anyathāvāditayā hīna ity āha sa eva |

	lekhayitvā tu yo vākyaṃ hīnaṃ vāpy adhikaṃ punaḥ |

	vaded vādī sa hīyeta nābhiyogaṃ tu so 'rhati ||

lekhayitvā patra iti śeṣaḥ, bhūmyādāv āvāpoddhārasya (?) tenaivoktatvāt | abhiyogaḥ pūrvapakṣaḥ taṃ kartuṃ nārhatīty ārthaḥ | etac cānarhatvam uttare nivṛtte sati vadato draṣṭavyam | anivṛtte tūttare hīnataiva, nānarhatvam, ottaranivṛtteḥ (?) pūrvapakaśodhanasya mohādāv agatyābhyanujñānāt | tathā kriyādveṣitayānupasthāyitayā ca hīnas tenaiva nirūpitaḥ |

	sabhyāś ca sākṣiṇaś caiva kriyā jñeyā manīṣibhiḥ |

	tāṃ kriyāṃ dveṣṭi yo mohāt kriyādveṣī sa ucyate ||

	āhvānād anupasthānāt sadya eva prahīyate || iti |

āhvānānantaram anāgamane tadānīm eva hīno bhavatīty arthaḥ | tathā niruttaratayā hīnaṃ nirūpayitum āha sa eva |

	brūhīty ukto 'pi na brūyāt sadyo bandhanam arhati |

	dvitīye 'hani durbuddher vidyāt tasya parājayam ||

parājayo hīnatā | ata eva hārītaḥ |

	sāpadesaṃ haret kālam abruvaṃś cāpi saṃsadi |

	uktvā vaco vibruvaṃś ca hīyamānasya lakṣaṇam ||

sāpadeśaṃ savyājam | tathā ca kātyāyanaḥ |

	vyājenaiva tu yatrāsau dīrghakālam abhīpsati |

	sāpadeśaṃ tu taṃ vidyād vādahanikaraṃ smṛtam || iti |

āhūtavipalāyī tu abhiyogaparihārārtham āhvānaṃ buddhvā pracchannacārī | eteṣāṃ tūttarottarasya hīnatā gurvīti jñāpayituṃ hīnaḥ pañcavidha ity uktam, na punaḥ pañcavidha eva hīna ity avadhārayitum, vidhāntarato 'pi hīnānāṃ smaraṇāt | hīnatāyā gurutvajñāpanaṃ tūttarottarasya daṇḍabhūyastvajñāpanārtham | uktaṃ ca tathā kātyāyanena |

	anyavādī paṇān pañca kriyādveṣī paṇān dasa |

	nopasthātā daśa dvau ca ṣoḍaśaiva niruttaraḥ ||

	āhūtavipalāyī ca paṇān grāhyas tu viṃśatim ||

atra tṛtīyapañcamayoḥ daṇḍaprāptau viśeṣam āha sa eva |

	trir āhūtam anāyāntam āhūtavipalāyinam |

	pañcarātram atikrāntaṃ vinayet taṃ mahīpatiḥ ||

tathā prakarāntareṇāpi hīnas tena darśitaḥ |

	śrāvitavyavahārāṇām ekaṃ yatra prabhedayet |

	vādinaṃ lobhayec caiva hīnaṃ tam iti nirdiśet ||

bṛhaspatināpi |

	bhayaṃ karoti bhedaṃ vā bhīṣaṇaṃ vā nirodhanam |

	etāni vādino 'rthasya vyavahāre sa hīyate ||

arthavyavahāre bhayādīni samastāny asamastāni vā yena vādinā kṛtāni sa hīyata ity arthaḥ | bhīṣaṇaṃ mukhāntareṇa bhītyutpādanam | manunāpi |

	adeśyaṃ yaś ca disati nirdiśyāpahnute ca yaḥ |

	yaś cādharottarān arthān vihīnān nāvabudhyate ||

	apadiśyāpadeśaṃ ca punar yas tv apadhāvati |

	samyak prāṇihitaṃ cārthaṃ pṛṣṭaḥ san nābhinandati ||

	santi jñātāra ity uktvā diśety ukto diśen na yaḥ |

	dharmasthaḥ kāraṇair etair hīno 'sāv iti nirdiśet || iti |

ayam arthaḥ | adeśyaṃ nirṇayasamayāsaṃbhavinaṃ sākṣiṇaṃ yo nirdiśati, saṃbavinaṃ vā nirdiśya yo 'pahnute na mayā nitdiṣṭa iti, yaś cātmano vacanagatakramavirodhaṃ na jājāti, yaḥ punar apadeśaṃ mama pīḍā vartata ityādivyājam apadiśya apasarati, samyak praṇihitaṃ suṣṭhūktam (?) artham anūdyātra kiṃ bravīṣīti pṛṣṭo yo na kiṃcid uttaraṃ prastauti, yas ca sākṣiṇaḥ santīty uktvā kathaya tān ity ukto 'pi na kathayati asau hīna iti dharmādhikaraṇasthaḥ pūrvoktakāraṇair nirdised iti | eteṣv api hīneṣu doṣānurūpo daṇḍo grāhyaḥ | tathā ca hīnādhikāre kātyāyanaḥ |

	doṣānurūpaṃ saṃgrāhyaḥ punar vādo na vidyate || iti |

prakṛtārthasiddhyartham iti śeṣaḥ | ayaṃ ca pratiṣedho manyukṛtavivāda eva, yata āha nāradaḥ |

	sarveṣv arthavivādeṣu vākchale nāvasīdati |

	paśustrībhūmyṛṇādāne śāsyo 'py arthān na hīyate ||

paśvādisarvārthavivādeṣu vākchale pramādābhidhāne kṛte 'pi nāvasīdati nātyantaṃ hīyate, yatas tatra daṇḍyasyāpi na prakṛtārthahānir ity arthaḥ | atrāpavādam āha kātyāyanaḥ |

	ubhayor likhite vākye prārabdhe kāryaniścaye |

	anuktaṃ tatra yo brūyāt tasmād arthāt sa hīyate ||

yājñavalkyo 'pi |

	saṃdigdhārthaṃ svatantro yaḥ sādhayed yaś ca niṣpatet |

	na cāhūto vadet kiṃcid dhīno daṇḍyaś ca sa smṛtaḥ ||

svatantraḥ parīkṣakanirapekṣaḥ | niṣpatet deyam adatvā niṣpatya tiṣṭhet, palāyeta vā | daṇḍagrahaṇenaiva hīnatvasiddheḥ punar hīnagrahaṇaṃ prakṛtād arthād dhīna iti jñāpanārtham | ata eva nāradaḥ |

	anivedya tu yo rājñe saṃdigdhe 'rthe pravartate |

	prasahya sa vineyaḥ syāt sa cāpy artho na siddhyati || iti |

bṛhaspatir api |

	āhūtaprapalāyī ca maunī sākṣiparājitaḥ |

	svavākyapratipannaś ca hīnavādī caturvidhaḥ ||

svavākyapratipannaḥ svavācaiva saṃpratipannaḥ | atrāpi caturvidhagrahaṇam eteṣām uttarottarasyāciraṃ prakṛtād arthād dhīnatvaṃ bhavatīti jñāpayituṃ na punaḥ prakṛtād arthād dhīnaś caturvidha eveti niyantum, vidhāntarasyāpy uktatvāt | tatra kadā kasya hīnatvam ity apekṣite āha sa eva |

	prapalāyī tripakṣeṇa maunakṛt saptabhir dinaiḥ |

	sākṣibhinnas tatkṣaṇena pratipannaś ca hīyate ||

tathā nirdiṣṭān sākṣipuruṣān avādayato 'py evaṃvidhahīnatvaṃ cireṇa bahavtīty āha sa eva |

	sākṣiṇas tu samuddiśya yas tu tān na vivādayet |

	triṃśadrātrāt tripakṣād vā tasya hāniḥ prajāyate ||

na vādayet kāmata iti śeṣaḥ | tathā ca kātyāyanaḥ |

	sākṣiṇo yas tu nirdiśya kāmato na vivādayet |

	sa vādī hīyate tasmāt triṃśadrātrāt pareṇa tu || iti |

akāmataś cen na hīyate | ata eva bṛhaspatiḥ |

	ācārakaraṇe divye kṛtvopasthānaniścayam |

	nopasthito yadā kaścic chalaṃ tatra na kārayet  ||

	daivarājakṛto doṣas tasmin kāle yadā bhavet |

	avadhityāgamātreṇa na bhavet sa parājitaḥ || iti |

"chalaṃ tatra na kārayet" iti vadan anyatrārthahānipratipādakavacanacchalanirasanenāpi (?) vyavahāranayanaṃ kāryam iti jñāpayati | evaṃ cārthavivādeṣu yatra nārthahānivacanaṃ tatraiva hīnasya vado grāhyo nānyatrety avagantavyam | ata eva kātyānayanaḥ |

	palāyanānuttartvād anyapakṣāśrayeṇa ca |

	hīnasya gṛhyate vādo na svavākyajitasya tu || iti |

palāyanādāv avadhibhūtakālātikramaṇenāgamanādikartur arthahānyabhāvād vādo grāhya ity arthaḥ | tatra yadi hīnenetarasya parājayaḥ tadā viśeṣas tenaiva darśitaḥ |

	yo hīnavākyena jitas tasyoddhāraṃ vidur budhāḥ |

	svavākyahīno yas tu syāt tasyoddhāro na vidyate || iti |

yājñavalkyas tu duṣṭavādiparijñānārtham āha |

	deśād deśāntaraṃ yāti sṛkviṇī parileḍhi ca |

	lalāṭaṃ svidyate cāsya mukhaṃ vaivaṛṇyam eti ca ||

	pariśuṣyatskhaladvākyo viruddhaṃ bahu bhāṣate |

	vākcakṣuḥ pūjayati no tathoṣṭhau nirbhujaty api ||

	svabhāvād vikṛtiṃ gacchen manovākkāyakarmabhiḥ |

	abhiyoge 'tha sākṣye ca duṣṭaḥ sa parikīrtitaḥ || iti |

sṛkviṇī oṣṭhaprāntau | nirbhujati kuṭilīkaroti | svabhāvād vikṛtiṃ gacchet svābhāvikadharmād vaiparītyam evaṃ gacched ity arthaḥ | manur api |

	ākārair iṅgitair gatyā ceṣṭayā bhāṣitena ca |

	netravaktravikāraiś ca gṛhyate 'ntargataṃ manaḥ || iti |

duṣṭasyeti śeṣaḥ | evaṃ duṣṭāntaḥkaraṇatayā jñātasyāpi na daṇḍo na prakṛārthād dhānir vā | tayor munibhir anabhidhānāt | aduṣṭasyāpi kathaṃcid evaṃvidhacihnānvayasaṃbhavāt | duṣṭābhidhāyakavacanānāṃ ca tadrakṣaṇādāv avadhānavidhānārthatvenāvaiyarthyāt | ye punar ekāntaparājayabhayād arvāk pramāṇakaraṇāt  svato 'pi vādato nivartante te daṇḍyā ity āha bṛhaspatiḥ |

	pūrvottare saṃniviṣṭe vicāre saṃpravartate |

	praśamaṃ ye mitho yānti dāpyās te dviguṇaṃ damam || iti |

mitho yānti nṛpaṃ vañcayitveti śeṣaḥ | ata eva kātyāyanaḥ |

	āvedya pragṛhītārthāḥ praśamaṃ yānti ye mithaḥ |

	sarve dviguṇadaṇḍyāḥ syuḥ vipralambhān nṛpasya te || iti |

evaṃ cāvañcanayā praśāntānāṃ na daṇḍaḥ | ata eva bṛhaspatiḥ |

	pūrvottare 'bhilikhite prakrānte kāryanirṇaye |

	dvayoḥ saṃtaptayoḥ saṃdhiḥ syād ayaḥkhaṇḍayor iva ||

	sākṣisabhyavikalpas tu bhavet tatrobhayor api |

	ḍolāyamāne yau saṃdhiṃ prakuryātāṃ vicakṣaṇau ||

	pramāṇasamato yatra bhedaḥ śāstracaritrayoḥ |

	tatra rājājñayā saṃdhir ubhayor api śasyate || iti |

ekasya vādinaḥ ekāntaparājayād arvāk yau saṃdhiṃ prakuryātāṃ tau vicakṣaṇāv ity arthaḥ ||

**iti smṛticandrikāyāṃ vivādaviṣayāṇi**

**atha pratyākalitapādaḥ**

tatra bṛhaspatiḥ |

	ye tu tiṣṭhanti karaṇe teṣāṃ sabhyair vibhāvanā |

	kathayitvottaraṃ samyag dātavyaikasya vādinaḥ ||

teṣāṃ dharmādhikaraṇasthānāṃ madhye ekasyārthinaḥ pratyarthino vā vibhāvanā kriyā sabhair nirdhārayitavyety arthaḥ | tathā ca kātyāyanaḥ |

	śodhite likhite samyag iti nirdoṣa uttare |

	pratyarthino 'rthino vāpi kriyākaraṇam iṣyate ||

arthinaḥ pratyarthino vā yasya sādhyam asti asau tatsādhyasiddhaye saduttarānantaram eva pramāṇalekhanaṃ kuryād ity arthaḥ | tathā ca yājñavalkyaḥ |

	tato 'rthī lekhayet sadyaḥ pratijñātārthasādhanam || iti |

uttarasiddhisamantaram eva sādhyavān vādī pramāṇam udbhāvayed ity arthaḥ | kiṃ tatpramāṇam ity apekṣite sa evāha |

	pramāṇaṃ likhitaṃ bhuktiḥ sākṣiṇaś ceti kīrtitam |

	eṣām anyatamābhāve divyānyatamam ucyate || 

divyaṃ dhaṭādiḥ | tathā ca nāradaḥ |

	kriyā tu dvividhā proktā mānuṣī daivikī tathā |

	mānuṣī lekhyasākṣibhyāṃ dhaṭādir daivikī smṛtā ||

lekhyasākṣibhyāṃ bhuktyā ca proktā mānuṣīty arthaḥ | bhukter api manuṣyasaṃbandhitvāt | ata eva bṛhaspatiḥ |

	sākṣilekhyānumānaṃ ca mānuṣī trividhā smṛtā | iti |

anumānaṃ bhuktiḥ, svatvānurūpakatvāt | dhaṭādir api tenaiva darśitaḥ |

	dhaṭo 'gnir udakaṃ caiva viṣaṃ kośas ca pañcamam |

	ṣaṣṭaṃ ca taṇḍulāḥ proktaṃ saptamaṃ taptamāṣakam ||

	aṣṭamaṃ phālam ity uktaṃ navamaṃ dharmajaṃ bhavet |

	divyāny etāni sarvāṇi nirdiṣṭāni svayaṃbhuvā || iti |

anyāni tu dviyāni nāradena nirdiṣṭāni |

	satyaṃ vāhanaśastrāṇi gobījakanakāni ca |

	devatāpitṛpādāś ca dattāni sukṛtāni ca || iti |

caśabdo 'nyeṣām api putraśiraḥsparśanādīnāṃ saṃgrahaṇārthaḥ | ete ca dhaṭādayaḥ satyādayaś ca divi devaiḥ kṛtatvād divyadaivikasaṃjñādvayaśālinaḥ | tathā ca pitāmahaḥ |

	yasmād devaiḥ prayuktāni puṣarārthe manīṣibhiḥ |

	prarasparaviśuddhyarthaṃ tasmād divyāni nāmataḥ ||

atropakramasāmarthyād daivikāni nāmata iti labhyate, devaiḥ prayuktānīti nimittadarsanāt | upasaṃhārasāmarthyād divi saṃbhavanimittānīti gamyate, divyāni nāmata ity uktatvāt | tena śrutyarthābhām anena vacanena dhaṭādīnām ājigamanād ājyam itivad yaugikaṃ nāmadvayam uktam | śapathanāma nāradenaiva teṣām eva darśitam |

	saptarṣayas tathendrādyāḥ puṣkarārthe tapodhanāḥ |

	śepuḥ śapatham avyagrāḥ parasparaviśuddhaye || iti |

vyāso 'pi |

	arthānurupāḥ śapathāḥ smṛtāḥ satyadhaṛādayaḥ | iti |

yat tu bṛhaspatinoktam,

	dhaṭādyā dharmajāntā ca daivī navavidhā smṛtā |

iti, tatra svayaṃbhuveti śeṣo draṣṭavyaḥ | nāradasmṛtasatyādibhiḥ saha daivyā vastuto bahuvidhatvāt | yā punar nāradīye divyaśapathayoḥ bhedenoktiḥ,

	yadā sākṣī na vidyeta vivādaṃ vadatāṃ nṛṇām |

	tadā divyaiḥ parīkṣeta śapathair vā pṛthagvidhaiḥ ||

iti, sā guruṣu divyaśabdo laghuṣu śapathaśabdaḥ prāyika iti darśayitum, na punas tayor arthabhedakathanāya, loke tayoḥ paryāyaśabdatvāt | sākṣī na vidyate iti likhitāditrayābhāvopalakṣaṇarthaḥ | yājñavalkyenāśeṣamānuṣābhāve divyasmaraṇāt | ata eva,

	saṃbhave sākṣiṇāṃ prājño daivikīṃ varjayet kriyām |

	saṃbhave tu prayuñjāno daivikīṃ hīyate tataḥ || 

iti kātyāyanavacane 'pi sākṣigrahaṇaṃ mānuṣopalakṣaṇārtham iti mantavyam | tathā,

	divākṛte kāryavidhau grāmeṣu nagareṣu ca |

	saṃbhave sākṣiṇāṃ caiva daivī na bhavati kriyā ||

 iti nāradavacane 'pi divākṛtādisaṃkīrtanaṃ mānuṣapramāṇasaṃbhave divyaniṣedhārtham avagantavyam | ata eva kātyāyanaḥ |

	yady ekadeśavyāptāpi kriyā vidyeta mānuṣī |

	sā grāhyā na tu pūrṇāpi daivikī vadatāṃ nṛṇām ||

viśiṣṭasādhye viśeṣyāṃśe mānuṣasaṃbhave viśiṣṭārthasādhakam api na divyaṃ grāhyam ity arthaḥ | viśeṣaṇāṃśasiddhis tu vibhāvitaikadeśanyāyād alpaśapathena vā kāryety abhiprāyaḥ | na ca vācyaṃ ekadeśa ity aviśeṣavacanād viśeṣaṇāṃśe viśeṣyāṃśe vā mānuṣasaṃbhave divyaṃ niṣidhyata iti | yata āha sa eva |

	sārabhūtaṃ padaṃ muktvā asārāṇi bahūny api |

	saṃsādhayet kriyā yā tu tu tāṃ jahyāt sāravarjitām || iti |

tathā vivādinoḥ kathaṃcid daivamānuṣayor anyatarat pramāṇam anyatareṇa vādinā kṛtaṃ nirṇāyakam ity aṅgīkāre 'pi mānuṣasaṃbhave tad eva nirṇāyakaṃ na daivikam ity āha sa eva |

	yady eko mānuṣīṃ brūyād anyo brūyāt tu daivikīm |

	mānuṣīṃ tatra gṛhṇīyān na tu daivīṃ riyāṃ nṛpaḥ || iti |

evaṃ ca sarvathā mānuṣāsaṃbhave divyam ity utsargaḥ | kvacid asyāpavādam āha sa eva |

	prakrānte sāhase vāde pāruṣye daṇḍavācike |

	balodbhaveṣu kāryeṣu sākṣiṇo divyam eva vā ||

ayaṃ ca vikalpo gūḍhasāhasiketaraviṣayaḥ | tatra mānuṣāsaṃbhavena vikalpāsaṃbhavāt | at evoktaṃ tenaiva |

	gūḍhasāhāsikānāṃ tu prāptaṃ divyaiḥ parīkṣaṇam |

	yukticihneṅgitākāravākcakṣuśceṣṭitair nṛṇām ||

gūḍhasāhāsikānāṃ musvaveṣṭanādivaśād (?) alakṣyamūrtīnām ity arthaḥ | yukticihnāder apy abhāve teṣāṃ divyam, na punaḥ sākṣyādyabhāvamātra iti darśayituṃ punar vacanārambhaḥ | tathottamasāhasikānāṃ prakaṭānām api divyenaiva parīkṣaṇam ity āha sa eva |

	uttameṣu ca sarveṣu sāhaseṣu vicārayet |

	sadbhāvaṃ divyadṛṣṭtena satsy sākṣiṣu vai bhṛguḥ ||

ṛṇavivādeṣu tu viśeṣam āha nāradaḥ |

	pramādād dhanino yatra na lekhyaṃ na ca sākṣiṇaḥ |

	arthaṃ cāpahṇute vādī tasyoktaḥ trividho vidhiḥ ||

vādī gṛhītadhanaḥ | vidhiḥ danasādhanopāyaḥ | so 'pi tenaiva darśitaḥ |

	codanā pratikālaṃ ca yuktiseśas tathaiva ca |

	tṛtīyaḥ śapathaḥ proktaḥ tai ṛṇaṃ sadhayet kramāt | \
pratikālaṃ codanā pratyarpaṇakālo yadā yadā prāptas tadā tadā madīyaṃ dīyatām iti triścatuḥpañcakṛtvo vā madhyasthajanasamakṣam anyenāpratihatā pratidānapreraṇā, sā prathama upāyaḥ | tadasaṃbhave yuktileśaḥ amuṣmin deśe amuṣmin kāle 'munārthasaṃbandhena iyatparimāṇam etatkarmārtham ṛṇaṃ gṛhītam tvayā ityādi dvitīyopāyaḥ | tasyāpy asaṃbhave tṛtīyopāyaḥ śapatha ityarthaḥ | ayaṃ cārthaḥ tenaiva darśitaḥ |

	abhīkṣṇaṃ codyamāno 'pi pratihanyān na tadvacaḥ |

	triścatuḥpañcakṛtvo vā parat(?) 'rthaṃ samācaret ||

	codanāpratidhāte tu yuktileśaiḥ samanvitāt |

	desakālarthasaṃbandhaparimāṇakriyādibhiḥ ||

	yuktiṣv apy asamarthāsu śapathair eva nirṇayet |

	arthakālabalāpakṣair agryambusukṛtādibhiḥ ||

kātyāyano 'pi |

	ṛṇe lekhyaṃ sākṣiṇo vā yuktileśādayo 'pi vā |

	daivikī vā kriyā proktā prajānāṃ hitakāmyayā ||

tathā vivādamātraṃ pratyāha sa eva |

	pramāṇair hetunā vāpi divyenaiva tu niścayam |

	sarveṣv eva vivādeṣu sadā kuryān narādhipaḥ ||

	sarvābhāve tu yatnena nānyathaiva kadācana || iti

pramāṇasabdahetuśabdayor artham āha vyāsaḥ |

	likhitaṃ sākṣiṇo bhuktiḥ pramāṇaṃ trividhaṃ smṛtam |

	anumānaṃ vidur hetus tarkaś ceti manīṣiṇaḥ || iti |

evaṃ ca dṛṣṭapramāṇenāsiddhāv adṛṣṭaṃ pramāṇam āśrayaṇīyaṃ nānyatheti tātparyarthaḥ | kvacit dṛṣṭenāsiddhāv apy adṛṣṭaṃ nāśraṇīyam ity āha bṛhaspatiḥ |

	prathame vā tṛtīye vā pramāṇaṃ daivamānuṣam |

	uttare syāc caturthe tu sasākṣijayapatrakam ||

prāṅnyāyottare sākṣijayapatryor anyatareṇāsādhayan vādī na prāg vijayīty abhiprāyaḥ | anenaivābhiprāyeṇa vyāso 'pi |

	prāṅnyāye jayapatreṇa prāḍvivākādibhis tathā |

	satyaṃ vādī samāpnoti yad yat tena niveditam ||

vādī pratyarthī, tasyaiva tatra sādhyavāditvāt | ata eva bṛhaspatiḥ |

	prāṅnyāye pratyavaskande pratyarthī sādhayet svayam |

	uttarārthaṃ pratijñārtham arthī mithyottare punaḥ ||

mithyottare 'bhyupagamābhāvena bhāṣārthasya sādhyatāhānāt pratijñātārtham arthyeva sādhayed ity arthaḥ | kāraṇottare tu bhāṣārthasyābhyupagamād eva sādhyatvāhānān na pratijñāvādinaḥ pratijñātārthasādhanam, kiṃ tūttarārthe arthinā yad anabhyupagataṃ kāraṇaṃ tad eva pratyarthinā pramāṇena sādhyam | ata eva kātyāyanaḥ |

	prapadya kāraṇaṃ pūrvam anyad gurutaraṃ yadi |

	prativākyagataṃ brūyāt sādhyate yad dhi netarat ||

pūrvaṃ pratijñāvādinoktaṃ prapadya aṅgīkṛtya anyad gurutaram aṅgīkṛtapratijñātārthopamardanakṣamaṃ kāraṇaṃ pratyarpaṇādikaṃ prativākyagatam uttaravākyasthaṃ yadi pratyarthī brūyāt tadā tad eva kila tena sādhyate, arthinānaṅgīkṛtatvāt | netarat pratyarthināṅgīkṛtaṃ pratijñātārthajātam arthinā sādhyata ity arthaḥ | prapadyety upalakṣaṇārtham, tena prapratijñāvādinoktaṃ (?) mithyety uktvā kāraṇābhidhāne 'pi kāraṇam eva sādhyate,

	mithyākāraṇayor vāpi grāhyaṃ kāraṇam uttaram |

iti hārītasmaraṇāt | tathā satyottare na kasyāpi vādinaḥ kriyety āha sa eva |

	prāṅnyāyakāraṇoktau tu pratyarthī nirdiśet kriyām |

	mithyoktau pūrvavādi tu pratipattau na sā bhavet ||

bhāṣāyām uttare ca sādhyārthābhāvād ity abhiprāyaḥ | ataḥ saṃpratipattau dvipāttvavyavahāraḥ | tathā ca kātyāyanaḥ |

	mithyoktau sa catuṣpāt syāt pratyavaskandane tathā |

	prāṅnyāye ca sa vijñeyo dvipāt saṃpratipattiṣu ||

tena saṃpratipattau kriyānirdeśādyabhāvād uttarānta eva vyavahāraḥ samāpyate | evaṃ ca mithyākāraṇayor mānuṣī daivikī kriyā, prāṅnyāye tu mānuṣy eva satye na kācid ity anusaṃdheyam | mithyākāraṇayor api kvacin na daivikīty āha bṛhaspatiḥ |

	vākpāruṣye mahīvāde niṣiddhā daivikī kriyā || iti |

tena tāṃ tatra na kalpayed ity abhiprāyaḥ | ata eva kātyāyanaḥ |

	vākpāruṣye ca bhūmau ca divyaṃ na oarikalpayet |}| iti |

nanv anenaiva vākpāruṣye divyam uktam "prakrānte" ityadinā | satym uktaṃ tat tu mahāpāruṣyaviṣayam, idaṃ tv alpapāruṣyaviṣayam iti na kiṃcid viruddham | bhūmāv iti sthāvaropalakṣaṇārtham | ata eva pitāmaḥaḥ |

	sthāvareṣu vivādeṣu divyāni parivarjayet |

	sākṣibhir likhitenātha bhuktyā caitān prasādhayet ||

atra mānuṣāsaṃbhave hetunā nirṇayaḥ, tadasaṃbhave rājājñayeti mantavyam | tathā kvacid divyaniyamārtham āha sa eva |

	mahāśāpābhiśāpeṣu nikṣepaharaṇe tathā |

	divyaiḥ kāryaṃ parīkṣeta rājā satsv api sākṣiṣu ||

kātyāyano 'pi |

	samatvaṃ sākṣiṇāṃ yatra divyais tatrāpi śodhayet |

	prāṇāntikavivāde vā vidyamāneṣu sākṣiṣu ||

	divyam ālambate vādī na pṛcchet tatra sākṣiṇam || iti |

bṛhaspatir api |

	likhite sākṣivāde ca saṃdeho jāyate yadā |

	anumāne ca saṃbhrānte tatra daivaṃ viśodhanam ||

anumānaṃ bhuktiḥ ulkāhastatvādiyuktiś ca | vyāso 'pi |

	mayaitan na kṛtaṃ lekhyaṃ kūṭam anyena karitam |

	adharīkṛtya tatpatram arthe divyena nirṇayaḥ ||

nirṇetavye 'rthe nirṇayaṃ divyena kuryād ity arthaḥ | kātyāyano 'pi |

	yatra syāt sopadhaṃ lekhyaṃ tad rājñaś śrāvitaṃ yadi |

	divyena śodhayet tatra rājā dharmāsanasthitaḥ ||

tathā kvacil lekhyasya kvacid bhukteḥ kvacit sākṣiṇaś ca sati saṃbhave niyamārtham āha sa eva |

	pūgaśreṇīgaṇādīnāṃ yā sthitiḥ parikīrtitā |

	tasyās tu sādhanaṃ lekhyaṃ na divyaṃ na ca sākṣiṇaḥ ||

	dvāramārgakriyābhogajalavāhādike tathā |

	bhuktir eva hi gurvī syāt na lekhyaṃ na ca sākṣiṇaḥ ||

	dattādatte 'tha bhṛtyānāṃ svāminā nirṇaye sati |

	vikrayādānasaṃbandhe krītvā dhanam ayacchati (?) ||

	dyūte samāhvaye caiva vivāde samupasthite |

	sākṣiṇaḥ sādhanaṃ proktaṃ na divyaṃ na ca lekyakam || iti |

evam uktvā pramāṇasya vyavasthā parīkṣakaiḥ paripālanīyety āha nāradaḥ |

	pramāṇāni pramāṇajñaiḥ paripālyāni yatnataḥ |

	sīdanti hi pramāṇāni paramāṇair avyavasthitaiḥ ||

avyavasthitaiḥ pramāṇaiḥ pramāṇakartāro yato vinaśyanti ataḥ kasyātra kiṃpramāṇaṃ lekhyam iti pratyākalanakuśalaiḥ pratyakalayitavyam ity arthaḥ | atra kaiścit paṇḍitaṃmanyaiḥ na sthāvareṣu likhitādikathanaṃ pramāṇaniyamāya, kiṃ tu prāyikatvapradarśanārtham, anyathā kathaṃcil lekhyādināśe nirṇayābhāvaḥ syād ity uktam, tad ayuktam, niyamārthatve 'pi yuktibhiḥ pārthivavacanād vā nirṇayasaṃbhavāt | ata eva pitāmaḥaḥ |

	lekhyaṃ yatra na vidyeta na bhuktir na ca sākṣiṇaḥ |

	na ca divyāvatāro 'sti pramāṇaṃ tatra pārthivaḥ ||

	niścetuṃ ye na śakyāḥ syur vādāḥ saṃdigdharūpiṇaḥ |

	teṣāṃ nṛpaḥ pramāṇaṃ syāt sa sarvasya prabhur yataḥ || iti |

ata eva dṛṣṛādṛṣṭapramāṇam uktvā uktaṃ vyāsena |

	eṣām abhāve rājājñā nirṇayaṃ tu vidur budhāḥ | iti |

pramāṇānāṃ svarūpato niṣadhavaśād vā asaṃbhave nirṇayo rājājñayā bhavatīty arthaḥ ||

**iti smṛticandrikāyāṃ pratyākalitapādaḥ **

**atha kriyāpādaḥ** 

tatra bṛhaspatiḥ |

	śrutvā pūrvottaraṃ sabhyaiḥ nirdiṣṭā yasya bhāvanā |

	vibhāvayet pratijñātaṃ so 'khilaṃ likhitādinā ||

bhāvanā kriyā | nārado 'pi |

	pūrvavāde 'bhilikhite yathākṣaram aśeṣataḥ |

	arthī tṛtīyapāde tu kriyayā pratipādayet ||

pūrvavādo bhāṣā | abhilikhitaṃ pūrvapakṣābhibhāvakatayā likhitam uttaram iti yāvat | tṛtīyapādaḥ pratyākalitākhyaḥ | tasmin sati kriyā pramāṇam | evaṃ cāyam arthaḥ | tasmin sati kriyā pramāṇam | evaṃ cāyam arthaḥ: bhāṣottarapratyākalitākhyapādatraye sati kriyayā pratipādayet svakāryam arthī pramāṇena sādhayed iti | kāryakriyāśabdayor artham āha vyāsaḥ |

	kāryaṃ hi sādyam ity uktaṃ sādhanaṃ hi kriyocyate |

	dvibhedā sā punar jñeyā mānuṣī daivikī tathā ||

sādhanaṃ pramāṇam | bṛhaspatir api kriyābhedam āha |

	dviprakārā kriyā proktā mānuṣī daivikī tathā |

	ekeikānekadhā bhinnā munibhis tattvavedibhiḥ ||

kātyāyano 'pi |

	pañcaprakāraṃ daivaṃ syān mānuṣaṃ trividhaṃ smṛtam || iti |

pañcaprakāram iti nāvadhāraṇārtham | taṇḍulataptamāṣādividhāntarasyāpi daivikasya smṛtyantare darśanāt | trividham iti niyamārtham eva, smṛtyuttarāvisaṃvādāt | ata evātra trividhaṃ smṛtam ity arthaḥ | yat punar nāradenoktam,

	likhitaṃ sākṣiṇaś cātra dvau vidhī parikīrtitau |

iti, na tat saṃkhyāniyamārtham | tathātve,

	likhitaṃ sākṣiṇo bhuktiḥ pramāṇaṃ trividhaṃ smṛtam |

iti svavacanena virodhāpattiḥ syād ato bhuktito bahuviṣayatvam itarayor iti vaktum "dvau vidhī parikīrtitau" ityuktam ity avagantavyam |tatra vasiṣṭhaḥ |

	laukikaṃ rājakīyaṃ ca lekhyaṃ vidyāt dvilakṣaṇam | iti |

laukikaṃ jānapadam | tathā ca saṃgrahakāraḥ |

	rājakīyaṃ jānapadaṃ dvividhaṃ likhitaṃ smṛtam | iti |

tatra rājakīyaṃ śāsanādibhedena caturvidhm ity āha vasiṣṭhaḥ |

	śāsanaṃ prathamaṃ jñeyaṃ jayapatraṃ tathāparam |

	ājñāprajñāpanāpatraṃ rājakīyaṃ caturvidham ||

tatra śāsanaṃ nirūpayitum āha yājñavalkyaḥ |

	datvā bhūmiṃ nibandhaṃ vā kṛtvā lekhyaṃ tu kārayet |

	āgāmibhadranṛpatiparijñānāya pārthivaḥ ||

nibandhaḥ vāṇijyādikāribhiḥ prativarṣaṃ pratimāsaṃ vā kiṃcid dhanam asmai brāhmaṇāyāsyai devatāyai vā deyam ityādiprabhusamayasalbhyo 'rthaḥ | atra yady api dhanadātṛtvaṃ vāṇijyādikartuḥ, tathāpi nibandhakartur eva puṇyam, taduddeśenaivetarasya pravṛtteḥ | bhūmim iti prāmārāmādīnām upalakṣaṇārtham | ata eva bṛhaspatiḥ |

	datvā bhūmyādikaṃ rājā tāmrapaṭṭe tathā paṭe |

	śāsanaṃ kārayed dharmyaṃ sthānavaṃśādisaṃyutam ||

kārayet saṃdhivigrahādyadhikāriṇeti śeṣaḥ | tasyaivātra lekhane kartṛtvaniyamāt | tathā ca vyāsaḥ |

	rājñā tu svayam ādiṣṭaḥ saṃdhivigrahalekhakaḥ |

	tāmrapaṭṭe paṭe vāpi vilikhed rājaśāsanam ||

	kriyākārakasaṃbandhaṃ samāsārthakriyānvitam || iti |

kriyākārakayoḥ saṃbandho yasmin śāsane tat tathoktam | samāsārthakriyānvitaṃ saṃkṣiptārthopanyāsakriyayā samanvitam ity arthaḥ | tāmrapaṭṭādau lekhanīyam artham āha yājñavalkyaḥ |

	abhilekhyātmano vaṃśyān ātmānaṃ ca mahīpatiḥ |

	pratigrahaparīmāṇadānacchedopavarṇanam || iti |

uddhṛtamahīmaṇḍalasya śrīpater varāhavapuṣaḥ varadānapratipādakam āśīrvādam ādāv ācāraprāptam abhilekhyānantaram ātmano vaṃśyān prapitāmahapitāmahapitrākhyān trīn uktakrameṇa śauryādiguṇavarṇanadvārātmānaṃ caturtham abhilekhya pratigrahaparimāṇādikaṃ lekhayed ity arthaḥ | pratigṛhyata iti pratigraho bhūmyādiḥ nibandhaś ca | tasya parimāṇam iyattā | dānacchedo dīyamānabhūmyāder maryādā | vyāso 'pi |

	samāmāstadardhāharnṛpanāmopalakṣitam |

	pratigrahītṛjātyādisagotrabrahmacārikam || iti |

saṃpradānasyāsādhāraṇatvāvabodhakaṃ jātikulaśākhādikam iti lekhanīyam ity uttarārdhasyārthaḥ | tathānyad api lekhanīyaṃ sa evāha |

	sthānaṃ vaṃśānupūrvyaṃ ca deśaṃ grāmam upāgatam |

	brāhmaṇasya tathā cānyān mānyān ashikṛtān likhet ||

	kuṭumbino 'tha kāryasthadūtavaidyamahattarān |

	mlecchacaṇḍālaparyantān sarvān saṃbodhaynn iti ||

	mātāpitror ātmanaś ca puṇyāyāmukasūnave |

	dattaṃ mayāmukāyātha dānaṃ sabrahmacāriṇe || iti |

bṛhaspatir api |

	anācchedyam anāhāryaṃ sarvabhāvyavivarjitam |

	candrārkasamakālīnaṃ putrapautrānvayānugam ||

	dātuḥ pālayituḥ svargaṃ hartur narakam eva ca |

	ṣaṣṭiḥ varṣasahasrāṇi dānacchedaphalaṃ likhet || iti |

āgāminṛpādibodhanārtham iti śeṣaḥ | ata eva vyāsaḥ |

	ṣaṣṭiṃ varṣasahasrāṇi dānacchedaphalaṃ tathā |

	āgāminṛpasāmantabodhanārthaṃ nṛpo likhet ||

tathā ślokāntaram api lekhanīyaṃ tenaiva paṭhitam |

	sāmānyo 'yaṃ dharmasetur nṛpāṇāṃ kāle kāle pālanīyo bhavadbhiḥ |

	sarvān etān bhāvinaḥ pārthivendrān bhūyo bhūyo yācate rāmabhadraḥ || iti |

tato rājā svayaṃ svahastaṃ likhet | tathā ca sa eva |

	samniveśaṃ pramāṇaṃ ca svahastaṃ ca likhet svayam | iti |

mataṃ me 'mukaputrasya amukasya mahīpater yad atropari likhitam iti svayam likhed ity arthaḥ | lekhakaś ca svanāma likhet tathā ca sa eva |

	saṃdhivigrahakārī ca bhaved yaś cāpi lekhakaḥ |

	svayaṃ rājñā samādiṣṭaḥ sa likhed rājaśāsanam ||

	svanāma tu likhet paścāt mudritaṃ rājamudrayā |

	grāmakṣetragṛhādīnām īdṛk syād rājaśāsanam || iti |

etac ca pratigrahītur arpaṇīyam, tasyopayogitvāt | ata eva viṣṇuḥ: "paṭe vā tāmrapṭṭe vā likhitaṃ samudrāṅkaṃ cāgāminṭpatiparijñānārthaṃ dadyāt" iti | saṃgrahakāro 'pi |

	rājasvahastacihnena rājādeśena saṃyutam |

	yuktaṃ rājābhidhānena mudritaṃ rājamudrayā ||

	svalipyanapaśabdoktisaṃpūrṇāvayavākṣaram |

	śāsanaṃ rājadattaṃ syāt saṃdhivigrahalekhakaiḥ || iti |

saṃdhivigrahalekhakaiḥ likhitam uktavidham anyasmai rājñā dattaṃ śāsanākhyaṃ syād ity arthaḥ | etac ca śāsanaṃ na dānasiddhyartham, tasya pratigraheṇaiva siddheḥ, kiṃ tu dattasya sthairyakaraṇārtham, sthiratve akṣayaphalaśruteḥ | tathā hi |

	ruṇaddhi rodasī cāsya yāvat kīrtis tarasvinī |

	tāvat kilāyamadhyās te sukṛtī vaibudhaṃ padam ||

anenaivābhiprāyeṇa yājñavalkyenāpy uktam |

	svahastakālasaṃpannaṃ śāsanaṃ kāreyet sthiram || iti |

kālasaṃpannaṃ vatsarādiviśeṣitadānādinopetam | tathā ca vyāsaḥ |

	jñātaṃ mayeti likhitaṃ dātrādhyakṣākṣarair yutam |

	abdamāsatadardhāhorājamudrāṅkitaṃ tathā ||

	anena vidhinā lekhyaṃ rājaśāsanakṃ likhet || iti |

tathā ca sa eva jayapatraṃ nirūpayitum āha |

	vyavahārān svayaṃ dṛṣṭvā śrutvā vā prāḍvivākataḥ |

	jayapatraṃ tato dadyāt parijñānāya pārthivaḥ ||

kasmai dadyād ity apekṣite sa evāha |

	jaṅgamaṃ sthāvaraṃ yena pramāṇenātmasātkṛtam |

	bhāgābhiśāpasaṃdigdho yaḥ samyag vijayī bhavet ||

	tasmai rājñā pradātavyaṃ jayapatraṃ suniścitam ||

bṛhaspatir api |

	pūrvottarakriyāyuktaṃ nirṇayāntaṃ yadā nṛpaḥ |

	pradadyāj jayine lekhyaṃ jayapatraṃ tad ucyate ||

pūrvottarakriyāyuktam iti vṛttāntopalakṣaṇārtham | yata āha sa eva |

	yad vṛttaṃ vyavahāre tu pūrvapakṣottarādikam |

	kriyāvadhāraṇopetaṃ jayapatre 'khilaṃ likhet ||

vyāso 'pi |

	pūrvottarakriyāpādaṃ pramāṇaṃ tat parīkṣaṇam |

	nigadaṃ smṛtivākyaṃ ca yathāsabhyaṃ viniścitam ||

	etat sarvaṃ samāsena jayapatre vilekhayet || iti |

kriyāpādaṃ kriyābhimarśanapādaṃ pratyākalitapādam iti yāvat | nigadaṃ sākṣivacanam | yathāsabhyaṃ sabhyānatikrameṇa | samāsena saṃkṣepeṇa | kātyāyano 'pi |

	arthipratyarthivākyāni pratijñā sākṣivāk tathā |

	niryayaś ca yathā tasya yathā cāvadhṛtaṃ svayam ||

	etad yathākṣaraṃ lekhye yathāpūrvaṃ viśeśayet || iti |

yathāpūrvam ity etat tenaiva prapañcitam |

	abhiyoktrabhyuktānāṃ vacanaṃ prāṅ niveśayet |

	sabhyānāṃ prāḍvivākasya kulānāṃ vā tataḥ param ||

	niścayaṃ smṛtiśāstrasya mataṃ tatraiva lekhayet || iti |

mataṃ nṛpādīnām iti śeṣaḥ | matalekhanaṃ tu svahastena, parahastato matalekhanasya "yathā cāvadhṛtaṃ svayam" ity anenaiva pūrvam eva vihitatvāt | ata evoktaṃ tenaiva |

	siddhenārthena saṃyojyo vādī satkārapūrvakam |

	lekhyaṃ svahastasaṃyuktaṃ tasmai dadyāt tu pārthivaḥ ||

	sabhāsadaś ca ye tatra smṛtiśāstravidaḥ sthitāḥ |

	yathā lekhyavidhau tadvat svahastaṃ tatra dāpayet || iti |

rājā tān sabhyān jānapadalekhyavaj jayapatre svahastaṃ dāpayed ity arthaḥ | vṛddhavasiṣṭho 'pi |

	prāḍvivākādihastāṅkaṃ mudritaṃ rājamudrayā |

	siddhe 'rthe vādino dadyāj jayine jayapatrakam ||

evam uktaṃ jayapatraṃ paścātkārākhyam ity āha kātyāyanaḥ |

	anena vidhinā lekhyaṃ paścātkāraṃ vidur budhāḥ | iti |

ayaṃ ca paścātkāro nirṇayaviśeṣa eva na sarvatrety āha sa eva |

	nirastā tu kriyā yatra pramāṇenaiva vādinā |

	paścātkāro bhavet tatra na sarvāsu vidhīyate ||

kriyā sādhyam | prmāṇenaiveti vadaṃś catuṣpād vyavahāra eva paścātkāro na dvipād vyavahār iti kathayati | spaṣṭīkṛtaṃ caitat bṛhaspatinā |

	sādhayet sādhyam arthaṃ tu catuṣpādanvitaṃ jaye |

	rājamudrānvitaṃ caiva jayapatrakam iṣyate || iti |

dvipādvyavahāre tu bhāṣottarānvitaṃ jayapatram asty eva, paścātkārasyaiva tatrāsadanuvādakatvena pratiṣedhāt | anyad api jayapatraṃ tenaivoktam |

	anyavādyādihīnebhya itareṣāṃ pradīyate |

	vṛttānuvādasaṃsiddhaṃ tac ca syāj jayapatrakam ||

itareṣāṃ hīnavādinām ity arthaḥ | ājñāprajñāpanāpatre dve vasiṣṭhena darśite |

	sāmanteṣv atha bhṛtyeṣu rāṣṭrapālādikeṣu vā |

	kāryam ādiśyate yena tad ājñāpatram ucyate ||

	ṛtvikpurohitācāryamānyeṣv abhyarhiteṣu tu |

	kāryaṃ nivedyate yena patraṃ prajñāpanāya tat || iti |

bṛhaspatir anyad api rājakīyaṃ prasādalekhyākhyaṃ patram āha |

	deśādikaṃ yasya rājā likhitena prayacchati |

	sevāśauryādinā tuṣṭaḥ prasādalikhitaṃ hi tat || iti |

ato rājakīyaṃ pañcavidhaṃ caturvidham ity anāsthayoktam iti mantavyam | jānapadaṃ punar vyāsena nirūpitam |

	likhej jānapadaṃ lekhyaṃ prasiddhasthānalekhakaḥ |

	rājasaṃśakramayutaṃ varṣamāsārdhavāsaraiḥ ||

yutam ity anuṣajyate | vāsaraḥ dinam | anyad api lekhayitavyam ity āha sa eva |

	pitṛpūrvye nāmajātī dhanikarṇikayor likhet |

	dravyabhedapramāṇaṃ ca vṛddhiṃ cobhayasaṃmatām ||

ubhayasaṃmatiḥ dravyāder api viśeṣaṇam | ata eva yājñavalkyaḥ |

	yaḥ kaścid artho niṣṇātaḥ svarucyā tu parasparam |

	lekhyaṃ tu sākṣimat kāryaṃ tasmin dhanikapūrvakam ||

sākṣimat niṣṇātārthajñātṛbhūtamadhasthajananāmānvitam | tathā kāladhanikaṛṇikasākṣyādilekhanīyasya yāvatā viśeṣaṇena viśeṣaniṣṭhatvasiddhiḥ tāvadviśeṣaṇānvitaṃ kāryam ity āha sa eva |

	samāmāsatadardhānarnāmajātisvagotrakaiḥ |

	sabrahmacārikātmīyapitṛnāmādicihnitam ||

sabrahmacārikaṃ bahvṛcaḥ kaṭhaḥ ityādiśākhāprayuktaṃ guṇnāma, asmīyapitṛnāma, dhanikaṛṇikasākṣiṇāṃ pitṛnāma | ādiśabdena deśācārāvāptavārādi gṛhyate | ata eva vyāsaḥ |

	deśasthityā kriyādhānapratigrāhavicihnitam |

deśasthityā kriyā deśācārānusāreṇa karaṇam | ādhānam ādhiḥ | nārado 'pi |

	lekhyaṃtu sākṣimat kāryam aviluptakramākṣaram |

	deśācārasthitiyutaṃ samagraṃ sarvavastuṣu ||

vasiṣṭho 'pi |

	kālaṃ niveśya rājānaṃ sthānaṃ nivasitaṃ tathā |

	dāyakaṃ grāhakaṃ caiva pitṛnāmnā ca saṃ yutam ||

	jātiṃ svagotraṃ śākhāṃ ca dravyam ādhiṃ sasaṃkhyakam |

	vṛddhiṃ grāhakahastaṃ ca viditārthau ca sākṣiṇau || iti |

grāhakahastaniveśanaprakāram āha sa eva yājñavalkyaḥ |

	samāpte 'rthe ṛṇī nāma svahastena niveśayet |

	mataṃ me 'mukaputrasya yad atropari lekhitam ||

uparīti vadan pūrvalikhitākṣarasaṃsthānād adhastāt svahastākṣarasaṃsthānam iti darśayati | ṛṇīti sākṣiṇām api pradarśanārtham | tathā ca sa eva |

	sākṣiṇaṃ ca svahastena pitṛnāmakapūrvakam |

	atrāham amukaḥ sākṣī likheyur iti te samāḥ ||

yatra lekhye vilikhitāḥ sākṣiṇas te 'py amukaputro 'mukho 'trārthe sākṣīti pratyekaṃ likheyuḥ | te ca dvitvādisamasaṃkhyayā viśiṣṭā bhaveyuḥ | na tritvādiviṣamasaṃkhyayety arthaḥ | kenacid akārapraśleṣakalpanayā sākṣisaṃkhyāniyamo vaiparītyena varṇitaḥ | sa yasmin deśe tathaivācāraḥ tatraiv grāhyaḥ nānyatra svarasārthatvāt | sākṣiṇa iti bahuvacanaṃ gurutarakāryalekhyaviṣayam |

	uttamarṇādhamarṇau ca sākṣiṇau lekhakas tathā |

	samavāyena caikeṣāṃ lekhyaṃ kurvīta nānyathā ||

iti hārītena lekhyamātre sākṣiṇāv ity uktatvāt | evaṃ cānyakṛtalekhyasyottamarṇādhamarṇasākṣidvayalekhakarūpapañcapuruṣārūḍhatvāt pañcārūḍhaṃ patram iti loke vyavahāraḥ | sākṣisaṃkhyādhikatve tv ayaṃ vyavahāro gauṇa iti mantavyam | lekhyamātraṃ prakṛtya vyāsenāpy uktam |

	ṛṇihastaṃ nāmayutaṃ sākṣibhyāṃ pitṛpūrvakam | iti |

ato dviprabhṛtibhiḥ samair bhavitavyam iti niyamo deśācārāvirodhenānusaṃdheyaḥ | yadā tu lipyanabhijñaḥ sākṣī ṛṇī vā tadā nārada āha |

	alipijño ṛṇī yaḥ syāḷ lekhayet svamataṃ saḥ |

	sākṣī vā sākṣiṇānyena sarvasākṣisamīpataḥ ||

vijātīyalipijño 'pi svayam eva likhet lipijñatvāt,

	sarve jānapadān varṇān lekhye tu viniveśayet |

iti kātyāyanasmaraṇāc ca | sākṣisvahastalekhanānantaraṃ yājñavalkyaḥ |

	ubhayābhyarthite caitan mayā hy amukasūnunā |

	likhitaṃ hy amukeneti lekhako 'nte tato likhet ||

vyāso 'pi |

	mayobhayābhyarthitenāmukenānukasūnunā|

	svahastayuktaṃ svaṃ nāma lekhakas tv antato likhet ||

	evaṃ jānapade lekhye vyāsenābhihito vidhiḥ || iti |

ananto lekhyasyeti śeṣaḥ | evam uktalekhyam aṣṭavidham ity āha sa eva |

	cirakaṃ ca svahastaṃ ca tathopagatasaṃjñitam |

	ādhipatraṃ caturthaṃ ca pañcamaṃ krayapatrakam ||

	ṣaṣṭhaṃ tu sthitipatrākhyaṃ saptamaṃ saṃdhipatrakam |

	viśuddhipatrakaṃ caivam aṣṭadhā laukikaṃ smṛtam || iti |

nātra saṃkhyā vivakṣitā |vibhāgapatrāder api laukikatvāt | tatra cirakasya lakṣaṇam āha saṃgrahakāraḥ |

	cirakaṃ nāma likhitaṃ purāṇaiḥ pauralekhakaiḥ |

	arthipratyarthinirdiṣṭaiḥ yathāsaṃbhavasaṃstutaiḥ ||

	svakīyaiḥ pitṛnāmādyair arthipratyarthisākṣiṇām |

	pratināmabhir ākrāntam arthisākṣisvahastavat ||

	spaṣṭāvagamasaṃyuktaṃ yathāsmṛtyuktalakṣaṇam || iti |

saṃstutaiḥ praśastair ity arthaḥ | kātyāyanas tu svahastam āha |

	grāhakeṇa svahastena likhitaṃ sākṣivarjitam |

	svahastalekhyaṃ vijñeyaṃ pramāṇaṃ tat smṛtaṃ budhaiḥ ||

evam eva dāyakena likhitaṃ grāhakeṇābhyupagataṃ lekhyam upagatākhyaṃ vijñeyam | ādhipatram āha nāradaḥ |

	ādhiṃ kṛtvā tu yo dravyaṃ prayuṅkte svadhanaṃ dhanī |

	yat tatra kriyate lekhyam ādhipatraṃ tad ucyate ||

anvādhilekhye viśeṣam āha prajāpatiḥ |

	dhanī dhanena tenaiva paramādhiṃ nayed yadi |

	kṛtvā tad ādhilikhitaṃ pūrvaṃ cāsya samarpayet ||

krayapatraṃ pitāmanenoktam |

	krīte krayaprakāśārthaṃ kravye yat kriyate kvacit |

	vikretrānumataṃ kretrā jñeyaṃ tat krayapatrakam ||

sthitipatrādīni punaḥ kātyāyanenoktāni |

	cāturvidyapuraśreṇīgaṇapaurādikasthitiḥ |

	tadsiddhyarthaṃ tu yal lekhyaṃ tad bhavet sthitipatrakam ||

	abhiśāpe samuttīrṇe prāyaścitte kṛte janaiḥ |

	visuddhipatrakaṃ jñeyaṃ tebhyaḥ sākṣisamanvitam || iti |

bṛhaspatir api lekhyavibhāgam āha |

	bhāgadānakrayādhānasaṃviddāsaṛṇādibhiḥ |

	saptadhā laukikaṃ lekhyaṃ trividhaṃ rājaśāsanam ||

atrāpi na saṃkhyā vivakṣitā, adhikānām api lekhyānām etebhyo darśitatvāt | ata evātrādigrahaṇaṃ kṛtam, anyathā gaṇitair eva saptavidhatvasiddhe ādigrahaṇam apārthaṃ (?) syāt | tenaitat jñāyate lekhyasaṃkhyā nāvadhāraṇārtheti | ato vividhasaṃkhyāvad vacanānām avirodhaḥ | bhāgalekhyādikaṃ svayam eva vyācaṣṭte | 

	bhrātaraḥ saṃvibhaktā ye svarucyā tu parasparam |

	vibhāgapatraṃ kurvanti bhāgalekhyaṃ tad ucyate ||

	bhūmiṃ datvā tu yat patraṃ kuryāc candrārkakālikam |

	anācchedyam anāhāryaṃ danalekhyaṃ tu tad viduḥ ||

	gṛhakṣetrādikaṃ krītvā tulyamūlyākṣarānvitam |

	patraṃ kārayate yat tu krayalekhyaṃ tad ucyate ||

	jaṅgamaṃ sthāvaraṃ bandhaṃ datvā lekhyaṃ karoti yaḥ |

	gopyabhogyakriyāyuktam ādhilekhyaṃ tad ucyate ||

	grāmo deśaś ca yat kuryān mataṃ lekhyaṃ parasparam |

	rājāvirodhi dharmārthaṃ saṃvitpatraṃ vadanti tat ||

	vastrānnahīnaḥ kāntāre likhitaṃkurute tu yat |

	karmāṇi te kariṣyāmi dāsapatraṃ tad ucyate ||

	dhanaṃ vṛddhyā gṛhītvā tu svayaṃ kuryāc ca kārayet |

	uddhārapatraṃ tatproktaṃ ṛṇalekhyaṃ manīṣibhiḥ || iti |

anyad api laukikaṃ lekhyam āha kātyāyanaḥ |

	sīmāvivāde nirṇīte sīmāpatraṃ vidhīyate || iti 

yājñavalkyo 'pi |

	datvarṇaṃ pāṭayet patraṃ śuddhau vānyat tu kārayet || iti |

lekhyaprayojanam āha marīciḥ |

	sthāvare vikrayādhāne vibhāge dāna eva ca |

	likhitenāpnuyāt siddhim avisaṃvādam eva ca ||

ādhānam ādhiḥ | ādyaś caśabdaḥ ṛṇādiniṣṇātārthasaṃgrahārthaḥ | avisaṃvādaḥ kālāntare 'pi niṣṇātārthasyānanyathābhāvaḥ | evaṃ ca sthāvarādāv apy avisaṃvādena siddhim ālocya rājavaṃśavarṣādilekhanīyānāṃ āvāpodvāpau kāryau, teṣāṃ dṛṣṭārthatvāt | ato na dānādilekhye dhanikaṛṇikādi lekhanīyam | nāpi ṛṇādilekhye pratigrahādikam | evam anyatrāpi lekhye lekhanīyam ūhanīyam, dṛṣṭaprayojanatvāl lekhyasyā | ata evākṛtaprayojanasya lekhyasya kāryākṣamatve nāśe vā lekhyāntaram utpādyam | ata evāha yājñavalkyaḥ |

	deśāntarasthe durlekhye naṣṭonmṛṣṭe hṛte tathā |

	bhinne dagdhe tathā chinne lekhyam anyatu tu kārayet ||

deśāntarasthe sarvathānetum aśakyasthānasthe | durlekhye durvabodhākṣare | bhinne dvidhā jāte | chinne śīrṇe | kātyāyano 'pi |

	malair yat bheditaṃ dagdhaṃ chidritaṃ vītam eva vā |

	tad anyat kārayel lekhyaṃ svedenollikhitaṃ tathā ||

vītaṃ vigatam | ullikhitam unmṛṣṭam | yat punar nāradenoktam,

	lekhye deśāntaranyaste śīrṇe durlikhite hṛte |

	satas tatkālakaraṇam asato dṛṣṭadarśanam ||

iti, tat tadaiva dhanadānodyataṛṇikaviṣayam | tatra lekhyāntarakaraṇe prayojanābhāvāt | kālakaraṇam, ānayanārthaṃ tasya patrasyānayanayogyakālakalpanam | dṛṣṭadarsanaṃ patralabhyapatrārthajñātṛjñāpanaṃ dhanapratipādane kāryam ity arthaḥ | etac ca patrapāṭanāsaṃbhave 'pi sākṣiṇāṃ sākṣitvnivṛttaye karyam | pratipādanaprakāśārthaṃ ca pratidattapatraṃ grāhyam | kālāntare tu dhane deye lekhyāntaraṃ kāryam eva | ata evoktaṃ tenāpi |

	chinnabhinnahṛtomṛṣṭadagdhadurlikhiteṣu ca |

	kartavyam anyal lekhyaṃ syād eṣa lekhyavidhiḥ smṛtaḥ || iti |

**iti smṛticandirkāyāṃ lekhyanirūpaṇam**

**atha lekhyaparīkṣā**

tatra kātyāyanaḥ |

	rājā kriyāṃ samāhūya yathānyāyaṃ vicārayet |

	lekhyācāreṇa likhitaṃ sākṣyācāreṇa sākṣiṇaḥ ||

suvyaktavarṇavākyādiko lekhyācāraḥ | so 'pi tenaiva darsitaḥ |

	varṇavākyakriyāyuktam asaṃdigdhaṃ sphuṭākṣaram |

	ahīnakramacihnaṃ ca lekhyaṃ tat siddhim āpnuyāt ||

kriyā sādhyam | cihnaṃ mudrā sā rājakīyalekhya eva | tathā ca nāradaḥ |

	rājñā svahastasaṃyuktaṃ svamudrācihnitaṃ tathā |

	rājakīyaṃ smṛtaṃ lekhyaṃ sarveṣv artheṣu sākṣimat ||

tathā jānapadaṃ prakṛtyāha sa eva |

	lekhyaṃ tu dvividhaṃ proktaṃ svahastānyakṛtaṃ tathā |

	asākṣimat sākṣimac ca siddhir deśasthites tayoḥ ||

deśasthiteḥ deśācārānusāreṇa | tayoḥ siddhiḥ prāmāṇyam ity arthaḥ | svahastakṛte tu viśeṣam āha yājñavalkyaḥ |

	vināpi sākṣibhir lekhyaṃ svahastalikhitaṃ tu yat |

	tat pramāṇaṃ smṛtaṃ sarvaṃ balopādhikṛtād ṛte ||

vināpīty apiśabdāt sasākṣikam api svahastalikhitam astīti gamyate | anyakṛtaṃ tu sākṣikam api svahastalikhitam astīti gamyate | anyakṛtaṃ tu sākṣimad eva pramāṇam | tathā ca pitāmahaḥ|

	vādibhyām abhyanujñātaṃ lekhakena sasākṣikam |

	likhitaṃ sarvakāryeṣu tat pramāṇaṃ smṛtaṃ budhaiḥ ||

kātyāyano 'pi |

	deśācārayutaṃ varṣamāsapakṣādivṛddhimat |

	ṛṇisākṣilekhakānāṃ hastāṅkaṃ lekhyam ucyate ||

vṛddihgrahaṇam ādher upalakṣaṇārtham | ata eva āha nāradaḥ |

	deśācāraviruddhaṃ yat vyaktādhividhilakṣaṇam |

	tat pramāṇaṃ smṛtaṃ lekhyam aviluptakramākṣaram ||

vyaktam ādhividher ādhikaraṇasya lakṣaṇaṃ yasmin lekhye tat tathoktam | yal lekhyam aviluptakramākṣarādilakṣaṇānvitaṃ tat pramāṇaṃ kālāntare 'pi vastutattvāvabodhakam ity arthaḥ | anevaṃvidham apramāṇam ity arthād eva siddham | tathāpi spaṣṭārtham āha kātyāyanaḥ |

	sthānabhraṣṭās tv apaṅktisthāḥ saṃdigdhā lakṣaṇacyutāḥ |

	yadā tu saṃsthitā varṇāḥ kūṭalekhyaṃ tadā bhavet ||

	deśācāraviruddhaṃ yat saṃdigdhaṃ kramavarjitam |

	kṛtaṃ ca svāminā yac ca sādhyahīnaṃ ca duṣyati || iti |

hārīto 'pi |

	yac ca kākapadākīrṇaṃ tal lekhyaṃ kūṭatām iyāt |

	bindumātravihīnaṃ yat saṃhitaṃ caritaṃ ca yat ||

bṛhaspatir api |

	yad ujjvalaṃ cirakṛtaṃ malinaṃ svalpakālikam |

	bhagnonmṛṣṭākṣarayutaṃ lekhyaṃ kūṭatvam āpnuyāt ||

	mumūrṣuśiśubhītārthastrīmattavyasanāturaiḥ |

	niśopadhibalātkārakṛtaṃ lekhyaṃ na sidhyati || iti |

nārado 'pi |

	mattābhiyuktastrībālabalātkārakṛtaṃ tu yat |

	tad apramāṇaṃ likhitaṃ bhayopādhikṛtaṃ tathā ||

kātyāyano 'pi |

	mattenopādhibhītena tathonmattena pīḍitaiḥ |

	strībhir bālāsvatantraiś ca kṛtaṃ lekhyaṃ na sidhyati ||

mumūrṣvādikṛtam ayathārthaśaṅkayā na pramāṇatāṃ pratipadyata iti bārhaspatyādivacanānāṃ tātparyārthaḥ | evaṃ sākṣyādivaiguṇye 'pi na pramāṇam | tathā ca vyāsaḥ |

	dūṣitaḥ karmaduṣṭo vā sākṣī yatra niveśitaḥ |

	kūṭalekhyaṃ tu tat prāhuḥ lekhako vāpi tadvidhaḥ ||

kātyāyano 'pi |

	sākṣidoṣād bhaved duṣṭaṃ patraṃ vai lekhakasya vā |

	dhanikasyāpi vā doṣāt tathā dhāraṇakasya vā ||

atra ye gūḍhadoṣās te vivādina vaktavyāḥ | ye punaḥ prakaṭās te sabhyair ity āha sa eva |

	pramāṇasya hi ye doṣā vaktavyās te vivādinā |

	gūḍhās tu prakaṭāḥ sabhyaiḥ kāle śāstrapradarśanāt ||

pramāṇasya pramāṇatayā kīrtitasya | kāle pramāṇaparīkṣākāla ity arthaḥ | kālātikramaṇōktās tu doṣā na prāmāṇyaṃ vighnantīty āha bṛhaspatiḥ |

	lekhyadoṣās tu ye kecit sākṣiṇāṃ caiva ye smṛtāḥ |

	vādakāle tu vaktavyāḥ paścād uktān na dūṣayet ||

paścād uktāt pramāṇaparīkṣāparyavasānāt paścān na dūṣayed ity arthaḥ | gūḍhadoṣodbhāvanaprakāram āha kātyāyanaḥ |

	sākṣilekhakakartāraḥ kūṭatāṃ yānti te tathā |

	tathā doṣāḥ prayoktavyā duṣṭair lekhyaṃ praduṣyati ||

atha vā, ārūḍhalekhakena na likhitam ārūḍhasākṣibhir vā na dṛṣṭaṃ duṣṭam ity udbhāvanīyam ity āha sa eva |

	na lekhakena likhitaṃ na dṛṣṭaṃ sākṣibhis tathā |

	evaṃ pratyarthinokte tu kūṭalekhyaṃ prakīrtitam ||

uktenārtheneti śeṣaḥ | tathā ca sa eva |

	nātathyena pramāṇaṃ tu doṣeṇaiva tu dūṣayet |

	mithyābhiyoge daṇḍyaḥ syāt sādhyārthāc cāpi hīyate ||

evaṃ dūṣaṇavādyuditadoṣasaṃbhave tān doṣān itarasya sabhāpatiḥ nirūpayet | tathā ca sa eva |

	evaṃ duṣṭaṃ nṛpasthāne yasmin tad dhi vicāryate |

	vimṛśya brāhmaṇaiḥ sārdhaṃ patradoṣān nirūpayet ||

tatra yadītareṇa te doṣā na parihṛtāḥ tadā duṣṭaṃ lekhyam, parihṛtāś ced aduṣṭam ity āha sa eva |

	yena te kūṭatāṃ yānti sākṣilekhakakārakāḥ |

	tena duṣṭaṃ bhavel lekhyaṃ śuddhaiḥ śuddhiṃ vinirdiśet ||

upagatākhyalekhyasya tv adhamarṇasaṃmatyā śuddhir no cen nety āha sa eva |

	dhanikena svahastena likhitaṃ sākṣivarjitam |

	bhavet kūṭaṃ na cet kartā kṛtaṃ hīti vibhāvayet ||

kartā dhaniko 'dhamarṇānumatyā kṛtam iti yad na vibhāvayet na sādhayet tadā na jānāmīty adhamarṇena lekhyaṃ kūṭaṃ bhaved ity arthaḥ | yadā punaḥ svahastanihnavena likhitaṃ dūṣayati tadā tadārūḍhasākṣyād ito duṣṭam aduṣṭaṃ veti niścetavyam | tathā ca sa eva |

	dattaṃ lekhye svahastaṃ tu ṛṇiko yadi nihnute |

	patrasthaiḥ sākṣibhir vācyo lekhakasya matena vā ||

akṛtatvena dūṣite 'py ayam eva niścaya ity āha sa eva |

	kṛtākṛtavivādeṣu sākṣibhiḥ patranirṇayaḥ || iti |

sākṣigrahaṇam upalakṣaṇam,

	dūṣite patrake vādī tadārūḍhāṃs tu nirdiśet |

iti tenaivoktatvāt | yat punar nāradenoktam,

	yasmiṃs tu saṃśayo lekhye bhūtābhūtakṛtaḥ kvacit |

	tat svahastakriyācihnayuktiprāptibhir uddharet ||

iti, yad api yājñavalkyena,

	saṃdigdhalekhyaśuddhiḥ syāt svahastalikhitādibhiḥ |

	yuktiprāptikriyācihnasaṃbandhāgamahetubhiḥ ||

iti, tad asakṣikasvahastakṛtalekhyaviṣayam | tatra sākṣyādispaṣṭanirnāyakābhāvāt | ata eva hārītaḥ |

	ṛṇisvahastasaṃdehe jīvato vā mṛtasya vā |

	tat svahastakṛtair anyaiḥ patrais tal lekhyanirṇayaḥ ||

svahastakṛtair iti pūrvoktakriyādyupalakṣaṇārtham | yatra punar asti sasākṣikasvahastakṛtalekhyādau sākṣyādi spaṣṭanirṇāyakaṃ na tatra lekhyāntarasādṛśyāt spaṣṭanirṇāyakena spaṣṭanirṇāyakena nirṇayaḥ | tad āha kātyāyanaḥ |

	pratyakṣam anumānena na kadācit prabādhyate |

	tasmāl lekhyasya duṣṭasya vacobhiḥ sākṣiṇāṃ bhavet ||

	nirṇayaḥ svadhanārthaṃ hi patraṃ dūṣayati svayam || iti |

sākṣiṇāṃ vacobhir na punar adharṇavacanataḥ, tasyāśayadoṣasaṃbhavād ity arthaḥ | anenaivābhiprāyeṇa nāradenāpy uktam |

	likhitaṃ likhitenaiva sākṣimat sākṣibhir haret || iti |

avidyamānasākṣyādikaṃ likhitaṃ tatsajātīyalikhitādinā śodhayed ity arthaḥ | yat punas tenoktam,

	sākṣibhyo likhitaṃ jñeyaṃ likhitān na tu sākṣiṇaḥ |

iti, tal lekhyānārūḍhasākṣi**payam (?) | ataḥ sākṣyādimato lekhyā rūḍhasākṣyādibhir nirṇayaḥ | asākṣimataḥ svahastakṛtalekhyāntarasādṛśyādibhir ity anusaṃdheyam | kathaṃ tarhi mṛtasākṣyādimataḥ nirṇaya ity apekṣite kātyāyanaḥ |

	atha pañcatvam āpanno lekhakaḥ saha sākṣibhiḥ |

	tatsvahastādibhis teṣāṃ viśudhyet tu na saṃśayaḥ ||

teṣāṃ mṛtasākṣyādīnām | tat svahastādibhiḥ patrāntaraprasiddhahastagotravarṇasādṛśyaprabhṛtībhir ity arthaḥ | viṣṇur api |

	yatarṇī dhaniko vāpi sākṣiī vā lekhako 'pi vā |

	mriyate tatra tal lekhyaṃ tat svahastaiḥ prasādhayet || iti |

rājakīyaṃ pratyāha kātyāyanaḥ |

	paścātkāranibaddhaṃ yat tad yatnena vicārayet |

	yadi syād yuktiyuktaṃ tu pramāṇaṃ likhitaṃ tadā ||

	anyathā dūrataḥ kāryaṃ punar eva vinirṇayet |

	atathyaṃ tathyabhāvena sthāpitaṃ jñānavibhramāt ||

	nivartyaṃ tat pramāṇaṃ syāt yatnenāpi kṛtaṃ nṛpaiḥ || 

paścātkāranibaddhaṃ paścātkārākhyajapatraniveśitam ity arthaḥ | tathā,

	samudre tu yathā lekhye mṛtāḥ sarve 'pi tat sthitāḥ |

	likhitaṃ tat pramāṇaṃ tu mṛteṣv api hi teṣu vai ||

pramāṇaṃ mudrādibhir iti śeṣaḥ | ata eva śāsanaṃ mudrām udāhṛtyāha prajāpatiḥ |

	kāryo yatnena mahatā nirṇayo rājaśāsane |

	rājñā svahastatanmudrālekhakākṣaradarśanāt ||

kātyāyano 'pi |

	mudrāśuddhaṃ kriyāśuddhaṃ bhuktiśuddhaṃ sacihnakam |

	rājñaḥ svahastasaṃśuddhaṃ śuddhim āyāti śāsanam ||

kriyāśuddham apaśabdānanvayādirahitam | jānapadalekhyam api kvacid bhuktyā śuddhim āyātīty āha sa eva |

	śaktasya saṃnidhāv artho yena lekhyena bhujyate |

	varṣāṇi viṃśatiṃ yāvat tat patraṃ doṣavarjitam ||

smṛtyantare 'py uktam |

	atha viṃśativarṣāṇi ādhir bhuktiḥ suniścitam |

	yena lekhyena tat siddhaṃ lekhyaṃ doṣavivarjitam ||

	sīmāvivāde nirṇīte sīmāpatraṃ vidhīyate |

	tasya doṣāḥ prayoktavyā yāvad varṣāṇi viṃśatim ||

	ādānasahitaṃ patram ṛṇalekhyaniveśitam |

	mṛtasāki pramāṇaṃ tu svalpabhoge 'pi tad viduḥ ||

ādhānam ādhiḥ | mṛtasākṣi pramītasākṣyādikam | tathā ca nāradaḥ |

	mṛtāḥ syuḥ sākṣiṇo yatra dhanikarṇikalekhakāḥ |

	tad apy anarthaṃ likhitaṃ na ced ādhiḥ sthirāśrayaḥ ||

āśrayo bhuktiḥ | atha vā likhitabalāyātakiṃcidvṛddhyādidhanalabdhyādhamarṇasya purastāt tal lekhyakhyāpanena vā śuddhir ity āha sa eva |

	yadi labdhaṃ bhavet prajñaptir vā kṛtā bhavet |

	pramāṇam eva likhitaṃ mṛtā yady api sākṣiṇaḥ ||

prajñaptim eva prapañcayati |

	darśitaṃ pratikālaṃ yac chrāvitaṃ smāritaṃ tathā |

	lekhyaṃ sidhyati sarvatra mṛteṣv api hi sākṣiṣu ||

prajāpatir api kvacid bhuktyā śuddhim āha |

	hetvantarakṛte patre ārūḍho yatra nihnute |

	lekhyaṃ yasya bhaved dhaste tasya bhogaṃ vinirdiśet ||

nirṇāyakatveneti śeśaḥ | bhogagrahaṇam upalakṣaṇārtham | ata eva nāradaḥ |

	lekhyaṃ yac cānyanāmāṅkaṃ hetvantarakṛtaṃ bhavet |

	vipratyaye parīkṣyaṃ tat saṃbandhāgamahetubhiḥ ||

hetvantarakṛtaṃ dāyāder vañcanārthaṃ kṛtam | vipratyayo vipratipattiḥ | saṃbandhaḥ prācīno dhanadānapratidānādilakṣaṇaḥ | āgamaḥ etāvato dhanasya saṃbhavo 'syāsti nety evamātmakaḥ | hetur anumānam | evaṃ dhanināmāṅkaṃ lekhyam api vañcanādihetukṛtam parīkṣyam | tathā ca bṛhaspatiḥ |

	strībālārtān lipyavijñān vañcayanti svabāndhavāḥ |

	lekhyaṃ kṛtvā svanāmāṅkaṃ jñeyaṃ yuktyāgamais tu tat ||

	jñātvā kāryaṃ deśakālakuśalāḥ kūṭakārakāḥ |

	kurvanti sadṛśaṃ lekhyaṃ tad yatnena vicārayet ||

lipyavijño lipyanabhjñaḥ | kātyāyano 'pi |

	darṣaṇasthaṃ yathā bimbam asatsad iva dṛśyate |

	tathā lekhyasya bimbāni kurvanti kuśalā janāḥ ||

vyāso 'pi |

	lekhyam ālekhyavat kecit likhanti kuśalā narāḥ |

	tasmān na lekhyasāmarthāt siddhir aikāntikī matā ||

tena samyak parīkṣaṇiyam ity abhiprāyaḥ | ata eva nāradaḥ |

	puruṣāḥ santi te kobhāt kāryaṃ yaṃ brūyur anyathā |

	santi cānye durātmānaḥ kūṭasekhyakṛto janāḥ||

	parīkṣyam etad ubhayaṃ svayaṃ rājñā viśeṣataḥ |

	lekhyācāreṇa likhitaṃ sākṣyācāreṇa sākṣiṇaḥ || iti |

lekhyācāreṇa prāguditaśuddhihetujātenety arthaḥ | yat punas taddhetujātena na śuddhim āyāti lekhyaṃ tad apramāṇam eva, tena tat parityajya divyena nirṇayaṃ kuryāt,

	alekhyasākṣike daivīṃ vyavahāre vinirdiśet |

iti kātyāyanasmaraṇāt | tathā hārītenāpy anenaivābhiprāyeṇoktam |

	na mayaitat kṛtaṃ lekhyaṃ kūṭam anyena kāritam |

	adharīkṛtya tat patram arthe divyena nirṇayaḥ || iti |

yatra lekhye sarvathā kūṭaśaṅkānapagamaḥ tatra sādhyārthanirṇayo diveneti tātparyārthaḥ | udāharaṇatayoktasvahastalekhyasyānādaraṇīyatvāt | tena svahastagotracihnādisaṃbhave 'pi prativādino dṛḍhavipratipattyā kūṭaśaṅkānapagamo yatra bhavet tatrāpi divyena nirṇayaḥ | tathā ca prajāpatiḥ |

	yan nāmagotrais tattulyarūpaṃ lekhyaṃ kvacid bhavet |

	agṛhīte dhane tatra kāryo divyena nirṇayaḥ ||

tattulyarūpam avipratipannalekhyāntaratulyarūpam |m agṛhīte dhane prativadini dṛḍha ity arthaḥ | yat punar nāradenoktam,

	duṣṭe patre sphuṭaṃ doṣaṃ noktavān ṛṇiko yadi |

	tato viṃśativarṣāṇi krāntaṃ patraṃ sthiraṃ bhavet ||

iti, tasyāyam artha: dauṣṭyacirakālabhogābhyāṃ saṃdigdhaprāmāṇyakaṃ lekhyaṃ divyena sādhinārthaṃ sthiraṃ bhaved iti cirakālatvamātreṇa sthairyāsaṃbhavāt | yaḥ punaḥ lekhyadoṣān na pariharati tasya daṇḍam āha kātyāyanaḥ |

	kūṭoktau sākṣiṇāṃ vākyaṃ lekhakasya ca patrakam |

	nayecchuddhiṃ na yaḥ kūṭaṃ sa dāpyo daṇḍam uttamam ||

sākṣiṇāṃ vākyaṃ lekhakasya patraṃ ca prati kūṭoktāv uktavidhayā yo vādi kūṭaṃ śuddhiṃ na nayet, sa uttamasāhasakaṇḍya ity arthaḥ | sthāvarādau tu daṇḍāntaram āha sa eva |

	sthāvare vikrayādhāne lekhyaṃkūṭaṃ karoti yaḥ |

	sa samyag bhāvitaḥ kāryo jihvāpāṇyaṅghrivarjitaḥ ||

tenānyalekhyadhārakeṇaitallekhyāgamanakāraṇam udbhāvanīyam ity āha vyāsaḥ |

	yac cānyasya kṛtaṃ lekhyam anyahaste pradṛśyate |

	avaśyaṃ tena vaktavyaṃ patraṃ patrāgamaṃ tataḥ ||

tato lekhyasvāminaḥ sakāśād ity arthaḥ | tathā lekhyānāṃ mitho virodhe bādhyabādhakanirṇayārtham āha sa eva |

	svahastakāj jānapadaṃ tasmāt tu nṛpaśāsanam |

	pramāṇataram iṣṭaṃ hi vyavahārārtham āgatam ||

jānapadapadenātra gobalīvardanyāyāt svahastakṛtād anyad ucyate | nṛpaśabdenāpi lakṣaṇayā śāsanetarad rājakīyam, tenānyakṛtaṃ svahastakṛtād balavat, tasmād api rājakīyam, tato 'pi śāsanam ity arthaḥ | balavattvaṃ cottarottarasya kūṭatvāsaṃbhavatāratamyato 'vabodhyam | ata evopagatākhyalekhyād asākṣikaṃ svahastakṛtam, tasmāc ca sasākṣikaṃ svahastakṛtaṃ balavad ity avagantavyam | ata eva lekhyamātraṃ sākṣivacanato balavad ity āha saṃvartaḥ |

	lekhyasyopari yat sākṣyaṃ kūṭaṃ tad abhidhīyate |

	adharmasya hi tad dvāram ato rājā vivarjayet ||

lekhyaviruddhaṃ yat sākṣyaṃ tato durbalam ity arthaḥ | bṛhaspatir api |

	vācakair yatra sāmarthyam akṣarāṇāṃ vihanyate |

	kriyāṇāṃ sarvanāśaḥ syād anavasthā ca jāyate ||

kriyāṇāṃ lekhyakriyāṇām | kātyāyano 'pi |

	na divyaiḥ sākṣibhir vāpi hīyate likhitaṃ kvacit |

	lekhyadharmaḥ sadā śreṣṭho hy ato nānyena hīyate ||

lekhyena tu hīyat ity āha sa eva |

	tadyuktapratilekhyena tadviśiṣṭena vā sadā |

	lekhyakriyā nirasyeta nirasyānyena na kvacit ||

anyena sākṣyādinety arthaḥ | ata eva bṛhaspatiḥ |

	na jātu hīyate lekhyaṃ sākṣibhiḥ śapathena vā |

	adarśanāśrāvitābhyāṃ hāniṃ prāpnoty upekṣayā ||

bahukālavyāpinyeti śeṣaḥ | tathā ca vyāsaḥ |

	adṛṣṭāśrāvitaṃ lekhyaṃ pramītadhanikarṇikam |

	abaddhalagnakaṃ caiva bahukālaṃ na sidhyati || iti |

abaddhalagnakam ādhipratibhūrahitam | bahukālaṃ bahukālīnam, na sidhyati svata ity abhiprāyaḥ | kātyāyano 'pi |

	lekhyaṃ triṃśatsamātītam adṛṣṭāśrāvitaṃ ca yat |

	na tatsiddhim avāpnoti tiṣṭhatsv api hi sākṣiṣu ||

adarśane 'pi viśeṣam āha sa eva |

	prayukte śāntalābhe tu likhitaṃyo na darśayet |

	na yācate ca ṛṇikaṃ tatsaṃdigdhatvam āpnuyāt ||

ṛṇikam āsannam āḍhyaṃ ceti śeṣaḥ | tathā ca bṛhaspatiḥ |

	āḍhyasya nikaṭasthasya yac chaktena na yācitam |

	śuddhaṃ na śaṅkayā tatra lekhyaṃ durbalatām iyāt ||

evam aviśeṣeṇādarśanād ito lekhyahāniprāptāv apavādam āha sa eva |

	unmattajaḍabālānāṃ rājabhītapravāsinām |

	apragalbhabhayārtānāṃ na lekhyaṃ hānim āpnuyāt ||

saṃvartas tu lekhyābhāsā api bahukālīnā vicāraviṣayatāṃ bhajanta ity āha |

	balopādhikṛtaṃ caiva mattonmattakṛtaṃ tathā |

	ete cānye ca bahavaḥ cirasthā vādahetavaḥ ||

tenaivamādiṣūktaśuddhividhir anusaṃdheyo nirṇetṛbhir ity abhiprāyaḥ | ata eva kātyāyanaḥ |

	dravyaṃ gṛhītvā yal lekhyaṃ parasmai saṃpradīyate |

	channam anyena cārūḍhaṃ saṃyataṃ cānyaveśmani ||

	datte vṛtte 'tha vā dravya kvacil likhitapūrvake |

	eṣa eva vidhir jñeyo lekhyaśuddhivinirṇaye || iti |

tatra nāradaḥ |

	śrutvottaraṃ kriyāpāde lekhyaṃ sādanam uddiśet |

	sāmantalakṣaṇopetā bhuktir vā cirakālikī ||

sādhanaśabdenātra gobalīvardanyāyāt sākṣiṇa ucyante, tenāyam arthaḥ: likhitaṃ sākṣiṇo vā gṛhakṣetrādivivādeṣu uddiśet bhuktir vā kīrtanīyeti | ata evānena sākṣiṣu viśeṣo varṇitaḥ |

	gṛhakṣetrādivādeṣa sāmantebhyo vinirṇayaḥ |

	nagaragrāmagaṇino ye ca vṛddhatamā narāḥ ||

	yad vadanti niyogasthās tad grāhyaṃ vyāvahārikam ||

etad uktaṃ bhavati: kṣetrādisthāvaravivāde mānuṣapramāṇānām anyatamaṃ pramāṇam uddiśet na nātu divyam iti | tatrāpi likhitabhuktī śreṣṭhe ity āha kātyāyanaḥ |

	likhitaṃ sākṣiṇo bhuktiḥ pramāṇatrayam iṣyate |

	pramāṇeṣu smṛtā bhukteḥ sallekhyasamatā nṛṇām ||

nṛṇāṃ pramāṇeṣv ity anvayaḥ | mānuṣapramāṇeṣv ity arthaḥ | sallekhyam anavadyalekhyam | kvacid bhukter eva śraiṣṭhyam itarābhyām āha sa eva |

	rathyānirgamanadvārajalavāhādisaṃśaye |

	bhuktir eva tu gurvī syāt pramāṇeṣv iti niścayaḥ ||

rathyādivyatiriktaviṣaye 'pi bhukyanugraham antareṇa netarayor gurutvam ity āha nāradaḥ |

	vidyamāne 'pi likhite jīvatsv api hi sākṣiṣu |

	viśeṣataḥ sthāvarāṇāṃ yan na bhuktaṃ tad asthiram ||

yājñavalkyo 'pi |

	āgame 'pi balaṃ naiva bhuktiḥ stokāpi yatra no || iti |

āgame likhitasākṣiparijñeyakrayādāv (?) ity arthaḥ | anenāgamalekhyādet doṣaśaṅkāpanodakatayā stokabhuktir anugrāhakamātram eva na pramāṇam ity arthād uktam | uktaṃ ca kātyāyanena |

	śaktasya saṃnidhāv artho yasya lekhyena bhujyate |

	daśa varṣāṇy atikrāntaṃ tal lekhyaṃ doṣavarjitam ||

bṛhaspatināpi |

	yasyaikaśāsane grāmakṣetrārāmāś ca lekhitāḥ |

	ekadeśopabhoge 'pi sarve bhuktā bhavanti te || iti |

yat punar lekhyam anivāritapratikūladānasya svāminaḥ tad viphalam evety āha sa eva |

	paśyann anyasya dadataḥ kṣitiṃ yo na vicālayet |

	svāmī satāpi lekheyen na punas tām samāpnuyāt ||

satāpi samīcīnenāpīty arthaḥ | kṣitim iti deyadravyopalakṣaṇārtham | yad āha sa eva |

	rikthibhir vā parair dravyaṃ samakṣaṃ yasya dīyate |

	anyasya bhuñjataḥ paścāt na sa tal labdhum arhati ||

samakṣadānenāpratiṣidhyamānena svāmyanumatipūrvakatvasūcakena svāmino yadāgamalekhyaṃ tasya svatvasādhakatve pratihatir bhavatīty arthaḥ | anenārthalekhyena svārthasiddhim icchatā svāminā samakṣadānaṃ pratiṣeddhavyaṃ yatnata ity uktaṃ bhavati | evaṃ samakṣabhogāpratiṣedhe 'pi draṣṭavyam | tathā ca vyāsaḥ |

	varṣāṇi viṃśatiṃ yasya bhuktā pṛthvīparair iha |

	sati rājñi samarthasya tasya seha na sidhyati ||

satāpi lekhyeneti śeṣaḥ | ata eva saṃvartaḥ |

	bhujyamāne gṛhakṣetre vidyamāne tu rājani |

	bhuktir yasya bhavet tasya na lekhyaṃ tatra kāraṇam ||

tasya bhoktur bhujyamānaṃ bhaved yatas tatropekṣasyāgamalekhyaṃ na kāraṇaṃ na sādhanam, bhogopekṣayā svatvāpattisūcikayā lekhyasādhakatvasya pratihatatvād ity arthaḥ | etac ca lekhyavaiyarthyakathanārtham uktaṃ na punar bhoktuḥ svāmitvapratipādanārthaṃ tasya bhogamātreṇa svāmitvāsiddheḥ | ata eva kātyāyanaḥ |

	nopabhogabalaṃ kāryam āhartrā tatsutena vā |

	paśustrīpuruṣādīnām iti dharmo vyavasthitaḥ ||

ata eva vyāsena dhenudṛṣṭānto dattaḥ |

	ḍapekṣitā yathā dhenur vinā pālena nasyati |

	paśyato 'nyais tathā bhūmir bhuktā tena tu hīyate ||

yājñavalkyenāpi evam upekṣakasyāhānir evābhihitā, na punar bhoktuḥ svatvāpattiḥ |

	paśyato 'bruvato bhūmeḥ hānir viṃśativārṣikī |

	pareṇa bhujyamānāyā dhanasya daśavārṣikī || iti |

hāniś cātra likhitabalenātmīyatvaprasādhanamātrasyābhipretā, na punar bhūmyādau tatphale vā svatvasya, nopekṣāmātreṇa svatvam apaitīty uktatvāt | tenātra na dharmākhyanirṇayavaśād upekṣakasya hāniḥ, tadvaśenātmīyatvaprasādhanasaṃbhavāt, kiṃ tu dvitīyavyavahārākhyanirṇayād bhoktur anindyatvaṃ svāmino niruttaratvenāsvāmino jitatvāt | tad āha manuḥ |

	ajaḍaś ced apaugaṇḍo viṣaye cāsya bhujyate |

	bhagnaṃ tad vyavahāreṇa bhoktā tad dhanam arhati || iti |

vyavahāraśabdārtham āha bṛhaspatiḥ |

	pramāṇaniścito yas tu vyavahāraḥ sa ucyate |

	vākchalānuttaratvena dvitīyaḥ parikīrtitaḥ || iti |

pramāṇaniścito mānuṣapramāṇaniścitaḥ | vākṣhalavyavahāreṇa niruttaratvena vā bhagnasyāpi vāstavo vyavahāro bhavaty eva | pramāṇarāhityena bhoktur jayasya śithilatvāt,

	chalaṃ nirasya bhūtena vyavahārān nayen nṛpaḥ |

iti yājñavalkyenāpy uktatvāt | evaṃ pratikūladānabhogayor apratiṣedhe sākṣiṇām api vaiyarthyaṃ daṇḍāpūpanyāyasiddhaṃ boddhavyam | ata eva nāradaḥ |

	upekṣāṃ kurvatas tasya tūṣṇīṃbhūtasya tiṣṭhataḥ |

	kāle 'tipanne pūrvokte vyavahāro na sidhyati ||

mānuṣapramāṇāt tasya svārtho na sidhyatīty arthaḥ | saṃgrahakāro 'pi |

	abhuktir āgamo modho bhujyamāne parair api | iti |

āgamaśabdenātra tatpramāṇabhūtalikhitasākṣiṇāv uktau ¦ ata eva prāyeṇa sākṣisādhyeṣv api hānim āha marīciḥ |

	dhenuvāhyālaṃkaraṇaṃ yācitaṃ prītikarmaṇā|

	catuḥpañcābdikaṃ deyam anyathā hānim āpnuyāt ||

atrāpavādam āha manuḥ |

	saṃprītyā bhujyamānāni na naśyanti kadācana |

	dhenur uṣṭro vahann aśvo yaś ca damyaḥ prayujyate ||

damyo vatsataraḥ | yācitake tv apavādam āha vyāsaḥ |

	yācñādharmeṇa (?) yad bhuktaṃ śrotiyai rājapūruṣaiḥ |

	suhṛdbhir bāndhavair vāpi na tad bhogena hīyate ||

"yat" alaṃkarādīty arthaḥ | ahānau kāraṇam apy āha sa eva |

	dharmokṣayaś śrotriye syāt bhayaṃ syād rājapūruṣe |

	snehaḥ suhṛdbāndhaveṣu bhuktam etair na hīyate ||

bhuktaṃ pañcavarṣād ūrdhvam apīti śeṣaḥ | anena sakāraṇopekṣāyāṃ na kadācid dhānir ity uktam | tena daśavārṣikaviṃśativārṣikahānyor api apavādaḥ sakāraṇopekṣāyām draṣṭavyaḥ | ata eva manuḥ |

	ādhiḥ sīmā bāladhanaṃ nikṣepopanidhiḥ striyaḥ |

	rājasvaṃ śrotriyadravyaṃ nopabhogena naśyati ||

sīmni tatratyacihnaiḥ susādhanatvam upekṣākāraṇam | strīṣv aprāgalbhyam | rājaśrotriyayor dṛṣṭādṛṣṭakaryavaiyagryam | aviśeṣṭeṣūpekṣārāraṇaṃ vyaktam | evaṃ saṃbandharūpopekṣākāranasaṃbhave 'py ahāniḥ | tathā ca vyāsaḥ |

	sanābhibhir vāndhavair vā bhuktaṃ yat svajanais tathā |

	bhoge tatre na siddhiḥ syād bhogam anyatra kalpayet ||

tatra sanābyādibhoge saṃbandhitvenopekṣāsaṃbhavāt | bhūmyādihāner na siddhaḥ syād ity arthaḥ | pitāmaho 'pi |

	bhuktir balavatīṃ tatra bhoktā yatra paro bhavet |

	svagotre bhogināṃ bhuktir na śaktā śāśvatī nṛṇām ||

balavatī svapratikūlalekhyāder vaiyarthyakartī | svagotre svamātāpitṛbandhṣv ity arthaḥ | tathā ca kātyāyanaḥ |

	na bhogaṃ kalpayet strīṣu devarājadhaneṣu ca |

	bālaśrotriyavitte ca mātṛtaḥ pitṛtaḥ kramāt ||

devānām anirākartṛsvabhāvatvāt taddhanasyānyabhoge na hāniḥ | śrotriyagrahaṇam anyāsaktopalakṣaṇārtham | ata eva nāradaḥ |

	brahmacārī caret kaścit vrataṃ ṣaṭtriṃadābdikam |

	arthārthī vānyaviṣaye dīrghakālaṃ vasen naraḥ ||

	samāvṛtto vratī kuryāt svadhanānveṣaṇaṃ tataḥ |

	pañcāśadābdiko bhogas taddhanasyāpahārakaḥ ||

	prativedaṃ dvādaśābdaḥ kālo vidhārthināṃ smṛtaḥ |

	śilpavidyārthināṃ caiva grahaṇāntaḥ prakīrtitaḥ ||

	suhṛdbhir bandhibhiś caiṣāṃ yat saṃbhuktam apaśyatām |

	nṛpāparādhināṃ caiva na tatkālena hīyate || iti |

etac cāpavādajātaṃ bhoktur āgamābhāve veditavyam | ata eva bṛhaspatiḥ |

	na strīṇām upabhogaḥ syād vinā lekhyaṃ kathaṃcana |

	rājaśrotriyavitte ca jaḍabāladhane na ca ||

strīṇāṃ dhana iti śeṣaḥ | vinā lekhyaṃ vināgamapramāṇaṃ | nārado 'pi |

	strīdhanaṃ narendrāṇāṃ na kathaṃcana jīryate |

	anāgamaṃ bhujyamānaṃ varṣāṇāṃ tu śatair api ||

narendrāṇāṃ ca dhanam ity arthaḥ | tathā ca sa eva |

	pratyakṣaparibhogāc ca svāmino dviśatāḥ samāḥ |

	ādhyādīny api jīryante strīnarendradhanād ṛte ||

ādhyādīny apīti prauḍhivādaḥ, teṣām api bhogopekṣākāraṇasaṃbhavena strīdhananarendradhanatulyatvāt | anāgamam iti vadann āgamasaṃbhave jīryata eveti darśayati | darśitaṃ ca hārītena |

	bhaṭacāṭabalād bhuktaṃ hṛtaṃ guptam athāpi vā |

	snehapraṇayadattaṃ ca pradattaṃ bhāṭakena vā ||

	tathā vasanarakṣārthaṃ yācitaṃ praṇayena vā |

	evaṃ bahuvidhe bhoge āgamo nirṇayaḥ smṛtaḥ || iti |

vasanarakṣārthaṃ gṛharakṣaṇārtham | evaṃ copekṣākāraṇarahitā pratikūlā bhuktir āgamābhāve 'py uktakālā likhitasākṣiṇor vaiyarthyam āpādayatīty anusaṃdheyam | ato likhitasākṣiṇāv anukūlabhuktiyuktau pratikūlasamakṣadānādirahitau vṛhakṣetrādiviṣaye pramāṇatayā kīrtanīyau | bhuktiḥ punaḥ kīdṛgvidhā kīrtanīyety apakṣita uktam |

	sāmantalakṣaṇopetā bhuktir vā cirakālikī | iti |

sādhyabhūtakṣetrādeḥ samantato yat kṣetrādi tat svāminaḥ sāmantāḥ, tair vijñātā sāmantopetā | lakṣaṇopetā tu pitāmahena darśitā |

	sāgamā dīrghakālā ca vicchinnoparavojjhitā |

	pratyarthisaṃnidhānā ca bhuktiḥ pañcavidhā smṛtā ||

āgamā āgamamūlikā | tathā ca hārītaḥ |

	na mūlena vinā śākhā antarikṣe prarohati |

	āgamas tu bhaven mūlaṃ bhuktḥ śākhā prakīrtitā ||

kaḥ punar āgama ity apekṣite nāradaḥ |

	labdhaṃ dānakrayaprāptaṃ śauryaṃ vaivāhikaṃ tathā |

	bāndhavād aprajāj jātaṃ ṣaḍvidhas tu dhanāgamaḥ ||

labdhaṃ janmanā labdhaṃ paitṛkādi, atha vā darśanena labdhaṃ nidhyādi | bṛhaspatir api |

	vidyayā krayabandhena śauryāptaṃ bhāryayānvitam |

	sapiṇḍasyāprajasyāṃśaḥ sthāvaraṃ saptadhāpy ete ||

bandha ādhiḥ | so 'pi kvacit svatvanimittaṃ bhavatīti vakṣyāmaḥ | dīrghakālā triṃśadvarṣād analpikā | tathā ca sa eva |

	adhyāsanāt samārabhya bhuktir yasyāvighātinī |

	triṃśadvarṣā tv avicchinnā tasya tāṃ na vicālayet ||

adhyāsanaṃ parigrahaḥ | evaṃ ca dīrghakālā bhuktir āgamānugṛhītapramāṇam, adīrghakālā cet tad anugṛhītāgama ity anusaṃdheyam | ata eva pitāmaḥaḥ |

	nāgamena vinā bhuktiḥ nāgamo bhuktir bījataḥ |

	tayor anyonyasaṃbandhāt pramāṇatvaṃ vyavasthitam ||

pūrvoktavyavasthayeti śeṣaḥ | anenaivābhiprāyeṇa bṛhaspatir api |

	bhuktyā kevalayā naiva bhuktḥ siddhim avāpnuyāt |

	āgamenāpi śuddhena dvābhāṃ siddhyati nānyathā ||

kevalayā āgamarahatayety arthaḥ | evaṃ viśeṣaṇāntararahitayāpy asiddhiḥ | ata eva vyāsaḥ |

	sāgamo dīrghakālaś ca vicchedoparavojjhitaḥ (?) |

	pratyarthisaṃnidhānaś ca pañcāṅgo bhoga iṣyate ||

pañcāṅga iti vadan ekāṅgavaikalpe 'py aprāmāṇyam eva bhogasyeti darśayati | darśitaṃ ca nāradena |

	saṃbhogaṃ kevalaṃ yas tu kīrtayen nāgamaṃ kvacit |

	bhogacchalāpadeśena vijñeyaḥ sa tu taskaraḥ ||

tena sabhyasaṃnidhāv āgamādyaṅgam api kīrtanīyam ity abhiprāyaḥ | ata eva kātyāyanaḥ |

	praṇaṣṭāgamalekhyena bhogārūḍhena vādinā |

	kālaḥ pramāṇaṃ dānaṃ ca kīrtanīyāni saṃsadi ||

dānagrahaṇam āgamopalakṣaṇārtham | caśabdaḥ sāntatyādiviseṣaṇasaṃgrahārthaḥ | evaṃ cāyarmaḥ (?) | bhogapramāṇavadinā bhogākhyaṃ pramāṇaṃ tadviśeṣaṇāni āgamadīrghakāladīni ca kīrtanīyāni, kīrtitāni ca tadvipratipattau sādhanīyāni, kīrtanamātre niścayābhāvāt | tatra dīrthakālādiviśiṣṭabhuktiniścayaḥ sākṣyadhīna ity āha saṃgrahakāraḥ |

	bhuktiprasādhane mukhyāḥ prathamaṃ tat kṛṣīvalāḥ |

	grāmaṇyaḥ kṣetrasāmantās tatsaṃdhāpayataḥ kramāt ||

tatsaṃdhapayataḥ dīrghakālādiviśeṣaṇaṃṇ bhuktiṃ codbhāvayata ity arthaḥ | āgamam udbhāvayatas tu likhitāditrayaṃ pramāṇam ity āha sa eva |

	likhitaṃ (?) sākṣiṇo bhuktiḥ kriyā kṣetragṛhādiṣu |

	āgamaḥ krayadānādau pratyākhyāte cirantane ||

utsannasattāpravāde krayādyāgame pratyākhyāte prativādinā nirākṛte sati kṣetrādiṣv āgamam udbhāvayato likhitasākṣibhuktayaḥ pramāṇam ity arthaḥ | nanu kathaṃ āgame bhuktiḥ pramāṇam, anāgamamūlāyā api bhukter parahārādau darśanāt | maivam, dīrghakālādiviśiṣṭāyā bhukter mūlāntarādarśane saty āgamamūlataivāvasīyate manvādismṛter iva vedamūlatā | nanu tathāpi smaraṇayogye kāle bhuktāv upakrāntāyāṃ yogyānupalabdhyā mūlabhūtāgamābhāvaniścayāt kathaṃ tatra bhuktibalenaivāgamasiddhiḥ | satyam, ata eva tasmin kāle upakrāntāyāṃ likhitasākṣibhyām evāgamo 'dhyavasīyate | smaraṇayogyakāle tu upakrāntāyāṃ svabalenāpīti yuktam āgame pramāṇatrayābhidhānam | etad eva kātyāyanenāpy uktam |

	smārte kāle kriyā bhūmeḥ sāgamā bhuktir iṣyate |

	asmārte 'nugamābhāvāt kramāt tripuruṣāgatā || iti |

anugamābhāvāt yogyānupalabdhyātmakabādhakābhāvād ity arthaḥ | etad uktaṃ bhavati | smaraṇayogyapañcādhikaśatavarṣaparyantātītakālamadhye prārabdhā bhuktiḥ svetarapramāṇāvagatāgamamūlaiva svatve pramānam iṣyate | svataḥ svamūlāvagate yogyānupalabdhyā vādhyamānatvāt | smaraṇāyogye punaḥ pañcādhikaśatavarṣaparyantātītakālāt prācīnakāle prārabdhā svadārḍhyāvagatāgamamūlikā vināpi mānāntarāvagatāgamamūlatāṃ svatve pramāṇam iti | kramāt tripuruṣāgatety asya tu vyākhyā saṃgrahakāreṇa kṛtā |

	svatantraiḥ pretapitṛkaiḥ bhuktā yā pūrvajais tribhiḥ |

	bhuktis tripuruṣā jñeyā yāvajjīvam anuṣṭhitā ||

iyaṃ ca prāyeṇāsmārtakālopakramabhukter udāharaṇārtham uditā, tena bhukter āgamapramāṇatve kramāt tripuruṣāgatatvam anupayogi, asmārtakālopakramatvam evopayujyate | ata eva bṛhaspatinā puruṣatrayātikramābhāve 'pi kālata eva bhuktes tripuruṣatvam uktam |

	pitā pitāmaho yasya jīvec ca prapitāmahaḥ |

	triṃśatsamā yā tu bhuktā bhūmir avyāhatā paraiḥ ||

	bhuktiḥ sā pauruṣī jñeyā dviguṇā ca dvipauruṣī |

	tripauruṣī ca triguṇā parataḥ syāc cirantanī ||

triṃśat samā pañcottareti seṣaḥ,

	varṣāṇi pañcatriṃśat tu pauruṣo bhoga ucyate |

iti smṛtyantara uktatvāt | evaṃ cāgamakartrāgamodbhāvanaṃ lekhyasākṣibhyām eva kāryam, bhogasyāsmārtakālīnopakramavato 'saṃbhavāt | ata eva bṛhaspatiḥ |

	yatrāhartābhiyuktaḥ syāl lekhyaṃ sākṣī tadā guruḥ |

	tadabhāve tu putrāṇāṃ bhuktir ekā garīyasī ||

tadabhāve āhartṛpuruṣābhāve | anenaivābhiprāyeṇa kātyāyano 'pi |

	āhartā bhuktiyukto 'pi lekhyadoṣān viśodhayet |

	tatsuto bhuktidoṣāṃs tu lekhyadoṣāṃs tu nāpnuyāt ||

sutagrahaṇaṃ pautrasyāpy upalakṣaṇārtham | ata eva yājñavalkyaḥ |

	āgamas tu kṛto yena so 'bhiyuktas tam uddharet |

	na tatsutas tatsuto vā bhuktis tatra garīyasī ||

kṛtāgamenāgamoddharaṇaṃ lekhyasākṣibhyām eva kāryam | bhukteḥ smārtakālīnopakramatvenāgamodbhāvane 'pi kṣamatvāt | etat kṛtāgamasyāgamo bhogāt pṛthag eva sādhyaḥ | putrapautrayoś cācirantanabhoge tu bhogasādhananāntarīyakatayāpīty avagantavyam | tena cirantanopabhoge tatsādhanenaivālam ity āha bṛhaspatiḥ |

	āhartā sādhayed bhuktim āgamaṃ cāpi saṃsadi |

	tatsuto bhuktim evaikāṃ (?) pautrādis tu na kiṃcana ||

tatputro bhuktim evaikāṃ cirantanīm ādyapuruṣeṇa bhoktum upakrāntakālād ārabhya vivādāt prācīnakālaparyantam uparavarāhityena pratipakṣatārhapuruṣasamakṣam anuvartamānaṃ sādhayed ity arthaḥ | putragrahaṇaṃ pautrasyāpi pradarśanārtham | pautrādir ity atadguṇo bahuvrīhiḥ | tena pautrasyāpi putravad eva draṣṭavyam | ata eva smṛtyantaram |

	āgamas tu kṛto yena sa daṇḍyas tam anuddharan |

	na tatsutas tatsuto vā bhogahānis tayor api |||

cirantanabhoge 'pīti śeṣaḥ | anena cirantanabhoge prapautrādīnām āgamānuddharaṇe 'pi na bhogyahānir ity arthād uktaṃ bhavati | uktaṃ ca viṣṇunā |

	tribhir eva tu yā bhuktā puruṣair bhūr yathāvidhi |

	lekhyābhāve 'pi tāṃ tatra caturthaḥ samavāpnuyāt ||

lekhyābhāve 'pi kriyādyāgamaprakāśakapramāṇābhāve 'pīty arthaḥ | ata eva bṛhaspatiḥ |

	rājāntarais tribhir bhuktaṃ pramāṇena vināpi yat |

	brahmadeyaṃ na hartavyaṃ tājñā tasya kadācana ||

pramāṇena āgamaprakāśakapramāṇenety arthaḥ | nārado 'pi |

	yad vināgamam atyantaṃ bhuktaṃ pūrvais tribhir bhavet |

	na tac chakyam apāhartuṃ kramāt tripuruṣāgatam ||

atyantaṃ vināgamaṃ bhuktyāpy upalabhyamānam āgamaṃ vinety arthaḥ | śaṅkho 'pi | "paitraṃ vināpy āgamena pūrvapūruṣābhyāṃ bhuktaṃ labheta" | pūrvavacanasamānartham etat | labheta caturthādir iti śeṣaḥ | tathā ca bṛhaspatiḥ |

	bhuktis traipuruṣī yatra caturthe saṃpravartitā |

	tadbhogaḥ sthiratāṃ yāti na pṛcched āgamaṃ kvacit ||

uktavidhabhoge tanmūlabhūtāgamaṃ prati kim api pramāṇaṃ kvacid api na pṛcched ity arthaḥ | sāntatyādivisiṣṭāṃ bhuktiṃ prati pramāṇaṃ pṛcched eva | tathā ca nāradaḥ |

	āhartaivābhiyuktaḥ syād arthānām uddharet padam |

	bhuktir eva viśuddhā syāt prāptānāṃ pitṛtaḥ kramāt ||

padaṃ sthānam āgamam iti yāvat | viśuddhā sāntatyādimattayā pramāṇataḥ siddhā | prāptānāṃ caturthādīnām | bṛhaspatir api |

	avicchedena yad bhuktaṃ puruṣais tribhir eva tu |

	tatra naivāgamaḥ kāryo bhuktis tatra garīyasī ||

tatra caturthādiṣv āgamaniścayo nāvaśyaṃ kāryaḥ | yatas tatra bhuktiḥ pūrvapuruṣatrayāgatā sāntatyādiviśeṣaṇavattayā sādhitā garīyasī, vināpy āgamaniscayaṃ svatantraiva pramāṇam ity arthaḥ | tathā cāha sa eva |

	sthāvareṣu vivādeṣu bhuktis tripuruṣī ca yā |

	svatantraiva hi sā jñeyā pramāṇaṃ sādhyanirṇaye |

svatantrā svamūlabhūtāgamaniścayānapekṣety arthaḥ | kātyāyano 'pi |

	bhuktis tu dvividhā proktā sāgamānāgamā tathā |

	tripūruṣī yā svatantrānāgamālpā tu sāgamā ||

sāgamā niścitāgamety arthaḥ | nanu svatantrāpi niścitāgamaiva, svadārḍhyenaivāgamaniścayāt | maivam, cirantanyāḥ bhukteḥ asmārtakālīnabhogasya sāntatyādiviśeṣaṇavattayodbhāvanābhāvena kṛtsnāyā dārḍhyābhāvāt | na ca caturthādīnāṃ tadbhogasyāpy udbhāvanaṃ kāryam iti vācyam, "pautrādis tu kiṃcana" (BṛSm above) ity asmārthakālīnabhogasyodbhāvaniniṣedhāt,

	bhuktir eva viśuddhā syāt prāptānāṃ pitṛtaḥ kramāt |

iti smārtakālīnabhogasyaivodbhāvanavidhānāc ca | ataḥ svatantrā bhuktir aniścitāgamā | kathaṃ tarhi tasya svatve prāmāṇyam | ucyate: āgamaniścayābhāve 'pi evaṃ vidhāyāḥ prāmāṇyam iṣyate | sāgamapakṣasyātyantāsaṃbhāvitatvāt, bādhakasya cānāgamaniścayasyābhāvāt | tathā sāhasādau mithyāvāditvaniścayābhāvamātrāt sākṣiṇāṃ prāmāṇyam iṣṭam |

	sarvaḥ sākṣī saṃgrahaṇe cauryapāruṣyasāhase | iti |

tathehāpi sarvaṃ sustham | ata eva kātyāyanaḥ |

	cirantanam avijñātaṃ bhogaṃ lobhān na cālayet | iti |

avijñātam anāgamatayety arthaḥ | etad uktaṃ bhavati: yathā chalānusāreṇa nirṇīto 'pi viṃśativārṣikabhogasya punar bhūtānusāreṇa cālanam iṣṭaṃ na tathā cirantanasyeti | hārīto 'pi |

	anyāyenāpi yad bhuktaṃ pitrā bhrātrātha vāpi ca |

	na tac chakyaṃ parāhartuṃ tṛtīyaṃ samupāgatam ||

tṛtīyam atikramya samupāgatam ity arthaḥ | ata eva nāradaḥ |

	anyāyenāpi yad bhuktaṃ pitrā pūrvatarais tribhiḥ |

	na tac chakyaṃ parāhartuṃ kramāt tripuruṣāgatam ||

pitrā saha pūrvatarais tribhir yad bhuktaṃ tad anyāyeneti vaktum aśaktam, kiṃ punar apahartum ity arthaḥ | yat punas tenoktam,

	āgamena viśuddhena bhogo yāti pramāṇatām |

	aviśuddhāgamo bhogaḥ prāmāṇyaṃ naiva gacchati || 

iti, tad atripuruṣāgatabhogaviṣayam, bhogamātraviṣayatve pūrvoktānekavacanavirodhāt,

	āgamo 'bhyadhiko bhogād vinā pūrvakramāgatāt |

iti yājñavalkyavacanavirodhāc ca | yat tu bṛhaspatinoktam,

	yasya tripuruṣā bhuktiḥ samyaglekhyasamanvitā |

	evaṃvidhā brahmadeyā hartuṃ tasya na śakyate ||

iti, tat smārtakālānatikrāntatripuruṣabhogaviṣayam | yat punar nāradenoktam,

	anāgamaṃ tu yo bhuṅkte bahūny abdaśatāny api |

	coradaṇḍena taṃ pāpaṃ daṇḍayet pṛthivīpatiḥ ||

iti, tad yena kenacit pramāṇena niścitānāgamabhogaviṣayam, anāgamam iti siddhavannirdeśāt (?) | niścitānāgamāś ca bhogās tenaiva darśitāḥ |

	anvāhitaṃ bhṛtanyastaṃ balāvaṣṭabdhayācite |

	apratyakṣaṃ ca yad bhuktaṃ ṣaḍ etāny āgamaṃ vinā ||

anvāhitam anyasmyau (?) dātum arpitam | yācitaṃ parakīyadravyam alaṅkārādyartham ānītam | balāvaṣṭabdhaṃ rājaprasādādibalena bhuktam | evaṃvidhasya cirantanasyāpi bhogasya na prāmāṇyam | tathā ca sa eva |

	grāmakṣetraṃ gṛhaṃ caiva bhuktaṃ yasya kramāgatam |

	rājaprasādād anyatra na tad bhuktaṃ paraṃ nayet ||

rājaprasādād anyāyabhūtād iti śeṣaḥ | tathā ca saṃvartaḥ |

	yā rājñā krodhalobhena chalanyāyena vā kṛtā |

	pradattānyasya (?) tuṣṭena na sā siddhim avāpnuyāt ||

yā khalv anyasya bhūḥ krodhādinā rājñā parabhogyatayā kṛtā, tuṣṭyā vānyasmai dattā, sā cirantanabhogenāpi na bhoktuḥ sidhyatīty arthaḥ | evaṃ śāsanavirodhena bhuktasyāpy asiddhir draṣṭavyā | tathā ca bṛhaspatiḥ |

	yasya tripuruṣā bhuktiḥ pāramparyakramāgatā |

	na sā cālayituṃ śakyā pūrvakāc chāsanād ṛte ||

yat tu pitāmanenoktam,

	svahastakāj jānapadaṃ tasmāt tu nṛpaśāsanam |

	tatas traipuruṣo bhogaḥ pramāṇataram iṣyate || 

iti, tat pravādaparamparāyātaprasiddhāniścitāgamabhogaviṣayam, anyathā pūrvoktavacanavirodhāt | evaṃ pūrvapuruṣaprasādhitāgamāyā api bhukteḥ pramāṇataratvam avagantavyam | tathā ca bṛhaspatiḥ |

	bhuktir balavatī śāstre hy avicchinnā cirantanī |

	vicchinnāpi hi sā jñeyā yātu pūrvaṃ prasādhitā ||

yā cirantanī pūrvapuruṣaprasādhitāgamā sā vicchinnāpi balavatī jñeyety arthaḥ | vyāso 'pi |

	āhartrā yābhiyuktena pramāṇena prasādhitā |

	bhūmiḥ sā tatsutāt prāptā na hartavyā kadācana ||

tatsutāt na hartavyety anvayaḥ | yadā tva abhiyuktenāhartrā na sādhitā tadā tatsutena cirantanabhogārūḍhenāpy āhartṛvad eva sādhyā | tathā ca brhaspatiḥ |

	uddharel lekhyam āhartā tatputro bhuktim eva tu |

	abhiyuktaḥ pramītaś cet tatputras tat samuddharet ||

pūrvābhiyogena bhukter adārḍhyāt taduddharaṇamātreṇātrāgamasiddhyabhāvad āgamam apy uddhared ity arthaḥ | lekhyagrahaṇaṃ sākṣiṇo 'pi pradarsanārtham | tasyāpy āhartṛkartṛkāgamoddharaṇe pramāṇatvāt | nārado 'pi |

	tathārūḍhavivādasya pretasya vyavahāriṇaḥ |

	putreṇa so 'rthaḥ saṃsādhyo na tadbhogān nivartate ||

yathāhartrā likhitasākṣibhyām evāgamaḥ saṃsādhyo bhavati tathety arthaḥ | putragrahaṇaṃ dhanagrāhiṇa upalakṣaṇārtham | ata eva yājñavalkyaḥ |

	so 'bhiyuktaḥ paretaḥ syāt tasya rikthaṃ tam uddharet |

	na tatra kāraṇaṃ bhuktir āgamena vinākṛtā ||

tam āgamaṃ caturthādir apy avaśyaṃ samuddharet | yasmāt svatantrā bhukis tatrāpramāṇam, avigītatvābhāvād ity arthaḥ | evaṃ ca ya (?) yad uktaṃ nāradena,

	ādau tu kāraṇaṃ dānaṃ madhye bhuktis tu sāgamā |

	kāraṇaṃ bhuktir evaikaṃ saṃtatā yā cirantanī ||

iti, tad āhartṛnirṇītābhiyogābhāvaviṣayam iti mantavyam | akṣarārthas tu saṃgrahakāreṇa darśitaḥ |

	kṛtāgamasyoktakāle bhukte syāt prabhur āgamaḥ |

	tasyaivātmatṛtīyasya prabhur bhuktḥ sphuṭāgamā ||

	bhuktir yā sā caturthasya pramāṇaṃ saṃtatāgatā |

	parityaktāgamā bhuktiḥ kevalaiva prabhur matā || iti |

kṛtāgamasya āgamakartuḥ | uktakāle triṃśadvarṣātmaka ity arthaḥ | prabhuḥ pradhānam | sphuṭāgamā pramāṇaparicchinnāgamā, yā saṃtatāgatā bhuktiḥ cirantanī caturthādeḥ, pramāṇaṃ sā parityktāgamaniścayā | prabhuḥ svatvanirṇayakṣameti dvitīyaślokārthaḥ | yat punar vyāsenoktam,

	varṣāṇi viṃśatiṃ bhuktā svāmināvyahatā satī |

	bhuktḥ sā pauruṣī bhūmer dviguṇā tu dvipauruṣī ||

	traipauruṣī ca triguṇā na tato 'nveṣya āgamaḥ |

iti, tac caturthādibhukteṣv aṣṭyābdikyāḥ prārambhakālīnapuruṣāṇāṃ jīvatām abhāve cirantanakālīnabhogatulyatāpattau satyāṃ draṣṭavyam, anyathā

	smārte kāle kriyā bhūmeḥ sāgamā bhuktir iṣyate |

ityādivacanavirodhāpatteḥ | evaṃ ca pañcādhikaśatavarṣaparyantasya smārtakālatvābhidhānaṃ prāyikābhiprāyeṇeti mantavyam |

**iti smṛticandrikāyāṃ bhuktinirūpaṇam**

**atha sākṣilakṣaṇāni** 

tatra manuḥ |

	yādṛśā dhanibhiḥ karyā vyavahāreṣu sākṣiṇaḥ |

	tādṛśāṃt saṃpravakṣyāmi yathā vācyam ṛtaṃ ca taiḥ ||

sākṣiṇāṃ lakṣaṇāni anuyojanavidhiṃ ca vakṣyāmīty arthaḥ | tatrādau lakṣaṇāni darśayati |

	gṛhiṇaḥ putriṇo maulāḥ kṣatraviṭchūdrayonayaḥ |

	arthajāḥ sākṣyam arhanti na ye kecid anāpadi ||

maulāḥ pratiṣṭhitāḥ | arthajñāḥ sādyam arthaṃ viditavantaḥ,

	samakṣadarśanāt sākṣyaṃ śravaṇāc caiva sidhyati |

iti tenaivoktatvāt | gṛhiṇa ityādiṣu pulliṅganirdeśo vivakṣitaḥ, upādeyagatatvāt | ata eva nāradaḥ |

	kulīnā ṛjavaḥ śuddhāḥ janmataḥ karmato 'rthataḥ |

	sākṣiṇaḥ sucayo 'nindyāḥ puruṣāḥ syuḥ suvṛddhayaḥ ||

evaṃvidhāḥ puruṣāḥ ṛṇādiṣu sākṣiṇaḥ syur ity arthaḥ | tathā ca vyāsaḥ |

	dharmajñāḥ putriṇo maulāḥ kulīnāḥ satyavādinaḥ |

	śrautasmārtakriyāyuktā vigatadveṣamatsarāḥ ||

	śrotriyā naparādhīṇāḥ (?) sūrayaś cāpravāsinaḥ |

	yugānaḥ sākṣiṇaḥ kāryā ṛṇādiṣu vijānatā || iti |

śrotriyāḥ śrutipāṭhakāḥ | evam uktavidhā na jātu kūṭatāṃ pratipadyanta ity aha sa eva |

	jñātvā kāryaṃ desakālakusalāḥ kūṭakārakāḥ |

	kurvanti sadṛśaṃ lekhyaṃ naite syuḥ sākṣiṇo yathā ||

kātyāyano 'pi |

	prakhyātakulaśīlāś ca lobhamohavivarjitāḥ |

	āptāḥ śuddhā viśiṣṭā ye teṣāṃ sākṣyam asaṃśayam ||

teṣām iti bahuvacanaṃ dvyekasaṃkhyāsākṣivākyam evaṃ na niścāyakam iti pratipādanārtham | ata eva manuḥ |

	tryavaraiḥ sākṣibhir bhāvyo nṛpabrāhmaṇasaṃnidhau | iti |

bhāvyaḥ sādhanīyaḥ trayaḥ avarā nikṛṣṭā yeṣāṃ te tryavarāḥ, tritvād ūnasaṃkhyā sākṣiṣv apraśatety arthaḥ | yat tūktaṃ bṛhaspatinā, 

	nava sapta pañca vā syuḥ catvāras traya eva vā |

	ubhau vā śrotriyau khyātau naikaṃ pṛcchet kadācana ||

iti, tatrobhāv iti likhitagūḍhasākṣiviṣayam | yato 'nantaram āha sa eva |

	likhitau dvau tathā gūḍhau tricatuḥpañca lekhitāḥ |

	yadṛcchāsmāritāḥ kulyās tathā cottarasākṣiṇaḥ || iti |

likhitādīnāṃ bheda upariṣṭād vakṣyate | yat punas tenoktam,

	dūtako ghaṭikāgrāhī kāryamadhyagatas tathā |

	eka eva pramāṇaṃ syān nṛpo 'dhyakṣas tathaiva ca ||

iti — ghaṭikāgrāhī ganakaḥ | adhyakṣaḥ prāḍvivākaḥ — yad api vyāsena,

	śubhakriyaś ca dharmajñaḥ sākṣī yatrānubhūtavān |

	pramāṇam eko 'pi bhavet sāhaseṣu viśeṣataḥ ||

iti, yad api kātyāyanena, 

	abhyantaras tu nikṣepe sākṣyam eko 'pi vācyate |

	arthinā prahitaḥ sākṣī bhavaty eko pi dūtakaḥ ||

	saṃstutaṃ yena saṃnyastaṃ tat tenaiva vibhāvayet |

	eka eva pramāṇaṃ sa vivāde tatra kīrtitaḥ ||

iti, tad etat sarvam ubhayānumatasākṣiviṣayam | bahutvavad ubhayasaṃmatatvasyāpy anāptatvaśaṅkāvyudāsakatvāt | ata eva nāradaḥ |

	atha vānumato yasya dvayor vivadamānayoḥ |

	sa sākṣy eko 'pi sākṣitve praṣṭavyaḥ syāt tu saṃsadi || iti |

evaṃ ca tryavarā iti saṃkhyāniyamo likhitagūḍhobhayānumatavyatiriktasākṣivixaya evety anusaṃdheyam | ubhayānumatasākṣiviṣaye likhitagūḍhasākṣiviṣaye ca nyūnasaṃkhyāpakṣasyāpi vihitatvāt | ata eva saṃgrahakāraḥ |

	kartavyāḥ sarvakāryeṣu tribhya ārabhya sākṣiṇaḥ |

	dvyekayoḥ pratiṣedhaḥ syād eko 'py ubhayasaṃmataḥ || iti |

sākṣiṇo likhitagūḍhavyatiriktāḥ | tribhya ārabhya kartavyā ity arthaḥ | sākṣiṇa ity anuvṛttau nāradaḥ |

	brāhmaṇaḥ kṣatriyo vaiśaḥ śūdrā ye cāpy aninditāḥ |

	prativarṇaṃ bhaveyus te sarve sarveṣu vā punaḥ ||

sati saṃbhave vyavahartuḥ savarṇāḥ sākṣiṇaḥ ity arthaḥ | evaṃ varṇetarajātāv api vyavahartṛsajātīyā bhaveyuḥ,

	yathājāti yathāvarṇaṃ sarve sarveṣu vā smṛtāḥ |

iti yājñavalkyasmaraṇāt | jātigrahaṇaṃ śreṇyāder apy upalakṣaṇārtham | ata eva nāradaḥ |

	śreṇiṣu śreṇipuruṣāḥ sveṣu vargeṣu vargiṇaḥ |

	bahirvāsiṣu bāhyāḥ syuḥ striyaḥ strīṣu ca sākṣiṇaḥ || iti |

atrāpavādam āha sa eva |

	śreṇyadiṣu tu vargeṣu kaścid ced dveṣyatām iyāt |

	tasya tebhyo na sākṣyaṃ syāt dveṣṭāraḥ sarva eva te ||

śreṇyādiṣu ye yasya dveṣaṃ kurvanti te tasya na sākṣiṇa ity arthaḥ | śreṇyādigrahaṇaṃ varṇādipradarśanārtham, dveṣagrahaṇaṃ cāyathārthakathanakāraṇavatām upalakṣaṇārtham | ata eva manuḥ |

	āptāḥ sarveṣu varṇeṣu kāryāḥ kāryeṣu sākṣiṇaḥ |

	sarvadharmavido 'lubdhāḥ viparītāṃs tu varjayet ||

āptāḥ vipralambhakavyatirikāḥ | viparītān ayathārthavādakāraṇopetāny arjayed ity arthaḥ | tān evāha sa eva |

	nārthasaṃbandhino nāptā na sahāyā na vairiṇaḥ |

	na dṛṣṭadoṣāḥ kartavyā na vyādhyārtā na dūṣitāḥ ||

	na sākṣī nṛpatiḥ kāryo na kārukakuśīlavau |

	na śrotriyo na liṅgastho na saṅghebhyo vinirgataḥ ||

	nādhyadhīno na vaktavyo na dasyur na vikarmakṛt |

	na vṛddho na śuśur naiko nānyo na viakalendriyaḥ ||

	nārto na matto nonmatto na kṣuttṛṣṇopapīḍitaḥ |

	na śramārto na kāmārto na kruddho nāpi taskaraḥ || iti |

arthasaṃbandhinaḥ vipratipadyamānārthasya saṃbandhinaḥ | āptās tu kātyāyanena darśitāḥ |

	tadvṛttijīvino ye ca tatsevāhitakāriṇaḥ |

	tadbandhusuhṛdo bhṛtyā āptās te tu na sākṣiṇaḥ || iti |

sahāyāḥ pratibhūprabhṛtayaḥ | vairiṇaḥ vipratipannayor anyatarasya dṛṣṭadoṣāḥ kūṭasākṣitvenānyatra jñātāḥ | dūṣitāḥ sahāpātakādidoṣeṇa | nṛpatiḥ bahuvyāpāravyakulatvāt pratiṣidhyate | kārukaḥ śilpopajīvī hemakārādiḥ | kuśīlava raṅgāvatārī, tayor arthapravaṇatvāt pratiṣedhaḥ | śrōtriyo 'tra karmānuṣṭhānaniṣṭho vivakṣitaḥ, na punaḥ śrutipāṭhakaḥ, tasya sākṣitvenoktatvāt | liṅgastho brahmacārī yatiś ca | saṅghebhyo vinirgataḥ vānaprasthādiḥ | eteṣu śrotriyādiṣv ayathārthavādahetvabhāve 'pi vacanabalenaiva pratiṣedho 'dhyavaseyaḥ | ādhyadhīno mānasavyādhivihvalaḥ | vaktavyaḥ kuṣṭādīnā kutsitadehaḥ | dasyuḥ krūraceṣṭaḥ | vikarmakṛt śāstraviruddhakarmakṛt | vṛddhaḥ jarāvaśena skhalitabuddhiḥ | śiśuḥ apūrṇaṣoḍaśavarṣaḥ | eko vivadamānābhyām ananumataḥ | antyaḥ caṇḍālādiḥ | vikalendriyo badhirādiḥ | ārtādayo vyaktāḥ | teṣāṃ bhedaḥ pūrvam ukto 'trāpy anusaṃdheyaḥ | nārado 'pi varjanīyān āha |

	dāsanaikṛtikāśrāddhavṛddhastrībālacākrikāḥ |

	mattonmattapramattārtakitavagrāmayājakāḥ ||

	mahāpathikasāmudravaṇikpravrajitāturāḥ |

	yugmaikaśrotriyaācārahīnaklībakuśīlavāḥ ||

	nāstikavrātyadārāgnityāgino 'yājyayājakāḥ |

	ekasthālisahāyāricarajñātisanābhayaḥ ||

	prāgdṛṣṭadoṣaśailūṣaviṣajīvyāhituṇḍikāḥ |

	garadāgnidakīnāśaśūdrāpatyupapātakāḥ ||

	klāntasāhasikāśāntanirdhūtāntāvasāyinaḥ |

	bhinnavṛttāsamāvṛttajaḍatailikapauṣikāḥ ||

	bhūtāviṣṭanṛpadviṣṭavarṣanakṣatrasūcakāḥ |

	aghaśaṃsyātmavikretṛhīnāṅgabhagavṛttayaḥ ||

	kunakhī syāvadan śvitrī mitradhrukśaṭhaśauṇḍikāḥ |

	aindrajālikalubdhograśreṇīgaṇavirodhinaḥ ||

	vadhakṛccitrakṛnmūrkhaḥ patitaḥ kūṭakārakaḥ |

	kuhakaḥ pratyavasitaḥ taskaro rājapūruṣaḥ ||

	manuṣyaviṣamāṃsāsthimadhukṣīrāmbusarpiṣām |

	vikretā brāhmaṇas caiva dvijo vārdhuṣikas ca yaḥ ||

	cyutaḥ svadharmāt kulikaḥ sūcako hīnasevakaḥ |

	pitrā vivadamānaś ca bhedakṛc cety asākṣiṇaḥ || iti |

naikrtikaḥ pararandhrānveṣaṇaśīlaḥ | cākriko vaitālikaḥ | sāmudravaṇik vahitrayāyī (?) | yugmau dvitvaviśiṣṭau | ekasthālīty asya dvedhā vigrahaḥ, ekapākasadhanasthālī yasya puruṣasya, vipratipannayor anyatareṇa puruṣeṇa saha yasya vā ekaṃ bhojanashālam sa ekasthtālī ekapākaḥ sahabhojano veti yavat | ariṣu caratīty aricaraḥ śatrusaṃbandhīti yāvat | sanābhayas tu kātyāyanena darśitāḥ |

	mātṛṣvasṛsutāś caiva sodayīsutamātulāḥ |

	ete sanābhayas tūktāḥ sākṣyaṃ teṣu na yojayet || iti |

śailūṣo naṭaḥ | viṣajīvī viṣasya saṃgrahaṇarakṣaṇādivyāpāre niyuktaḥ | āhituṇḍikaḥ sarpagrāhī | garado viṣadaḥ | agnido gṛhadāhakaḥ | kīnāśaḥ kṛpaṇaḥ | klāntaḥ khinnaḥ | nirdhūto bahiṣkṛtaḥ | antāvasāyī pratilomajaḥ | bhinnavṛtto durācāraḥ | asamāvṛtto naiṣṭhikabrahmacārī | jaḍo mandabuddhiḥ | tailikaḥ tilaghātī, mahāyantrika iti yāvat | paupikaḥ apūpādivikrayī | varṣasūcako vṛṣṭisūcakaḥ, naimittika iti yāvat | nakṣatrasūcako jyautiṣavṛttiḥ | aghasaṃsī paradoṣaprakāśakaḥ | bhagavṛttiḥ svavṛttaye bhāryāveśyātvakārī | śauṇḍiko madyavikrayī | mūrkho devatāṃ gṛhītvā yācakaḥ | kuhako dāmbhikaḥ | pratyavasitaḥ pravrajyāto nivṛttaḥ | sūcakaḥ paradoxasūcanarthaṃ rājñā niyuktaḥ | bhedakṛt piśunaḥ | anye prasiddhāḥ | kātyāyano 'pi katipayān asākṣijanān āha |

	kulyāḥ saṃbandhinaś caiva vivāhyo bhaginīpatiḥ |

	pitā bandhuḥ pitṛvyaś ca śvasuro guravas tathā ||

	nagaragrāmadeśeṣu niyuktā ye padeṣu ca |

	vallabhāś ca na pṛccheyur bhaktās te rājapūruṣāḥ || iti |

ye kulyādayo rājapuruṣāntāḥ kīrtitāḥ te sākxyaṃ kartuṃ na pṛccheyuḥ na sākṣiṇaḥ syur ity arthaḥ |

	nanv ayam asākṣikathanaprapañco vyarthaḥ | lakṣaṇoktyaivārthād vilakṣaṇānām asākṣitvasiddheḥ, satyam evaṃ tathāpi yatra sarvadhā vihitasākṣiṇām alābhaḥ tatra manuṣyamātrasya sākṣitvam "na ye kecid anāpadi" iti manuvacanato 'rthāt prāptam, tatra keṣāṃcit pratiṣedhārtham "nārthasaṃbandhino nāptāḥ" ityādivacanaracanā kṛtety arthavān evāyaṃ prapañcaḥ | evaṃ ca lakṣaṇānvitasākxinām alābhe pratiṣedharāhityamātraśālināṃ sākṣitvaṃ vihitam ity anusaṃdheyam | ata eva teṣām api praśaṃsā vyāsena kṛtā |

	divyam oṣadhibhir mantraiḥ prāyeṇa vyabhicāryate |

	na khalv adoṣaduṣṭānāṃ vyabhicāro 'sti sākṣiṇām || iti |

yat punar manunoktam |

	anubhāvī tu yaḥ kāścit kuryāt sākṣyaṃ vivādinām |

	antarveśmany araṇye vā sarīrasyāpi vātyaye ||

	striyāpy asaṃbhave kāryaṃ bālena sthavireṇa vā |

	śiṣyeṇa bandhunā vāpi dāsena bhṛtakena vā || iti |

anubhāvī kāryābhijñaḥ | yad api nāradena,

	asakṣiṇo ye nirdiṣṭāḥ dāsanaikṛtikādayaḥ |

	kāryagauravam āsādya bhaveyus te 'pi sākṣiṇaḥ ||

iti — kāryagauravaṃ kāryasya praśastajñātuḥ rāhityam — tad etad sarvaṃ sāhasādysthirakarmaviṣayaṃ tatra praśastānāṃ durbalatvāt | ata eva saṃgrahakāraḥ |

	utkṛṣṭamadhyamābhāve niṣiddhā api sākṣiṇaḥ |

	sāhasādiṣu mantavyāḥ kālakāryānibandhanāḥ || iti |

atra viśeṣam āhośanā |

	dāso 'ndho badhiraḥ kuṣṭhī strībālasthavirādayaḥ |

	ete 'py anabhisaṃbandhāḥ sāhase sākṣiṇo matāḥ ||

anabhisaṃbandhāḥ mitrāribhāvarahitāḥ | sāhase sāhasādiṣv ity arthaḥ | abhisaṃbandhāś cet sāhasādiṣv api te varjanīyā eva | ata eva nāradaḥ |

	teṣām api na bālaḥ syān naiko na strī na kūṭakṛt |

	na bāndhavo na cārātir brūyus te sākṣyam anyathā ||

teṣāṃ dāsaneikṛtikādīnāṃ madhye 'pi vyaktānṛtahetuśālino bālādayo varjyā ity arthaḥ | vyaktānṛtahetavo 'pi teṣu tena darśitāḥ |

	bālo 'jñānād asatyāt strī pāpābhyāsāc ca kūṭakṛt |

	vibrūyād bāndhavaḥ snehād vairaniryātanād ariḥ ||

asatyāt asatyaśīlatvād ity arthaḥ | anenājñatvāsatyaśīlatvādyadharmaniṣṭhatvātyantotkaṭarāgadveṣaśālitvādīny eva vyakānṛtahetavo na punar bālatvād ayaḥ iti darsitam | evam ekasminn api naikatvaṃ vyaktānṛtahetuḥ api tu lubdhatvam ity āha manuḥ "eko lubhas tv asākṣī syat" iti | evaṃ cājñātvāsatyaśīlatvādidoṣāṇāṃ sadbhāve dāsādayo 'pi heyāḥ, tadabhāve tu bālādayo 'py upādeyāḥ iti sāhasādiviṣaye 'nusandheyam | yat punar manunoktam,

	sāhaseṣu tu sarveṣu steyasaṃgrahaṇeṣu ca |

	vāgdaṇḍayos ca pāruṣye na parīkṣete sākṣiṇaḥ || 

iti, yad api kātyāyanena,

	vyāghāteṣu nṛpājñāyāḥ saṃgrahe sāhaseṣu ca |

	steyapāruṣyayoś caiva na parīkṣeta sākṣiṇaḥ ||

iti, tad gṛhasthatvādiguṇagaṇaviṣayaparīkṣāyā niṣedhakaṃ na punar ajñatvādidoṣaviṣayaparīkṣāyā api, pūrvoktavacanavirodhāt | yat punaḥ kātyāyanenoktam,

	ṛṇādiṣu parīkṣeta sākṣiṇaḥ sthirakarmasu |

	sāhasātyayikaṃ caiva parīkṣā kutracit smṛtā ||

iti, yady atra sāhasādau parājaye vadhādigurutaradaṇḍaprāptisaṃbhāvanā, tatra parīkṣāvidhānārtham ṛṇādisāhacaryād ajñatvādidoṣaparīkṣāyāḥ sārvatrikatvena kutracid vidhānāsaṃbavāc ca | yat tu yājñavalkyenoktam,

	sarvaḥ sākṣī saṃgrahaṇe cauryapāruṣyasāhase |

iti, tad api guṇaparīkṣāmātranivṛttyartham ity avagantavyam |

**iti smṛticandrikāyāṃ sākṣilakṣaṇāni **

**atha sākṣibhedāḥ** 

tatra kātyāyanaḥ |

	lekhyārūḍhaś cottaraś ca sākṣī mārgadvayānvitaḥ || iti |

prajāpatir āha |

	sākṣī dvibhedo vijñeyaḥ kṛta eko 'paro 'kṛtaḥ |

	lekhyārūḍhaḥ kṛto jñeya uttaro 'kṛta ucyate ||

lekhyārūḍho likhitādir ity ārthaḥ | tathā ca nāradaḥ |

	likhitaḥ smāritaś caiva yadṛcchābhijña eva ca |

	gūḍhaś cottarasākṣī ca sākṣī pañcavidhaḥ smṛtaḥ ||

tathā akṛtasākṣibhedo'pi tenaiva darśitaḥ |

	akṛtaḥ ṣaḍvidhaḥ sākṣī sūribhiḥ parikīrtitaḥ |

	grāmaś ca prāḍvivākas ca rājā ca vyavahāriṇām ||

	karyeṣv abhyantaro yaḥ syād arthinā prahitaś ca yaḥ |

	kulyāḥ kulavivādeṣu bhaveyus te 'pi sākxiṇaḥ || iti |

tatra tāvat kṛtānāṃ lakṣaṇam āha bṛhaspatiḥ |

	jātināmādi likhitaṃ yena svaṃ pitryam eva ca |

	nivāsaś ca sa vijñeyaḥ sākṣī likhitasaṃjñikaḥ ||

	āhūya yaḥ kṛtaḥ sākṣī ṛṇanyāsakriyādike |

	smāryate ca muhur yaś ca smāritaḥ sa udāhṛtaḥ ||

	kriyamāṇe tu kartavye yaḥ kaścit svayam āgataḥ |

	atra sākṣī tvav asmākam ukto yādṛcchikas tu saḥ ||

	kuḍyavyavahito yas tu śrāvyate ṛṇibhāṣitam |

	viniṣkṛte tathābhūta (?) gūḍhasākṣī sa ucyate ||

	yatra sākṣī disaṃ gacchan mumūrṣur vā yathāśrutam |

	anyaṃ saṃśrāvayet taṃ tu vidyād uttarasākṣiṇam || iti |

likhite tu viśeṣam āha hārītaḥ |

	sudīrgheṇāpi kālena likhitaḥ siddhim āpnuyāt |

	ātmanaiva likhej jānann ajñas tv anyena lekhayet ||

yat punas tenaivoktam,

	āṣṭamād vatsarāt siddhiḥ smāritasyeha sākṣiṇaḥ |

	āpañcamāt tathā siddhir yadṛcchopagatasya ca ||

	ātṛtīyāt tathā varṣāt siddhir gūḍhasya sākṣiṇaḥ |

	ā vatsarāt tu siddhiṃ ca vadanty uttarasākṣiṇaḥ || 

iti, tat pūrvapakṣatvenābhihitam ity avagantavyam | yato 'nantaram āha sa eva |

	atha vā kālaniyamo na dṛṣṭaḥ sākṣiṇaṃ prati |

	smṛtyapekṣaṃ hi sākṣitvam āhuḥ śāstravido janāḥ ||

	yasya nopahatā buddhiḥ smṛtiḥ śrotuś ca sākṣiṇaḥ |

	sudīrgheṇāpi kālena sa sākṣī sākṣyam arhati || iti |

bṛhaspatināpy akṛtasākṣiṇo nirūpitāḥ |

	ghātitaṃ muṣitaṃ yatra sīmāyāś ca samantataḥ |

	akṛto 'pi bhavet sākṣī grāmas tatra na saṃśayaḥ ||

	nirṇīte vyavahāre tu punar nyāyo yadā bhavet |

	adhyakṣaḥ sabhyasahitaḥ sākṣī syāt tatra nānyathā ||

	arthipratyarthinor vākyaṃ yac chrutaṃ bhūbhṛtā svayam |

	sa eva tatra sākṣī syād visaṃvāde dvayor api ||

	ubhābhyāṃ yatra visvastaṃ kāryaṃ cāpi niveditam |

	gūḍhadhārī sa vijñeyaḥ kāryamadhyagatas tathā ||

	arthipratyarthivacanaṃ śṛṇuyāt preṣitas tu yaḥ |

	ubhayoḥ saṃmataḥ sādhur dūtakaḥ sa udāhṛtaḥ ||

	vibhāgādāv api ṛṇe jñātir yatropayujyate |

	dvayoḥ samāno dharmajñaḥ kulyaḥ sa parikīrtitaḥ || iti |

yat punas tenoktam,

	likhito lekhito gūḍhaḥ smāritaḥ kulyadūtakau |

	yādṛcchikaś cottaraś ca kāryamadhyagato 'paraḥ |

	nṛpo 'dhyakṣas tathā grāmaḥ sākṣī dvādasadhā smṛtaḥ || 

iti, tal likhitasyāvāntarabhedaṃ svanāmādilipikartṛtvakārayitṛtvarūpam āśrityoktam |

	ekādaśavidhaḥ sākṣī śāstre dṛṣṭo manīṣibhiḥ |

iti nāradenānādṛtyoktam ||

**iti smṛtiandrikāyāṃ sākṣibhedāḥ **

**athāsākṣibhedāḥ** 

tatra nāradaḥ |

	asākṣy api hi nirdiṣṭaḥ śāstre pañcavidho budhaiḥ |

	vacanād doṣato bhedāt svayam uktir mṛtāntaraḥ ||

asākṣitvahetūnāṃ pañcavidhatvāt tadvaśenāsākṣy (?) api pañcavidho budhair nirdiṣṭa ity arthaḥ | ata eva saṃgrahakāraḥ |

	dṛṣṭatvāt pratiṣiddhatvād akṛtatvad aniscayāt |

	ekāṅgavikalatvāc ca syād asādṣy api pañcadhā ||

	stenādiḥ śrotriyādiś ca svaṃbhūr bhinnagīr mithaḥ |

	mumūrṣuśrāvitād anyaḥ pañcamaḥ syāt mṛtāntaraḥ || iti |

duṣṭatvād asākṣī stenādiḥ pratiṣiddhatvāc chrotriyādiḥ | akṛtatvāt svayaṃbhūḥ, aniścayāt mathobhinnagīh (?), ekāṅgavikalatvāt mṛtāntara ity arthaḥ | nārado 'pi |

	stenāh sāhasikāś caḍṇāḥ (?) kitavā vadhakās tathā |

	asākṣiṇas te duṣṭatvāt teṣu satyaṃ na vidyate ||

	śrotriyās tāpasā vṛddhā ye ca pravrajitādayaḥ |

	asakṣiṇas te vacanān nātra hetur udāhṛtaḥ ||

	svayamuktir anirdiṣṭaḥ svayam evaitya yo vadet |

	sūcīty uktaḥ sa śāstreṣu na sa sākṣītvam arhati ||

	rājñā parigṛhīteṣu sākṣiṣv ekārthaniścaye |

	vacanaṃ yatra bhidyeta te syur bhedād asākṣiṇaḥ ||

	yo 'rthaḥ śrāvayitavyaḥ syāt tasminn asati cārthini |

	kva tad vadatu sākṣitvam ity asākṣī mṛtāntaraḥ || iti |

sūcī sūcakaḥ | yo 'rtha ity asyāyam arthaḥ: asminn arthe mayāsau sākṣī kṛta iti yo 'rtho 'rthinā svasyāsthiratvaṃ manvānena śravayitavyaḥ putrāder jñāpayitavyaḥ, tasminn arthe asatyajñāpite 'rthini cāsiti mṛte, tatsākṣitvam arthinā kṛtaṃ sākṣitvam arthiputrādiḥ (?) kva kasminn arthe kasya puruṣasya pramāṇoktikāle vadatv ity anavadhṛter asākṣī mṛtāntara iti | arthigrahaṇaṃ pratyarthino 'py upalakṣaṇārtham | ata eva vyāsaḥ |

	arthī yatra na vidyeta tatra sākṣī mṛtāntaraḥ |

	pratyarthī vā mṛto yatra tatrāpy evaṃ prakalpayet ||

arthini prathyarthini vā mṛte tadīyaḥ sākṣī mumūrṣuśrāvitad anyo mṛtāntara ity arthaḥ,

	mṛtāntaro 'rthini prete mumūrṣuśrāvitād ṛte |

iti nāradasmaraṇāt | mumūrṣugrahaṇaṃ svasthasyāpy upalakṣaṇārtham | ata eva smṛtyantaram |

	śrāvito 'nātureṇāpi yas tv artho dharmasaṃhitaḥ |

	mṛte 'pi tatra sākṣī syāt ṣaṭsu tv anvāhitādiṣu ||

evaṃ ca yad uktaṃ smṛtyartaraṃ (e?),

	nyāsānvāhitavirkrīte hṛte datte 'tha yācite |

	mumūrṣuśrāvitarṇe ca pṛcchet sākṣyaṃ mṛtāntaram

iti, tac chrāvitasya sākṣitvaṃ mṛte 'pi śrāvite 'rthini nāpaitīti jñāpanārtham, na punar mṛtāntarasyāpi kvacit sākṣitvavidhānartham ity avagantavyam, mṛtāntarasya sākṣitvāsaṃbhavāt | 

yathā śrāvitasya sākṣitvaṃ nāpagataṃ tathā sākṣidvaidhe 'py utkṛṣṭakoṭeḥ sākṣitvam akṣatam eva | tathā ca yājñavalkyaḥ |

	dvaidhe bahūnāṃ vacanaṃ sameṣu guṇināṃ tathā |

	guṇidvaidhe tu vacanaṃ grāhyaṃ ye guṇavattarāḥ ||

saṃgrahakāras tv asyārtham āha |

	bahutvena guṇānāṃ vā tāratamyena niścayaḥ |

	sākṣivipratipattau syāt sarvasāmye pramāṇatā ||

aniścayād asākṣitvaṃ koṭyoḥ viśeṣāgrahaṇ evety arthaḥ | yat tu kātyāyaṇenoktam,

	sākṣiṇāṃ likhitānāṃ tu nirdiṣṭānāṃ ca vādinā |

	teṣām eko 'nyathāvādī bhedāt sarve na sākṣiṇaḥ || 

iti, tatra sarvaśabdenānyathāvādisahitānām eva bahūnām asākṣitvam uktaṃ na punaḥ kevalānām ity avagantavyam, anyathā "dvaidhe bahūnāṃ vacanam" ityādivacanavirodhāt | tathā svayamuktitvenāsākṣitvaṃ mā bhūd iti yena kenacit sākṣinirdeśo na kāryam ity āha sa eva |

	anyena hi kṛtaḥ sākṣī naivānyas taṃ vivādayet |

	tadabhāve niyukto vā bāndhavo vā vivādayet ||

arthī tadīyo vā sākṣiṇaṃ nirdiśen nānya ity arthaḥ | evaṃ cānyena nirdiṣṭo 'nirdiṣṭavad evāsākṣīty avagantavyam | atra prasaṅgād anyad api kiṃcid uktaṃ nāradena |

	dvayor vivadator arthe dvayoḥ satsu ca sākṣiṣu |

	pūrvapakṣo bhaved yasya bhaveyus tasya sākṣiṇaḥ ||

	ādharyaṃ pūrvapakṣasya yasminn arthavaśād bhavet |

	vivāde sākṣiṇas tatra praṣṭavyāḥ prativādinaḥ || iti |

atrodāharaṇam: yatraikaṃ kṣetraṃ pratigraheṇa prāpya bhuktvā tyaktvā deśāntaraṃ sakuṭumbo gataḥ, punar anyena labdhaṃ bhuktaṃ ca, so 'i deśavibhramādinā deśāntaraṃ sakuṭumbo gataḥ | punas tau dvāv api cirantanakālāpagame svavṛttilobhena svasthānam āgatya kṣetravivāde nirṇayārthaṃ dharmasthānaṃ yugapad āgatau, tataikaḥ pratijānīte: "jayaticandrākhyena rājñā svarājyakāle mahyaṃ dattam ity asmadīyam evaitat kṣetram" iti | itaro 'pi prajānīte: "haricandrākhyena rājñā jayaticandākhyasutena rājyārtham abhiṣiktena mahyaṃ dattam asmadīyam evaitat kṣetram" iti | atha vā itarasyaivaṃ pratijñā: "satyaṃ jayaticandreṇāsmai dattaṃ kiṃ tv etasya hastād dharicandreṇa tat kṣetraṃ krayeṇa gṛhītvā mahyaṃ dattam ity asmadīyam eva" iti | santi ca dvayor api vivādinoḥ sākṣiṇaḥ | tatredam uktam "dvayor vivadator arthe" iti | ayam arthaḥ: yasya vivadamānasya pūrvapakṣo bhavet pūrvakālikasya dānasya svatvahetutayopanyāsena pakṣo bhavet tasya sākṣiṇaḥ sabhyaiḥ praṣṭavyā bhaveyur netarasya sākṣiṇaḥ, teṣām uttarakāladanasākṣitvenāsākṣiprāyatvāt | yadā punar itarapratijñātārthavaśenaitasya hastāt krītvā mahyaṃ dattam ityadinā pūrvadānopanyāsapakṣasyādharyam akiṃcitkarataṃ bhavet tadā paścāt pratijānānasya sākṣiṇaḥ praṣṭavyāḥ | na pūrvaṃ pratijānānasya, siddhasādhyatvena vaiyarthyāt | kiṃ tv asākṣivad upakṣaṇīyās ta iti ||

**iti smṛticandrikāyām asākṣibhedāḥ **

**atha sākṣyudbhāvanam**

tatra gautamaḥ: "vipratipattau sākṣinimittā satyavyavasthā" iti | tenottarānantaram arthinā sākṣiṇaḥ santi cen nirdeṣṭavyā ity abhiprāyaḥ | te ca nirdiṣṭāḥ sadoṣāś (?) ced dūṣayitavyāḥ | tathā ca bṛhaspatiḥ |

	sakṣiṇo 'rthisamuddiṣṭān satsu doṣeṣu dūṣayet |

	aduṣṭān dūṣayan vādī tatsamaṃ daṇḍam arhati ||

tasamo duṣṭasākṣidaṇḍasamaḥ | yair dveṣyatvādihetubhir asākṣitvam uktaṃ te sākṣidoṣāḥ | te yady arthinirdiṣṭasakṣiṣu nigūḍhāḥ santi tadā pratyarthinā prakhyāpanīyā ity arthaḥ | yadi punaḥ prakaṭāḥ santi tadā sabhyair eva vaktavyāḥ | tathā ca kātyāyanaḥ |

	pramāṇasya hi ye doṣā vaktavyās te vivādinā |

	gūḍhās tu prakaṭāḥ sabhyaiḥ kāle śāstrapradarśanāt ||

	pramāṇasya hi ye doṣā vaktavyās te vivādinā |

	gūḍhās tu prakaṭāḥ sabhyaiḥ kāle śāstrapradarsanāt ||

pramāṇasya pramāṇatayā nirdiṣṭasya kāle nirṇayakāle ity arthaḥ | tathā ca bṛhaspatiḥ |

	sākṣibhir gaditaiḥ sabhyaiḥ prakrānte nirṇaye tu yaḥ |

	punar vivādaṃ kurute tasya rājā vicārayet ||

gaditair arthinirdiṣṭaiḥ prakaṭadoṣarahitaiḥ sākṣibhir nirṇaye prakrānta ity arthaḥ | prakrāntagrahaṇaṃ nirṇayād ūrdhvaṃ dūṣaṇābhidhānakāla iti pratipādanārtham | ata eva kātyāyanaḥ |

	lekhyadoṣās tu ye kecit sākṣiṇāṃ caiva ye smṛtāḥ |

	vādakāle tu vaktavyāḥ paścād uktān na dūṣayet ||

uktāt paścād dūṣayato daṇḍam āha sa eva |

	nātathyena pramāṇaṃ tu doṣeṇaiva tu dūṣayet |

	mithyābhiyoge daṇḍaḥ syāt sādhyārthāc cāpi hīyate ||

doṣeṇaiva tu dūṣayet na tu guṇābhāvena, tasya vacanaprāmāṇyavighātakāritvābhāvād ity abhiprāyaḥ | at evāpai guṇarahitasyāpi niṣiddhetarasya ṛṇādau sākṣitvam uktam | ato na guṇābhāvodbhāvanamātreṇa ṛṇādau nirdiṣṭasākṣiṇām asākṣitvasiddhiḥ, kiṃ tu dāsatvādiniṣiddhanimittodbhāvanenety avagantavyam | sāhasādau na tenāpi (?) kiṃ tv ajñatvāsatyaśīlatvādidoṣodbhāvanenaivety anusaṃdheyam | ata eva vyāsenāpi doṣodbhāvanenaivāsākṣitvam uktam |

	sākṣidoṣāḥ prayoktavyāḥ saṃsadi prativādinā |

	patre vilikhya tān sarvān vācyāḥ pratyuttaraṃ tu te ||

	pratipattau na sākṣitvam arhanti tu kadācana |

	ato 'nyathā bhāvanīyāḥ kriyayā prativādinā || iti |

pratipattir doṣāṅgīkāraḥ | kriyayā sākṣivyatiriktayeti śeṣaḥ | tathā ca sa eva |

	anyais tu sākṣibhiḥ sādhye dūṣaṇe pūrvasākṣiṇām |

	anavasthā bhaved doṣas teṣām apy anyasaṃbhavāt ||

evaṃ prativādinā dūṣaṇapratipādanaṃ na prakaṭe dūṣaṇe kāryam, vaiyarthyāt | kiṃ tu sabhyair eva tathāvidhadūṣaṇaṃ grāhyam ity āha sa eva |

	sabhāsadāṃ prasiddhaṃ yal lokkasiddham athāpi vā |

	sākṣiṇāṃ dūṣaṇaṃ grāhyam asādhyaṃ doṣavarṇanāt ||

grāhyaṃ parīkṣakair iti śeṣaḥ | asādhyaṃ ca prativādinā tatra dūṣaṇam, prasiddhadoṣād varjanasiddher ity arthaḥ | yatra punar aprasiddhaṃ dūṣaṇaṃ kīrtitaṃ tatra tad asādhayato daṇḍam āha sa eva |

	asādhayan damaṃ dāpyaḥ pratyarthī sākṣiṇaḥ sphuṭam |

	bhavitāḥ sākṣiṇo varjyāḥ sākṣidharmanirākṛtāḥ ||

sphuṭaṃ yathā bhavati tathā sākṣidoṣam asādhayann ity arthaḥ | doṣatvena sādhitāḥ sākṣiṇo varjyāḥ, na tu daṇḍyā ity abhiprāyaḥ | varjiteṣu sākṣiṣu yady arthī pramāṇāntaraṃ prati nirākāṅkṣas tadāsau jito daṇḍya ity āha sa eva |

	jitasya vinayaṃ dāpyaḥ śāstradṛṣṭena karmaṇā |

	yadi vādī nirākāṅkṣaḥ sākṣisabhyeṣv avasthitaḥ ||

nirākāṅkṣaḥ pramāṇāntaraṃ pratīti śeṣaḥ | yadā tu sākāṅkṣaḥ tadā mānuṣābhāve divyenāpi jayāvadharaṇaṃ kāryam ity abhiprāyaḥ | yadā tu nirdoṣiṇaḥ sākṣiṇo bhaveyus tadā tair eva jayāvadhāraṇaṃ kāryam | tathā ca bṛhaspatiḥ |

	sākṣiṇāṃ dūṣaṇe kāyaṃ pūrvaṃ sākṣiviśodhanam |

	śuddheṣu sākṣiṣu tataḥ paścāt kāryaṃ viśodhayet ||

tataḥ śuddhasākṣibhya ity arthaḥ | anena pūrvavyavahāramadhya eva pramāṇadoṣavivādanirṇayaḥ kāryaḥ | na punar vyavahārāntaranirṇayavat pūrvavyavahārasamāptyanantarakāla ity uktam | na ca vyavahāramadhye vyavahārāntaranirṇayasyānucitatvād ayuktam iti vācyam | pramāṇadoṣavivādanirṇayasya pūrvavyavahāraśeṣatvena tatraiva karyatvāt, pṛthakphalābhāvena vyavahārāntaratvābhāvāc ca | tathā ca sa eva |

	lekhyaṃ vā sākṣiṇo vāpi vivāde yasya dūṣitāḥ |

	tasya kāryaṃ na sidhyet tu yāvat tan na viśodhayet ||

vyāso 'pi |

	antaraprabhavo vādaḥ sarvasākṣisamudbhavaḥ |

	na yāti nirṇayaṃ yāvat tāvat pūrvaṃ vivarjayet ||

	pratyarthino 'rthino vāpi sākṣidūṣaṇasādhane |

	na tu sākṣyabhiyogaḥ syād vyavahārāntaraṃ tathā || iti |

ataḥ pramāṇadoṣavivādanirṇayaḥ pūrvavyavahāramadhya eva kartavya iti sthitam |

**iti smṛticandrikāyāṃ sākṣyudbhāvanam**

**atha sākṣiparīkṣā**

tatra kātyāyanaḥ |

	rājā kriyāṃ samāhūya yathānyāyaṃ vicārayet |

	lekhyācāreṇa likhitaṃ sākṣyācareṇa sākṣiṇaḥ || iti |

sākṣyācāreṇa sākṣilakṣaṇajātenety arthaḥ | atra bṛhaspatiḥ |

	praṣṭavyāḥ sākṣiṇo ye tu varjyāś caiva narādhamāḥ |

	tān ahaṃ kathayiṣyāmi sāṃprathaṃ śāstracoditān ||

tatra tāvat praṣṭavyān āha |

	śrautasmārtakriyāyuktāḥ lobhadveṣavivarjitāḥ |

	kulīnāḥ sākṣiṇo 'nindyās tapodānadayānvitāḥ || iti |

tathā varjyān apy āha |

	mātuḥ pitā pitṛvyaś ca bhāryāyā bhrātṛmātulau |

	bhrātā sakhā ca jāmātā sarvavādeṣv asākṣiṇaḥ ||

	parastrīpānasaktāś ca kitavāḥ pūrvadūṣitāḥ |

	unmattārtāḥ sahasikā nāstikāś ca na sākṣiṇaḥ || iti |

etac ca sākṣyasākṣyabhidhānaṃ manunāradādibhir uktānāṃ sākṣiṇām asākṣiṇāṃ ca pardarsanārtham | ata eva śāstracoditān ity uktam | tathā svarādito 'pi sākṣiṇaḥ parīkṣyā ity āha sa eva |

	upasthitāḥ parīkṣyāḥ syuḥ svaravarṇeṅgitādibhiḥ || iti |

tatra ye nirvikārās te vastutaḥ sākṣiṇo bhavanti | ye punaḥ savikārās te kūṭasākṣiṇa ity avagantavyaḥ | ata eva manuḥ |

	bālavṛddhāturāṇāṃ tu sākṣyeṣu vadatāṃ mṛṣā |

	jānīyād asthirāṃ vācam utsiktamanasāṃ tathā ||

utsiktamanasām adhīrāṇām | viṣṇur api: "svabhāvād vikṛtau mukhavarṇavināśe cāsaṃbandhapralāpe kūṭasākṣiṇaṃ vidyāt" iti | nārado 'pi |

	yas tv ātmadoṣaduṣṭatvād asvastha iva lakṣyate |

	sthānāt sthānāntaraṃ gacched ekaikaṃ cānudhāvati ||

	kāsaty akasmāc ca bhṛśam abhīkṣṇaṃ niśvasaty api |

	vilikhaty avanīṃ padbhyāṃ bāhū vāsaś ca dhūnayet ||

	bhidyate mukhavarṇo 'sya lalāṭaṃ svidyate tathā |

	śoṣam āgacchataś cauṣṭhāv ūrdhvaṃ tiryak ca vīkṣate ||

	tvaramāṇa ivātyartham apṛṣṭo bahu bhāṣate |

	kūṭasākṣī sa vijñeyaḥ taṃ pāpaṃ vinayed bhṛsam || iti |

yājñavalkyo 'pi |

	deśād deśāntaraṃ yāti sṛkvaṇī parileḍhi ca |

	lalāṭaṃ svidyate yasya mukhaṃ vaivarṇyam eti ca ||

	pariśuṣyatskhaladvākyo viruddhaṃ bahu bhāṣate |

	vākcakṣuḥ pūjayati no tathauṣṭhau nirbhujaty api ||

	svabhāvād vikṛtiṃ gacchet manovākkāyakarmabhiḥ |

	abhiyoge ca sākṣye ca duṣṭaḥ sa parikīrtitaḥ || iti |

evaṃ ca duṣṭacihnavihīnāḥ sākṣilakṣaṇalakṣitāś ca sākṣiṇo yady upasthitās tadā tair nirṇetavyam | atha viparītās tadā pramāṇāntareṇety anusaṃdheyam |

**iti smṛticandrikāyāṃ sākṣiparīkṣā**

**atha sākṣyanuyojanavidhiḥ** 

tatra manuḥ |

	sabhāntaḥ sākṣiṇaḥ sarvān arthipratyarthisaṃnidhau |

	prāḍvivāko 'nuyuñjīta vidhinānena sāntvayan ||

anena vakṣyamāṇena vidhinā sarvān sākṣiṇo 'nuyuñjīta yathārthakathanonmukhān kurvītety arthaḥ | tam eva vidhiṃ darsayati |

	yad dvayor anayor vittha karye 'smin ceṣṭitaṃ mithaḥ |

	tad brūta sarvaṃ satyena yuṣmākaṃ hy atra sākṣitā ||

	samakṣadarśanāt sākṣyaṃ śravaṇāc caiva sidhyati |

	tatra satyaṃ bruvan sākṣī dharmārthābhyāṃ na hīyate ||

	satyaṃ sākṣye bruvan sākṣī lokān āpnoti puṣkalān |

	iha cānuttamām kīrtiṃ vāg eṣā brahmapūjitā ||

	brāhmaṇo vā manuṣyāṇām ādityas tejasām iva |

	śiro vā sarvagātrāṇāṃ dharmāṇāṃ satyam uttamam ||

	satyena pūjate sākṣī dharmaḥ satyena vardhate |

	tasmāt satyaṃ hi vaktavyaṃ sarvavarṇeṣu sākṣibhiḥ ||

	yasya vidvān hi vadataḥ kṣetrajño nātiśaṅkate |

	tasmān na devāḥ śreyāṃsaṃ loke 'smin puruṣaṃ viduḥ || iti |

brāhmaṇo vā brāhmaṇa ivety arthaḥ | evaṃ śiro vety atrāpi vāśabda upamānārtho 'vagantavyaḥ | yasya sākṣyaṃ vadataḥ sākṣiṇaḥ vidvān kṣetrajño natiśaṅkate, tasmāt śreyāṃsam asmin loke devā na vidur ity antyaślokasyārthaḥ | nārado 'pi |

	satyam eva paraṃ dānaṃ satyam eva paraṃ tapaḥ |

	satyam eva paro dharmo lokānām iti naḥ śrutiḥ ||

	satyaṃ devāḥ samāsena manuṣyās tv anṛtaṃ smṛtam |

	ihaiva tasya devatvaṃ yasya satye sthitā matiḥ ||

	nāsti satyāt paro dharmo nānṛtāt pātakaṃ param |

	sākṣidharme viśeṣeṇa satyam eva vaded ataḥ || iti |

vyāso 'pi |

	sākṣibhāve niyuktānāṃ devatā viyati sthitāḥ |

	pitaraś cāvalambante vitathākhyānaśaṅkayā ||

	satyavakyair vrajanty ūrdhvam adho yānty anyathākṛte |

	tasmāt satyaṃ pravaktavyaṃ bhavadbhiḥ sabhyasaṃnidhau || iti |

manur api |

	sākṣye 'nṛtaṃ vadan pāśair badhyate vāruṇair naraḥ |

	vivaśaḥ śatam ājātīs tasmāt sākṣī vaded ṛtam ||

	ātmaiva hy ātmanaḥ sākṣī gatir ātmā tathātmanaḥ |

	māvamaṃsthās tvam ātmānaṃ nṛṇāṃ sākṣiṇam uttamam ||

	manyante vai pāpakṛto na kascit pasyatīti naḥ |

	tāṃs tu devāḥ prapaśyanti yasyaivāntarapūruṣāḥ ||

	dyaur bhūmir āpo hṛdayaṃ candrārkāgniyamānilāḥ |

	rātriḥ saṃdhyā ca dharmaś ca vṛttajñāḥ sarvadehinām || iti |

śatam ājātīḥ satam yāvaj janmāni | nārado 'pi | 

	kuberādityavaruṇaśakravaivasvatādayaḥ |

	paśyanti lokapālāś ca nityaṃ divyena cakṣuṣā ||

tena vañcanāpi na sukarety abhiprāyaḥ | ucathyo 'pi | (?)

	yaḥ sākṣī kauṭasākṣyaṃ tu vivaded bhuvi nirbhayaḥ |

	ubhayoḥ sapta gotrāṇām ashastān nayati dhruvam ||

	saptajanmakṛtaṃ pāpaṃ srīre yat tu tiṣṭhati |

	gṛhṇāti tasya sarvasvaṃ yas tu sākṣyaṃ mṛṣā vadet || iti |

bṛhaspatir api |

	kūṭasabhyaḥ kūṭasākṣī brahmahā ca samāḥ smṛtāḥ |

	bhrūṇahā vittahā caiṣāṃ nādhikaḥ samudāhṛtaḥ ||

manur api |

	sākṣī dṛṣṭaśrutād anyad vibruvann āryasaṃsadi |

	avaṅ narakam abhyeti pretya svargāc ca hīyate ||

vasiṣṭho 'pi |

	atha ced anṛtaṃ brūyāt sarvato 'medhyabhakṣaṇam |

	mṛto narakam āyāti tiryag gacchet tv anantaram ||

amedhyabhakṣaṇayutaṃ narakaṃ mṛto gacchatīty arthaḥ | kātyāyano 'pi |

	kālapāśāvṛtagrīvaṃ mudgarāhativihvalam (?) |

	kruddhaḥ kaṇḍakinīṃ bhūmiṃ taṃ nayed yamakiṅkaraḥ ||

	asipatravanāghātaśalalyāliṅganāturāḥ |

	pūyaśoṇitasaṃpūrṇāṃ nadīṃ pāsyanti dāruṇām || iti |

kālapāśāvṛtagrīvaṃ kṛṣṇāyasapāsabaddhagrīvam | nārado 'pi |

	nirayeṣu ca te śaśvaj jihvām utkṛtya dāruṇāḥ |

	asibhiḥ śātayiṣyanti balino yamakiṅkarāḥ ||

	śūle matyān ivākṣipya krośantam aparāyanam |

	avākśirasam utkṣipya kṣepsyanty agnau hradeṣu ca ||

	lohayantrādipīḍābhiḥ kṣutpipāsāsuvihvalaḥ (?) |

	prakṣipyate tathā ghore narake saṃpratāpane || iti |

uśanāpi |

	lohagṛdhramukhotkhātalocanādrīkṛtānanāḥ |

	patiṣyanty andhatāmisre narake pāpamohitāḥ||

pitāmaho 'pi |

	gṛhāntataptasaṃdaṃśajihvātroṭanamūrchitam |

	kiṅkarāḥ pātayiṣyanti mahārauravaraurave ||

vyāso 'pi |

	badhyante vāruṇaiḥ pāśaiḥ sākṣiṇo 'nṛtavādinaḥ |

	ṣaṣṭiṃ varṣasahasrāṇi tiṣṭhanti narake dhruvam ||

	teṣāṃ varvaśate pūrṇe pāśa ekaḥ pramucyate |

	kāle 'tīte muktapāśaḥ tiryagyoniṣu jāyate || iti |

nārado 'pi |

	api cen narake kalpaṃ vaseyuḥ kūṭasākṣiṇaḥ |

	paravittaharā ye ca rājānaś cāpy adhārmikāḥ ||

	anubhūya ca duḥkhārtāḥ ciraṃ narakavedanām |

	ihāyāsyantyabhavyāsu gṛdhrakākādiyoniṣu || iti |

vasiṣṭho 'pi |

	sūkaro daśavarṣāṇi śatavarṣāṇi gardabhaḥ |

	śvā vai dvādaśavarṣāṇi bhāso varṣāṇi viṃśatiḥ ||

	krimikīṭapataṅgeṣu catvāriṃsat tathaiva ca |

	mṛgastu daśavarṣāṇi jāyate mānavaḥ smṛtaḥ ||

	mānuṣyaṃ tu yad āpnoti mūko 'ndhaś ca bhavet tu saḥ |

	dāridryaṃ tu bhavet tasya punar janmani janmani || iti |

vyāso 'pi |

	mānavo jāyate paścāt saṃparityaktabāndhavaḥ |

	paṅgvandhabadhiro mūkaḥ kuṣṭhī nagnaḥ pipāsitaḥ ||

	bubhukṣitaḥ śatrugṛhe bhikṣate bhāryayā saha |

	jñātvā tv anṛtato doṣān jñātvā satye ca sadguṇān ||

	śreyaskaram (?) ihāmutra satyaṃ sākṣye vaded ataḥ | iti |

evaṃ saṃbodhanam etair eva vacanaiḥ kāryam, na puruṣāntararacitaiḥ | yata āha nāradaḥ |

	paurāṇair dharmavacanaiḥ satyamāhātmyakīrtanaiḥ |

	anṛtasyāpavādaiś ca bhṛśam uttrāsayed api || iti |

ārṣaiḥ sastutikasatyavādavidhivacanaiḥ sākṣiṇāṃ protsāhanam, anṛtapratiṣedhavacanaiḥ duritāpūrvaphalasahitair atyarthaṃ bhīṣaṇam api kuryād ity arthaḥ |

**iti smṛticandrikāyāṃ sākṣyanuyojanavidhiḥ **

**atha sākṣyapraśnavidhiḥ**

tatra manuḥ |

	devabrāhmaṇasāṃnidhye sākṣyaṃ pṛcched ṛtaṃ dvijān |

	udaṅmukhān prāṅmukhān vā pūrvāhṇe vai śuciḥ śucīn ||

dvijān iti sākṣipuruṣopalakṣaṇārtham, upāttaviśeṣaṇatvāt | ata eva nāradaḥ |

	āhūya sākṣiṇaḥ pṛcchen niyamya śapathair bhṛśam |

	samastān viditācārān vijñātārthān pṛthak pṛthak ||

bhayāvahaiḥ śapathaiḥ satyaniṣṭhān kṛtvā pratyekaṃ pṛcched ity arthaḥ | te ca śapathās tena darśitāḥ |

	satyena śāpayed vipraṃ kṣatriyaṃ vāhanāyudhaiḥ |

	gobījakāñcanair vaisyaṃ śūdraṃ sarvais tu pātakaiḥ ||

satyādīṣṭavighātopadarśanena viprādīn, vakṣyamāṇāniṣṭāpattidarśanena śūdraṃ śāpayed ity arthaḥ | praśne tu viśeṣo manunā darśitaḥ |

	brūhīti brāhmaṇaṃ pṛcchet satyaṃ brūhīti pārthivam || iti |

evaṃ cānyathā bruvataḥ satyaṃ te naśyati, ato 'vadhārya brūhīti brāhmaṇe | kṣatriye tu anyathāvadatas tava vāhanāyudhāni viphalāni bhaviṣyanti, ato 'vadhārya satyaṃ brūhīti praśno 'vagantavyaḥ | vaiśye tu praśne viśeṣāsmṛteḥ gobījakāñcanair viyogaḥ syāt yady anyathā bhrūyā ity evaṃ śapathena niyamya yathākāmaṃ pṛcchet | śūdre tu praśnavākyaprakāro manunā prapañcitaḥ |

	brahmaghno ye smṛtā lokāḥ ye ca strībālaghātinaḥ |

	mitradruhaḥ kṛtaghansya te te syur vadato mṛṣā ||

	janmaprabhṛti yat kiṃcit puṇyaṃ bhadra tvayā kṛtam |

	tat te sarvaṃ śuno gacched yati brūyās tvam anyathā ||

	eko 'ham asmīty ātmānaṃ yas tvaṃ kalyāṇa manyase |

	nityaṃ sthitas te hṛdy eṣa puṇyapapekṣitā muniḥ ||

	yamo vaivasvato devo yas tavaiṣa hṛdi sthitaḥ |

	tena ced avivādas te mā gaṅgāṃ mā gukūn gamaḥ  ||

	nago muṇḍaḥ kapālena bhikṣārthī kṣutpipāsitaḥ |

	andhaḥ śatrugṛhaṃ gacchet yaḥ sākṣyam anṛtaṃ vadet ||

	avākchirās tamasy andhe kilbiṣī narakaṃ vrajet |

	yat praśnaṃ vitathaṃ brūyāt pṛṣṭaḥ san dharmaniścaye ||

	andho matsyān ivāśnāti sa naraḥ kaṇṭakaiḥ saha |

	yo bhāṣate 'rthavaikalyam apratyakṣaṃ sabhāṃ gataḥ ||

	yāvato bāndhavān yasmin hanti sākṣye 'nṛtaṃ vadan |

	tāvataḥ saṃkhyayā tasmin śṛṇu saumyānupūrvaśaḥ ||

	pañca paśvanṛte hanti daś hanti gavānṛte |

	śatam aśvānṛte hanti sahasraṃ puruṣānṛte ||

	hanti jātān anjātāṃś ca hiraṇyārthe 'nṛtaṃ vadan |

	sarvaṃ bhūmyanṛte hanti mā sma bhūmyanṛtaṃ vadīḥ ||

	apsu bhūmivad ity āhuḥ strīṇāṃ bhoge ca maithune |

	abjeṣu caiva ratneṣu sarveṣv aśmamayeṣu ca ||

	etān doṣān avekṣya tvaṃ sarvān anṛtabhāṣaṇe |

	yathāśrutaṃ yathādṛṣṭaṃ sarvam evāñjasā vada || iti |

kuruḥ kurukṣetram | añjasā śuddhena hṛdayena | atra kecit: "nagno muṇḍaḥ" ityādiślokatrayam apakṛṣyānuyojanavidhau niveśanīyam, anyathānanvayaḥ syād iti manyante | tadā "mā kurūn gamaḥ" ityabhidhanānantaraṃ "yāvato bāndhavān" ityādyabhidhātavyam ity agantavyam | ayaṃ ca śūdrapraśnavidhir anāpadi hīnavṛttyupajīvināṃ dvijānām api bhavati, teṣām alpaśapathena niyantum aśkyatvāt | ata eva manuḥ |

	gorakṣakān vāṇijakān tathā kārukuśīlavān |

	preṣyān vārduṣikāṃś caiva viprāñ chūdravad ācaret ||

	ye vyapetāḥ svakarmabhyaḥ parapiṇḍopajīvinaḥ |

	dvijatvam abhikāṃkṣanti tāṃś ca śūdravad ācaret ||

dvijatvam abhikāṃkṣantīti (?) vadann advijātīnām ambaṣṭādīnāṃ śūdravad eva praśnavidhiṃ darśayati |

**iti smṛticandrikāyāṃ sākṣyapraśnavidhiḥ**

**atha sākṣyavādavidhiḥ**

tatra kātyāyanaḥ:

	sabhāntasthais tu vaktavyaṃ sākxyaṃ nānyatra sākṣibhiḥ |

	sarvasākṣyeṣv ayaṃ dharmo hy anyatra sthāvareṣu tu ||

anyatra sthāvasyoparīty arthaḥ | tathā ca sa eva |

	arthasyopari vaktavyaṃ tayor api vinā kvacit |

	catuṣpadeṣv ayaṃ dharmo dvipadasthāvareṣu ca ||

tayoḥ pūrvoktasthānayoḥ | te sthāne vināpi kvacid vadharūpavivāde sākṣyaṃ vaktavyam ity arthaḥ | tathā ca sa eva |

	vadhe vet prāṇināṃ sākṣyaṃ vādayec chivasaṃnidhau |

	tadabhāve tu cihnasya tāny athaiva pravādayet ||

cihnasya sṛṅgādeḥ | sakṣyavādaprakāram āha vasiṣṭhaḥ |

	prāṅmukho 'svasthitaḥ sākṣī śapathaiḥ śāpatiaḥ svakaiḥ |

	hiraṇyaṃ gośakṛd darbhān tān saṃspṛśya vaded ṛtam ||

bṛhaspatir api |

	vihāyopanduṣṇīṣaṃ dakṣiṇaṃ pāṇim uddharet |

	hiraṇyagośakṛddarbhān samādāya ṛtaṃ vadet ||

dakṣiṇaṃ pāṇim uddharet prāvṛtaṃ vastraṃ yajñopavītavat kuryād ity arthaḥ | ṛtaṃ vaded ity asya kvacd viṣaye 'pavādam āha manuḥ |

	śūdraviṭkṣatraviprāṇāṃ yathokte tu bhaved vadhaḥ |

	tatra vaktavyam anṛtaṃ tad dhi satyād viśiṣyate ||

bṛhaspatir api |

	sakṛt pramādāparādhivipraṃ vyāpadi pīḍitam |

	bhaṭādibhir vidhyamānaṃ rakṣed uktvānṛtāny api ||

apiśabdād atrāpy anṛtoktyā kiṃcid pāpaṃ bhavatīti gamyate | ata eva prāyaścittam āha yājñavalkyaḥ |

	varṇināṃ hi vadho yatra tatra sākṣyam anṛtaṃ vadet |

	tatpāvanāya nirvāpyaḥ caruḥ sārasvato dvijaiḥ ||

manur api |

	vāgdevatyais tu carubhir yajeraṃs te sarasvatīm |

	anṛtasyainasas tatra kurvāṇāḥ niṣkṛtiṃ parām ||

	kūśmāṇḍair vātha juhuyāt ghṛtam agnau yathavidhi |

	udityṛcā vā vāruṇyā tṛcenābdevatena vā || iti |

viṣṇur api: "tatpāvanāya kūśmāṇḍībhir dvijo 'gnau juhuyāt | śūdraś caikāhikaṃ godaśakasya grāsaṃ dadyāt" iti | yat tv gautamenoktam, "nānṛtavacane doṣo jīvanaṃ cet tadadhīnam" iti, yad api vyāsena:

	na narmayuktaṃ vacanaṃ hinasti na strīṣu nityaṃ na vivāhakāle |

	prāṇātyaye sarvadhanāpahāre pañcānṛtāny āhur apātakāni ||

iti, tayor ayam arthaḥ: "sākṣidharme viśeṣeṇa" ityādibhir vacanair yad adhikapātakam uktam, tad atra nāstīti | anyatra asty eva | tathā ca gautamaḥ: "nāsamavetāḥ pṛṣṭāḥ prabrūyur avacane na doṣiṇaḥ syuḥ" iti | caśabdād anṛtavacane cety avagamya ity uktaṃ vyākhyātṛbhiḥ | asamavetapratiṣedhaḥ samavetānāṃ sākṣibhāva eva na sarvatra | ata āha vasiṣṭhaḥ |

	samavetais tu yad dṛṣṭaṃ vaktavyaṃ tu tathaiva tat |

	vibhinnenaiva yat kāryaṃ vaktavyaṃ tat pṛthak pṛthak ||

	bhinnakāle tu yat kāryaṃ jñātaṃ vā yatra sākṣibhiḥ |

	ekaikaṃ vādayet tatra vidhir eṣa prakīrtitaḥ || iti

atha sākṣivacoviṣayāṇi kānicit vacanāni likhyante | tatra kātyāyanaḥ |

	svabhāvoktaṃ vacas teṣāṃ grāhyaṃyad doṣavarjitam |

	ukte tu sākṣiṇo rājñā na praṣṭavyāḥ punaḥ punaḥ ||

	svabhāvenaiva yad brūyuḥ yad grāhyaṃ vyāvahārikam |

	ato yad anyad vibrūyur dharmārthaṃ yad apārthakam ||

nārado 'py apārtham āha |

	nirdiṣṭeṣv arthajāteṣu sākṣī cet sākṣya āgate |

	na brūyād akṣarasamaṃ na tan nigaditaṃ bhavet ||

sākṣya āgate sakṣyavādāvasare akṣarasamam akṣarānurūpaṃ pṛṣṭārtham iti yāvat | anenāpṛṣṭārthasamarpakam apārtham ity uktam | evaṃ pṛṣṭārthanyūnādhikārthaṃ ca vyartham, tathā ca sa eva |

	ūnam abhyadhikaṃ vārthaṃ (?) vibrūyur yatra sākṣiṇaḥ |

	tad apy anuktaṃ vijñeyam eṣa sākṣividhiḥ smṛtaḥ ||

yatra ṛṇādisthiraprāyavivādeṣv ity arthaḥ | tathā ca kātyāyanaḥ |

	ṛṇādiṣu vivādeṣu sthiraprāyeṣu niścitam |

	ūne vāpy adhike vārthe prokte sādhyaṃ na sidhyati ||

yāvat pratijñātārthasādhanārtham uddiṣṭaṃ sākṣivākyam ūnādhikaṃ cet saṃdehāpādakam eva , na punaḥ pratijñātārthaikadeśasādhanārtham uddiṣṭaṃ sākṣivākyam api tato nyūnādhikaṃ cet evam evāpramāṇam ity etasmād eva vacanād avagantavyam, sādhyaṃ na sidhyatīti sāmānyenābhidhānāt | asthirakarmasu punaḥ sidhyaty eva sādhyam ity āha sa eva |

	sādhyārthāṃśe 'pi gadite sākṣibhiḥ sakalaṃ bhavet |

	strīsaṃgrahe sāhase caurya yat sādhyaṃ parikalpitam ||

yat punaḥ tenoktam,

	ūnadhikaṃ tu yatra syāt tat sākṣyaṃ tatra varjayet |

	sākṣī tatra na daṇḍyaḥ syād abruvan daṇḍam arhati ||

tat sthirakarmaviṣayam | evaṃ nirdiṣṭārthaikadesavisaṃvāde 'pi viphalaṃ sākṣivacanam ity āha sa eva |

	deśaṃ kālaṃ dhanaṃ saṃkhyāṃ rūpaṃ jātyākṛtī vayaḥ |

	visaṃvaded yatra sākṣye tad anuktaṃ vidur budhāḥ ||

nārado 'pi |

	deśakālavayodravyapramāṇākṛtijātiṣu |

	yatra vipratipattiḥ syāt sākṣyaṃ tad api viplutam ||

evaṃ ca, ṛṇādau sthirakarmaṇi anyūnātiriktaṃ pṛṣṭārthasamarpakaṃ sākṣivacanaṃ pramāṇaṃ nānyad ity anusaṃdheyam | ata eva vyāsaḥ |

	kālākṛtivayodravyadesajātipramāṇataḥ |

	anyūnaṃ cen nigaditaṃ siddhaṃ sādhyam vinirdiśet ||

bṛhaspatir api |

	yatrāśeṣaḥ pratijñārthaḥ sākṣibhiḥ prativarṇitaḥ |

	sa jayī syād anyathā tu sadhyārthaṃ na samāpnuyāt ||

prativarṇitaḥ satyatveneti śeṣaḥ | tathā ca yājñavalkyaḥ |

	yasyocuḥ sākṣiṇaḥ satyāṃ pratijñāṃ sa jayī bhavet |

	anyathā vādino yasya dhruvas tasya parājayaḥ ||

sākṣiṇaḥ sarve yasya vādinaḥ prativādino vā pratijñāṃ sādhyoktiṃ satyāṃ ūcur ity arthaḥ | yasya punaḥ pratijñāṃ kecit sākṣiṇaḥ satyām ūcuḥ, kecit tv anyathā tatrāha manuḥ |

	bahutvaṃ parigṛhṇīyāt sākṣidvaidhe narādhipaḥ |

	sameṣu ca guṇōtkṛṣṭān guṇidvaidhe dvijottamān ||

nārado 'pi |

	sākṣivipratipattau tu pramāṇaṃ bahavo matāḥ |

	tatsāmye śucayo grāhyāḥ tatsāmye smṛtimattarāḥ ||

	smṛtimatsākṣisāmyaṃ tu vivāde yatra dṛśyate |

	sūkṣmatvāt sākṣidharmasya sākṣyaṃ vyāvartayet tataḥ || iti |

śucigrahaṇaṃ gṛhasthatvādiguṇavatām upalakṣaṇārtham | ata eva yājñavalkyaḥ |

	dvaidhe bahūnāṃ vacanaṃ sameṣu guṇināṃ tathā |

	guṇidvaidhe tu vacanaṃ grāhyaṃ ye guṇavattarāḥ ||

atra bṛhaspatiḥ |

	likhite sākṣivāde ca saṃdeho jāyate yadā |

	anumāne ca saṃbhrānte tatra daivaṃ viśodhanam ||

**iti smṛticandrikāyāṃ sākṣiviṣayāṇi **

**athānyāny api sākṣiviṣayāṇī kānicid vacanāni likhyante**

tatra yājñavalkyaḥ |

	na dadāti hi yat sākṣyaṃ jānann api narādhamaḥ |

	sa kūṭasākṣiṇāṃ pāpais tulyo daṇḍena caiva hi ||

yo vipratipannam arthaṃ paramārthato jānann api daurātmyāt sākṣyaṃ nāṅgīkaroti asau kūṭasākṣivat pāpī daṇḍyaś cety arthaḥ | nārado 'pi |

	śrāvayitvā tato 'nyebhyaḥ sākṣitvaṃ yo vinihnute |

	sa vineyo bhṛśataraṃ kūṭasākṣyadhiko hi saḥ ||

yadā pūrvam ahaṃ sākṣīti srāvitaḥ sākṣiṇām āgamanakāle ahaṃ na sākṣīty apalapati asāv atyarthaṃ daṇḍya ity arthaḥ | bṛhaspatir api |

	ahūto yas tu nāgacchet sākṣī rogavivarjitaḥ |

	ṛṇaṃ damaṃ ca dāpyaḥ syāt tripakṣāt paratas tu saḥ ||

vasiṣṭho 'pi |

	yaḥ sākṣī naiva nirdiṣṭo nāhūto naiva coditaḥ |

	brūyān mithyeti tathyaṃ vā daṇḍyaḥ so 'pi narādhamaḥ ||

kātyāyanaḥ |

	apṛṣṭaḥ sarvavacane pṛṣṭasyākathane tathā | 

	sākṣiṇaḥ saṃniroddhavyāḥ garhyā daṇḍyāś ca dharmataḥ ||

	vākpāruṣye chale vāde dāpyāḥ syus triśataṃ damam |

	ṛṇādivādeṣu dhanaṃ te syur dāpyā ṛṇaṃ tathā || iti |

dhanaṃ daṇḍadhanam | ta ity saranāmnā praśnasyottaram akathayanta eva pratyavamṛśyante, teṣām atyarthaṃ prakṛtatvāt | ata evāha sa eva |

	sākṣī sākṣyaṃ na ced brūyāt samadaṇḍaṃ vahed ṛṇam |

	ato 'nyeṣu vivādeṣu triśataṃ daṇḍam arhati ||

anyeṣu ṛṇādito 'nyeṣv ity arthaḥ (?) | tathā ca manuḥ |

	tripakṣād abruvan sākṣyam ṛṇādiṣu naro 'gadaḥ |

	tad ṛṇaṃ prāpnuyāt sarvaṃ dasabandhaṃ ca sarvataḥ ||

agadaḥ svasthaḥ, tad ṛṇaṃ sākṣirūpapramāṇasādhyaṃ dhanam, sarvaṃ savṛddhikaṃ prāpnuyāt dāpya ity arthaḥ | tathā ca yājñavalkyaḥ |

	abruvan hi naraḥ sākṣyam ṛṇaṃ sadaśabandhakam |

	rājñā sarvaṃ pradāpyaḥ syāc chaṭcatvāriṃśattame 'hani || (??)

daśabandhaśabdhena daśamoṃśa ucyate | sa ca daṇḍatvād rājñā grāhyam ity uktaṃ vyākhyātṛbhiḥ | atrādhamarṇena na kiṃcid dātavyam, tad deyam eva abruvan sākṣī dāpya iti pūrvavacanasya tātparyārthatvāt | na cābruvatā sākṣiṇā svena dattam adharmaṇato grāhyam, svāparādhena dattatvāt | ṣaṭcatvāriṃśattame 'hanīti grahaṇāt tato vārbruvan (?) na dāpya iti gamyate | ata eva kātyāyanaḥ |

	samyakkriyāparijñāne deyaḥ kālas tu sākṣiṇam |

	saṃdigdhaṃ yatra sākṣyaṃ tu sadyaḥ spaṣṭaṃ vivādayet ||

evaṃ ca yad uktaṃ tena,

	na kālaharaṇaṃ kāryaṃ rājñā sākṣiprabhāṣaṇe |

	mahān doṣo bhavet kālād dharmavyāvṛttilakṣaṇaḥ || 

iti, tat spaṣṭasākṣiviṣayam ity avagantavyam, saṃdigdhasākṣye kāladānavidhānāt | yaḥ punaḥ sākṣī praśnavākyaṃ śrāvitaḥ san vādakāle rāgadveṣāndho nāham atra sākṣī bhavamīti svasākṣitvam apalapati tasya daṇḍam āha yājñavalkyaḥ |

	yaḥ sākṣyām śrāvito 'nyebhyo nihnute tat tamovṛtaḥ |

	sa dāpyo 'ṣṭaguṇaṃ daṇḍaṃ brāhmaṇaṃ tu vivāsayet ||

vivādād ity anuṣajyate | tena vivādaparājayo daṇḍaḥ, tam aṣṭaguṇaṃ dāpya ity artho 'vagantavyaḥ | vivāsayed ity asya nagnīkaraṇaṃ gṛhabhaṅgaḥ, svarāṣṭrabahiṣkāro vārthaḥ | atra tu daṇḍāvivṛddhisāhacaryāt svarāṣṭrabahiṣkārarūpo 'rthaḥ pratyetavyaḥ | kātyāyanasmṛtyā sākṣyaṃ punar anyathā punar anyathā bruvāṇā api sākṣiṇo daṇḍyā ity āha |

	uktvānyathā bruvāṇāś ca daṇḍyāḥ syur vākchalānvitāḥ | iti |

gautamas tu prathamata eva "anyathā bruvāṇo garhyo daṇḍyś ca" ity āha | "mithyāvacane dāpyo daṇḍyas ca sākṣye" iti | yājñavalkyas tv evaṃvidhasākṣiṇo daṇḍe viśeṣam āha |

	pṛthak pṛthag daṇḍanīyāḥ kūṭakṛt sākṣiṇas tathā |

	vivādād dviguṇaṃ daṇḍaṃ vivāsyo brāhmaṇaḥ smṛtaḥ ||

kṛṭaṃ sākṣyaṃ kurvann iti kūṭakṛtaḥ mithyāvādina iti yāvat | te rājñā pṛthak pṛthag daṇḍanīyāḥ | vivādaparājayanibandhanadamāt dviguṇaṃ damam ity arthaḥ | vivāsyo brāhmaṇa ity aviśeṣeṇokte 'pi yatra kṣatriyādīnām alpadhanena dviguṇo damaḥ sampadyate, tatra brāhmaṇasya nagnīkaraṇarūpavivasanaṃ daṇḍaḥ | yatra tu bahudhanena kṣatriyādīnām, tatra svarāṣṭrabahiṣkārarūpavivāsanaṃ brāhmaṇasyeti mantavyam, daṇḍatāratamyasya doṣatāratamyānuvidhāyitvāt | ata eva manunānṛtabījanibandhanadoṣatāratamyānusāreṇa daṇḍavaicitryam uktam |

	lobhān mohād bhayān maitrāt kāmāt krodhāt tathaiva ca |

	ajñānād bālabhāvāc ca sākṣyaṃ vitatham ucyate ||

	teṣām anyatame sthāne yaḥ sākṣyam anṛtaṃ vadet |

	tasya daṇḍaviśeṣāṃs tu pravakṣyāmy anupūrvaśaḥ ||

	lobhāt sahasraṃ daṇḍyas tu mohāt pūrvaṃ tu sāhasam |

	bhayād vai madhyamo daṇḍo maitrāt pūrvaṃ caturguṇam ||

	kāmād daśaguṇaṃ pūrvaṃ krodhāt tu triguṇaṃ param |

	ajñānāt dve śate pūrṇe bāliśyāc chatam eva tu ||

	etān āhuḥ kauṭasākṣye proktān daṇḍān manīṣiṇaḥ || iti \

lobho 'rthapartavam | mohaḥ samyakpra**rthānavadhāraṇam | bhayam aniṣṭaprāptiśaṅkā | maitrī snehātisayaḥ | kāmo rativiṣayābhilāṣaḥ | krodho 'marṣaḥ | ajñānaṃ samakṣadarśanaśravaṇasamaya evānyathājñānam | bāliśyam aprāptabuddhisthairyam | atra lobhabhayamaitranimittānṛte tulyadoṣe vacobhaṅgyottamasāhasa uktaḥ | kāmato 'nṛte tu tato doṣabāhulyāt sārdhottamasāhasadvayam uktam | krodhanimitte punas tato 'pi doṣabāhulyād uttamasāhasatrikam uttamam | mohe tv alpadoṣatvāt prathamasāhasa uktaḥ | ajñāne tu tato 'lpadoṣatvāt kārṣāpaṇaśatadvitayam uktam | bāliśye punas tato 'py alpadoṣatvāt tadartham evoktam iti mantavyam | idaṃ ca daṇḍavaicitryaṃ brāhmaṇasyāpi kūṭasākṣiṇo jñeyam "etān āhuḥ kauṭasākṣye" (MDh 8.122) ity aviśeṣasmṛteḥ | 

	kauṭasākṣyaṃ tu kurvāṇāṃs trīn varṇān dhārmiko nṛpaḥ |

	pravāsayed daṇḍayitvā brāhmaṇaṃ tu vivāsayet || iti |

kauṭasākṣyāvṛttiviṣaye brāhmaṇasya viśeṣasmaraṇāc ca | kaḥ punar atra viśeṣaḥ | na tāvad daṇḍayitvā pravāsanaṃ kṣatriyādeḥ | brāhmaṇasya tu pravāsanamātram iti viseṣo yuktaḥ, sakṛt kṛte 'pi kauṭasākṣye brāhmaṇasya yājñavalkyena pravāsanavidhānāt abhyāse 'dhikadaṇḍānuktiprasakteḥ | ato yat kaiścid uktaṃ tusabdo brāhmaṇe dhanadaṇḍanivṛttyartha iti, tad apāstam | kathaṃ tarhi brāhmaṇe daṇḍaviśeṣa uktaḥ (?) | ucyate | pravāsaśabdenātra dantachandcchedanaṃ (?) jihvācchedo māraṇaṃ cocyate | vivāsaśabdena tu nagnīkaraṇādikam | tena daṇḍayitvety asyānuṣaṅge 'pi viśeṣoktir yuktā | pravāsanavivāsanāvāntarabhedād dantacchadaddhedādayo nagnīkaraṇādayaś ca kauṭasākṣyaviṣayānusāreṇābhyāsasaṃkhyāvivṛddhyanusāreṇa canusaṃdhātavyāḥ | anavadhāritahetuke kauṭasākṣye sakṛt kṛte "pṛthak pṛthak" ityadivacanokto yājñavalkīyo daṇḍaḥ, anyatra mānava iti cānusaṃdheyam | yat punar viṣṇunoktam "kūṭasākṣiṇāṃ sarvasvāpahāraḥ kāryaḥ" iti, tad bhūmyanṛtaviṣayam iti kaiścid uktam, śūdrādyasharmajātiviṣayaṃ vā draṣṭavyam | kūṛasākṣigrahaṇaṃ tannirdesakasyāpi pradarśanārtham | ata eva kātyāyanaḥ |

	yena kāryasya lobhena nirdiṣṭāḥ kūṭasākṣiṇaḥ |

	gṛhītvā tasya sarvasvaṃ kuryān nirviṣayaṃ tataḥ ||

nirviṣayaṃ svadeśān nirvāsanam | yena punaḥ nirdiṣṭasākṣiṇāṃ kūṭatvāyodyamaḥ kṛtaḥ sa hīno bhavatīty āha nāradaḥ |

	na pareṇa samuddiṣṭam upeyāt sākṣiṇaṃ rahaḥ |

	bhedayeta na cānyena hīyetaivaṃ samācaran ||

tena tathā carantaṃ hīnadaṇḍena daṇḍayed ity abhiprāyaḥ | evaṃ kūṭasākṣiṇaṃ tan nirdeśakaṃ daṇḍayitvā ca kūṭasākṣivacanān nirṇītaṃ kāryaṃ nivartanīyam | tathā ca manuḥ |

	yasmin yasmin vivāde tu kauṭasākṣyaṃ kṛtaṃ bhavet |

	tat tat kāryaṃ nivarteta kṛtaṃ cāpy akṛtaṃ bhavet ||

kasmin punaḥ kārye kauṭasākṣyaṃ bhavatīty apekṣite yājñavalkyaḥ |

	ukte 'pi sākṣibhiḥ sākṣye yady anye guṇavattarāḥ |

	dviguṇā vānyathā brūyuḥ kūṭāḥ syuḥ pūrvasākṣiṇaḥ ||

asyārthaḥ: yatrārthinā saṃnihitā asaṃnihitāś ca bahavaḥ sākṣiṇo nirdiṣṭāḥ, tatrāsaṃnihitānayane kleśam ālocya yadā saṃnihitair evālam ity aṅgīkṛtya tadvacanān nirṇītam arthinaḥ parājaya iti taṃ ca parājayaṃ kauṭasākṣyanibandhanam iti manyamāno 'rthī punaḥ pūrvam uddiṣṭān asaṃnihitān saṃnihitebhyo guṇavattarān dviguṇān vānīya vijayī bhavati, tadā pūrvasaṃnihitāḥ sākṣiṇaḥ kūṭāḥ syur iti | kātyāyano 'pi |

	yatra vai bhāvitaṃ kāryaṃ sākṣibhir vādinā bhavet |

	prativādī yadā tatra bhāvayet kāryam anyathā ||

	bahubhiś ca kulīnair vā pūrvāḥ syuḥ kūṭasākṣiṇaḥ | iti |

asyārthaḥ: arthinā nirdiṣṭeṣu sākṣiṣv arthipakṣānukūlam abhihitavatsu yadā pratyarthī saṃkhyayā guṇair vādhikān sākṣiṇaḥ pūrvoktaviparītaṃ vādayati, tadārthisākṣiṇaḥ kūṭāḥ syur iti | 

	<span style="text-decoration:underline;">nanu</span> ca ekasmin vyavahāre katham arthipratyarthinoḥ sākṣisaṃbhavaḥ, 

	na caikasmin vivāde tu kriyā syād vādinor dvayoḥ | (KSm 190)

iti pratiṣiddhatvāt | ata eva "yatra vai bhāvitam" ityādivacanasya punar bādhaviṣayatvam āśrīyate | tena na kaścid virodhaḥ | ekasya sākṣitvaviṣaye tu manur āha |

	yasya dṛśyeta saptāhād uktavākyasya sākṣiṇaḥ |

	rogo 'gnir jñātimaraṇam ṛṇaṃ dāpyo damaṃ ca saḥ ||

saptāhāvadhikaṃ daivikavyasanodbhāvenaikasya sākṣiṇaḥ parīkṣaṇaṃ kartavyam ity arthaḥ | etac ca parīkṣaṇaṃ dūtakādeḥ sākṣiṇaḥ kāryam, na punar guṇānvitasya nṛpādhyakṣyor vā, tatraikaikasyāpy anṛtasaṃbhāvanāsaṃbhavāt | ata eva vyāsaḥ |

	maṇimantrauṣadhibalāt pradattaṃ cāvidhānataḥ |

	visaṃvaded divyam api na tu sākṣī guṇānvitaḥ ||

ata eva bṛhaspatinā dūtakādeḥ nṛpādhyakṣayoḥ vyavadhānaṃ kṛtam |

	sūtako ghaṭikāgrāhī kāryamadhyagatas tathā |

	eka eva pramāṇaṃ syān nṛpo 'dhyakṣas tathaiva ca || iti |

ghaṭikāgrāhī gaṇakaḥ | itarau kātyāyanena darsitau |

	abhyantaras tu nikṣepe sākṣyam eko 'pi vācyate |

	arthinā prahitaḥ sākṣī bhavaty eko 'pi dūtakaḥ ||

**iti smṛticandrikāyāṃ sākṣiviṣayāṇi **

**sākṣiprakaraṇaṃ samāptam**

**athāsākṣipratyayāḥ** 

tatra nāradaḥ |

	asākṣipratyayās tv anye ṣaḍvivādāḥ prakīrtitāḥ |

	lakṣaṇāny eva sākṣitvam eṣām āhur manīṣiṇaḥ ||

agnidatvādivivādeṣūlkāhastatvādicihnāny eva sākṣikaryaṃkurvantīty arthaḥ | tathā ca sa eva |

	ulkāhasto 'gnido jñeyaḥ sastrapāṇis ca ghātukaḥ |

	keśākeśī gṛhītaś ca yugapatparadārikaḥ ||

	kuddālapāṇir vijñeyaḥ setubhettā samīpagaḥ |

	tathā kuṭhārapāṇis tu vanacchettā prakīrtitaḥ ||

	pratyagracihnair vijñeyo daṇḍapāruṣyakṛn naraḥ |

	asākṣipratyayā hy ete pāruṣye tu parīkṣaṇam || iti |

pratyagracihnaiḥ nūtanakṣatādibhiḥ | asākṣiprayayāḥ vināpi sākṣibhiś cihnair eva vigatasaṃśayāḥ, pāruṣye tu parīkṣaṇaṃ daṇḍapāruṣye kṛtrimacihnavivekāya parīkṣaṇaṃ kartavyam ity arthaḥ | tathā ca sa eva |

	kaś cit kṛtvātmanaś cihnaṃ dveṣāt param upadravet |

	yuktihetvarthasaṃbandhais tatra yuktaṃ parīkṣaṇam ||

tatra pāruṣya ity arthaḥ | 

	<span style="text-decoration:underline;">nanv</span> idam anarthakaṃ vacaḥ,

	talavad dṛśyate vyoma khadyto havyavāḍ iva |

	na talaṃ vidyate vyomni na khadyoto hutāśanaḥ ||

	tasmāt pratyakṣadṛṣṭe 'pi yuktam arthaṇ parīkṣitum |

	parīkṣya jñāpayann arthān adharmāt parihīyate ||

iti, ulkāhastādau sarvatra parīkṣaṇasya tenaiva vihitatvāt |

	<span style="text-decoration:underline;">satyam</span> | tatraivopāyavidhānārthaṃ parīkṣaṇam anūdyata ity adoṣaḥ | evaṃ cauryavivādo 'pi kācid asākṣipratyayo 'vagantavyaḥ | tathā va śaṅkhalikhitau: "keśākeśī saṅgrahaṇāt pāradārikaḥ ulkāhasto 'gnidaḥ śastrapāṇir ghatukaḥ loptrahastaś coraḥ" iti | loptram apahṛtaikadeśādiliṅgam, atrāpi parīkṣaṇaṃ kāryam | tathā ca nāradaḥ |

	yāty acoro 'pi coratvaṃ coraś cāyāty acoratām |

	acoraś coratāṃ prāpto māṇḍavyo vyavahārataḥ || iti |

ataḥ parīkṣaṇam āvaśyakam ity abhiprāyaḥ | ata eva bṛhaspatiḥ |

	likhite sākṣivāde ca saṃdeho yatra jāyate |

	anumāne ca saṃbhrānte tatra daivaṃ viśodhanam ||

anumānam ulkhāhastatvādiyuktiḥ |

	anumānaṃ vidur hetus tarkaś ceti manīṣiṇaḥ |

iti vyāsasmaraṇāt ||

**iti smṛticandrikāyām sākṣipratyayāḥ **

**atha divyanirūpaṇam**

tatra pitāmahaḥ |

	yasmin yasmin vivāde tu sākṣiṇāṃ nāsti saṃbhavaḥ |

	sāhaseṣu viśeṣeṇa tatra divyāni dāpayet ||

sākṣigrahaṇaṃ mānuṣapramāṇopalakṣaṇārtham | ata eva yājñavalkyaḥ |

	pramāṇaṃ likhitaṃ bhuktḥ sākṣiṇaś ceti kīrtitam |

	teṣām anyatamābhāve divyānyatamam ucyate ||

eṣām anyatamābhāva iti yuktyabhāvasyāpy upalakṣaṇārtham | ata eva nāradaḥ |

	yuktiṣv asamarthāsu śapathair eva nirṇayet |

	arthakālabalāpekṣam agnyambusukṛtādibhiḥ ||

arthāpekṣaṃ siṣādhayipitārthālpatvamahattvarūpam ity arthaḥ | tathā ca vyāsaḥ |

	arthānurūpāḥ śapathāḥ smṛtāḥ satyadhaṭādayaḥ || iti |

tatrārthālpatvānurūpāḥ satyādaya ity āha bṛhaspatiḥ |

	satyaṃ vāhaśastrāṇi gobījakanakāni ca |

	devabrāhmaṇapādāś ca putradāraśirāṃsi ca ||

	ete tu śapathāḥ proktāḥ svalpe 'rthe sukarāḥ sadā || iti |

svalpe 'rthe iti svalpapīḍāyā ap siṣādhayiṣitāyāḥ pradarśaṇārtham | ata eva sāmānyenoktaṃ nāradena |

	satyaṃ vāhanaśastrāṇi gobījakanakāni ca |

	devatāpitṛpādāś ca dattāni sukṛtāni ca |

	ity ete śapathāḥ proktāḥ manunā svalpakāraṇe || iti |

svalpakāraṇe svalpāparādha ity arthaḥ | sukṛtāni ceti caśabdenānye 'pi lokaprasiddhāḥ śapathāḥ saṃgṛhyante | ata eva śaṅkhalikhitau "iṣṭāpūrtapradānam anyāṃś ca śapathān kārayet" iti | yat punar nāradenoktam,

	kāraṇe mahati proktaṃ divyaṃ vādārthināṃ nṛṇām |

iti, yad api pitāmahena,

	mahāparādhe divyāni dāpayet pṛthivīpatiḥ |

iti, tat tulādidivyaviṣayam | yad āha yājñavalkyaḥ,

	tulāgnyāpo viṣaṃ kośo divyānīha viśuddhaye |

	mahābhiyogeṣv etāni śīrṣakasthe 'bhiyoktari || iti |

agniśabdena taptāyaḥpiṇḍas taptamāṣas taptaphālaṃ ca nirdisyate sāmānyenābhidhānāt | tena taptamāṣaphāle apy asmād eva vacanāt mahābhiyoge śīrṣakasthe cābhiyoktari vihite iti boddhavyam | śīrṣakaṃ vivādaparājayanibandhano daṇḍaḥ, vyavahāraśirasthānīyatvāt, tatra tiṣṭhatīti śīrṣakasthaḥ | etad uktaṃ bhavati "na mahābhiyogamātre tulādīni bhavanti, kiṃ tu yatraitasya jaye 'ham itthaṃ daṇḍya iti śarīradaṇḍam arthadaṇḍaṃ vā mithyābhiyogino vihitam abhiyoktā svakṛtābhiyogadārḍhyakhyāpanāyāṅgīkurute tatraiva, iti | ata eva nāradaḥ |

	śirovartī yadā na syāt tadā divyaṃ na dīyate | iti |

śirovartī yadā na syād abhiyoktety śeṣaḥ | tathā ca pitāmahaḥ |

	abhiyoktā śirasthāne divyeṣu parikalpyate |

	abhiyuktāya datavyaṃ divyaṃ srutinidarśanāt ||

divyaṃ dhaṭādipañcakeṣv anyatamam, "etāni" iti yājñavalkyena viśeṣitatvāt | ata eva nāradaḥ |

	yathāvidhānena sadā pañca divyāni dharmataḥ |

	dadad rājābhiyuktānāṃ pretya ceha ca nandati ||

anena abhiyoktṝṇām etāni divyāni bhavantīty arthād uktam | uktaṃ ca kātyāyanena |

	na kāścid abhiyoktāraṃ divyeṣu viniyojayet |

	abhiyuktāya dātavyaṃ divyaṃ divyaviśāradaiḥ ||

kaścit sabhāpatyādiḥ | divyaviśāradāḥ prāḍvivākādayaḥ | anenārthipratyarthinor anyatarecchayā divyāṅgīkāre nāyaṃ niyama ity arthād uktam | uktaṃ ca yājñavalkyena |

	rucyā vānyataraḥ kuryād itaro varatec chiraḥ | iti |

nāradenāpy uktam |

	abhiyoktā śirasthāne sarvatraiva prakalpitaḥ |

	icchayā tv itaraḥ kuryād itaro vartayec chiraḥ ||

sarvatra śirovati divyapañcaka ity arthaḥ | abhiyuktasya śirovartanam anapalāpadārḍhyakhyāpanārtham | ata eva etasya jaye 'ham itthaṃ daṇḍya ity apalāpino vihitadaṇḍāṅgīkaraḥ | tathā kvacid viṣaye na ko 'pi śiro vartayed ity āha sa eva |

	śiro'vasthāyini nare abhiyoktary upasthite |

	divyapradānam ucitam anyatra nṛpaśāsanāt ||

nṛpaśāsanāt nṛpājñayā tv aśirāṃsy api dhaṭādīni bhavanti | tathā ca sa eva |

	aśirāṃsi ca divyāni rājā bhṛtyeṣu dāpayet | iti |

yājñavalkyas tv aparādhaviśeṣe śiro'vasthānaniyamasyāpy apavādam āha |

	vināpi śīrṣakāt kuryāt nṛpadrohe 'tha pātake |

śīrṣakāt śīrṣakavartanād ity arthaḥ | tathā viṣṇuḥ: "rājadrohasāhaseṣu vinā śīrṣakavartanāt" iti | tulādīni niyojyānīti śeṣaḥ | tathā ca kātyāyanaḥ |

	pārthivaiḥ śaṅkitānāṃ tu tulādīni niyojayet |

	ātmaśuddhvidhāne ca na śiras tatra kalpayet ||

	lokāpavādaduṣṭānāṃ śaṅkitānāṃ ca sasyubhiḥ |

	tulādīni niyojyāni na śiras tatra vai bhṛguḥ || iti |

dasyubhiḥ saha vāsena śaṅkitānām ity arthaḥ | yat punas tenoktam,

	na śaṅkāsu śiraḥ kośe kalpayet tu kadācana |

iti, tac chaṅkābhiyoge kośasya ṛṇādāv apy aśiras tv aniyamārtham, kadācanety abhidhānāt | śaṅkābhiyoge ca kośo vyāsenābhihitaḥ |

	dhaṭo 'gnir viṣatoyaṃ ca pramāṇaṃ tu caturvidham |

	daivikasya prabhedo 'yaṃ kośaḥ śaṅkāsu pañcamaḥ ||

śaṅkāsv iti viśvāsādīnāṃ pradarśanārtham | ata eva kātyāyanaḥ |

	śaṅkāviśvāsasaṃdhāne vibhāge rikthināṃ sadā |

	kriyāsamūhakartṛtve kośam eva pradāpayet ||

pitāmaho 'pi |

	visrambhe sarvaśaṅkāsu saṃdhikārye tathaiva ca |

	eṣu kośaḥ pradātavyo nityaṃ cittaviśuddhaye ||

kośaḥ śirorahita iti śeṣaḥ | tathā ca sa eva |

	śiraḥsthāyivihīnāni divyāni parivarjayet |

	dhaṭādīni viṣāntāni kośa eko 'śirāḥ smṛtaḥ ||

śaṅkābhiyogādiviṣaya iti śeṣaḥ | mahātattvābhiyoge kośo 'pi śiraḥsthāyivihīno varjya eva | "śīrṣakasthe 'bhiyoktari" iti pañcadivyaśeṣatayā yājñavalkyenoktatvāt | mahātattvādiyogeṣv api rājaprāḍvivāketarasabhāyāṃ tu na dhaṭādidivyapañcake śiraḥkalpanam asti | 

	vāgdaṇḍo dhigdamaś caiva viprāyattāv ubhau smṛtau |

	arthadaṇḍavadhāv uktau rājāyattāv ubhāv api || iti |

rājaprāḍvivākasabhāyām eva daṇḍasy vyavahāraśiraḥsthānīyasyokteḥ | tataś ca,

	śiraḥsthāyivihīnāni divyāni parivarjayet |

ityādivacanaṃ rājaprāḍvivākasabhāviṣayam eveti mantavyam | evaṃ ca yat pitāmahena "mithyākriyā pūrvavāde" ity asyānyathākaranārtham uktam,

	abhiyuktāya dātavyaṃ divyaṃ śrutinidarśanāt |

iti, tad api rājaprāḍvivākasabhāviṣayam evety avagantavyam, na tadvyatiriktasabhāyām | ata eva "mithyākriyā pūrvavāde" iti vacanoktārthānatikrameṇa sabhair divyābhidhānaṃ kriyamāṇaṃ yuktam iti likhitādivad eva bhavatīti mantavyam | na ca,

	taṇḍulāś caiva kośaś ca śaṅkāsv etau niyojayet |

iti pitāmahavacane taṇḍulasāhacaryāc chaṅkāsv eva kośa iti śaṅkā kāryāḥ | "śīrṣakasthe" ityādipūrvoktayājñavalkyavacanavirodhāpatteḥ | taṇḍulasāhacaryaṃ tv alpābhiyoge 'pi kośo bhavatīti jñāpanārtham | ata eva nāradaḥ "kośam alpe pi dāpayet" iti | evaṃ ca "mahābhiyogeṣv etāni" iti yājñavalkyenokto niyamas tulādiviṣāntaviṣaya evety anusaṃdheyam | kośasyāpi niyame pūrvoktanāradavacanavirodhaḥ syāt | ata eva saṃgrahakāraḥ |

	dhaṭādīni viṣāntāni guruṣv artheṣu dāpayet | iti |

yat punas tenoktam,

	kośādīni punas trīṇi laghvartheṣu yathākramam |

iti, tadapahāra eva laghvarthaniyamakathanārtham, na punar apahnave 'pi (?), kośataṇḍulataptamāṣāṇāṃ gurvarthāpahnave vihitatvena laghvartheṣv eveti niyamāsaṃbhavāt | laghvartheṣv api śaṅkāsv eva taṇḍulāḥ 

	taṇḍulāś caiva kośaś ca śaṅkāsv etau niyojayet |

iti pitāmahasmaraṇāt | taptamāṣo 'pi laghvartheṣu śaṅkāyām eva,

	alpacauryādiśaṅkāyāṃ taptamāṣakam ādiśet |

iti tenaiva smṛtatvāt | phālam api kvacil laghvarthe pradātavyam | tathā ca bṛhaspatiḥ |

	gocarasya pradātavyaṃ sabhyaiḥ phālaṃ prayatnataḥ | iti |

evaṃ ca,

	mahābhiyogeṣv etāni śīrṣakasthe 'bhiyoktari |

iti niyamo 'gnāv ucyamāno 'yaḥpiṇḍāgniviṣayo na taptamāṣaphālāgniviṣaya ity avagantavyam | ata evāgnidivyānāṃ pṛthaṅnirdeśo bṛhaspatinā kṛtaḥ |

	dhaṭo 'gnir udakaṃ caiva viṣaṃ kośaś ca pañcamam |

	ṣaṣṭhaṃ ca taṇḍulāḥ proktaṃ saptamaṃ taptamāṣakam ||

	aṣṭamaṃ phālam ity uktaṃ navamaṃ dharmajaṃ bhavet |

	divyāny etāni sarvāṇi nirdiṣṭāni svayaṃbhuvā || iti |

dharmajaṃ tu mahābhiyogabahiṣkṛtatvāl laghvartheṣv eva niyatam iti mantavyam | yat tu pitāmahenoktam,

	hantṝṇāṃ yācamānānāṃ prāyaścittārthināṃ nṛṇām |

	saṃdigdhe 'rthe 'bhiśastānāṃ dharmādharmaparīkṣaṇam ||

tasyāyam arthaḥ | hiṃsādhanapātakādyabhiyogeṣv alpeṣv abhiśastānāṃ dharmajaṃ divyam iti ||

**iti smṛticandrikāyāṃ divyanirūpaṇam**

**athābhiyogālpatvamahattvajñānopayogīni kānicid vacanāni likhyante** 

tatra manuḥ |

	lokasaṃvyavahārārthaṃ yāḥ saṃjñāḥ prathitā bhuvi |

	tāmrarūpyasuvarṇānāṃ tāḥ pravakṣyāmy aśeṣataḥ ||

daṇḍadivyaśāstrārthavyāmohāpanupattaye (?) tāmrādīnāṃ parimāṇanibandhanāḥ saṃjñāḥ pradarśyanta ity arthaḥ | pratijñātārthaṃ darśayati |

	jālāntaragate bhānau yat sūkṣmaṃ dṛśyate rajaḥ |

	prathamaṃ tat pramāṇānāṃ trasareṇuṃ pracakṣate ||

	trasareṇavo 'ṣṭau vijñeyā likṣaikā parimāṇataḥ |

	tā rājasarṣapas tisras te trayo gaurasarṣapaḥ ||

	sarṣapāḥ ṣaḍyavo madhas triyavaṃ tv ekakṛṣṇalam |

	pañcakṛṣṇalako māṣaḥ te suvarṇas tu ṣoḍaśa ||

	palaṃ suvarṇāś catvāraḥ palāni dharaṇaṃ daśa |

	dve kṛṣṇale samadhṛte vijñeyo rūpyamāṣakaḥ ||

	te ṣōḍaśa syād dharaṇaṃ purāṇaṃ caiva rājatam |

	kārṣāpaṇas tu vijñeyas tāmrikaḥ kārṣikaḥ paṇaḥ ||

	dharaṇāni daśa jñeyaḥ śatamānas tu rājatam |

	catuḥsuvarṇako niṣko vijñeyas tu pramāṇataḥ || iti |

eteṣāṃ ślokānāṃ tātparyārthaḥ prātilomyenocyate | niṣkaśatamānaśabdāv ekapale rūpyadravye vartete | ata eva rūpyasaṃjñādhikāre,

	śatamānaṃ tu daśabhiḥ dharaṇaiḥ palam eva tu |

	niṣkaḥ suvarāś catvāraḥ,

iti yājñavalkyenoktam | paṇakārṣāpaṇasabdau palacaturthāṃśakarṣasya tāmradravyasya nāmadheyam | purāṇadharaṇaśabdau paladaśamāṃśasya rūpyadravyasya nāmanī | karṣacatvāriṃśattamāṃśasya rūpyadravyasya māpasaṃjñā | daśapalasya dharaṇasaṃjñā | sā ca rajatetaradravyaviṣaye veditavyā | rājatadharaṇasyālpaparimāṇatvāt palasaṃjñā sarvadravyaviṣaye 'vagantavyā, viśeṣāsmṛteḥ | suvarṇaśabdas tu kāñvanakarṣavacanaḥ "suvarṇavistau hemnokṣe" ity amarasaṃhena viśeṣitatvāt | akṣekarṣa ity arthaḥ "te ṣoḍaśākṣaḥ karṣo 'strī" iti tenaivoktatvāt |karṣaṣoḍaśabhāgasya māṣasaṃjñā | sā ca rūpyadravyād anyatra vijñeyā, rūpyamāṣakasya karṣacatvāriṃśattamāṃśatvāt | kṛṣṇalaśabdas tu kārṣāśītibhāgavācī, māṣapañcamāṃśatvāt | evaṃ sarṣapalikṣātrasareṇupadārtheṣv api dravyeyattā svayam ūhanīyā | "yavo madhyaḥ" ity atra madhyasabdaḥ ślokapūraṇārtha ity uktaṃ tadbhāṣye | trasareṇau padmarajaḥsaṃjñāpi purāṇe darśitā |

	aṣṭānāṃ paramāṇūnāṃ samavāyo yadā bhavet |

	trasareṇuḥ samākhyātas tat padmaraja ucyate || iti |

māṣaśabdaḥ kārṣāpaṇasya viṃśatitame bhāge vartata ity āha kātyāyanaḥ |

	māṣo viṃśatibhāgas tu jñeyaḥ kārṣāpaṇasya tu |

	kākaṇī tu caturbhāgā māṣakasya paṇasya ca ||

	pañcanadyāḥ pradeśe tu saṃjñeyaṃ vyāvahārikī || iti |

suvarṇaśabdo dvādasapalavācīty āha bṛhaspatiḥ |

	tāmrakarṣakṛtā mudrā vijñeyaḥ kāṣikaḥ paṇaḥ |

	sa eva cāṇḍikā proktā tāś catasras tu dhānakā ||

	tā dvādaśa suvarṇās tu dīnārākhyaḥ sa eva tu || iti |

kātyāyano 'pi |

	kārṣāpaṇo 'ṇḍikā jñeyā tāś catasras tu dhānakaḥ |

	te dvādaśa suvarṇās tu dīnāraś citrakaḥ smṛtaḥ || iti |

pale tu vikalpo yājñavalkyena darśitaḥ |

	palaṃ suvarṇāś catvāraḥ pañca vāpi prakīrtitam | iti |

rājato 'pi kārṣāpaṇo 'stīty āha nāradaḥ |

	kārṣāpaṇo dakṣiṇasyāṃ diśi raupyaḥ pravartate | iti |

vyāsas tu sauvarṇaniṣkasya pramāṇam āha |

	palāny aṣṭau suvarṇasya suvarṇāś ca caturdaśa |

	etan niṣkapramāṇaṃ tu vyāsena parikīrtitam || iti |

atra manūktapramāṇāntaramāxādiḥ divyadaṇḍaviṣaye deśavyavahāravirodhe 'pi grāhya eva | tathā ca bṛhaspatiḥ |

	saṃkhyā raśmirajomūlā manunā samudāhṛtā |

	kārṣāpaṇānto sā divye niyojyā vinaye tathā || iti |

kārṣāpaṇāntagrahaṇaṃ niṣkapramāṇe tu nāyaṃ niyama iti pratipādanārtham | tena niṣkāntareṇa divyaṃ kiṃcid uttaratrocyamānam aviruddham |

**iti smṛticandrikāyām abhiyogālapatvamattvajñānopayogīni **

**atha dhanaparimāṇato divyavyavasthā**

tatra kātyāyanaḥ |

	dattasyāpahnavo yatra pramāṇaṃ tatra kalpayet | iti |

apahnavo 'palāpaḥ | kathaṃ kalpayed ity apekṣite sa evāha |

	sarvaṃ dravyaprāmāṇaṃ (?) tu jñātvā hema prakalpayet |

	hemapramāṇayuktaṃ tu tadā divyaṃ niyojayet ||

	jñātvā saṃkhyāṃ suvarṇasya satanāśe viṣaṃ smṛtam |

	aśītes tu vināśe vai dadyāc caiva hutāśanam ||

	ṣaṣṭyā nāśe jalaṃ deyaṃ catvāriṃśati vai dhaṭam |

	viṃśaddasavināśe tu koṣapānaṃ vidhīyate ||

	pañcādhikasya vai nāśe tadarhārdhasya taṇḍulāḥ |

	tadarthārdhavināśe tu spṛśet putrādimastakam ||

	tadardhārthavināśe tu laukikyaś ca kriyāḥ smṛtāḥ || iti |

sarvatra vināśaśabdasyāpahnavārthatā pratyetavyā, "dattasyāpanavo yatra" ity upakrāntatvāt | viṃśaddaśavināśe triṃśadvināśe viṃśadnāśe vety arthaḥ | pañcabhyo 'dhikaḥ pañcādhikaḥ ṣaṭprabhṛtir (?) iti yāvat | tadardhārdhasya sārdhasuvarṇaprasṛter vināśe taṇḍulāḥ | tadardhārdhavināśe tv aṣṭāṃśonasuvarṇārdhaprasṛter vināśe taṇḍulāḥ | tadardhārdhavināśe tv aṣṭāṃśonasuvarṇārdhaprasṛter vināśe putradāraśiraḥsparśanam | tadardhārdhavināśe tu sārdhasaptakṛṣṇalaprasṛter vināśe tu dravyāṣṭaguṇavacanādayo laukikāḥ śapathāḥ | caśabdaḥ smārthaśabdānāṃ saṃgrahārthaḥ | ata eva viṣṇuḥ: "sarveṣv evārthajāteṣu mūlyaṃ kanakaṃ kalpayet tatra kṛṣṇalone śūdraṃ dūrvākaraṃ śāpayet, dvikṛṣṇalone tilakaram, trikṛṣṇalone rajatakaram, catuḥkṛṣṇalone suvarṇakaram, pañcakṛṣṇalone sīroddhṛtamahīkaram, dviguṇe 'rthe yathābhihitā samayakriyā vaiśyasya, triguṇe 'rthe rājanyasya, caturguṇe 'rthe brāhmaṇasya" iti |sīroddhṛtamahīkaraṃ lāṅgaloddhṛtahastam ity arthaḥ | ūnagrahaṇam adhike śāpavinivṛttyartham | śāpe tu viśeṣam āha manuḥ |

	satyena śāpayed vipraṃ kṣatriyaṃ vāhanāyudhaiḥ |

	gobījakāñcanair vaiśyaṃ śūdraṃ sarvais tu pātakaiḥ ||

asyārthaḥ: yady aham arthāpahnavī syāṃ tadā satyābhidhānadharmo mama niṣphalaḥ syād iti śapathakāriṇaṃ brāhmaṇaṃ vācayet | evaṃ kṣatriyādīn, satyābhidhānadharmo mama niṣphalaḥ syād ity asya sthāne vā hanāyudhāni mama niṣphalāni syur iti kṣatriye | gobījakāñcanāni niṣphalāni syur iti vaiśye | sarvāṇi pātakāni mama syur iti śūdre viśeṣa iti | pādasparśādīnāṃ viṣayaḥ smṛtyantare darśitaḥ |

	niṣke tu satyavacanaṃ dviniṣke pādalambhanam |

	ūnatrike tu puṣpaṃ syāt kośapānam ataḥ param ||

niṣkaśabdenātra kāñcanakarṣacaturthāṃśo mudrāmudritaḥ pratipādyate | tatrāpi kvacid deśe niṣkasya vyavahārāt | 

	<span style="text-decoration:underline;">nanu</span> manūkto māṣādiḥ divyādiviṣaye grahītavya iti niyamān na vyāvahārikaniṣkapratipādanaṃ yuktam |

	<span style="text-decoration:underline;">maivam</span>, niṣke manūktagrahaṇaniyamo nāstīty uktatvāt | kiṃ ca tatra manūktaniṣkasya rājatapalātmakasya mūlyaṃ kāñcanakārṣārdhād adhikaṃ bhavati | tatra satyavacanavidhau (?) "caturguṇe 'rthe brāhmaṇasya" iti viṣṇuvacanavirodhaḥ syāt | caturguṇasya hi kṛṣṇalapañcakasya karṣacaturthāṃśatvāt | tasmād vyāvahārikaniṣkāśrayeṇa satyavacanādivyavasthoketi mantavyam | pāriśeṣyād iṣṭāpūrtādisukṛtadānam, jātiśapathaviṣayād adhike dharmajadivyaviṣayād ūne dhane 'vagantavyam | dharmajasya tu viṣayam āha bṛhaspatiḥ |

	śate hṛte 'pahṇute ca dātavyaṃ dharmaśodhanam | iti |

kārṣāpaṇaśataprabhṛti nikṛṣṭasya, dviśataprabhṛti madhyamasya, catuḥśataprabhṛty uttamasya, dharmajaṃ divyaṃ bhavatīty arthaḥ |

	eṣā saṃkhyā nikṛṣṭānāṃ madhyānāṃ dviguṇā smṛtā |

	caturguṇottamānāṃ tu

iti tenaivābhidhānāt | kārṣāpaṇamūlyaṃ vyāvahārikaniṣkasyāśītitamo bhāgo bhavati | kṛṣṇalaṃ tu vyāvahārikaniṣkasya viṃśatitamo bhāgaḥ | suvarṇaḥ punar vyāvahārikaniṣkacatuṣkaṃ bhavati | evaṃ ca sarvadivyānāṃ vyāvahārikaniṣkato vyavasthaivaṃ veditavyā | catuḥśataniṣkaprabhṛti viṣam, viṃśatyuttaratriśataniṣkaprabhrty agniḥ, catvāriṃśaduttaradiviśataniṣkaprabhṛti jalam, ṣaṣṭyuttaraśataniṣkaprabhṛti dhaṭaḥ | viṃśatyuttaraśataniṣkaprabhṛti vā catvāriṃśanniṣkaprabhṛti vā caturviṃśatiniṣkaprabhṛti vā bhavati | ṣaṇṇiṣkaprabhṛti taṇḍulāḥ | pañcaniṣkaprabhṛty uttamasya dharmajaṃ divyam, triniṣkaprabhṛti taṇḍulāḥ | pañcaniṣkaprabhṛty uttamasya dharmajaṃ divyam, triniṣkaprabhṛty alpābhiyogavihitaḥ kośaḥ, kiṃcid ūnatriniṣkaprabhṛti puṣpam, sārdhadviniṣkaprabhṛti dharmajaṃ divyam, madhyamasya dviniṣkaprabhṛti devatāpratimāyāḥ pitur brāhmaṇasy pādasparśanam | sārdhaniṣkaprabhṛti putradāraśiraḥsparśanam | pādādhikaniṣkaprabhṛti nikṛṣṭasya madhyamaṃ divyam, niṣkaprabhṛtīṣṭāpūrtādisukṛtadānam, niṣkadasamāṃśacatuṣṭayaprabhṛti laukikāḥ śapathaḥ niṣkaviṃśatitamāṃśaprabhṛti jātiśapathāḥ | teṣu dūrvākaratvādidharmāḥ yathāviṣṇuvacanaṃ boddhavyāḥ | saiṣā vyavasthā dharmajetareṣāṃ dhaṭādīnāṃ na dhanāpahāraviṣaye kalpanīyā | prakārāntareṇa dhanāpahāraviṣaye teṣāṃ yato vyavasthām āha bṛhaspatiḥ |

	viṣaṃ sahasre 'pahṛte pādone ca hutāśanaḥ |

	tribhāgone ca salilam ardhe deyo dhaṭaḥ sadā ||

	catuḥśatābhiyoge tu dātavyas taptamāṣakaḥ |

	triśate (?) taṇḍulā deyāḥ kośaś caiva tadardhake ||

	śate hṛte 'pahnute ca dātavyaṃ dharmaśodhanam |

	gocarasya pradātavyaṃ sabhyaiḥ phālaṃ prayatnataḥ ||

	eṣā saṃkhyā nikṛṣṭānāṃ madhyānāṃ dviguṇā smṛtā |

	caturguṇottamānāṃ tu kalpanīyā parīkṣakaiḥ || iti |

atra mahābhiyoge niyatadhaṭasya pañcaśatādikārṣāpaṇāpahāre 'bhidhānāt tadādikārṣāpaṇasaṃbandhyabhiyogo mahābhiyogas tadādikonyūnakārṣāpaṇasaṃbandhī tv alpābhiyoga ity avagantavyam | ata eva saṃgrahakāraḥ |

	ṛṇaṃ vā yadi vā daṇḍaḥ prāyaścittam athāpi vā |

	yatra pañcaśatādiḥ syāt tat kāryaṃ guru kīrtyate ||

	yatrārabhya daśabhyas ev etāny ā saikacatuḥśatāt |

	kāryaṃ tal laghu nirdiṣṭaṃ smṛtitantraviśāradaiḥ || iti |

ā saikacuatḥśatād ā pañcaśatād ity arthaḥ | ṛṇam iti vivādāspadaṃ dhanam anāsthayoktam | adhanābhiyogamahattvālpatve tatra vihitadaṇḍadhanaprāyaścittapratyān(?)mānadhanayor anyatarasaṃkhyayā pratyetavye iti tātparyārthaḥ | yat tu yājñavalkyenoktam,

	nāsahasrād dharet phālaṃ na viṣaṃ na tulāṃ tathā |

iti, tac caritrādito madhyamapuruṣā ye bhavanti teṣāṃ pratiṣedhārtham | adhamānāṃ sahasrād arvāg apahāre 'pahnave vā mahābhiyogābhāvāt | evaṃ cottamānāṃ dvisahasrād arvāg alpābhiyogatvād dhaṭādipratiṣedho 'vagantavyaḥ | yat punaḥ pitāmahenoktam,

	sahasre tu dhaṭaṃ dadyāt sahasrārdhe tathāyasam |

	ardhasyārdhe tu salilaṃ tasyārdhe tu viṣaṃ smṛtam ||

iti, tat prāgdṭṣṭadoṣapuruṣaviṣayam | yad āha viṣṇuḥ: "prāgdṛṣṭadoṣaṃ svalpe 'py arthe divyānām anyatamam eva kārayet" iti | evaṃ cottamasyāpi prāgdṛṣṭadoṣasya sahasre taturguṇāt svalpe 'rthe dhaṭo bhavatīti pitāmahavacanasya tātparyārthaḥ pratyetavyaḥ | evaṃ nṛpadroheṣu mahāpātakābhiyoge ca svalpe 'py arthe divyāni bhavantīty āha yājñavalkyaḥ |

	nṛpārtheṣv abhiśāpe ca vahehuḥ śucayaḥ sadā | iti |

viṣṇur api: "atha samayakriyā rājadrohe sāhaseṣu yathākāmam" iti | samayakriyā dhaṛādidivyakaraṇam | tathā ca gobalīvardanyāyena dhaṭādikam evātrāha bṛhaspatiḥ |

	ete tu śapathāḥ proktāḥ svalpe 'rthe sukarāḥ sadā |

	sāhaseṣv abhiśāpeṣu divyāny āhur viśodhanam || iti |

evaṃ ca sāhasādau satyādayaḥ śapathāḥ kadācid api na bhavantīti mantavyam | apahāre 'pi vyāvahārikaniṣkasaṃkhyayā vyavasthā vyākhyāsyate:

	uttamasya puruṣasya pañcāśanniṣkaprabhṛti viṣam, niṣṅārdhādhikasaptatriṃśanniṣkaprabhṛty agniḥ, yavonasaptakṛṣṇalādhikatrayastriṃśanniṣkaprabhṛtu jalam, pañcaviṃśanniṣkaprabhṛti dhaṭaḥ, viṃśatiniṣkaprabhṛtitaptamāṣaḥ, pañcadaśaniṣkaprabhṛti taṇḍulāḥ, niṣkārdhādhikasaptaniṣkaprabhṛti kośaḥ, pañcaniṣkaprabhṛti dharmajaṃ divyam, govyakticatuṣṭayamprabhṛti pālam |

	madhyamasya tu puruṣasya pañcaviṃśatiniṣkaprabhṛti viṣam, sapādaniṣkonaviṃśatiniṣkaprabhṛty agniḥ, yavasahitatrayodaśakṛṣṇalādhikaṣoḍaśaniṣkaprabhṛti jalam, niṣkārdhādikadvādaśaniṣkaprabhṛti dhaṭaḥ, daśaniṣkaprabhṛti taptamāṣaḥ, niṣkārdhādhikasaptaniṣkaprabhṛti taṇḍulāh, niṣkapādonacaturniṣkaprabhṛti kośaḥ, sardhadviniṣkaprabhṛti dharmajaṃ divyam, govyaktidvayaprabhṛti phālam |

	nikṛṣṭasya tu puruṣasya sārdhadvādaśaniṣkaprabhṛti viṣam, sārdhasaptakṛṣṇalādhikanavatiniṣkaprabhṛty agniḥ, yavonasaptakṛṣṇalādhikāṣṭaniṣkaprabhṛti jalam, sapādaṣaṇṇiṣkaprabhṛti dhaṭaḥ, pañcaniṣkaprabhṛti taptamāṣaḥ, pādonacaturniṣkaprabhṛti taṇḍulāḥ, pādārdhonadviniṣkaprabhṛti kośaḥ, sapādaniṣkaprabhṛti dharmajaṃ divyam, ekagovyaktiprabhṛti phālam |

	prāgdṛṣṭadoṣāṇām uktāvadhibhyo 'lpadhane 'pi tat tad divyaṃ deyam | nṛpadrohābhiśāpasāhaseṣu ca tathaiva deyam | satyādipuṣpādiśapathānāṃ tu vyavasthāviśeṣasya atrādarśanād apahnava (?) iva vyavasthāstheyā, viṣṇuvacane smṛtyantaravacane cāpahnava iti viśeṣasmaraṇāc ceti ||

**iti smṛticandrikāyāṃ dhanaparimāṇato divyavyavasthā**

**atha vivādijātyādito vyavasthā**

tatra bṛhaspatiḥ |

	ṛṇādikeṣu kāryeṣu visaṃvāde parasparam |

	dravyasaṃkhyānvitā deyā puruṣāpekṣayā tathā ||

puruṣāpekṣayā vivādinor jātyādyapekṣayety arthaḥ | tatra jātyapekṣayā vyavasthām aha nāradaḥ |

	brāhmaṇasya dhaṭo deyaḥ kṣatriyasya hutāśanaḥ |

	vaiśyasya salilaṃ deyaṃ śūdrasya viṣam eva tu |

	sādhāraṇaḥ samastānāṃ kośaḥ prokto manīṣibhiḥ || iti |

anityā ceyaṃ vyavasthā | yad āha kātyāyanaḥ |

	sarveṣu sarvadivyaṃ vā viṣavarjaṃ dvijottame || iti |

liṅgasāmarthyābhāvavayobhyo 'pi vyavasthām āha nāradaḥ |

	klībāturān satyahīnān paritaś cārditān narān |

	bālavṛddhastryandhkāṃś ca parīkṣeta dhaṭe sadā ||

nityā tv iyaṃ vyavasthā, sadety abhidhānāt | dhaṛagrahaṇam agnyambyviṣāṇāṃ parisaṅkhyānārtham, na punaḥ kośāder api | yad āha sa eva |

	strīṇāṃ tu na viṣaṃ proktaṃ na cāpi salilaṃ smṛtam |

	dhaṭakośādibhis tāsām antas tattvaṃ vicārayet || iti |

dhaṭakośādibhir iti vadann agner api pratiṣedhaṃ darsayati | darśitaṃ ca sākṣād api tena |

	na majjanīyaṃ strībālaṃ dharmaśāstravicakṣaṇaiḥ |

	rogiṇo ye ca vṛddhāḥ syuḥ pumāṃso ye ca durbalāḥ ||

	sāhase 'py āgatān etān naiva toye nimajjayet |

	na cāpi hārayed agniṃ na viṣeṇa viśodhayet || iti |

yat punaḥ pitāmanenoktam,

	savratānāṃ kṛśāṅgānāṃ bālavṛddhatapasvinām |

	strīṇāṃ tu na bhaved divyaṃ yadi dharmas tv avekṣyate || 

iti, tad agnyambuviṣayam, dhaṭakośādīnām api pratiṣedhe pūrvoktavacanavirodhāt | evaṃ ca klībādīnām agnyambuviṣavarjyāni dvyāni bhavantīty anusaṃdheyam | tathā lohakārādīnām api na sarvāṇi divyāni bhavantīty āha kātyāyanaḥ |

	na lohaśilpinām agniṃ salilaṃ nāmbusevinām |

	mantrayogavidāṃ caiva viṣaṃ dadyāc ca na kvacit ||

	taṇḍulair na niyuñjīta prāṇinaṃ mikharogiṇam || iti |

pitāmaho 'pi |

	kuṣṭhināṃ varjayed agniṃ salilaṃ śvāsakāsinām |

	pittaśleṣmavatāṃ nityaṃ viṣaṃ tu parivarjayet ||

	madyapastrīvyasanināṃ kitavānāṃ tathaiva ca |

	kośaḥ prājñair na dātavyo ye ca nāstikavṛttayaḥ || iti |

nārado 'pi |

	mahāparādhe nirdharme kṛtaghne klībakutsite |

	nāstike dṛṣṭadoṣe ca kośadānaṃ vivarjayet ||

mahāparādhe pūrvasiddhamāhāparādhaśālinīty arthaḥ | evaṃ ca klībasya agnyādivat kośo 'pi varjya ity anusaṃdheyam | yat punaḥ katyāyanenoktam,

	mātāpitṛdvijagurubālastrīrājaghātinām |

	mahāpātakayuktānāṃ nāstikānāṃ viśeṣataḥ ||

	liṅgināṃ praśaṭhānāṃ tu mantrayogakriyāvidām |

	varṇasaṃkarajātānāṃ pāpābhyāsapravartinām ||

	eteṣv evābhiyogeṣu nindyeṣv eva ca yatnataḥ |

	divyaṃ prakalpayen naiva rājā dharmaparāyaṇaḥ || 

iti, tat teṣāṃ sākṣād divyakartṛtvaniṣedhārtham, na punar divyena parīkṣāyāḥ | yato 'nantaram evoktam tenaiva |

	etair eva niyuktānām sādhūnāṃ divyam arhati |

	necchanti sādhavo yatra tatra śodhyaḥ svakair naraiḥ || iti |

divyam arhati rājā kalpayitum iti śeṣaḥ | tathā ca sa eva |

	eṣu vādeṣu divyāni pratiṣiddhāni yatnataḥ |

	kārayet svajanais tāni nābhiśaptaṃ tyajen manuḥ ||

tyajet uktaprakāreṇa viśodhayed iti śeṣaḥ | yat punas tenoktam,

	aspṛśyadhanadāsānāṃ mlecchānāṃ pāpakāriṇām |

	prātilomyaprasūtānāṃ niścayo na tu rājani ||

	tat prasiddhāni divyāni saṃśaye teṣu nirdiśet ||

iti, tat tair niyuktasvajanālābhaviṣayam ity avagantavyam |

**iti smṛticandrikāyāṃ vivādijātyādito divyavyavasthā**

**athartuto dviyavyavasthā**

tatra pitāmahaḥ |

	dhaṭaḥ sarvartukaḥ prokto vāte vāti vivarjayet |

	agniḥ śiśirahemantavarṣāsu parikīrtitaḥ ||

	śaradgrīṣme tu salilaṃ hemante śiśire viṣam || iti |

dhaṭagrahaṇaṃ kośasyāpi pradarśanārtham | kośas tu sarvadā deyaḥ "tulā syāt sārvakālikaḥ" iti nāradasmaraṇāt | kośagrahaṇaṃ taṇḍulaprabhṛtīnāṃ pradarśanārtham ity uktaṃ tad vyākhyātṛbhiḥ | tenāgnyambuviṣāṇām evartuto vyavasthā | ata eva teṣām eva ṛtvantarapratiṣedhas tena darśitaḥ |

	na śīte toyasiddhiḥ syāt noṣṇakāle 'gniśodhanam |

	na prāvṛṣi viṣaṃ dadyāt pravāte tu tulāṃ nṛpaḥ || iti |

pravāte vātātiśaya ity arthaḥ | viṣṇur api: "na kuṣṭhyasamarthalohakārāṇām agnir deyaḥ, śaradgrīṣmayoś ca na kuṣṭhipaittikabrāhmaṇānāṃ viṣaṃ deyam, prāvṛṣi ca na śleṣmavyādhyarditānāṃ bhīrūṇāṃ śvāsakāsinām ambujīvināṃ codakam, hemantaśiśirayoś ca na nāstikebhyaḥ kośo deyaḥ vyādhimaraṇopaspṛṣṭe ca" iti | hemantagrahaṇaṃ puṣyamāsasya pratiṣedhārtham, na punar mārgaśīrṣasyāpi, tasya śītātiśayābhāvenodakadivyavirodhitvābhāvāt | atra pitāmahaḥ |

	caitro mārgaśirāś caiva vaiśākhaś ca tathaiva ca |

	ete sādhāraṇā māsā divyānām avirodhinaḥ || iti |

ata ete māsāḥ sarvadivyakālā bhavantīty arthaḥ ||

**iti smṛticandrikāyāṃ ṛtuto divyavyavasthā**

**atha divyadeśāḥ**

atra pitāmahaḥ |

	prāṅmukho niścalaḥ kāryaḥ śucau deśe dhaṭaḥ sadā |

	indrasthāne sabhāyāṃ vā rājadvāre catuṣpathe ||

indrasthānaṃ prakhyātadevatāyatanam, "sabhā rājakuladvāradevāyatanacatvare" it nāradasmaraṇāt | atra vyavasthām āha kātyāyanaḥ |

	indrasthāne 'bhiśastānāṃ mahāpātakināṃ nṛṇām |

	nṛpadrohapravṛttānāṃ rājadvāre prayojayet ||

	prātilomyaprasūtānāṃ divyaṃ deyaṃ catuṣpathe |

	ato 'nyeṣu tu kāryeṣu sabhāmadhye vidur budhāḥ || iti |

divyam iti sāmānyenābhidhānāt dhaṭasyaiveyaṃ deśavyavasthā, kiṃ tva anuktadeśaveśeṣāṇām anyeṣām apīty avagantavyam | vihitadeśādyanādare divyaprāmāṇyahānir bhavatīty āha sa eva |

	adeśakāladattāni bahirvāsakṛtāni ca |

	vyabhicāraṃ sadārtheṣu kurvantīha na saṃśayaḥ ||

vāsaḥ nivāsaḥ janasthānam, tasmād bahiḥ nirjanapradeśa iti yāvat | anena janasamakṣaṃ eva divyāni deyānīty arthād uktam | uktaṃ ca pitāmahena |

	pratyakṣaṃ dāpayed divyaṃ rājā vādhikṛto 'pi vā |

	brāhmaṇānāṃ śrutavatāṃ prakṛtīnāṃ tathaiva ca ||

adhikṛtaḥ prāḍvivākaḥ |

**iti smṛticandrikāyāṃ divyadeśāḥ**

**atha dhaṭanirmāṇavidhiḥ** 

tatra nāradaḥ |

	khādiraṃ kārayet tatra nirvraṇaṃ śuklavarjitam |

	śiṃśupāṃ tadalābhe tu sālaṃ vā koṭarair vinā ||

	añjanas tindukīsāraṃ nimiśo raktacandanam |

	evaṃvidhāni kāṣṭhāni dhaṛārthaṃ parikalpayet || iti |

evaṃvidhānīti vadan pūrvoktānām alābhe yajñiyaṃ vṛkṣāntaram api bhavatīti darśayati | darśitaṃ ca pitāmahena |

	chitvā tu yajñiyaṃ vṛkṣaṃ vidhivan mantrapūrvakam |

	praṇamya lokapālebhyas tulā kāryā manīṣibhiḥ ||

	mantras somyo vānaspatyacchedane japya eva tu || iti |

saumyavānaspatyayor vikalpaḥ tulyakāryatvād iti kaiścid uktam | tulāgrahaṇaṃ tatparikarasyāpi pradarśanārtham, tena pādastambhādyartham api vṛkṣacchedanaṃ kāryam | ata eva saparikarāyās tulāyāḥ pramāṇam uktaṃ tenaiva |

	caturhastā tulā kāryā pādau kāryau tathāvidhau |

	antaraṃ tulayor hastau bhaved adhyartha eva vā ||

pādau tulādhārakāṣṭhādhārārthau stambhau, tathāvidhau caturhastapramāṇāv ity arthaḥ | etac ca pādayoḥ pramāṇaṃ nikhananīyahastadvayād uparitanabhāgasya veditavyam | ato nikhananīyabhāgena saha ṣaḍḍhastau bhavataḥ | tathā ca vyāsaḥ |

	hastadvayaṃ nikheyaṃ tu proktaṃ muṇḍakayor dvayoḥ |

	ṣaḍḍhastaṃ tu tayoḥ proktaṃ pramāṇaṃ parimāṇataḥ ||

akṣasya tu pramāṇaṃ pādayor antarālābhidhānenaivārthasiddham iti na pṛthag uktam | tena pādastambhamastakadeśāt bahir aniḥsṛto yathā bhavati tathā hastadvayāt sārdhahastād vābhyadhiko 'kṣaḥ kārya ity avagantavyam | hastaḥ punaś caturviṃśatyaṅgula iti smṛtyantare darśitaḥ |

	tiryagyavodarāṇy aṣṭāv ūrdhvā vā vrīhayas trayaḥ |

	pramāṇam aṅgulasyoktaṃ vitastir dvādaśāṅgulā ||

	hasto vitastidvitayam | iti |

yāvati tu sthaulye kṛte dārḍhyaṃ bhavati tāvat sthaulyaṃ tulādīnāṃ kāryam, viśeṣāsmṛteḥ(?) | ācārād vā viśeṣaḥ sthaulye veditavyaḥ | tulāyāṃ tv apare viśeṣāḥ pitāmahena darśitāḥ |

	caturaśrā tulā kāryā dṛḍhā ṛjvī tathaiva ca |

	kaṭakāni ca deyāni triṣu sthāneṣ yatnataḥ ||

kaṭakāni lohavalayāni | triṣu sthāneṣu upāntayor madhye ca | kaṭakānīty ayomayānām anyeṣām apy upalakṣaṇārtham, tenopāntayor āyasakīlakau śikyapāśadhāraṇārthāvipuvad (?) vakrāgrau karkaṭakaśṛṅgasaṃnibhau deyau | madhye tv āyasapāśo 'kṣakāṣṭhe tulāyojanārtho deyaḥ | tathā ca nāradaḥ |

	caturaśrā sthitisthānair dhaṭakarkaṭakādibhiḥ | iti |

dhaṭaśabdenātra tulāmadhyasaṃbandhī pāśo lakṣyate | karkaṭakaśabdenātra upāntyakīlakau sādṛśyād ucyete | tenāyam arthaḥ: ayomayaiḥ pāśaprabhṛtibhiḥ sthitihetubhis tulāyāṃ bhavitavyam iti | ādiśabdenākṣamadhye 'py ekena karkaṭakena bhavitavyam iti darśayati | tathā stambhādisthāpanaprakāro 'pi tena darśitaḥ |

	dakṣiṇottarasaṃsthānāv ubhāv ekāgra (katra) saṃyatau |

	antau kṛtvā same deśe tayoḥ saṃsthāpayet tulām ||

asyārthaḥ: samāyāṃ bhūmau dakṣiṇottarabhāvena sthitayoḥ pādastambhayor ubhāv antau ekatra akṣakāṣṭhe saṃghāṭitau kṛtvā tayoḥ ghaṭakākṣakāṣṭhamadhye tulāṃ sthapayed iti | sthāpanaṃ ca tatra kathaṃ kāryam ity apekṣite sa evāha |

	āyasena tu pāśena madhye saṃgṛhya dharmavit |

	yojayet tu susaṃyuktāṃ tulāṃ prāgaparāyatām (?) ||

prāgaparāyatāṃ pūrvapaścimadīrghām ity arthaḥ | prāgagratā ca kāryety āha pitāmaḥaḥ |

	prāṅmukho niścalaḥ kāryaḥ śucau deśe dhaṭaḥ sadā | iti |

niścalatvasidhyartham āha nāradaḥ |

	hastadvayaṃ nikheyaṃ tu pādayor ubhayos tathā | iti |

tatheti vadan anyad api kiṃcid dhaṭāṅgabhūtaṃ toraṇādikaṃ kāryam iti darśayati | darśitaṃ ca pitāmahena |

	toraṇe tu tathā kārye pārśvayor ubhayor api |

	dhaṭād uccarate syātāṃ nityaṃ daśabhir aṅgulaiḥ ||

	avalambau ca kartavyau toraṇābhyām adhomukhau |

	mṛnmayau sūtrasaṃbaddhau dhaṭamastakacumbakau ||

	dhaṭaṃ tu kāreyan nityaṃ patākādhvajaśobhitam |

	viślām ucchritāṃ śubhrāṃ dhaṭaśālāṃ tu kārayet ||

	yatrastho nopahanyeta bahiś caṇḍālavāyasaiḥ |

	tatraiva lokapālādīn sarvadikṣū niveśayet ||

	trisaṃdhyaṃ pūjayec cainān gandhamālyānulepanaiḥ |

	kavāṭabījasaṃyuktāṃ paricārakarakṣitām ||

	mṛtpānīyāgnisaṃyuktām aśūnyāṃ kārayen nṛpaḥ || iti |

atra śālāracanādikaṃ dhaṭadhāraṇaprayuktam eva notpattiprayuktam iti, dhāraṇānicchāyām ananuṣṭheyam eveti kaiś cid uktam ||

**iti smṛticandrikāyāṃ dhaṭanirmāṇavidhiḥ **

**atha sarvadivyasādhāraṇavidhiḥ**

tatra bṛhaspatiḥ |

	snehāt krodhāl lobhato vā bhedam āyānti sākṣiṇaḥ |

	vidhidattasya divyasya na bhedo jāyate kvacit ||

ato divyaṃ vidhivad deyam ity abhiprāyaḥ | vidhiś ca pitāmahena darśitaḥ |

	divyeṣu sarvakāryāṇi prāḍvivākaḥ samācaret |

	adhvareṣu yathādhvaryuḥ sopavāso nṛpājñayā ||

sarvakāryāṇi sādhāraṇāny asādhāraṇāni cety arthaḥ | tatra sādhāraṇāni tenaiva darśitāni |

	tata āvāhayed devān vidhinānena dharmavit | iti |

anena vakṣyamāṇenety arthaḥ | tam eva vidhiṃ darśayati |

	prāṅmukhaḥ prāñjalir bhūtvā prāḍvivākas tato vadet |

	ehy ehi bhavan dharma asmin divye samāviśa |

	sahito lokapālaiś ca vasvāityamarudgaṇaiḥ || iti |

tataḥ divyopakalpanānantaram ity arthaḥ, asmin divya iti mantraliṅgāt,

	āvāhya tu dhaṭe dharmaṃ paścād aṅgāni vinyaset |

iti tenaivābhidhānāc ca | dhaṭagrahaṇam upakalpitadivyopalakṣaṇārtham, sarvadivyeṣudharmāvānasyāṅgavinyāsasya ca vakṣyamāṇatvāt | aṅgāni vinyased ity asyārthaḥ tenaiva darśitaḥ |

	indraṃ pūrve tu saṃsthāpya preteśaṃ dakṣiṇe tathā |

	varuṇaṃ paścime bhāge kuberaṃ cottare tathā ||

	agnyādilokapālāṃś ca koṇabhāgeṣu vinyaset |

	indraḥ pīto yamaḥ śyāmo varuṇaḥ sphaṭikaprabhaḥ ||

	kuberas tu suvarṇābhaḥ hy agniś cāpi suvarṇabhaḥ |

	tathaiva niṛtiḥ śyāmo vāyur dhūmraḥ praśasyate ||

	īśānas tu bhaved rakta evaṃ dhyāyet kramādimān |

	indrasya dakṣiṇe pārśve vasūn āvāhayed budhaḥ ||

	dharo dhruvas tathā soma āpaś caivānilo 'nalaḥ |

	pratyūpaś ca prabhāsaś ca vasavo 'ṣṭau prakīrtitāḥ ||

	deveśeśānayor madhya ādityānāṃ tathāyanam |

	dhātāryamā ca mitraś ca varuṇo 'ṃśur bhagas tathā ||

	indro vivasvān pūṣā ca parjanyo daśamaḥ smṛtaḥ |

	tatas tvaṣṭā tato viṣṇur ajaghanyo jaghanyajaḥ ||

	ity ete dvādaśādityā nāmabhiḥ parikīrtitāḥ |

	agneḥ paścimabhāge tu rudrāṇām ayanaṃ viduḥ ||

	vīrabhadraś ca śambhuś ca giriśaś ca mahāyaśāḥ |

	ajaikapādahirbudhnyaḥ pinākī cāparājitaḥ ||

	bhuvanādhīśvaraś caiva kapālī ca viśāṃpatiḥ|

	sthāṇur bhagaś ca bhagavān rudrāś tv ekādaśa smṛtāḥ ||

	preteśarakṣomadhye ca mātṛsthānaṃ prakalpayet |

	brāhmī māheśvarī caiva kaumārī vaiṣṇavī tathā ||

	vārāhī caiva māhendrī cāmuṇḍā gaṇasaṃyutā |

	nirṛter uttare bhāge gaṇeśāyatanaṃ viduḥ ||

	varuṇasyottare bhāge marutāṃ sthānam ucyate |

	gaganasparśano vāyur anilo mārutas tathā ||

	prāṇaḥ prāṇeśajīvau ca maruto 'ṣṭau prakīrtitāḥ |

	dhaṭasyottarabhāge tu durgām āvāhayed budhaḥ || iti |

atrāpi pūrvavad dhaṭagrahaṇam upakalpitadivyopalakṣaṇārtham | evaṃ yathāsthānam āvāhitānāṃ devānāṃ pūjanaṃ kuryāt | tathā ca sa eva |

	etāsāṃ devatānāṃ tu svanāmnā pūjanaṃ viduḥ | iti |

tatra ca kramam āha sa eva |

	bhūṣāvasānaṃ dharmāya datvā cārghyādikaṃ kramāt |

	ardhyādi paścād aṅgānāṃ (?) bhūṣāntam upakalpayet ||

aṅgīnām indrādidurgāntānām ity arthaḥ | teṣām ardhyādyupakalpanaṃ padārthānusamayena kāryam, na kāṇḍānasamayena, tathātve prayogavacanāvagatasahatvabādhāpatteḥ | durgāyau bhūṣaṇaṃ datvā dharmasyendrādidurgāntānāṃ ca gandhādiparicaryāṃ pūrvavat kuryāt | tathā ca sa eva |

	gandhādikāṃ nivedyāntāṃ paricaryāṃ kalpayet | iti |

tataś catasṛṣu dikṣu caturbhir homaḥ kartavyaḥ | tathā ca sa eva |

	caturdikṣu tathā homaḥ kartavyo vedapāragaiḥ |

	ājyena haviṣā caiva samidbhir homasādhanaiḥ ||

	sāvitryā praṇavenātha svāhāntenaiva homayet || iti |

laukikam agniṃ caturdiṣu pratiṣṭhāpyaikaikasyāṃ diśy ekaikaḥ ṛtvik samidājyacarūn pratyekam aṣṭottaraśataṃ tatsavitur iti mantreṇobhayataḥ praṇavena svāhākārāntena juhuyād ity arthaḥ | yady apy atra saṃkhyā noktā, tathāpi,

	anuktasaṃkhyā yatra syāc chatam aṣṭottaraṃsmṛtam|

iti smṛtyantarāt siddhety avadheyam | etat sarvaṃ pūrvāhṇe kartavyaṃ tasya pradhānakālatvāt | tathā ca nāradaḥ |

	ahorātroṣite snāte ārdravāsasi mānave |

	pūrvāhṇe sarvadivyānāṃ pradānam anukīrtitam ||

yat tu yājñavalkyenoktam,

	sacelasnātam āhūya sūryodaya upoṣitam |

	kārayet sarvadivyāni nṛpabrāhmaṇasaṃnidhau ||

iti, tatra sūryodayapadena pūrvāhṇa eva vacobhaṅgyā vihita ity avagantavyam | pūrvāhṇaś cādityavārānvita eva grāhyaḥ śiṣṭācārabalāt | homād anantaraṃ pitāmahaḥ |

	yaṃ cārtham abhiyuktaḥ syāl likhitvā taṃ tu patrake |

	mantreṇānena sahitaṃ tat kāryaṃ tu śirogatam ||

anena vakṣyamāṇenety arthaḥ | tam eva mantraṃ darsayati |

	ādityacandrāv anilo 'nalaś ca dyaur bhūmir āpo hṛdayaṃ yamaś ca |

	ahaś ca rātriś ca ubhe ca saṃdhye dharmaś ca jānāti narasya vṛttam || iti |

ayaṃ ca vidhiḥ sarvadivyasādhāraṇa ity āha sa eva |

	imaṃ mantravidhiṃ kṛtsnaṃ sarvadivyeṣu yojayet |

	imaṃ mantravidhiṃ kṛtsnaṃ sarvadivyeṣu yojayet |

	āvāhanaṃ ca devānāṃ tathaiva parikīrtitam ||

dharmāvāhanādi śodhyaśirasi patrāropaṇāntaṃ sarvadivyeṣu kartavyam ity arthaḥ | tathā sarvadivyeṣu prayogāvasāne ṛtvigādibhyo dakṣiṇāṃ tuṣṭikarīṃ dadyāt | tathā ca sa eva |

	ṛtvikpurohitācāryān dakṣiṇābhiś ca toṣayet || iti |

**iti smṛticandrikāyāṃ sarvadivyasādhāraṇavidhiḥ **

**atha dhaṭāropaṇavidhiḥ**

tatra nāradaḥ |

	śikyadvayaṃ samāsajya dhaṭakarkaṭayor dṛḍham |

	ekatra śikye puruṣam anyatra tulayec chilām ||

vidhivan nirmitadhaṭakarkaṭakadvaye śikyadvayapāśau samāsajyety arthaḥ | śilāgrahaṇaṃ mṛdāder upalakṣaṇārtham | ata eva pitāmahaḥ |

	śikyadvayaṃ samāsajya pārśvayor ubhayor api |

	prāgagrān kalpayed darbhān śikyayor ubhyor api ||

	paścime tolayet kartṝn anyasmin mṛttikāṃ śubhām |

	iṣṭakābhasmapāṣāṇakapālāsthivivarjitām || iti |

iṣṭakāpāṣāṇayor mṛdā saha samuccayo nivāryate na tu vikalpaḥ, tayor api vihitatvāt | tathā ca nāradaḥ |

	piṭakaṃ pūrayet tasminn iṣṭakāgrāvapāṃsubhiḥ | iti |

iṣṭakābhiḥ grāvabhiḥ pāṃsubhir vety arthaḥ | māṣair vā piṭakaṃ pūrayet, "māṣarāśim athāpi vā" iti smṛtyantaravacanāt | evaṃ ca śilāmṛttikeṣṭakāgrāvapāṃsumāṣāṇāṃ pratimānatve vikalpo veditavyaḥ | ata eva nāradenoktam |

	mṛtpiṇḍam abhiśastaṃ ca tulāyāṃ dhārayet samam |

	dhārayed uttare pārśve puruṣaṃ dakṣiṇe śilām || iti |

uttare pārśva ity etad dakṣiṇodagāyatatvena nirmitatulāviṣayam | yady api tathā nirmāṇaṃ pūrvam anupadiṣṭam, tathāpy asmād eva vacanāt pūrvāparasaṃsthānau pādastanbhau kṛtvodagagrā tulā kadācit kāryety arthāt siddham iti na kaścid virodhaḥ | tulāṃ dhārayed vaṇigādīnām anyatama iti śeṣaḥ | tathā ca viṣṇuḥ: "tāṃ ca vaṇiksuvarṇakārakāṃsyakārāṇām anyatamo bibhṛyāt" iti | tāṃ tulām ity arthaḥ | anyatamena dhṛtāyāḥ samatānirīkṣaṇārthaṃ rājñā te sarve niyoktavyāḥ | tathā ca pitāmahaḥ |

	parīkṣakā niyoktavyāḥ tulāmānaviśāradāḥ |

	vaṇijo hemakārāś ca kāṃsyakārās tathaiva ca ||

niyuktāś ca samatām nirīkṣeran | tathā ca nāradaḥ |

	suvarṇakārā vaṇijaḥ kusalāḥ kāṃsyakarakāḥ |

	tāṃ tulām anvavekṣeran tulādhāraṇakovidāḥ ||

nrīkṣakān pratyāha pitāmahaḥ |

	kāryaḥ parīkṣakair nityam avalambasamo dhaṭaḥ |

	udakaṃ ca pradātavyaṃ dhaṭasyopari paṇḍitaiḥ ||

	yasmin na plavate toyaṃ sa vijñeyaḥ samo dhaṭaḥ || iti |

toraṇayor lambamānau mṛṇmayāv avalambau tayoḥ saṃbandhaḥ kaṭakadvayoparibhāgena samo yasya so 'valambasamo dhaṭaḥ | tathā ca nāradaḥ |

	prathamārohaṇe grāhyaṃ pramāṇaṃ nipuṇaiḥ saha |

	tulāśirobhyāṃ tulyaṃ tu toraṇanyastalakṣaṇam ||

samatāvadhāraṇāntaraṃ viṣṇuḥ: "pratimānapuruṣau samadhṛtau sucihnitau kṛtvā puruṣam avatārayet" iti | sucihnitau samatādaśāyāṃ yeṣv avayaveṣu śkyarajjavaḥ saṃyuktās tatra tatra pāṇḍurekhāṅkitāv ity arthaḥ | avatāraṇānantaraṃ pitāmahaḥ |

	tolayitvā naraṃ pūrvaṃ paścāt tam avatārya tu |

	dhaṭaṃ tu kārayen nityaṃ patākādhvajaśobhitam || iti |

evam upakalpanānantaraṃ dharmāvāhanādi śodhyaśirasi patrāropaṇāntaṃ sarvadivyasādhāraṇavidhiṃ kuryāt | tathā ca sa eva |

	imaṃ mantravidhiṃ kṛtsnaṃ sarvadivyeṣu yojayet |

	āvāhanaṃ ca devānāṃ tathaiva parikalpayet || iti |

tatra dharmārādhanasādhaneṣu viśeṣam āha nāradaḥ |

	raktair gandhaiś ca mālyaiś ca dadhyapūpākṣatādibhiḥ |

	arcayet tu dhaṭaṃ pūrvaṃ tataḥ śiṣṭāṃs tu pūjayet || iti |

dhaṭaṃ dhaṭādhiṣṭhitaṃ dharmam, śiṣṭān indrādīn | śodhyaśirasi patrāropaṇanantaraṃ pitāmahaḥ |

	dhaṭam āmantrayec caivaṃ vidhinānena śāstravit |

	tvaṃ dhaṭa brahmaṇā sṛṣṭaḥ parīkṣārthaṃ durātmanām ||

	dhakārād dharmamūrtis tvaṃ ṭakārāt kuṭilaṃ naram |

	dhṛto bhāvayase yasmād dhatas tenābhidhīyase || iti |

śāstravit prāḍvivākaḥ,

	divyeṣu sarvakāryāṇi prāḍvivākaḥ samācaret |

iti tenaivoktatvāt | tataḥ śodhyo 'pi taṃ dhaṭam āmantrayet | tathā ca yājñavalkyaḥ |

	tulādhāraṇavidvadbhir abhiyuktas tulāśritaḥ |

	pratimānasamībhūto rekhāṃ kṛtvāvatāritaḥ ||

	tvaṃ tule satyadhāmāsi purā devair vinirmitā |

	tat satyaṃ vada kalyāṇi saṃśayān māṃ vimocaya ||

	yady asmi pāpakṛn mātaḥ tato māṃ tvam adho naya |

	śuddhaś ced gamayordhvaṃ māṃ tulām ity abhimantrayet || iti |

tvaṃ tule ityādinā ūrdhvaṃ mām ity antena mantreṇa punar āropaṇāt prāk tulām abhimantrayet śodhya ity arthaḥ | tatas taṃ prāḍvivākaḥ punar āropayet | tathā ca nāradaḥ |

	samayaiḥ parigṛhyātha punar āropayen naram |

	nivāte vṛṣṭirahite śirasyāropya patrakam ||

samayaiḥ parigṛhya tulādhārakaṃ śapathair niyamyety arthaḥ | śapathāś ca tenaiva darśitāḥ |

	brahmaghno ye smṛtā lokā ye lokāḥ kūṭasākṣiṇaḥ |

	tulādhārasya ye lokās tulāṃ dhārayato mṛṣā || iti |

punarāropaṇānantaraṃ nāradaḥ |

	tasminn eva kṛte lakṣye lakṣyaṃ kṛtvā dvijottamaḥ |

	dharmaparyāyaśabdena dhaṭa ity abhidhīyase ||

	tvaṃ vetsi sarvabhūtānāṃ pāpāni sukṛtāni ca |

	tvam eva deva jānīṣe na vidur yāni mānavāḥ||

	vyavahārābhiśasto 'yaṃ mānavas tolyate tvayā |

	tad enaṃ saṃśayārūḍhaṃ dharmatas trātum arhasi ||

	devāsuramanuṣyāṇāṃ satye tvam atiricyase |

	satyasaṃdho 'si bhagavañ chubhāśubhavibhāvanaiḥ ||

	ādityacandrāv anilo 'nalaś ca dyaur bhūmir āpo hṛdayaṃ yamaś ca |

	ahaś ca rātriś ca ubhe ca saṃdhye dharmaś ca jānāti narasya vṛttam || iti |

śodhyaṃ śikye yathāsaṃniveśaṃ nidhāya dharmetyādi vṛttam ityantaṃ prāḍvivāko vadec ity arthaḥ | mantroccāraṇānantaraṃ pitāmahaḥ |

	jyotirvit brāhmaṇaśreṣṭhaḥ kuryāt kālaparīkṣaṇam |

	vināḍyaḥ pañca vijñeyāḥ parīkṣyāḥ kālakovidaiḥ ||

	sākṣiṇo brāhmaṇaśreṣṭāḥ yathādṛṣṭārthavādinaḥ |

	jñāninaḥ śucayo 'lubdhāḥ niyoktavyāḥ nṛpeṇa tu ||

	teṣāṃ vacanato gamyaḥ śuddhyaśuddhivinirṇayaḥ || iti |

triśatagurvakṣaroccāraṇakālaḥ pañcavināḍyātmako bhavati | tathā ca smṛtyantaram |

	daśagurvakṣaraḥ prāṇaḥ ṣaṭprāṇaḥ syād vināḍikā | iti |

evaṃ ca jyotirvid brāhmaṇo gurvakṣaroccāraṇena pañcavināḍyātmakakālamānaṃ kuryāt | śodhyas tāvatkālaṃ tulām āruhyāsīta | tasmin kāle jayaparājayalakṣaṇaiḥ śuddhyaśuddhivinirṇayaṃ niyuktāḥ sākṣiṇaḥ kuryur iti pūrvoktavacanānām arthaḥ pratyetavyaḥ | kāni punar jayaparājayalakṣaṇānīty apekṣite nāradaḥ |

	tulito yadi vardheta viśuddhaḥ syān na saṃśayaḥ |

	samo vā hīyamāno vā na viśuddho bhaven naraḥ ||

yat punaḥ pitāmahenoktam,

	hīyamāno na śuddhaḥ syād ekeṣāṃ tu samo 'śuciḥ |

	alpapāpaḥ samo jñeyo bahupāpas tu hīyate || iti |

tatraikeṣām iti pūjanārtham, na tu svamate samasthaśuddhitvadyotanārtham | alpapāpino 'py aśucitvāt | tena hīyamānasamayoḥ parājaye na kaścid viśeṣaḥ | daṇḍe prāyaścitte ca paraṃ viśeṣaḥ, daṇḍaprāyaścittayor doṣānusāritvāt | yat tūktaṃ bṛhaspatinā,

	dhaṭe 'bhiyuktas tulito hīnaś ced dhānim āpnuyāt |

	tatsamas tu punas tolyo vardhito vijayī bhavet || 

iti, tasyāyam arthaḥ: samasyāścutvaniścayo na prathamatolanaparyāye kāryaḥ, kiṃ tu punas tolyamānasya tu yadi samastaiva bhavati tadānīm aśuddhir avadhāraṇīyeti | evaṃ śikyacchedādāv api punas tolyamānasya śuddhir aśuddhir vāvadhāraṇīyā | tathā ca kātyāyanaḥ |

	śikyacchede tulābhaṅge tathāpi tu guṇasya vā |

	śuddhes tu saṃśaye caiva parīkṣeta punar naram ||

śuddhes tu saṃśayo nāradena prapañcitaḥ |

	tulāśirobhyām udbhrāntaṃ vicalaṃ nyastalakṣaṇam |

	yadā vāyuprapanno 'sau gacchaty ūrdhvam adho 'pi vā ||

	nirmuktaḥ sahasā vāpi tadā naikataraṃ vrajet || iti |

ayam arthaḥ: yadā tulāntau tiryak pracalitau, yadā ca samatājñānārthaṃ nyastam udakādi calitam, yadā ca vāyunāpreritā tulā ūrdhvam adhaś ca kampate, yadā ca tulā dhārakeṇa hastāt pramucyate tadā jayaṃ parājayaṃ vā na niścinuyād iti | yat punas tenoktam,

	kakṣyacchede tulābhaṅge dhaṭakarkaṭayos tathā |

	rajjucchede 'kṣabhaṅge ca mūrchitaḥ śuddhim āpnuyāt ||

iti, tad aparidṛśyamānakāraṇakaśikyacchedādiviṣayam, daivikasyaiva śikyacchedādeḥ śuddhikāṇatvāt (?) | tatra pitāmahaḥ |

	śaṃsanti sākṣiṇaḥ sarve śuddhyaśuddhī nṛpe tathā |

	sadbhiḥ parivṛto rājā śuddham āhūya pūjayet ||

	ṛtvikpurohitācāryān dakṣiṇābhiś ca toṣayet |

	evaṃ kārayitā rājā bhuktvā bhogān manoramān ||

	mahatīṃ kīrtim āpnoti brahmabhūyāya kalpate | iti |

**iti smṛticandrikāyāṃ dhaṭāropaṇavidhiḥ**

**athāgnividhiḥ**

tatra pitāmahaḥ |

	agner vidhiṃ pravakṣyāmi yathāvac chāstracoditam |

	kārayen maṇḍalāny aṣṭau purastān navamaṃ tathā ||

prakhyātadevatāyatanādivihitadeśe bhūśuddhim uddhananāvokṣaṇābhyāṃ kṛtvā tatra nava maṇḍalāni prāgapavargāṇi prāḍvivākaḥ sopavāso nṛpājñayā pravṛttaḥ kuryād ity arthaḥ | tāni ca gomayena kāryāṇi,

	gomayena kṛtāni syur adbhiḥ paryukṣitāni ca |

iti tenaiva smṛtatvāt | teṣām antarālaparimāṇe ubhe api yājñavalkyena darśite |

	ṣoḍaśāṅgulakaṃ jñeyaṃ maṇḍalaṃ tāvad antaram | iti |

maṇḍalāni teṣām antarālāni ca pratyekaṃ ṣaḍaśāṅgulaparimāṇāni kāryāṇīty arthaḥ | maṇḍaladevatās tu pitāmahena darśitāḥ |

	āgneyaṃ maṇḍalaṃ tv ādyaṃ dvitīyaṃ vāruṇaṃ smṛtam |

	tṛtīyaṃ vasudevatyaṃ caturthaṃ yamadevatam ||

	pañcamaṃ tv indradevatyaṃ ṣaṣṭhaṃ kauberam ucyate |

	saptamaṃ somadevatyaṃ sāvitraṃ tv aṣṭamaṃ tathā ||

	navamaṃ sarvadevatyam iti divyavido (?) viduḥ | iti |

agnir atra pūjyata ity āgneyam, haviṣṭvena (?) sūktatvena vā vā maṇḍalasyāgreyatvāsaṃbhavāt | evaṃ vāruṇatvādikam api maṇḍalasya pūjādhikaraṇatayā draṣṭavyam | tena "praitu hotuś camasaḥ" ityādipraiṣamantrasthayā hotuś camasa ityādisamākhyayā hotrādīnāṃ tatra camasabhakṣaprāptivad āgneyādisamākhyayaivāgnyādīnāṃ tatra tatra maṇḍale pūjanaṃ kāryam ity asmād eva vacanāt prasiddham | ato maṇḍalānāṃ prokṣaṇānantaraṃ maṇḍalādhidevatāpūjanaṃ kuryāt | tataḥ pratimaṇḍalaṃ prāgagrān kuśān kṣipet,

	maṇḍale maṇḍale deyāḥ kuśāḥ śāstrapracoditāḥ |

iti tenaiva smṛtatvāt | tataḥ prathamamaṇdalād dakṣiṇato 'natidūre laukikāgniṃ pratiṣṭhāpya śāntihomaṃ kuryāt,

	śāntyarthaṃ juhuyād agnau ghṛtam aṣṭottaraṃ śatam |

iti smaraṇāt | homaś ca "agnaye pāvakāya svāhā" ity anena mantreṇa kārya ity uktaṃ vyākhyātṛbhiḥ | tatas tasmin agnau lohapiṇḍaṃ tāpayet | tathā ca pitāmahaḥ |

	aśrihīnaṃ samaṃ kṛtvā aṣṭāṅgulam ayomayam |

	piṇḍaṃ tu tāpayed agnau pañcāśatpalakṃ samam ||

samam animnonnatam | punaḥ samagrahaṇaṃ samantāt tāpayed iti vidhānārtham | ṣoḍaśapalakaṃ vā piṇḍaṃ tapayet | "atha saptāśvatthaparṇāntaritaṃ ṣoḍaśapalam agnivarṇaṃ lohapiṇḍam añjalinādāya saptamaryādāṃ gacchet" iti śaṅkhalikhitasmaraṇāt | tāpanaṃ tu lohakāreṇa kāryam ity āha nāradaḥ |

	jātyaiva lohakāro yaḥ kuśalaś cāgnikarmaṇi |

	dṛṣṭaprayogaś cānyatra tenāyo 'gnau tu tāpayet ||

dṛṣṭaprayogaś cānyatrety anena yathā loke lohaśuddhyarthaṃ sutaptaṃ loham udake nikṣipya punaḥ saṃtāpyodake nikṣipya punaḥ saṃtāpanaṃ lohekāryasiddhyarthaṃ (?) kriyate tathātrāpi kartavyam iti darśitam | tatra tṛtīyatāpe vartamāne dharmāvāhanādi śodhyaśirasi patrāropaṇāntaṃ sarvadivyasādhāraṇavidhiṃ kuryāt | tathā ca pitāmahaḥ |

	imaṃ mantravidhiṃ kṛtsnaṃ sarvadivyeṣu yojayet |

	āvāhanaṃ ca devānāṃ tathaiva parikalpayet || iti |

tatra dharmārādhanasādhaneṣu viśeṣam āha sa eva |

	tatra pūjāṃ hutāśasya kārayen manujādhipaḥ |

	raktacandanadhūpābhyāṃ raktapuṣpais tathaiva ca || iti |

hutāśasya lohapiṇḍāgnāv āvāhitasya dharmasyeti yāvat | raktacandanaṃ ca dhūpaś ca raktacandanadhūpau, tābhyām | indrādyārādhanasādhaneṣu nāyaṃ niyamaḥ, hutāśasyeti viśeṣitatvāt | śirasyāropite pratijñāpatre saty anantaraṃ śodhyasya kartavyam āha hārītaḥ |

	prāṅmukhas tu tatas tiṣṭhet prasāritakarāṅguliḥ |

	ārdravāsāḥ śuciś caiva śirasy āropya patrakam ||

sthitiś cādhyamaṇḍale kartavyā,

	paścime maṇḍale tiṣṭhet prāṅmukhaḥ prāñjaliḥ śuciḥ |

iti pitāmahasmaraṇāt | śodhyasya prāḍvivākasya ca kartavyam āha viṣṇuḥ |

	karu vimṛditavrīhī tasyādāv eva lakṣayet | iti |

vimṛditā vrīhayo yābhyāṃ tau vimṛditavrhī | anena karābhyāṃ vrīhimardanaṃ kṛtvā śodhyaḥ prasāritakarāṅguliḥ syād ity arthād uktam | lakṣayed ity asyārtho nāradena prapañcitaḥ |

	lakṣayet tasya cihnāni hastayor ubhayor api |

	prākṛtāni ca gūḍhāni savraṇāny avraṇāni ca ||

agnidhāraṇāt prāktanāny etānīti jñāpanarthaṃ tasya śodhyasya karadvayasthitavraṇādisthāneṣu alaktakādirasena haṃsapadāni kuryād ity arthaḥ | tathā ca sa eva |

	hastakṣateṣu sarveṣu kuryād dhaṃsapadāni tu | iti |

tataḥ kartavyam āha yājñavalkyaḥ |

	karau vimṛditavrīhī lakṣayitvā tato nyaset |

	saptāśvatthasya parṇāni tāvat sūtreṇa veṣṭayet ||

viṣṇur api: "tataḥ prāṅmukhasya prasāritabhujadvayasya saptāśvatthasya patrāṇi karayor dadyāt, tāni ca karadvayasahitāni sūtreṇa veṣṭayet" iti | ubhayatrāpi tataḥ śabdenedaṃ jñāyate: hastāṅkanapatranyasanayor madhye yat smṛtyantaroktaṃ homādi tad asmin mate na kartavyam iti | evaṃ ca yad uktaṃ nāradena:

	kṛtvaivam abhiśastasya prathamaṃ hastalakṣaṇam |

	śāntyarthaṃ juhuyān mantrair ghṛtenāgnau yathāvidhi ||

	tarpiteṣv atha deveṣu lokapāleṣu caiva hi |

	ādityābhimukho bhūtvā imaṃ mantram udīrayet ||

	tvam agne sarvabhūtānām antaś carasi sākṣivat |

	havyaṃ vahasi devānāṃ hutaḥ śāntiṃ prayacchasi ||

	pracchannāni manuṣyāṇāṃ pāpāni sukṛtāni ca |

	tvam eva deva jānīṣe na vidur yāni mānavāḥ ||

	vyavahārābhiśasto 'haṃ vahne tiṣṭhāmi saṃśaye |

	tasmān māṃ saṃśayārūḍhaṃ dharmatas trātum arhasi ||

	evam uktavatas tasya prāṅmukhasya tu dhīmataḥ |

	patrair añjalim āpūrya āśvatthaiḥ saptabhiḥ smaiḥ || iti |

maitraiḥ "ākṛṣṇena" ityādibhiḥ navabhiḥ grahaprakāśakaiḥ | deveṣu vasvādityarudreṣu lokapāleṣu ca tattannāmnā hutaghṛtādyāhutibhis tarpiteṣu satsv ity arthaḥ | tad etat sarvaṃ vaikalpikam iti mantavyam | yat tu patraviśeṣaṇam uktaṃ samair iti tan nityam, tena pakṣadvaye 'pi samaparimāṇaiḥ patrair bhavitavyam | tathā veṣṭanasūtreṣv api viśeṣas tena darśitaḥ |

	veṣṭayīta sitair hastau saptabhiḥ sūtratantubhiḥ | iti |

sitaiḥ śvetair ity arthaḥ | yat tu smṛtyantaram,

	ayas taptaṃ tu pāṇibhyām arkapatrais tu saptabhiḥ |

	antarhitaṃ haran śuddhas tv adagdhaḥ saptame pade ||

iti, tad aśvatthapatrālābhaviṣayam | yad āha pitāmahaḥ |

	pippalāj jāyate vahniḥ pippalo vṛkṣarāṭ smṛtaḥ |

	atas tasya tu patrāṇi hastayor nikṣiped budhaḥ || iti |

yasmāt praśasto 'śvatthaḥ tasmāt patrāṇy eva sati saṃbhave grāhyāṇīty arthaḥ | śamīpatrādīni punaḥ pūrvoktapatraiḥsaha samuccīyante | tathā ca smṛtyantaram |

	sapta pippalapatrāṇi samīpatrāṇy athāpi vā |

	dūrvāyāḥ sapta patrāṇi dadyāt tāṃś cākṣatān nyaset ||

tathā kusumāni ca nyaset,

	sapta pippalapatrāṇi akṣatān sumanodadhi (?) |

iti pitāmahasmaraṇāt | sumanasaḥ kusumāni | tatas taptalohapiṇḍe prāḍvivākaḥ "tvam agne devāḥ" ityadinā "mahānala" ityantena mantreṇa lohapiṇḍastham agnim abhimantrayet | tathā ca pitāmahaḥ |

	tāpite tu tataḥ paścād agnim āvāhayec chuciḥ |

	āvāhanaṃ tu devānāṃ kṛtvā pūrvavidhānavit ||

	tvam agne devāś catvāras tvaṃ ca yajñeṣu hūyase |

	tvaṃ mukhaṃ sarvadevānāṃ tvaṃ mukhaṃ brahmavādinām ||

	jaṭharastho hi bhūtānāṃ tato vetsi śubhāśubham |

	pāpaṃ punāsi vai yasmāt tasmāt pāvaka ucyase ||

	pāpeṣu darśayātmānam arciṣmān bhava pāvaka |

	atha vā śuddhabhāveṣu śīto bhava mahānala || iti |

devānāṃ dharmādīnām āvāhanagrahaṇam āvāhanādeḥ śodhyakarasaṃskārakusumanidhānāntasya karmaṇa upalakṣaṇārtham | viṣṇus tu lohapiṇḍasthāgnyabhimantraṇe mantrāntaram āha |

	tvam agne sarvabhūtānām antas carasi sākṣivat |

	tvam evāgne vijānīṣe na vidur yāni mānuṣāḥ ||

	vyavahārābhiśasto 'yaṃ mānuṣaḥ suddhim icchati |

	tad enaṃ saṃśayād asmād dharmatas trātum arhasi ||

samuccayenāsya mantrasya abhimantraṇasādhanatvaṃ na punar vikalpena, prārthanīyārthasya śodhyavyaktiviśeṣaniṣṭhatayā prakāśakatvena bhinnakāryatvāt | yat tu,

	tṛtīyatāpe saṃtaptaṃ brūyāt sabhyapuraskṛtam |

	śṛṇv imaṃ mānavaṃ dharmaṃ lokapālair adhiṣṭhitam ||

	tvam agne sarvadevānāṃ pavitraṃ paramaṃ mukham |

	tvam eva sarvabhūtānāṃ hṛdistho vetsi ceṣṭitam ||

	satyānṛte ca jihvā vā tvattaḥ samupalabhyate |

	devādibhir idaṃ proktaṃ nānyathā kartum arhasi ||

	anenāsāv idaṃ prokto mithyāvādam asau vadet |

	sarvathā ca yathā mithyā tathāgniṃ dhārayāmy aham ||

	sa eṣa tvāṃ dhārayati satyenānena mānavaḥ |

	satyavākyasya cāsya tvaṃ śīto bhava hutāśana ||

	mṛṣāvākyasya pāpasya daha hastau ca pāpinaḥ ||

iti, yat tu nāradoktam agnyabhimantraṇam, tat viṣṇupitāmahoktenāgnyabhimantraṇena vikalpyate, ekārthatvāt | yadā nāradoktāgnyabhimantraṇaṃ kriyate tadābhimantraṇānantraṃ kartavyam āha sa eva |

	amum arthaṃ ca patrastham abhiyuktaṃ yathārthataḥ |

	saṃśrāvya mūrdhni tasyaiva nyasya deyo yathākriyam ||

pūrvoktābhimantraṇamantrārthaṃ śirasi nihitapatrasthamantrārthaṃ ca saṃśrāvya tat patraṃ yathāsthānaṃ nidhāya lohapiṇḍo deya ity arthaḥ | yadā tu viṣṇupitāmahoktāgnyabhimantraṇaṃ kriyate tadā tasmin kṛte kartavyam āha pitāmahaḥ |

	tatas taṃ samupādāya rājā dharmaparāyaṇaḥ |

	saṃdaṃśena niyukto vā hastayos tasya nikṣipet ||

saṃdaṃśena taṃ lohapiṇḍaṃ samupādāyety anvayaḥ | niyuktaḥ prāḍvivākaḥ | nikṣepaṇāt prāk śodhyasya pakṣadvaye 'pi kartavyam āha yājñavalkyaḥ |

	tvam agne sarvabhūtānām antaś carasi pāvaka |

	sākṣivat puṇyapāpebhyo brūhi satyaṃ kave mama ||

	tasyety uktavato lohaṃ pañcāśatpalikaṃ samam |

	agnivarṇaṃ nyaset piṇḍaṃ hastayor ubhayor api ||

ityuktavataḥ pūrvoktāgnyabhimantraṇaṃ kṛtavatas tasya śodhyasyety arthaḥ | nyaste lohapiṇḍe śodhyasya kartavyam āha sa eva |

	sa tam ādāya saptaiva maṇḍalāni śanair vrajet | iti |

asyārtho viṣṇunā vivṛtaḥ: "tam ādāya nātidrutaṃ na ca vilambitaṃ maṇḍaleṣu padanyāsaṃ kurvan vrajet" iti | maṇḍaleṣu dvitīyādiṣv aṣṭamānteṣv ity arthaḥ | tathā ca nāradaḥ |

	hastābhyāṃ taṃ samādāya prāḍvivākasamīritaḥ |

	sthitvaikasmiṃs tato 'nyāni vrajet sapta tv ajihmagaḥ ||

	asaṃbhrāntaḥ śanair gacched akruddhaḥ so 'nalaṃ prati |

	na pātayet tām aprāpya yā bhūmiḥ parikalpitā ||

	na maṇḍalam atikrāmen na cārvāk sthāpayet padam |

	maṇḍalaṃ cāṣṭamaṃ gatvā tato 'gniṃ visṛjen naraḥ || iti |

ekasmin ādye maṇḍala ity arthaḥ | tato 'nyāni dvitīyādīni | agnivisarjanaṃ ca navame maṇḍale kartavyam,

	aṣṭamaṃ maṇḍalaṃ gatvā navame nikṣiped budhaḥ |

iti pitāmahasmaraṇāt | nikṣepānantaraṃ parīkṣakasya kartavyam āha naradaḥ |

	tasyaiva muktapiṇdasya kuryāt karanirīkṣaṇam | iti |

śuddhyaśuddhiparijñānārtham iti seṣaḥ | tatrāśuddhipratyāyakāni lakṣaṇāny āha sa eva |

	pūrvadṛṣṭeṣu cihnaṣu tato 'nyatrāpi lakṣayet |

	maṇḍalaṃ raktasaṅkāśaṃ yatrānyac cāgnisaṃbhavam ||

	so 'viśuddhas tu vijñeyo 'satyadharmavyavasthitaḥ || iti |

yasya karataladvayamadhye yatrakutracid āhāritaṃ sphoṭakādyupalabhyate tam aśuddhaṃ vijānīyād ity arthaḥ | yasya punar nopalabhyate sa śuddho vijñeyaḥ | tathā ca viṣṇuḥ |

	yo hastayoḥ kvaciddagdhas tam aśuddhaṃ vinirdiset |

	na dagdhaḥ sarvathā yas tu sa viśuddho bhaven naraḥ ||

yadā tu dagdhādagdhasaṃdehaḥ tadāha nāradaḥ |

	jñānena na vibhāgaś ced dagdhāv iti karau tadā |

	vrīhīn atiprayatnena saptavārāṃs tu dāpayet ||

	mardito yadi no dagdhaḥ sabhyais tv evaṃ viniścitam |

	mocyaḥ śuddhas tu satkṛtya dagdho daṇḍyo yathākramam || iti |

pitāmaho 'pi |

	hṛte ca mardayet paścād vrīhīn vā yadi vā yavān |

	nirvikāre dinasyānte śuddhaṃ tam iti nirdiśet || iti |

nirvikāre karadvaye sthite śuddham iti taṃ nirdiśed ity arthaḥ | kecit "nirvikārau yadā hastau" iti paṭhanti | tanmate haraṇāntaram eva mardanena śuddhir avadhāraṇīyā | nanu "dinasyānte śuddhaṃ tam iti nirdiśet" iti pāṭhe,

	muktvāgniṃ mṛditavrīhir adagdhaḥ śuddhim āpnuyāt |

iti yājñavalkyavacanavirodhaḥ syāt | maivaṃ vocaḥ, "prahṛtya paridhīn juhoti" itivad ānantaryābhāve 'pi ktvānirdeśopapatteḥ | yat punas tenoktam,

	antarā patite piṇḍe saṃdehe vā punar haret |

iti, tat vrīhimardane kṛte 'pi yatra saṃdeho nāpaiti tadviṣayam, kiṃ satyānṛtavaśād adāhadāhau uta dṛṣṭavyavadhānādikāraṇavaśād iti yatra saṃdehas tadviṣayaṃ ca | "antarā patite piṇḍe" ity atra dagdhaś ca nopalabhyate iti śeṣo 'vagantavyaḥ | dagdhasyopalambhe tv aśuddhiniścayena punarharaṇānavakāśāt | ata eva nāradaḥ |

	yas tv antarā pātayati dagdaś ca na vibhāvyate |

	punas taṃ hārayed agniṃ sthitir eṣā dṛḍhīkṛtā ||

dagdhaś ca na vibhāvyate karataladvayābhyantare iti śeṣaḥ | anyatra dagdhavibhāvane 'pi punar hārayed eva | tathā ca kātyāyanaḥ |

	praskhalaty abhiyuktaś cet sthānād anyatra dahyate |

	adagdhaṃ taṃ vidur devās tasya bhūyo 'pi dāpayet ||

bhūyo 'pi punar apīty arthaḥ | atra nāradaḥ |

	anena vidhinā kāryo hutāśasamayaḥ sadā |

	ṛte grīṣmād asāv uktaḥ kāle 'nyasmiṃs tu śītale || iti |

**iti smṛticandikāyām agnividhiḥ **

**atha jalaviṣayor utsannānuṣṭhānatvāt tadvidhim anākhyāya kośavidhir ucyate** 

tatra yājñavalkyaḥ |

	devān ugrān samabhyarcya tatsnānodakam āharet | iti |

ugrā devā rudradurgādityādayaḥ | teṣām anyatamaṃ devaṃ prāḍvivākaḥ kṛtopavāso gandhapuṣpādibhiḥ saṃpūjya snāpayitvā tatsnānodakaṃ divyadeśaṃ nayed ity arthaḥ | naraṃ tatra nidhāya dharmāvāhanādi śodhyaśirasi patrāropaṇāntaṃ sarvadivyasādhāraṇavidhiṃ vidhāya śodhyaṃ ca prāṅmukhaṃ kṛtvā pūrvanihitodakāt prasṛtitrayaṃ pāyayet | prasṛtitrayamaṇḍalaṃ ca tasminn eva kāle gomayena kāryam iti vyākhyatṛbhir uktam | ādityābhimukhaṃ kṛtvā saṃśrāvya pāyayet | tathā ca yājñavlkyaḥ |

	saṃśrāvya pāyayet paścāj jalāt tu prasṛtitrayam | iti |

kiṃ saṃśrāvyety apekṣite nāradaḥ |

	enaś ca śrāvayitvā tu pāyayet prasṛtitrayam | iti |

enaḥ pāpaṃ tac ca tatphalābhidhānamukhena tenaiva darśitam |

	svecchayā yaḥ pibet kośaṃ kascic ched dūṣito naraḥ |

	visaṃvaden naro lobhāc chalī bhavati durmatiḥ ||

	ātmanaḥ kāmakāreṇa kośaṃ pītvā visaṃvadet |

	daridro vyādhito mūrkhaḥ saptajanmani jāyate ||

	balāt kośaṃ hi yo datvā hitam icchen na cātmanaḥ |

	sa vināśī bhavet tasya tac ca kāryaṃ na sidhyati || iti |

atrāntyaślokam abhiyoktā śrāvayitavyaḥ sāmarthyāt | śodhyas tu śrāvitaṃ śrutvedaṃ matyā na kṛtam iti vadan pibet | tathā ca viṣṇuḥ: "ugrān devān abhyarcya tatsnānodakāt prasṛtitrayaṃ pibed idaṃ matyā na kṛtam iti vyāharan devatābhimukhaḥ" iti | evaṃ yasya kasyacid ugradevasya snānodakam āhṛtya kośānuṣṭhāne prāpte niyamārtham āha pitāmahaḥ |

	bhakto yo yasya devasya pāyayet tasya tajjalam |

	samabhāve tu devānām ādityasya tu pāyayet ||

	durgāyāḥ pāyayec corān ye ca śastropajīvinaḥ |

	bhāskarasya tu yat toyaṃ brāhmaṇaṃ tan na pāyayet || iti |

tathā snāpanīyapradesaniyamam āha sa eva |

	durgāyāḥ snāpayec chūlam ādityasya tu maṇḍalam |

	anyeṣām api devānāṃ snāpayed āyudhāni tu || iti |

prasṛtitrayapānād anantaraṃ kātyāyanaḥ |

	atha daivavisaṃvādaḥ trisaptāhāt tu dāpayet |

	abhiyuktaṃ prasannena tam arthaṃ daṇḍam eva ca ||

daivavisaṃvādo daivikavyādhīnām āvirbhāvaḥ | daivikāś ca vyādhayas tenaiva darśitāḥ |

	kṣayātisāravisphoṭās tālvasthiparipīḍanam |

	netraruggalarogaś ca tathonmādaḥ prajāpate ||

	śiroruk bhujabhaṅgaś ca daivikā vyādhayo nṛṇām || iti |

anyāny api parājayanimittāni viṣṇunā darsitāni |

	yasya pasyed dvisaptāhāt trisaptāhād athāpi vā |

	rogo 'gner jñātimaraṇaṃ rājadaṇḍam athāpi vā ||

	tam aśuddhaṃ vijānīyāt tathā suddhaṃ viparyaye || iti |

nāradenārthabhraṃśādayo 'pi parājaye uktāḥ |

	saptāhābhyantare yasya dvisaptāhena vā punaḥ |

	rogo 'gnir jjātimaraṇam arthabhraṃśo dhanakṣayaḥ ||

	pratyātmikaṃ bhaved yasya vidyāt tasya parājayam || iti |

pratyātmikaṃ na samudāyaprayuktam | artho 'tra putrādir abhipretaḥ, anyathā dhanaśabdavaiyarthyāt | ata eva bṛhaspatiḥ |

	saptāhād vā dvisaptāhād yasyārtir na prajāyate |

	putradāradhanānāṃ ca sa śuddhaḥ syān na saṃśayaḥ ||

pitāmahenāvadhyantaram apy uktam |

	trirātrāt saptarātrād vā dvisaptāhād athāpi vā |

	vaikṛtaṃ yasya dṛśyeta pākakṛt sa tu mānavaḥ ||

yasya śodhyasyety arthaḥ | na kevalaṃ śodhyasya vikṛtatvāpattau pāpakṛttvam, api tu svakīyajanasya vikṛtatvāpatāv apīty āha sa eva |

	tasyaikasya na sarvasya janasya yadi tad bhavet |

	rogo 'gnir jñātimaraṇaṃ saiva tasya vibhāvanā ||

tad rogādivaikṛtaṃ kṛtakośapānasyaikasya yadi bhavet tad eva pāpakṛttvam iti na, kiṃ tu tadīyajanasya sarvasya madhye yadā yasya kasyacid bhavet tadāpīty arthaḥ | manunāpy avadhyantaram uktam |

	na cārtim ṛcchati kṣipraṃ sa jñeyaḥ śapathaiḥ śuciḥ || iti |

ārtiḥ pūrvokto rogādiḥ | kṣipraṃ śīghram, ekarātrād arvāg iti yāvat | ayaṃ cāvadhiḥ svalpakāryanirṇāyakasatyādisapathaviṣayaḥ svalpakālīnāyāḥ śuddhibhāvanāyās tatraivocitatvāt, satyādiśapathān prastutyābhihitatvāc ca | trirātrādyavadhayas tu kośaviṣayāḥ, kośam adhikṛtyābhidhānāt | tatrāpi trirātrāvadhis taṇḍulaviṣayadravyād arcācīnadravyaviṣayaḥ | dvisaptāhāvadhis tu mahābhiyogaviṣayaḥ | trisaptāhāvadhis tu,

	viṃśaddasavināśe tu dośapānaṃ vidhīyate |

iti pratipāditakośaviṣaya ity avagantavyam aucityāt | sarvatrāvadhau ūrdhvam avadher vaikṛtadarśane 'pi na pāpakṛc chodhyaḥ, avadhisāmarthyāt | ūrdhvakālīnasya rogāder nimittānantarakāritvāt | ata eva nāradaḥ |

	ūrdhvaṃ yasya dvispatāhād vaikṛtaṃ sumahad bhavet |

	nābhiyojyāḥ sa viduṣā kṛtakālavyatikramāt ||

dvisaptāhād iti pūrvoktāvadhīnām upalakṣaṇārtham, "kṛtakālavyatikramāt" iti hetor avadhyantare 'pi samānatvāt ||

**iti smṛticandrikāyāṃ kośavidhiḥ **

**atha taṇḍulavidhiḥ**

tatra pitāmahaḥ |

	taṇḍulānāṃ pravakṣyāmi vidhiṃ lakṣaṇacoditam |

	caurye tu taṇḍulā deyā nānyasminn iti niścayaḥ ||

anyasmin strīsaṃgrahaṇādyadhanavivāde (?) ity arthaḥ | dhanavivāde tu cauryād anyatrāpi taṇḍulā deyāḥ "tadarthārdhasya taṇḍulāḥ" iti kātyāyanenoktatvāt | na ca tadvacanaṃ cauryaviṣayam evāstv iti vācyam "dattasyāpahnavo yatra" ity upakramavirodhāpatteḥ | ataś cauryagrahaṇam arthavivādapradarsanārtham iti mantavyam | atra prayogo dvyahakālaḥ | tatra pūrvedyur yat kartavyaṃ tad āha sa eva |

	taṇḍulān kṣālayec chuklān śālīyān yasya kasyacit |

	mṛnmaye bhājane kṛtvā ādityasyāgrataḥ suciḥ ||

	snānodakena saṃmiśrān rātrau tatraiva vāsayet |

	āvāhanādi pūrvaṃ tu kṛtvā rātrau vidhānataḥ || iti |

śucir bhūtvā prāḍvivāko rātrāv ādityasya purato 'natidūre taṇḍulān upakalpya, dharmāvāhanādi hemāntaṃ sarvadivyasādhāraṇavidhiṃ vidhāyādityasnānodakena yathāsthitāṃs taṇḍulān āplutya, prabhātaparyantaṃ tathaiva sthāpayed ity arthaḥ | prabhāte ca yat kartavyaṃ tad api tena darśitam |

	prabhāte kāryiṇe deyās triḥ kṛtvā prāṅmukhāya tu | iti |

rātrāv adhivāsitās taṇḍulāḥ śodhyāya bhakṣaṇārthaṃ trivāraṃ deyā ity arthaḥ | śodhyasya ca yad anuṣṭheyaṃ tad apy anuvādavyājena sa eva darśayati |

	prāmukhopoṣitaṃ snātaṃ siroropitapatrakam |

	taṇḍulān bhakxayitvā tu patre niṣṭhīvayet tridhā || iti |

prāṅmukhatvādi niṣṭhīvanāntaṃ prāḍvivākena kārayitavyam | śodhyena ca kartavyam ity arthaḥ | patre ca viśeṣas tenaiva darsitaḥ |

	bhūrjasyaiva tu nānyasya abhāve pippalasya tu | iti |

etac ca prabhātakṛtyaṃ bhakṣaṇādi sūryagrahe kartavyam ity āha bṛhaspatiḥ |

	sopavāsaḥ sūryagrahe taṇḍulān bhakṣayec chuciḥ | iti |

tathā śuddhyaśuddhinimittāni ca tena darśitāni |

	śuddhiḥ syāc chuklaniṣṭhīve raktamiśre ca doṣabhāk | iti |

na kevalaṃ raktamiśre doṣabhāk api tu nimittāntare 'pīti caśabdārthaḥ | ata eva pitāmahaḥ |

	śoṇitaṃ dṛśyate yasya hanus tālu ca śīryati |

	gātraṃ ca kampate yasya tam aśuddhaṃ vinirdiśet ||

**iti smṛticandrikāyāṃ taṇḍulavidhiḥ **

**ata taptamāṣavidhiḥ**

tatra pitāmahaḥ |

	taptamāṣasya vakṣyāmi vidhim uddharaṇe śubham |

	kārayed āyasaṃ pātraṃ tāmraṃ vā ṣoḍaśāṅgulam ||

	caturaṅgulakhātaṃ tu mṛnmayaṃ vātha maṇḍalam || iti |

maṇḍalaṃ parimaṇḍalaṃ vartulam iti yāvat | evaṃvidhaṃ pātraṃ ghṛtatailābhyāṃ gavyaghṛtenaiva vā pūrayitvā laukikam agniṃ divyadeśe pratiṣṭhāpya tatra tāpayet | tathā ca sa eva |

	pūrayet ghṛtatailābhyāṃ viṃśatyā vai palais tu tat |

	gavyaṃ ghṛtam upādāya tad agnau tāpayec chuciḥ ||

kecid atra vāśabdādyaśrapaṇāt (?) ghṛtatailagavyaghṛtānāṃ samuccayam icchanti, tad asat | vrīhiyavayor iva nirapekṣaśrutibalenaiva vikalpāvagateḥ | ato viṃśatipalaṃ ghṛtatailaṃ gavyaṃ vā ghṛtaṃ pātre nikṣipya tāpayet | pakṣadvaye 'pi tāpe vartamāne dharmāvāhanādi śodhyaśirasi patrāropaṇāntaṃ sarvadivyasādhāraṇavidhiṃ vidadhyāt | tataḥparaṃ pakṣadvaye prakārabhedaḥ, tatra tāvat ghṛtatailatāpanapakṣe bhedam āha sa eva |

	suvarṇamāṣake tasmin sutapte nikṣipet tataḥ |

	aṅguṣṭhāṅgulayogena taptamāṣakam uddharet ||

	karāgraṃ yo na dhunuyāt visphoṭo vā na jāyate |

	śuddho bhāvati dharmeṇa nirvikārakarāṅguligh || iti |

māṣakaṃ karṣaṣoḍaśāṃśapramāṇam | suvarṇagrahaṇam atra dvikṛṣṇalapramāṇarājatamāpanivṛttyartham (?), tasyālpatvena durgrahatvāt | tataś ca haimaṃ tāmraṃ vā māṣakaṃ nikṣiped ity arthaḥ | tasmin ghṛtataile aṅguṣṭhāṅguliyogena tarjanyaṅguṣṭhamadhyamānāṃ samūhenety arthaḥ | gavyaghṛtatāpanapakṣe 'pi kṛte sarvadivyasādhāraṇavidhau viśeṣam āha sa eva |

	sauvarṇīṃ rājatīṃ tāmrīm āyasīṃ vā suśodhitām |

	salilena sakṛddhautāṃ prakṣipet tatra mudrikām ||

	bhramadvīcītaraṅgāḍhye anakhasparśagocare |

	parīkṣetārdraparṇena carukāraṃ saghoṣakam ||

	tataś cānena mantreṇa sakṛt tad abhimantrayet |

	paraṃ pavitram amṛtaṃ ghṛtaṃ tvaṃ yajñakarmasu ||

	daha pāvaka pāpaṃ tvaṃ himaśītaṃ śucau bhava |

	upoṣitaṃ tataḥ snātam ārdravāsasamāgatam ||

	grāhayen mudrikāṃ tām tu ghṛtamadhyagatāṃ tathā |

	pradeśinīṃ ca tasyātha parikṣeran parikṣakāḥ ||

	yasya visphoṭakā na syuḥ śuddho 'sāv anyathāśuciḥ || iti |

atra pradeśinyaiva mudrikoddhāraṇam, tasyāḥ parīkṣāvidhānāt ||

**iti smṛticandrikāyāṃ taptamāṣavidhiḥ **

**atha phālavidhiḥ**

tatra bṛhaspatiḥ |

	āyasaṃ dvādaśapalaṃ ghaṭitaṃ phālam ucyate |

	aṣṭāṅgulaṃ bhaved dīrghaṃ caturaṅgulavistaram ||

evaṃvidhaṃ divyadeśapratiṣṭhāpitāgau nikṣipya dharmāvāhanādau śodhyaśirasi patrāropaṇānte sarvadivyasādhāraṇavidhāv anuṭṣṭhite sutaptaṃ kuryāt | sutapte kṛte kartavyam āha sa eva |

	agnivarṇaṃ tu tac coro jihvayā lehayet sakṛt |

	na dagdhaś cec chucim iyād anyathā tu sa hīyate ||

coragrahaṇaṃ śodhyopalakṣaṇārtham ||

**iti smṛticandrikāyāṃ phālavidhiḥ**

**atha dharmajavidhiḥ**

tatra pitāmahaḥ |

	adhunā saṃpravakṣyāmi dharmādharmaparīkṣaṇam |

	rājataṃ kārayed dharmam adharmaṃ sīsakāyasam ||

	likhet bhūrje paṭe vāpi dharmādharmau sitāsitau |

	abhyukṣya pañcagavyena gandhamālyaiḥ samarcayet ||

	sitapuṣpas tu dharmaḥ syād adharmo 'sitapuṣpadhṛk |

	evaṃ vidhāyopalipya piṇḍayos tu nidhāpayet ||

	gomayena mṛdā vāpi piṇḍau kāryau samantataḥ |

	mṛdbhāṇḍake 'nupahate sthāpyau cānupalakṣitau ||

	upalipte śucau deśe devabrāhmaṇasaṃnidhau |

	āvāhayet tato devān lokapālāṃś ca pūrvavat ||

	dharmāvāhanapūrvaṃ tu pratijñāpatrakaṃ likhet |

	yadi pāpavimukto 'haṃ dharmas tv āyātu me kare ||

	abhiyuktas tataś caikaṃ pragṛhṇītāvilambitaḥ |

	dharme gṛhīte śuddhaḥ syād adharme tu sa hīyate ||

	evaṃ samāsataḥ proktaṃ dharmādharmaparīkṣaṇam || iti |

sīsakāyasaṃ sīsakamiśrāyasanirmitam | āyasanirmitaṃ veti varṇayanti | piṇḍayos tau nidhapayet piṇḍayor abhyantare tau sthāpayed ity arthaḥ | piṇḍau samaparīmāṇau kartavyau,

	samau kṛtvā nave kumbhe sthāpyau cānupalakṣitau |

ity bṛhaspatismaraṇāt |

	yadi pāpavimukto 'haṃ dharmas tv āyātu me kare |

iti mantraṃ śodhyo brūyāt, aham iti mantraliṅgāt | anyat sarvaṃ vyaktārtham ||

**iti smṛticandrikāyāṃ dharmajavidhiḥ**

**samāptaṃ ca divyaprakaraṇam**

**kriyāpādaś ca samāptaḥ**

**atha nirṇayādikṛtyam**

tatra saṃgrahakāraḥ |

	uktaprakārarūpeṇa svamatasthāpitā kriyā |

	rājñā parīkṣya sabhyais ca sthāpyau jayaparājayau ||

	yo yathoktānyatamayā kriyayārthaṃ prasādhayet |

	bhāṣākṣarasamaṃ sādhyaṃ sa jayī parikīrtitaḥ ||

	asādhayan sādhayitvā viparītārtham ātmanaḥ |

	dṛṣṭakāraṇadoṣo yaḥ punaḥ sa tu parājayī || iti |

atra vyāsaḥ |

	jitaṃ tu daṇḍayed rājā jetuḥ pūjāṃ pravartayet |

	ajitā api daṇḍyāḥ syuḥ vedaśāstravirodhinaḥ ||

pūjā ca gandhamālyavastrādinā karyā,

	jetuḥ pravartate pūjā gandhamālyāmbarādinā |

iti tenaiva smṛtatvāt | pūjāpravartanānantaraṃ kātyāyanaḥ |

	siddenārthena saṃyojyo vādī satkārapūrvakam |

	lekhyaṃ svahastasaṃyuktaṃ tasmai dadyāt tu pārthivaḥ ||

nārado 'pi |

	madhye yat sthāpitaṃ dravyaṃ calaṃ vā yadi vā sthiram |

	paścāt tat sodayaṃ dāpyaṃ jayine patrasaṃyutam ||

patraṃ jayapatram | tathā ca bṛhaspatiḥ |

	pūrvottarakriyāyuktaṃ nirṇayāntaṃ yadā nṛpaḥ |

	pradadyāj jayine lekhyaṃ jayapatraṃ tad ucyate ||

jayapatre ca yad vaktavyaṃ tad akhilaṃ lekhyavidhāv uktam, tad atrānusaṃdheyam | "siddhenārthena saṃyojyaḥ" ity asya kvacid viṣaye viśeṣam āha yājñavalkyaḥ |

	nihnute likhitaṃ naikam ekadeśavibhāvitaḥ |

	dāpyaḥ sarvaṃ nṛpeṇārthaṃ na grāhyas tv aniveditaḥ ||

asyārthaḥ: niṣkavastrābharaṇādyanekaṃ pratijñākāle likhitaṃ yadā prativādī nihnute mithyaitd ity uktavān | ekadeśavibhāvitaḥ vādinā caikadeśapramāṇata eva satyaṃ mayety aṅgīkaritaḥ sa sarvam eva pratijñātam artham arthine nṛpeṇa dāpyaḥ | naivaṃ pratijñāyāṃ likhitaḥ | paścād vādinocyamāno 'rthaḥ nṛpeṇa na dāpyatayā grahītavya iti | etad uktaṃ bhavati |

	chalaṃ nirasya bhūtena vyavahārān nayen nṛpaḥ |

ity uktam evaṃvidhaviṣaye nṛpeṇa nādartavyam, duṣṭāśayatvasyātra siddhatvād iti | na ca vācyaṃ chalānusāritvāt sarvadāpanam api nṛpeṇa nādaraṇīyam iti | tad āha kātyāyanaḥ |

	sarvāpalāpaṃ yaḥ krtvā mitho 'lpam api saṃvadet |

	sarvam eva tu dāpyaḥ syād abhiyukto bṛhaspatiḥ ||

ādarārthaṃ bṛhaspatigrahaṇam | nārado 'pi sarvadāpanam ādartavyam iti darśayitum abhiyuktadeyatvam āha |

	anekārthābhiyuktena sarvārthavyapalāpinā |

	vibhāvitaikadeśena deyaṃ yad abhiyujyate ||

nanu prācīnavacanānāṃ prāguktārthābhidhāne darmanirṇayārthatā na syāt chalānusāreṇa teṣāṃ vyavahāranirṇayābhidhāyakatvāt | satyam | tathāpi na doṣaḥ, prāguktaviṣaye vyavahāranirṇayasya sarmanirṇayabādhakatvāt | ata eva bṛhaspatiḥ |

	kevalaṃ śāstram āśritya kriyate yatra nirṇayaḥ |

	vyavahāraḥ sa vijñeyo dharmas tenāpi hīyate || iti |

yatra prāguktaviṣyādāv ity arthaḥ | yat tu kātyāyanenoktam,

	anekārthābhiyoge 'pi yāvat saṃsādhayed dhanī |

	sākṣibhis tāvad evāsau labhate sādhitaṃ dhanam || 

iti, tad yatra duṣṭāśayatvasyātyantadārḍhyābhāvas tadviṣayam | prācīnavacaneṣv ivātra prativādinaḥ sarvāpalāpalakṣaṇadauṣṭyakathanāṃśābhāvāt | kecid asya vacanasya putrādideyapitrādiṛṇaviṣayatvaṃ vadanti "tatraiva nābhijānāmi" ity uttaratrayasaṃbhavād iti vadantaḥ | tan na samīcīnam, svakṛtaṛṇavivāde 'pi vismaraṇādinottaratrayasya saṃbhavāt | putrādeḥ pitrādikṛtaṛṇavivāde mithyaitad ity uttaram uktavato nihnavavāditve 'pi sādhitamātradānaprasaṅgāc ca | atha putrāder mithyaitad ity uttaraṃ na saṃbhavatīty ucyate | maivaṃ vocaḥ, ṛṇagrahaṇakāle prabuddhasya aprabuddhasyāpi mātrādivacanatas tatsaṃbhavāt | atha nābhijānāmīty uttaram uktavati putrādau sādhitamātralābhavacanam ity ucyate, tarhi nābhijānāmītyādyuttaratrayaviṣayakatvaṃ tasya parikalpyatām, kiṃ putrādiviṣayatvena | atha,

	putrapautrai ṛṇaṃ deyaṃ nihnave sākṣibhāvitam |

iti smaraṇāt, putrādiviṣayatvam ity ucyate, tarhi mithyaitad ityuktaputrādiviṣayatvaṃ na punaḥ nābhijānāmīty uktavatputrādiviṣayatvam, "nihnave sākṣibhāvitam" iti smaraṇāt |

	<span style="text-decoration:underline;">anye</span> tv anyathā vyavasthāpayanti sarvārthadāpanavacanaṃ pratijñātārthānāṃ madhe yady ekam apy artham arthī sādayati, tadā sarvān etān arthān ahaṃ dadāmīty evaṃ sāvaṣṭambhoktiyuktanihnavaviṣayam | tadrahitaviṣayaṃ tu sādhitamātralābhāvacanam iti | etad apy ayuktam, "nihnute likhitaṃ naikam" ity api śeṣeṇābhidhānāt | na ca chalodāharanaparatvād asya vakyasya tatsiddhaye sāvaṣṭambhanihnavaviṣayatvam āsthīyata iti yuktam, sarvāpalāpacchalam ādāya vyavahārasamāptyabhidhānāt | tāvataiva vākyasya chalodāharaṇaparatvasiddheḥ | bhāṣābalenaivoktaviṣaye sarvadāpanāt anuvādakaṃ ca "nihnute" ityādivacanam, tatsamānarthaṃ vacanadvayam api syāt | na ca,

	anekārthābhiyoge 'pi yāvat saṃsādhayed dhanī |

ityādikātyāyanavacanaparihārāyaivam āśrīyata iti yuktam | tadvirodhasya ṛjumārgena parihṛtatvād ity alam ativistarakāriṇā matāntaropanyāsanirāsena |

	dāpanaprakāras tu kātyāyanena darsitaḥ |

	rājā tu svāmine vipraṃ sāntvenaiva pradāpayet |

	deśācāreṇa cānyāṃs tu duṣṭān saṃpīḍya dāpayet ||

	rikthinaṃ suhṛdaṃ vāpi chalenaiva pradāpayet || iti |

na kevalaṃ rājā svāmine pradāpayet, svayam api daṇḍaṃ gṛhṇīyād ity āha nāradaḥ |

	ṛṇikaḥ sadhano yas tu daurātmyān na prayacchati |

	rājñā dāpayitavyaḥ syād gṛhītvāṃśaṃ tu viṃśakam ||

dāpyārthasya yāvān viṃśatitamo bhāgaḥ tāvantam artham adhamarṇikāt gṛhṇīyād ity arthaḥ | etad api pratipannaṛṇikaviṣayam | vipratipannaṛṇitve tv āha viṣṇuḥ: "uttamarṇaś ced rājānam iyāt tadvibhāvito 'dharmarṇo rājñe dhanadaśabhāgasamaṃ daṇḍaṃ dadyāt | prāptārthaś cottamarṇo viṃśatitamam aṃśam" iti | prāptārthena dānabhṛtitvena, na daṇḍatvena niraparādhitvāt | yadā tv adhamarṇo rājānam iyāt tadā (?) manur āha |

	yaḥ sādhayantaṃ chandena vedayed dhanikaṃ nṛpe |

	sa rājñarṇacaturbhāgaṃ dāpyas tasya ca taddhanam ||

yo rājñaḥ priyo 'dhamarṇas tadājñayā pratibandhanaṃ kariṣyāmīti buddhyā dhanikaṃ chandena svecchayā svecchayā sādhayantaṃ prayuktadhanayācane 'pravṛttaṃ nṛpe vedayet māṃ pīḍayiṣyatīty āvedayet, asau ṛṇaṃ taccaturbhāgasamaṃ ca daṇḍaṃ rājñā dāpya ity arthaḥ | yat punas tenoktam,

	yo yāvan nihnavītārthaṃ mithyā yāvati vārayet |

	tau nṛpeṇa hy adharmajñau dāpyau taddviguṇaṃ damam || MDh 8.59

iti tadudvṛttādhamarṇottamarṇaviṣaya, "adharmajñagrahaṇāt" ity uktaṃ tadbhāṣye (Medhātithi on MDh 8.60) | yat tu yājñavalkyenoktam,

	nihnave bhāvito dadyad dhanaṃ rājje ca tatsamam |

iti, tad udvṛttādharmaṇasyoktadaṇḍaparyāptadhanāsaṃbhaviṣaye veditavyam, anyathā pūrvoktaviṣṇumanuvacanavirodhasya durvāratvāt | mithyābhiyoginas tu aparyāptadhanasyāpi na tatsamadaṇdaḥ | yad āha sa eva,

	mithyābhiyogī dviguṇam abhiyogād dhanaṃ vahet | iti |

abhiyogāt abhiyuktadhanāt dviguṇaṃ dhanaṃ vahet rājñe dadyad ity arthaḥ | tāvad dhanābhāve tu "ānṛṇyaṃ karmaṇā gacchet" ityādyanukalp 'vagantavyaḥ | yat tu nāradenoktam,

	na ca mithyābhiyuñjīta doṣo mithyābhiyoginaḥ |

	yas tatra vinayaḥ proktaḥ so 'bhiyoktāram āvrajet ||

iti, tatpratipadoktadaṇḍābhāvaviṣayaṃ sāmānyaśāstratvāt | tena nihnave asadvṛttasya yo daṇḍo 'bhihito viṣṇunā sa eva sadvṛttasya mithyābhiyogino bhavatīty avagantavyam | tathā,

	nihnave tu yadā vādī svayaṃ tat pratipadyate |

	jñeyā sā pratipattis tu tasyārdho vinayaḥ smṛtaḥ ||

iti vyāsena yo daṇḍo 'bhihitaḥ sa eva mithyābhiyoge 'pi svayaṃ tatpratipadyamānasya bhavatīti cāvagantavyam | yat punar manunoktam,

	arthe 'pavyayamānaṃ tu kāraṇena vibhāvitam |

	dāpayed dhanikasyārthaṃ daṇḍalesaṃ ca śaktitaḥ || (MDh 8.51)

iti, taddaśamāṃśadaṇḍadanāsamarthasadvṛttādhamarṇaviṣayam ity uktaṃ tadbhāṣye (Medh on MDh 8.52) | kāraṇeneti vadan dvipādavyavahāre tv arthadāpanam eva, na daṇḍadāpanam, tatra nihnavamithyābhiyogayor abhāvād iti darsayati | evam eva catuṣpāde 'pi vyavahāre śaṅkābhiyogājñānottarādinā mithyābhiyoganihnavābhave daṇḍābhāvo 'dhyavaseyaḥ | yat tu smṛtyantaram,

	ādye tu daṇḍapādaḥ syāt dvitīye 'rdhaṃ tṛtīyake |

	pādanyūnaṃ caturthe ca pāde saṃpūrṇadaṇḍabhāk ||

iti, tad vigītatvād apramāṇam iti prapañcitaṃ visvarūpacāryeṇa | ato nihnavamithyābhiyoganimitto daṇḍaś catuṣpady eva vyavahāre nimittasadbhāvaviṣaye grahītavyaḥ | tatra ṛṇādānaviṣayavyavahāre daṇḍaviśeṣo darśitaḥ | nikṣepādiviṣayavyavahāre tu daṇḍaviseṣas tatra tatra pade vakṣyate | yat punaḥ kātyāyanenoktam,

	śatārdhaṃ dapayec chuddham aśuddho daṇḍabhāg bhavet |

iti, tad divyāviśeṣāvadhṛtaśuddhapuruṣaviṣayam | yato 'nantaram āha sa eva |

	viṣe toye hutāśe ca tulākośe ca taṇḍule |

	taptamāṣakadivye ca kramād daṇḍaṃ prakalpayet ||

	sahasraṃ ṣaṭsataṃ caiva tathā pañcaśatāni tu |

	catustridvyekam evaṃ ca hīnaṃ hīneṣu kalpayet || iti |

ayaṃ ca divyanibandhano daṇḍo nihnavamithyābhiyogayor anyataranibandhena daṇḍena samuccīyate, nimittasmuccayāt | paṇas tu śāstroktadaṇḍena samuccīyate ity āha yājñavalkyaḥ |

	sapaṇas cet vivadaḥ syāt tatra hīnaṃ tu dāpayet |

	daṇḍaṃ ca svapaṇaṃ caiva dhanine dhanam eva ca ||

nārado 'pi |

	vivāde sottarapaṇe dvayor yas tatra hīyate |

	sa paṇaṃ svakṛtaṃ dāpyo vinayaṃ ca parājaye || iti |

atra kātyāyanaḥ |

	evaṃ dharmāsanasthena samenaiva vivadinā |

	kāryāṇāṃ nirṇayo dṛśyo brāhmaṇaiḥ saha nānyathā ||

bṛhaspatir api |

	rājñā yatnena kartavyaṃ saṃdigdhārthavicāraṇam |

	trayas tatropacīyante hānir ekasya jāyate ||

	jetāpnoti dhanaṃ pūjāṃ jito vinayanigraham |

	jayaṃ dānaṃ damaṃ rājā sabhyāḥ puṇyam avāpnuyuḥ || iti |

nārado 'pi |

	evaṃ paśyan sadā rājā vyavahārān samāhitaḥ |

	vitatyeha yaśo dīptaṃ śakrasyaiti salokatām ||

bṛhaspatir api |

	evaṃ śāstroditaṃ rājā kurvan nirṇayapālanam |

	vitatyeha yaśo loke mahendrasacivo bhavet ||

	sākṣilekhyānumānena prakurvan kāryanirṇayam |

	vitatyeha yaśo rājā bradhnasyāpnoti viṣṭapam || iti |

manur api |

	kāmakrodhau tu saṃyamya yo 'rthaṃ dharmeṇa paśyati |

	prajās tam anuvartante samudram iva sindhavaḥ ||

	yas tv adharmeṇa kāryāṇi mohāt kuryān narādhipaḥ |

	acirāt taṃ durātmānaṃ vaśe kurvanti śatravaḥ || iti |

**iti smṛticandrikāyām nirṇayādikṛtyam **

**athānyāny api daṇḍaviṣayāṇi kānicid vacanāni likhyante**

tatra nāradaḥ |

	śārīraś cārthadaṇḍaś ca daṇḍas tu dvividhaḥ smrtaḥ |

	śārīras tāḍanādis tu maraṇāntaḥ prakīrtitaḥ ||

	kākaṇyādis tv arthadaṇḍaḥ sarvasvāntas tathaiva ca || iti |

atra śārīro daṇḍabhedaḥ parigaṇayituṃ śakyo nārthadaṇḍabhed ity āha sa eva |

	śārīro daśadhā prokto hy arthadaṇḍas tv anekadhā | iti |

daśadheti na saṃkhyāniyamārtham, atho bahuvidhasya śāriradaṇḍasya vakṣyamāṇatvāt | tathā hi manunā tāvan navavidhaḥ śārīro daṇḍa iti darśitaḥ |

	daś sthānāni daṇḍasya manuḥ svāyaṃbhuvo 'bravīt |

	upastha udaraṃ jihvā hastau pādau ca pañcamam ||

	cakṣur nāsā ca karṇau ca dhanaṃ dehas tathaiva ca || iti |

upasthaḥ strīpuṃsayor liṅgam | tannigraho 'gamyāgamane | caurye tv āhāranivṛttyādinājaṭharasya nigrahaḥ | vākpāruṣye jihvāyāḥ | daṇḍapāruṣye hastayoḥ | pādaprahārādau pādayoḥ | gopyanirīkṣaṇādau cakṣuṣaḥ | parastrīstanānulepanagandhagrahaṇādau nasikāyāḥ | rājamantraśravaṇādau karṇayoḥ | utkocapradānādau vyayapratibandhādinā dhanasya | mahāpātakādau dehasya | ayaṃ copasthādīnām nigraho yatrāgamyāgamanacauryadau kṣatraviṭśudrāṇāṃ daṇḍaviśeṣo nāmnātas tatra kāryaḥ,

	triṣu varṇeṣu tāni syur akṣato brāhmaṇo vrajet | (MDh 8.124)

iti kṣatriyādiṣu sāmānyenābhidhānāt | akṣato brāhmaṇaḥ pūrvoktadaṇḍasthāneṣv adaṇḍito brāhmaṇa ity arthaḥ | vrajed it vadan yo nirvāsito deśāntaraṃ gacchati tasyaivoktadaśasthāneṣv adaṇḍo na punar brāhmaṇamātrasyeti darsayati | ata eva nirvāsanavidhiśeṣatayāpi tenoktam |

	na jātu brāhmaṇaṃ hanyāt sarvapāpeṣv avasthitam |

	rāṣṭrād enaṃ bahiṣkuryāt samagradham akṣatam || (MDh 8.380)

yasya tu na bahiṣkāraḥ tasya kṣatriyādivad eva daṇḍaḥ | tathā ca sa eva |

	caturṇām api varṇānāṃ prāyaścittam akurvatām |

	śārīraṃ dhanasaṃyuktaṃ daṇḍaṃ dharmyaṃ prakalpayet ||

yat tu gautamenoktam: "na śārīro brāhmaṇadaṇḍaḥ" iti, tad vadharūpasyāṅgabhaṅgātmakasya niṣedhārtham, na punar aṅganigrahātmakasyāpi | tathātve pūrvoktavacanavirodhāt | ata eva bṛhaspatinā viśeṣitaḥ |

	mahāpātakayukto 'pi na vipro vadham arhati || iti |

hārītenāpi |

	na tv aṅgabhedaṃ viprasya pravadanti manīṣiṇaḥ | iti |

evaṃ cāṅganigrahātmaka eva śārīro daṇḍo viprasya na tu vadhādyātmaka ity anusaṃdheyam | ata evāpastambaḥ: "cakṣurnirodhas tv eteṣu brāhmaṇasya" iti | nirodhaś cakṣuṣo bandhanādinā kāryo na tv āśrayoddharaṇena, aṅgabhaṅgasya niṣiddhatvāt | yat tu śaṅkenoktam: "trayāṇām api varṇānāṃ dhanāpahāravadhabandhakriyā | vivāsanāṅkakaraṇaṃ brāhmaṇasya" iti, tad daridrabrāhmaṇaviṣayam | tathā ca brāhmaṇaṃ prakṛtya gautamaḥ: "karmaviyogavikhyāpanavivāsanāṅkakaraṇāny avṛttau" iti | avṛttau nirdhana ity arthaḥ | etad uttamasāhasaviṣayam | ṛṇāpalāpādiviṣaye tu manur āha |

	kṣatravṭśūdrayonis tu daṇḍaṃ dātum aśknuvan |

	ānṛṇyaṃ karmaṇā gacched vipro gacchec chanaiḥ śanaiḥ ||

karmakaraṇāsāmarthye tu kātyāyana āha |

	dhanadānāsahaṃ budhvā svādhīnaṃ karma kārayet |

	aśaktau bandhanāgāraṃ praveśyo brāhmaṇād ṛte ||

manur api |

	strībālonmattavṛddhānāṃ daridrānātharogiṇām |

	śaphāvidalarajjvādyair vidadhyān nṛpatir damam ||

evaṃ ca bandhanāṅkakaraṇakarmakaraṇabandhanāgarapraveśanatāḍanarūpāḥ śārīradaṇḍabhedāḥ pañca vijñeyāḥ | ataḥ "śarīro daśadhā" ity upalakṣaṇārtham uktam, nāvadhāraṇārtham iti mantavyam | "daṇḍas tu dvividhaḥ smṛtaḥ" ity etad apy upalakṣaṇārtham eva, vidhāntarasyāpi smṛtatvāt | tathā hi |

	śiraso daṇḍanaṃ muṇḍas tasya nirvāsanaṃ purāt |

	lalāṭe cābhiśastāṅkaḥ prayāṇaṃ gardabhena ca ||

tasya brāhmaṇasyety arthaḥ | brāhmaṇasya prakṛtatvāt | atha vadhasthāne muṇḍanaṃ daṇḍa ity āha yājñavalkyaḥ |

	brāhmaṇasya vadho mauṇḍyaṃ purān nirvāsanaṃ tathā |

	lalāṭe cābhiśastāṅkaḥ prayāṇaṃ gardabhena ca |

evaṃ ca kṣatriyādau vadha eva na muṇḍanam | tatra pratinidhitvenāsmṛtatvāt | ata eva manuḥ |

	mauṇḍyaṃ prāṇāntiko daṇḍo brāhmaṇasya vidhīyate |

	itareṣāṃ tu varṇānāṃ daṇḍaḥ prāṇāntiko bhavet ||

uttamasāhasa iti śeṣaḥ | tathā ca nāradaḥ |

	vadhaḥ sarvasvaharaṇaṃ purān nirvāsanāṅkane |

	tadaṅgaccheda ity ukto daṇḍa uttamasāhase ||

	aviśeṣeṇa sarveṣām eṣa daṇḍavidhiḥ smṛtaḥ |

	vadhād ṛte brāhmaṇasya na vadhaṃ brāhmaṇo 'rhati || iti |

vadhād ṛta ity aṅgacchedasyāpy upalakṣaṇārtham,

	na tv aṅgabhedaṃ viprasya pravadanti manīṣiṇaḥ |

	tapasā cejyayā caiva brāhmaṇaḥ pūjyate sadā ||

iti hārītasmaraṇāt | manus tu vadhadaṇḍaparityāge hetum āha |

	na brāhmaṇavadhāt pāpāt nādharmo vidyate kvacit |

	tasmāt tasya vadhaṃ rājā manasāpi na cintayet ||

ato mahāpātakayukto 'pi vipro na vadhya ity āha bṛhaspatiḥ |

	mahāpātakayukto 'pi na vipro vadham arhati | iti |

kiṃ tarhy arhatīty apekṣite 'nantaram uktaṃ tenaiva |

	nirvāsanāṅkane mauṇḍyaṃ tasya kuryān narādhipaḥ | iti |

nirvāsanam atra deśato na punaḥ purāt | tad āha baudhāyanaḥ: "taptenāyasena lalāṭe 'ṅkiyitvā viṣayān nirvāsanam" iti | kuryād iti śeṣaḥ | aṅkane tu viśeṣo nāradena darśitaḥ |

	gurutalpe bhagaḥ kāryaḥ surāpāne surādhvajaḥ |

	steye tu śvapadaṃ kāryaṃ brahmahaṇy aśirā pumān |

aṅkanaṃ tv idaṃ na kṣatriyādiṣu kartavyam | yad āha uśanā |

	brāhmaṇasyāparādheṣu caturṣv aṅko vidhīyate |

	gurutalpe surāpāne steye brāhmaṇahiṃsane ||

	itareṣāṃ tu varṇānām aṅkanaṃ natra karayet || iti |

kas tarhi daṇdas tatrety apakṣite bṛhaspatiḥ |

	mahāparādhayuktāṃś ca vadhadaṇḍena śāsayet | iti |

yadā tu vadhadaṇḍena mahāparādhino nigrahītuṃ na śakyās tadā manur āha |

	vadhenāpi yadā tv etān nigrahītuṃ na śaknuyāt |

	tadaiṣu sarvam apy etat prayuñjīta catuṣṭayam || 

kiṃ taccatuṣṭayam ity apekṣite yājñavalkyaḥ |

	vāgdaṇḍas tv atha dhigdaṇḍo dhanadaṇḍo vadhas tathā |

	yojyāḥ samastā vyastā vāpy aparādhavaśād ime ||

vāgdaṇḍaḥ paruṣaśāpavacanātmakaḥ | dhigdaṇḍo dhig iti kutsanam | samastānāṃ yojane kramam āha manuḥ |

	vāgdaṇḍaṃ prathamaṃ kuryād dhigdaṇḍaṃ tadanantaram |

	tṛtīyaṃ dhanadaṇḍaṃ tu vadhadaṇḍam ataḥ param ||

vyastānāṃ tu yojane vyavasthām āha bṛhaspatiḥ |

	khalvāparādhe vāgdaṇḍo dhigdaṇḍaḥ pūrvasāhase |

	madhyame tv arthadaṇḍas tu rājadroheṣu bandhanam ||

	nirvāsanaṃ vadho vāpi kāryam ātmahitaiṣiṇā |

	vyastāḥ samastā ekasya mahāpātakakāriṇaḥ || iti |

tathā puruṣāpekṣayāpi vyavasthā tenaiva darsitā |

	mitrādiṣu prayuñjīta vāgdaṇḍaṃ dhik tapasvinām |

	vivādino narāṃś cānyān doṣiṇo 'rthen daṇḍayet ||

ādigrahaṇena mānyā janā gṛhyante,

	gurūn purohitān pūjyān vāgdaṇḍenaiva daṇḍayet |

	vivādino narāṃś cānyān dhigdhanābhyāṃ ca daṇḍayet ||

iti tenaivoktatvāt | yat tu śaṅkhenoktam: "adaṇḍyau mātāpitarau snātakapurohitau parivrājakavānaprasthau janmakarmaśrutiśīlaśaucācāravantaś ca" iti | yad api kātyāyanena,

	ācāryasya pitur mātur bāndhavānāṃ tathaiva ca |

	eteṣām aparādheṣu daṇḍo naiva vidhīyate ||

iti, tac chārīrārthadaṇdayor niṣedhārtham, na punar daṇḍamātrasya | yad āha manuḥ:

	pitācāryaḥ suhṛn mātā bhāryā putraḥ purohitaḥ |

	nādaṇḍyo nāma rājño 'sti dharmād vicalitaḥ svakāt ||

bṛhaspatir api:

	ṛtvikpurohitāmātyāḥ putrāḥ saṃbandhibāndhavāḥ |

	dharmād vicalitā daṇḍyā nirvāsyā rājahiṃsakāḥ ||

yat tu gautamenoktam: "ṣaḍbhiḥ parihāryo rājñāvadhyaś cābandhyaś cādaṇḍyaś cābahiṣkāryaś cāparivādyas cāparihāryaś ca" iti, tad etat: "sa eṣa bahuśruto bhavati | lokavedavedāṅgavit | vākovākyetihāsapurāṇakuśalaḥ | tadapekṣaḥ tadvṛttiḥ | catvāriṃśatā saṃskāraiḥ saṃskṛtaḥ | triṣu karmasv abhirataḥ | ṣaṭsu vā | sāmayacārikeṣv abhivinītaḥ" iti pratipāditabahuśrutaviṣayam | ato na prācīnavacanavirodhaḥ | kātyāyano 'py adaṇḍyam āha |

	prāṇātyaye tu yatra syād akāryakaraṇaṃ kṛtam |

	daṇḍas tatra tu naiva syād eṣa dharmyo bhṛgusmṛtaḥ ||

nāradas tu vihitadaṇḍārdhen daṇḍam āha |

	ayuktaṃ sāhasam kṛtvā pratyāpattiṃ vrajet tu yaḥ |

	bhrūyat svayaṃ vā sadasi tasya cārdho damaḥ smṛtaḥ ||

vyāso 'pi |

	vyādhinā pīḍito yas tu yaḥ kaścid api tāmyati |

	naitan mayā punaḥ kāryaṃ brūyāt tasyārdhako damaḥ ||

atra pakṣāntaram āha gautamaḥ: "anujñānaṃ vā vedavit samayavacanāt" iti | anujñānam adaṇḍayitvotsarjanam | tathā vihitadaṇḍād abhyadhikam ūnaṃ vā doṣiṇaḥ pīḍājananasamarthaṃ daṇḍaṃ vidadhyād ity āha sa eva: "daṇḍo damanād ity āhus tenādāntān damayet" iti | yāvati pīḍāviśeṣe damanakāryopaśamas tāvat pīḍākaraṃ kuryād ity arthaḥ | tathā ca manuḥ |

	anubandhaṃ parijñāya deśakālau ca tattvataḥ |

	sārāparādhāv ālocya daṇḍaṃ daṇḍyeṣu pātayet ||

yājñavalkyo 'pi |

	jñātvāparādhaṃ deśaṃ ca kālaṃ balam athāpi vā |

	vayaḥ karma ca vittaṃ ca daṇḍaṃ daṇḍyeṣu pātayet ||

tatrodāharaṇam āha manuḥ |

	kārṣāpaṇaṃ bhaved daṇḍyo yaś cānyaḥ prākṛto janaḥ |

	tatra rājño bhaved daṇḍaḥ sahasram iti dhāraṇā ||

prākṛto daridraḥ | rājā aiśvaryeṇādhiṣṭhitaḥ | kātyāyano 'pi |

	yena doṣeṇa śūdrasya daṇḍo bhavati dharmataḥ |

	tena cet kṣatraviprāṇāṃ dviguṇo dviguṇo bhavet ||

	pravrajyāvasitaṃ śūdraṃ japahomaparāyaṇam |

	vadhena śāsayet pāpaṃ daṇḍyo vā dviguṇaṃ damam ||

bṛhaspatir api |

	vadhārhaḥ suvarṇaśataṃ damaṃ dāpyas tu pūruṣaḥ |

	aṅgacchedārhakas tv ardhaṃ saṃdaṃśārhas tadardhakam ||

	tāḍanaṃ bandhanaṃ caiva tathaiva ca viḍambanam |

	eṣa daṇḍo hi dāsasya nārthadaṇḍo bṛhaspatiḥ ||

nārado 'pi |

	kākaṇyādis tu yo daṇḍaḥ sa tu māṣaparaḥ smṛtaḥ |

	māṣāvarārdho yaḥ proktaḥ kārṣāpaṇaparas tu saḥ ||

	kārṣāpaṇāvarārdhas tu catuṣkārṣāpaṇottaraḥ |

	dvyavaro 'ṣṭaparaś cānyas tryavaro dvādaśāntataḥ ||

	kārṣāpaṇās tu ye proktāḥ sarve te syuś caturguṇāḥ || iti |

kākaṇyādiśabdarthā divyaprakaraṇe darśitāḥ | atra kātyāyanaḥ |

	kalpito yasya yo daṇḍas tv aparādhasya yatnataḥ |

	paṇānāṃ grahaṇaṃ tu syāt tanmūlyaṃ vātha rājani ||

	māṣapādo dvipādo vā daṇḍo yatra pravartinaḥ |

	anirdiṣṭaṃ tu vijñeyaṃ māṣakaṃ tu prakalpayet ||

	yatrokto māṣakair daṇḍo rājataṃ tatra nirdiset |

	kṛṣṇalaiś coktam eva syād uktadaṇḍaviniścayaḥ || iti |

paṇānāṃ kārṣāpaṇānām ity arthaḥ | teṣāṃ saṃkhyābhedanindhanāḥ (?) paribhāṣikyaḥ saṃjñā manunā darśitāḥ |

	paṇānāṃ dve śate sārdhe prathamaḥ sāhasaḥ smṛtaḥ |

	madhyamaḥ pañca vijñeyaḥ sahasraṃ caiva cottamaḥ ||

iyaṃ paribhāṣā prathamāparādhaviṣaye 'nuvartavyāḥ | punaḥpunar aparādhaviṣaye tv āha yājñavalkyaḥ |

	sāśītipaṇasahasro daṇḍa uttamasāhasaḥ |

	tadardhaṃ madhyamaḥ proktas tadardham adhamaḥ smṛtaḥ ||

ato yatra yatrottamasāhasādiśabdair daṇḍo nigadyate tatra tatra etat saṃkhyākāḥ kārṣāpaṇās tanmūlyaniṣkādayo vā grahītavyāḥ | evam uktaprakāro daṇḍaḥ sarvalokānandahetur ity āha sa eva |

	yathāśāstraṃ prayuktaḥ san sadevāsuramānavam |

	jagad ānandayet sarvam anyathā tat prakopayet ||

tathocchāstradaṇḍanasya nindāṃ viparītasya praśaṃsām cāha sa eva |

	adharmadaṇḍanaṃ svargakīrtilokavināśanam |

	samyak tu daṇḍanaṃ rājñaḥ svargakīrtijayāvaham ||

daṇḍyās tu tena daṇḍena kṣīṇapāpā bhavantīty āha nāradaḥ |

	rājabhir dhṛtadaṇḍās tu kṛtvā pāpāni mānavāḥ |

	nirmalāḥ svargam āyānti santaḥ sukṛtino yathā ||

kātyāyano 'pi |

	śuddhis tu śāstratattvajñaiś cikitsā samudāhṛtā |

	prāyaścittaṃ ca daṇḍaṃ ca tābhyāṃ sā dvividhā smṛtā ||

**iti smṛticandrikāyāṃ daṇḍaviṣayāṇi **

**atha punarnyāyaḥ**

tatra nāradaḥ |

	strīṣu rātrau bahir grāmād antarveśmanyarātiṣu (?) |

	vyavahāraḥ kṛto 'py eṣaḥ punaḥ kartavyatām iyāt ||

strībhiḥ śatrubhir vā rahasi vā nirṇīto vyavahāro 'jñānapakṣapātayoḥ saṃbhavāt punarvicāraṇīya ity arthaḥ | evaṃ balātkāreṇa rāgadveṣādyupādhinā vā nirṇītaṃ nivartya vyavahārāntaraṃ pravartanīyam | tathā ca yājñavalkyaḥ |

	balopādhivinirvṛttān vyavahārān nivartayet | iti |

tataḥ paścād vyavahārāntaraṃ pravartayed ity abhiprāyaḥ | tathā vyavahartṛvaiguṇye 'py evaṃ kāryam ity āha sa eva |

	mattonmattārtavyasanibālabhītādiyojitaḥ |

	asaṃdigdhakṛtaś caiva vyavahāro na sidhyati ||

ādiśabdena vṛddhayojitādayo vyavaharā gṛhyante | ata eva manuḥ |

	mattonmattārtādyadhīnaiḥ bālena sthavireṇa vā |

	asaṃbandhakṛtaś caiva vyavahāro na sidhyati ||

asaṃbandhaḥ arthipratyarthisaṃbandharahitaḥ | nārado 'pi |

	purarāṣṭraviruddhas ca yas ca rājñā vivarjitaḥ |

	anādeyo bhaved vādaḥ dharmavibhir udāhṛtaḥ ||

hārīto 'pi |

	rājñā vivarjito yas tu svayaṃ pauravirodhakṛt |

	rāṣṭrasya vā samas tasya prakṛtīnāṃ tathaiva ca ||

	anye vā ye pure grāme mahājanavirodhakāḥ |

	anādeyās tu te sarve vyavahārāḥ prakīrtitāḥ ||

evaṃ caivaṃvidhavyavahāraṃ tīritam apy anuśiṣṭam api nivṛtya vyavahārāntaraṃ kartavyam iti tātparyārtho 'nusaṃdheyaḥ (?) | tīritānuśiṣṭayor bhedam āha kātyāyanaḥ |

	asat sad iti yaḥ prakṣaḥ sabhyair evāvadhāryate |

	tīritaḥ so 'nuśiṣṭas tu sākṣivākyāt prakīrtitaḥ ||

sākṣivākyād avadhārito 'nuśiṣṭa ity arthaḥ | yat punar manunoktam,

	tīritaṃ cānuśiṣṭaṃ ca yatra kvacana yad bhavet |

	kṛtaṃ tad dharmayor vidyāt na tad bhūyo nivartayet ||

iti, tat strīkṛtatvādinivṛttihetvabhāvaviṣaya (?) evotsargamātram iti mantavyam | ata eva tasyāpavādam āha bṛhaspatiḥ |

	kulādibhir niścite 'pi na saṃtoṣaṃ gatas tu yaḥ |

	vicārya tat kṛtaṃ rājā kukṛtaṃ punar uddharet ||

vihitanirṇetṛnirṇīte 'pi vyavahārasamāptir anyāyeneti yadi vivādī manyate tadāpi punarnyāyaḥ kārya ity arthaḥ | kukṛtatve siddhe prāṅnyāyadraṣṭṝṇāṃ daṇḍam āha nāradaḥ |

	durdṛṣṭe vyavahāre tu sabhyās te daṇḍam āpnuyuḥ |

	na hi jātu vinā daṇḍāt kaścin mārge 'vatiṣṭhate ||

ayaṃ ca sabhyānām eva daṇḍaḥ jetuḥ durdarśanāprayojakatve veditavyaḥ | prayojakatve tatrāsyāpi daṇḍaḥ, tathā ca bṛhaspatiḥ |

	niścitya bahubhiḥ sārdhaṃ brāhmaṇaiḥ śāstrapāragaiḥ |

	daṇḍayej jayinā sākaṃ (?) pūrvaṃ sabhyāṃs tu doṣiṇaḥ ||

jayinā sākaṃ daṇḍanam api sabhyadaṇḍaprakaraṇoktavidhinaivety āha yājñavalkyaḥ |

	durdṛṣṭāṃs tu punar dṛṣṭvā vyavahārān nṛpeṇa tu |

	sabhyāḥ sajayino daṇḍyā vivādād dviguṇaṃ damam ||

durdṛṣṭān sajayisabhyadoṣeṇety arthaḥ | yadā tu sākṣidoṣeṇa vyavahārasya duṣṭatā, tadā sākṣidaṇḍaprakaraṇoktavidhinā sākṣiṇa eva daṇḍyā na jayī nāpi sabhyāḥ | yadā punaḥ sajayisākṣidoṣeṇa, tadā ta eva daṇḍyāḥ, na sabhyā ity abhiprāyaḥ | evam asaṃtoṣamātreṇa punarnyāyaḥ prakṛtasya nirṇayasya nyāyābhāsatve sati vidhātavyaḥ | samyaṅnyāyatve nārada āha |

	tīritaṃ cānuśiṣṭaṃ ca yo manyeta vidharmataḥ |

	dviguṇaṃ daṇḍam āsthāya tat kāryaṃ punar uddharet ||

vidharmataḥ dharmaśāstravirodhato jātam iti yo vivādī samyaṅnirṇītam apy auddhatyāt manyata ity arthaḥ | atra vyavahārasamāpter anyathātvāsaṃbhavāt punarnyāyānantaram api prāṅnyāyaparājita evāṅgīkṛtadaṇḍena daṇḍya ity āha yājñavlkyaḥ |

	yo manyetājito 'smīti nyāyenāpi parājitaḥ |

	tam āyāntaṃ punar jitvā dāpayet dviguṇaṃ damam ||

evaṃ sadaṇḍaḥ punarnyāyaḥ sanṛpottarasabhāyām eva, nṛpasyaiva daṇḍane 'dhikārāt | nṛparahitāyāṃ tūttarasabhāyāṃ daṇḍavirahitaḥ punarnyāyaḥ kāryaḥ daṇḍāṃśasya nṛpaikakāryatvāt | uttarasabhayā ca (?) pūrvasabhāto jyāyasyā bhavitavyam, anyathā saṃdehānivṛttaiḥ | sbhyānāṃ ca jyāyastvatāratamyaṃ nirṇetṛnirṇayaprakaraṇe darśitam | nṛpasabhādṛṣṭasya kudṛṣṭatvaśṅkāyāṃ tu prakṛṣṭanṛpāntarasabhāyāṃ punarnyāyaḥ, tathā ca smṛtyantaram |

	nyāyāpetaṃ yad anyena rājñājñānakṛtaṃ bhavet |

	tad apy anyāyavihitaṃ punarnyāye niveśayet ||

yat punaḥ pitāmahenoktam,

	grāme dṛṣṭaḥ puraṃ yāyāt pure dṛṣṭas tu rājani |

	rājñā dṛṣṭaḥ kudṛṣṭo vā nāsti tasya punar nayaḥ ||

iti, tat pūrvasabhātaḥ prakṛṣṭasabhāntarālābhaviṣayam | svavākyajitasya tu prakṛṣṭasabhāntarasadbhāve 'pi na punarnyāya ity āha nāradaḥ |

	sākṣisabhyāvasannānāṃ dūṣaṇe darśanaṃ punaḥ |

	svavācaiva jitānāṃ tu noktaḥ paunarbhavo vidhiḥ ||

sākṣivākyāt sabhyair eva kṛtād vā nirṇayāt parājitānāṃ vyavahārasya punardarśanaṃ pūrvadarśanasya dūṣaṇe satīty arthaḥ | sabhyagrahaṇam amātyāder upalakṣaṇārtham | ata eva manuḥ |

	amātyaḥ prāḍvivāko vā yaḥ kuryāt kāryam anyathā |

	tat svayaṃ nṛpatiḥ kuryāt taṃ sahasraṃ ca daṇḍayet || iti |

**iti smṛticandrikāyāṃ punarnyāyaḥ **

**atha kṛtanivartanam**

tatra manuḥ |

	yogādhamanavikrītaṃ yogadānapratigraham |

	yatra vāpy upadhiṃ paśyet tat sarvaṃ vinivartayet ||

yogaḥ parakīyadhansyātmīyatvāpādakahetvabhāve 'pi yācitakādinā hastagatatvādisaṃbandhaḥ | adhamanaṃ bandhakaraṇam, yogenādhamanam | evaṃ yogavikrītādāv api vigrahaḥ | yamo 'pi |

	balād dattaṃ balād bhuktaṃ bhalād yac cāpi lekhitam |

	sarvān balakṛtān arthān nivartyān āha vai manuḥ ||

kātyāyano 'pi |

	unmattenaiva mattena tathā bhāvāntareṇa vā |

	yad dattaṃ yat kṛtaṃ vātha pramāṇaṃ naiva tad bhavet ||

nārado 'pi |

	yad bālaḥ kurute kāryam asvatantras tathaiva ca |

	akṛtaṃ tad iti prāhuḥ śāstre śāstravido janāḥ ||

bālāsvatantrāv api tena nirūpitau |

	garbhashaiḥ sadṛśo jñeya āṣṭamād vatsarāc chiśuḥ |

	bāla āṣoṣaśād varṣāt paugaṇḍas cāpi śabdyate ||

	parato vyavahārajñaḥ svatatraḥ pitaraṃ vinā || iti |

anena pitṛmān asvatantra ity arthād uktam | uktaṃ ca śaṅkhalikhitābhyām: " asvatantrāḥ pitṛmantaḥ" iti | pitṛgrahaṇaṃ matur api pradarśanārtham | ata eva nāradaḥ |

	jīvator na svatantraḥ syāj jarayāpi samanvitaḥ | iti |

jīvator mātāpitor iti śeṣaḥ,

	tayor api pitā śreyān bījaprādhānyadarśanāt |

	abhāve bījino mātā tadabhāve tu pūvajaḥ || 

iti tenaivānantaram uktatvāt | anena jyeṣṭhavān apy asvatantra ity uktam | na kevalaṃ pitṛmātṛjyeṣṭhavān evāsvatantra ity āha sa eva |

	asvatantrāḥ striyaḥ putrā dāsā ye ca parigrahāḥ || iti |

parigrahā upajīvinaḥ | kāryaviśeṣeṣu strīṇām asvātantryam ity āha hārītaḥ |

	dānārthe vā dhanārthe vā dharmārthe vā viseṣataḥ |

	ādāne vā visarge vā na strī svātantryam arhati ||

anyān apy asvatantrān āha nāradaḥ |

	asvatantrāḥ prajāḥ sarvāḥ svatantraḥ pṛthivīpatiḥ |

	asvatantraḥ smṛtaḥ śiṣyaḥ ācārye tu svatantratā ||

atra svatantranirūpaṇaṃ cāsvatantrakṛtaṃ kāryaṃ tenaiva nivartanīyam iti darśayitum | ata eva kātyāyanaḥ |

	asvatantrakṛtaṃ kāryaṃ tasya svāmī nivartayet |

	na bhartrā vivadetānyo bhītonmattakṛtād ṛte ||

bhītōnmattādikṛtanivartane rājña evādhikārāt bhītonmattādisvāminā kṛtanivartakena mahān yasya vivādo nātyantānucita ity abhiprāyaḥ | asvatantrakṛtanivartanasya kvacid apavādam āha nāradaḥ |

	etāny eva pramāṇāni bhartā yady anumanyate |

	putraḥ patyur abhāve vā jāyā vā patiputrayoḥ ||

	tathā dāsakṛtaṃ kāryam akṛtaṃ paricakṣate |

	anyatra svāmisaṃdeśān na dāsaḥ prabhur ātmanaḥ ||

	putreṇa ca kṛtaṃ kāryaṃ yat syād acchandataḥ pituḥ |

	tad apy akṛtam evāhuḥ dāsaḥ putraś ca tau samau || iti |

asvatantrakṛtanivartanaṃ svatantānumatyabhāvaviṣaye kāryam ity arthaḥ | kātyāyano 'pi |

	na kṣetragṛhadāsānāṃ dānādhamanavikrayāḥ |

	asvatantrakṛtāḥ siddhiṃ prāpnuyur nānuvarṇitāḥ ||

anuvarṇitās tu siddhiṃ prāpnuvantīty āha sa eva |

	pramāṇaṃ sarva evaite paṇyānāṃ krayavikarye |

	yadi saṃvyavahāraṃ te kurvanto 'py anumoditāḥ ||

evaṃ kṣetrādīnāṃ krayādikaraṇe svatantreṇa niyuktāḥ bhrātrādayo 'svatantrāḥ pramāṇaṃ syur ity āha sa eva |

	kṣetrādīnāṃ tathaiva syuḥ bhrātā bhrātṛsutaḥ sutaḥ |

	nisṛṣṭāḥ kṛtyakaraṇe guruṇā yadi gacchatā ||

nisṛṣṭāḥ niyuktā ity arthaḥ | tathā ca bṛhaspatiḥ |

	yaḥ svāminā niyuktas tu dhanāyavyayapālane |

	kusīdakṛṣivāṇijye nisṛṣṭārthas tu sa smṛtaḥ ||

	pramāṇaṃ tatkṛtaṃ sarvaṃ lābhālābhavyayodayam |

	svadeśe vā videśe vā svāmī taṃ na visaṃvadet || iti |

kātyāyano 'pi nisṛṣṭārthakṛtaṃ kāryaṃ na svāmī parivartayitum arhatīty āha |

	nisṛṣṭārthas tu yo yasmin tasminn arthe prabhus tu saḥ |

	tad bhartā tatkṛtaṃ kāryaṃ nānyathā kartum arhati ||

evam anumatiniyuktyor abhāve 'pi kuṭumbabharaṇārtham asvatantakṛtaṃ svatantro nānyathākartum arhatīty āha manuḥ |

	kuṭumbārthe tv adhīno 'pi vyavahāraṃ samācaret |

	svadese vā videśe vā tannyāyān na vicālayet ||

evam āpatpratīkārārthe 'pi draṣṭavyam | tathā ca nāradaḥ |

	strīkṛtāny apramāṇāni kāryāṇy āhur anāpadi |

strīgrahaṇam asvatantropalakṣaṇārtham | evaṃ cāpadyasvatantrakṛtāny api pramāṇānīty ārthiko 'rthaḥ pratyetavyaḥ | atrāpavādapradarśanārtham āha sa eva |

	viśeṣato gṛhakṣetradānādhamanavikrayāḥ | iti |

gṛhakṣetrayor dānādhamanavikrayās tv āpady apy asvatantrakṛtā na sidhyantīty arthaḥ | evaṃ tadbhāṣye vyākhyātam | tathā svatantreṇāpy asvatantrakalpena krtaṃ kāryaṃ na sidhyatīty āha nāradaḥ |

	svatantro 'pi hi yat kāryam kuryad aprakrtiṃ gataḥ |

	tad apy akrtam evāhur svatantratvahetutaḥ ||

svatantrāś ca tenaiva nirūitāḥ |

	trayaḥ svatantrā loke 'smin rājācāryas tathaiva ca |

	pratiprati ca sarveṣāṃ varṇānāṃ svagṛhe gṛhī ||

	svātantryaṃ tu smṛtaṃ jyeṣṭhe jyaiṣṭhyaṃ guṇavayaḥkṛtam || iti |

gṛhīti vadan gṛhiṇyāḥ svatantratā nāstīti darśayati | tena yady api mātṛmato 'svatantratoktā, tathāpi mātuḥ svatantratāvagantavyā | ata evābhartṛkayā kṛtasya kāryasya putrādyanumatyaiva siddhir uktā | "prakṛtiṃ gataḥ" ity asyāpy arthas tenaiva darśitaḥ |

	kāmakrodhābhibhūtārtā bhayavyasanapīḍitāḥ |

	rāgadveṣaparītāś ca jñeyās tv aprakṛtiṃ gatāḥ ||

evaṃ ca svatantraprakṛtisthakṛtaṃ kāryaṃ sidhyati, na tv aprakṛtisthasvatantrakrtam ity āha sa eva |

	kule jyeṣṭhas tathā śreṣṭhaḥ prakṛtisthaś ca yo bhavet |

	tat kṛtaṃ syāt kṛtaṃ kāryaṃ nāsvatantrakṛtaṃ kvacit ||

svatantraprakṛtisthakṛtam api putravikrayādi kāryaṃna sidhyati, tatra tasyāsvatantratvād ity āha kātyāyanaḥ |

	sutasya sutadārāṇāṃ vaśitvaṃ tv anuśāsane |

	vikraye caiva dāne ca vaśitvaṃ na sute pituḥ ||

ataḥ sutavikrayādi kāryaṃ svatantraprakṛtisthakṛtam api nivartanīyam ity abhiprāyaḥ | ekaputraviṣayam etad iti dattāpradānikākhyapade vakṣyāmaḥ | evam anekavārakṛtaikartṛkaikakarmakavikrayādāv (?) api punar vikrayādir vaśitvābhāvān na sidhyatīty āha yājñavalkyaḥ |

	sarveṣv arthavivādeṣu balavaty uttarā kriyā |

	ādau pratigrahe krīte pūrvā tu balavattarā || iti |

tenottarādikriyā nivartanīyety abhiprāyaḥ ||

**iti smṛticandrikāyāṃ kṛtanivartanam**

**atha bālādidhanaviṣayāṇi kānicid vacanāni likhyante**

tatra manuḥ |

	bāladāyadakaṃ rikthaṃ tāvad rājānupālayet |

	yāvat syāt sa samāvṛtto yāvad vātītaśaiśavaḥ ||

bāladāyādakaṃ bālasvāmikaṃ rikthaṃ dravyam | avidyamānāptapuruṣaviṣayam etat | bālagrahaṇaṃ svadhanarakṣaṇāsamarthopalakṣaṇārtham iti spaṣṭayitum āha sa eva |

	vaśāputrāsu caivaṃ syād rakṣaṇaṃ niṣkulāsu ca |

	pativratāsu ca strīṣu vidhavāsv āturāsu ca ||

vaśā vandhyā | aputrā avidyamānaputrā | niṣkulā svapakṣahīnā | vaśāprabhṛtīnāṃ dhanaṃ ye 'paharanti teṣāṃ daṇḍam āha sa eva |

	jīvantīnāṃ tu tāsāṃ ye tad dhareyuḥ svabāndhavāḥ |

	tāñ chiṣyāc coradaṇḍena dhārmikaḥ pṛthivīpatiḥ ||

rakṣaṇasamarthasyāpi dhanaṃ tatsthānāparijñānādinā svāmy anupāttam anyena tūpādāya rājñe vijñāpitaṃ janasamūheṣu vikhyāpya rājñā rakṣyam ity āha gautamaḥ: "praṇaṣṭam asvāmikam adhigamya rājñe prabrūyuḥ | vikhyāpya saṃvatsaraṃ rājñā rakṣyam" iti | yat tūktaṃ manunā,

	praṇaṣṭasvāmikaṃ rikthaṃ rājā tryabdaṃ nidhāpayet |

iti, tad atyantadūradeśe svāmisthitisaṃbhāvanāviṣayam | nidhāpanaṃ ca svadhanāmiśrabhāvena rājñā kāryam, tathā ca sa eva |

	praṇaṣṭādhigataṃ dravyaṃ tiṣṭhed yuktair adhiṣṭhitam |

	ye tatra coro gṛhṇīyuḥ tān rājebhena ghātayet ||

svāminaṃ prati praṇaṣṭam anyena ca labdhaṃ praṇaṣṭādhigatam | ibhena hastinā | praṇaṣṭādhigatasya dravyasya pratyarpaṇam āha yājñavalkyaḥ |

	praṇaṣṭādhigataṃ deyaṃ nṛpeṇa dhanine dhanam | iti 

dhanī ca tad dhanaṃ svāmitvam udbhāvya gṛhṇīyāt | tathā ca manuḥ |

	mamedam iti yo brūyāt so 'nuyojyo yathāvidhi |

	saṃvādya rūpasaṃkhyādīn svāmī tad dravyam arhati ||

yo memedam iti brūyāt sa tasya svāmitvajñānāya rājapuruṣaiḥ kasmin deśe kasmin kāle kīdṛgvarṇaṃ kīdṛśasaṃsthanaṃ kiṃsaṃkhyākaṃ kiṃparimāṇakaṃ praṇaṣṭam iti pṛṣṭo yādṛśaṃ praṇaṣṭasya saṃsthānādikaṃ tādṛśam eva vadan tad dravyaṃ grahītum arhatīty arthaḥ | pratyuta paradravyāpahāre pravṛttatvā daṇḍam arhatīty āha sa eva |

	avedayāno naṣṭasya deśaṃ kālaṃ ca tattvataḥ |

	varṇaṃ rūpaṃ pramāṇaṃ ca tatsamaṃ daṇḍam arhati ||

tattvataḥ avedayāno visaṃvādaṃ kurvāṇaḥ tatsamaṃ praṇaṣṭādhigatasamam | praṇaṣṭādhigataṃ saṃvatsarād arvāg eva grahītum arhatīty āha yājñavalkyaḥ |

	śaulkikaiḥ sthānapālair vā naṣṭāpahṛtam āhṛtam |

	arvāk saṃvatsarāt svāmī hareta parato nṛpaḥ ||

atyantadūradeśasthasvāmiviṣaye tu manur āha |

	arvāk tryabdād dharet svāmī parato nṛpatir haret | iti |

	<span style="text-decoration:underline;">nanu</span> nṛpatir hared ity etat paradravyāpahārapratiṣedhaśāstraviruddham |

	<span style="text-decoration:underline;">satyam</span>, ata evāsya pṛthaṅnihitasthānāt nṛpatiḥ svadhanasthānam āhared ity artho 'vagantavyaḥ | evaṃ cāvadhim atikramyāgatāyāpi svāmine rūpasaṃkhyādibhir bhāvitaṃ praṇaṣṭādhigataṃ deyam eva | kiṃ tu tataḥ kiṃcid dravyam avadhyatikramāparādhāt nṛpo gṛhṇīyāt | tathā ca sa eva |

	ādadītātha ṣaḍbhāgaṃ praṇaṣṭādhigatāt nṛpaḥ |

	daśamaṃ dvādaśaṃ vāpi satāṃ dharmam anusmaran ||

athety atikrāntāvadheḥ svāminaḥ samāgamanānantaryam ucyate | samāgamasyātyantavilambe ṣaṣṭho bhāgaḥ | ativilambe tu daśamo bhāgaḥ vilambābhāve tu dvādaśo bhāga iti vyavasthā mantavyā | yat tu gautamenoktam: "ūrdhvam adhigantuś caturthaḥ rājñaḥ śeṣaḥ" iti, tad atikrāntāvadhikasya svāmino nāśaniscayaviṣaye draṣṭavyam | svāmini dhriyamāṇe tv adhigantuḥ nṛpabhāgacaturhāṃśo bhavatīty asmād eva vacanāt gamyate | yat tu yājñavalkyenoktam |

	paṇān ekaśaphe dadyāt caturaḥ pañca mānuṣe |

	mahiṣe 'ṣṭa gavāṃ dvau dvau pādaṃ pādam ajāvike || iti |

tad ekaśaphādau viśeṣaśāstraṃ manūktaṣaḍbhāgādyādānavidher bādhakam iti kaiścid vyākhyātṛbhir uktam | anyais tv ekaśaphādāv adhigantre deyaṃ nirūpayituṃ tad ity uktam | praṇaṣṭādhigatanidhiharaṇam adhikṛtya viśeṣam āha manuḥ |

	mamāyam iti yo brūyān nidhiṃ satyena mānavaḥ |

	tasyādadīta ṣaḍbhāgaṃ rājā dvādaśam eva cā ||

	anṛtaṃ tu vadan daṇḍyaḥ sa vittasyāṃśam aṣṭamam || iti |

mamāyam, yato mayā matpuruṣair vā nihita iti satyena rūpasaṅkhyāsaṃvādādipramāṇena jñāpayed ity arthaḥ | svāmino nirguṇatve ṣaḍbhāgam ādadīta | saguṇatve tu dvādaśabhāgam iti vyavasthātra mantavyā | tathā nidhisvāmino vidvadbrāhmaṇatve tu tena rājñe na kiṃcid api dātavyam ity āha sa eva |

	vidvāṃs tu brāhmaṇo dṛṣṭvā pūrvopanihitaṃ nidhim |

	aśeṣato 'py ādadīta sarvasyādhipatir hi saḥ ||

pūrvopanihitaṃ svapitrādibhir upanihitam | vidvadgrahaṇaṃ ṣaṭkarmino 'py upalakṣaṇārtham | ata eva vasiṣṭhaḥ: "brāhmaṇaś ced adhigacchet ṣaṭkarmasu vartamānaḥ sarvaṃ haret" iti | ṣaṭkarmasu yajanādiṣv ity arthaḥ | yat punar manunoktam,

	nidhīnāṃ hi purāṇānāṃ dhātūnām eva ca kṣitau |

	ardhabhāg rakṣaṇād rājā bhūmer adhipatir hi saḥ ||

iti, tad uktalakṣaṇabrāhmaṇādhigatāsmaryamāṇasvāmikanidhiviṣayam, purāṇānām ity abhidhānāt | yat tu vasiṣṭhenoktam: "aprajñāyamānaṃ vittaṃ yo 'dhigacched rājā tad dhared adhigantre ṣaṣṭham aṃśaṃ pradāya" iti, tad uktalakṣaṇarahitādhigantṛviṣayam | ata eva yājñavalkyaḥ | 

	itareṇa nidhau labdhe rājā ṣaṣṭhāṃśam āpnuyāt |

	aniveditavijñāto dāpyas tad daṇḍam eva ca ||

vidyāṣaṭkarmasaṃpannabrāhmaṇād itarasmai nidhyadhigantre dātuṃ rājā ṣaṣṭhāṃśam adhigatanidhisakāśād āhared iti pūrvārdhasyārthaḥ | adhigatanidhivañcakāt taṃ nidhiṃ sarvaṃ śaktyapekṣayā daṇḍaṃ ca rājā gṛhṇīyād ity uttarādhasyārthaḥ | rājña evādhigantṛtve manur āha |

	yatra paśyen nidhiṃ rājā purāṇaṃ nihitaṃ kṣitau |

	tasmād dvijebhyo dattvārdhaṃ śeṣaṃ kośe niveśayet ||

svakīyanidher adhigame tu sarvaṃ kośe niveśayet, "nidhyadhigamo rājadhanam" iti gautamasmaraṇāt | corahṛtaṃ dhanaṃ prati tenoktam: "corahṛtam apajitya yathāsthānaṃ gamayet, kośād vā dadyāt" iti | prathamapakṣakaraṇāsamarthaviṣaye dvitīyaḥ pakṣaḥ | yathāha vyāsaḥ |

	pratyāhartum aśaktas tu dhanaṃ corair hṛtaṃ yadi |

	svakośāt tad dhi deyaṃ syād aśaktena mahīkṣitā || iti |

**iti smṛticandrikāyāṃ bālādidhanaviṣayāṇi**

**iti sakalavidyāviśārada - śrīkeśavādityabaṭṭopadhyāyasūnu - **

**yājñika - devaṇabhaṭṭopādhyāya -somayajivicaritāyāṃ**

**smṛticandrikāyāṃ vyavahārakāṇḍe **

**prathamaḥ paricchedaḥ**



**dvitīyaparicchedaḥ**

	bṛhaspatimukhānekamunivāgvāgurāntaram |

	praviṣṭo devaṇācāryaḥ kurute padasaṃgraham ||

**tatra dhanaprayogavidhiḥ**

sarvavyavahārapadasādhāraṇo vidhikalāpaḥ prāk pratipāditaḥ | saṃpati pratipadam asādhāraṇo vidhikalāpaḥ pripādyate | padānāṃ cāṣṭādaśānāṃ svarūpam avāntarabhedajātaṃ ca dvitīye prakaraṇe darśitam | iha padoddeśakramenādāv ṛṇādānākhyapadasya vidhir ucyate | tatrāpy ādau dhanadānadharmā ucyante | tatra dhaninaṃ praty āha bṛhaspatiḥ |

	paripūrṇaṃ gṛhītvādhiṃ bandhaṃ vā sādhulagnakam |

	lekhyārūḍhaṃ sākṣimad vā ṛṇaṃ dadyād dhanī sadā ||

paripūrṇaṃ savṛddhikamūladravyaparyāptam ity arthaḥ | kaḥ punar ādhiḥ katividhaś cety apekṣite sa eva |

	ādhir bandhaḥ samākhyātaḥ sa ca proktaś caturvidhaḥ |

	jaṅgamaḥ sthāvaraś caiva gopyo bhogyas tathaiva ca ||

	yādṛcchikaḥ sāvadhiś ca lekhyārūḍho 'tha sākṣimān || iti |

yady apy atrādhir aṣṭavidho darśitaḥ, tathāpi gopyabhogyayādṛcchikasāvadhirupabhedānām atrānekaviśeṣavidhyupayogārthatātparyātiśayena kathaṃ nānyeṣām iti vaktuṃ proktaś caturvidha ity uktam | yāvad ṛṇaṃ tava na dadāmi tāvad ayam ādhir ity evaṃ kālaviśeṣāvadhiśūnyatayā kṛto yādṛcchikaḥ | dīpotsavakāle ṛṇaṃ datvā ayam ādhir mayā mokṣyate no cet tavaiva bhavatīty evaṃkṛtaḥ sāvadhiḥ | yady evam ādhir eva bandha itīhocyate kathaṃ tarhi pūrvasmin vacane "bandhaṃ vā" iti bedhenoktam, ucyate: tatra bandhapadasya yo vivakṣitārthaḥ sa hi nāradena darśitaḥ |

	nikṣepo mitrahastastho bandho viśvāsakaḥ smṛtaḥ || iti |

uttamarṇādhamarṇayor yaḥ sakhā tasya pārśve nikṣiptam evādhamarṇadhanam uttamarṇaviśvāsārtham adharmarṇenopadiṣṭaṃ bandha iti gīyata ity arthaḥ | lagnakaḥ pratibhūḥ | sa ca svāmyādivyatirikto grāhyaḥ, svāmyādau dhanasiddher duṣkaratvāt | ata eva tanniṣedhaḥ kātyāyanena darśitaḥ |

	na svāmī na ca vai śatruḥ svāminādhikṛtas tathā |

	niruddho daṇḍitaś caiva saṃdighaś caiva na kvacit ||

	naiva rikthī na mitraṃ na ca caivātyantavāsinaḥ |

	rājakāryaniyuktaś ca ye ca pravrajitā narāḥ ||

	nāśakto dhanine dātuṃ daṇḍaṃ rājñe ca tatsamam |

	nāvijñāto grahītavyaḥ pratibhūtvakriyāṃ prati || iti |

saṃdigdho 'bhiśastaḥ | atyantavāsino naiṣṭhikabrahmacāriṇaḥ | tatsamaṃ vivādāspadībhūtadravyasamam | naiva rikthīty avibhaktaviṣayam | yad āha yājñavalkyaḥ |

	bhrātṝṇām atha dampatyoḥ pituḥ putrasya caiva hi |

	prātibhāvyam ṛṇaṃ sākṣyam avibhakte na tu smṛtam || iti |

nārado 'pi |

	sākṣitvaṃ prātibhāvyaṃ ca dānaṃ grahaṇam eva ca |

	vibhaktā bhrātaraḥ kuryuḥ nāvibhaktāḥ parasparam ||

"lekhyārūḍhaṃ sākṣimat" iti cādyaślokagatam ṛṇasya viseṣaṇaṃ mantavyam | tatra yena prakāreṇa ṛṇasya lekhyārūḍhatā kartavyā diṅmātreṇa tam eva prakāram āha saṅgrahakāraḥ |

	cirakaṃ nāma likhitaṃ purāṇaiḥ pauralekhakaiḥ |

	arthipratyarthinirdiṣṭaiḥ yathāsaṃbhavasaṃstutaiḥ ||

	svakīyaiḥ pitṛnāmādyair arthipratyarthisākṣiṇām |

	pratināmabhir ākrāntam arthisākṣisvahastavat ||

	spaṣṭāvagamasaṃyuktaṃ yathāsmṛtyuktalakṣaṇam || iti |

saṃstutaiḥ praśastaiḥ | pratiśabdo 'trākrāntapadena saṃbadhyate | vistaras tv asya lekhyaprakaraṇe jānapadākhyalekhyābhidhāne draṣṭavyaḥ | sākṣimattāprakārasya diṅmātraṃ tu vyāsenoktam |

	dharmajñāḥ putriṇo maulāḥ kulīnāḥ satyavādinaḥ |

	śrautasmārtakriyāyuktā vigatadveṣamatsarāḥ |

	yuvānaḥ sākṣiṇaḥ kāryā ṛṇādiṣu vijānatā || iti |

vistaras tv asyāpi sākṣiprakaraṇādau draṣṭavyaḥ | evam uktavidhinā sadā dhanī ṛṇaṃ dadyāt | vṛddhyarthaṃ dhanaprayogaṃ kuryād ity arthaḥ | vṛddhiparimāṇabhedās tūttaratra vṛddhiprakaraṇe vakṣyante,

	dadyur vā svakṛtāṃ vṛddhiṃ sarve sarvāsu jātiṣu |

ityādivacanaiḥ | te cātrānusaṃdheyāḥ | evam anekaniyamānubandhaṃ dhanaprayogaṃ kurvato dṛṣṭam eva phalam, dṛṣṭārthamātrārthatvād āsāṃ smṛtīnām | ata eva vyatirekamukhena dṛṣṭārtham evāha hārītaḥ |

	ādhiḥ vinā lagnakaṃ vā prayuktaṃ bandhakād vinā |

	sākṣilekhyavihīnaṃ tu visaṃvāde na sidhyati ||

nārado 'pi |

	visrambhahetū dvāv atra pratibhūr ādhir eva ca |

	likhitaṃ sākṣiṇas ca dve pramāṇe vyaktikārake ||

visrambho viśvāsaḥ | vyaktir abhivyaktiḥ | evaṃ cābandhakādiprayogo 'pi labhyet | tathā prayoge 'pi prayuktasya dhanasya kathaṃcit siddhisaṃbhavāt | ata evābandhakaprayoge 'pi vṛddhiniyamo vakṣyate,

	saṃbandhe bhāga āśītaḥ ṣāṣṭo bhāgaḥ salagnake |

	nirādhāne dvikasataṃ māsalābhā udāhṛtāḥ ||

ityādinā | asvatantreṣu prayoganiṣedham āha kātyāyanaḥ |

	na strībhyo dāsabālebhyaḥ prayacchet kvacid uddhṛtam |

	dātā na labhate tat tu tebhyo dadyāt tu yad vasu ||

stryādīnām asvatantratvād ity abhiprāyaḥ | uddhṛtaṃ prayogāya gṛhītam |

**iti smṛticandrikāyāṃ dhanaprayogavidhiḥ**

**nirdoṣadhanikasyādhiviṣayāṇi**

 

atha ādhiviṣayāṇi kānicidvacanāni likhyante | tatra hārītaḥ |

	bandhaṃ yathā sthāpitaṃ syāt tathaiva pratipālayet | iti |

adhigrahaṇād (?) ūrdhvam ādher nāśahrāsavikārāsāratvavyaktyantaratvādayo yathā na bhavanti tathā dhanī pratyarpaṇaparyantaṃ prayatena (?) pālayed ity arthaḥ | evaṃ pālyamāne 'py ādhau daivādivaśān nāśādir yadi bhavet tadā na kaścid doṣo dhanina ity āha sa eva |

	daivarājopaghāte tu na doṣo dhaninaḥ kvacit | iti |

agnideśopaplavādir daivopaghātaḥ | anaparādhe 'py ucchṛṅkhalatvena rājñā kṛtaḥ paropaghāto rājopaghātaḥ | atra kātyāyanaḥ |

	ādhīkṛtaṃ tu yat kiṃcid vinaṣṭaṃ daivarājataḥ |

	tatrarṇaṃ sodayaṃ dāpyo dhaninām adhamarṇakaḥ ||

pakṣāntaram apy āha vyāsaḥ |

	daivarājopaghāte tu na doṣo dhaninaḥ kvacit |

	ṛṇaṃ dāpyas tu tannāśe bandhaṃ vānyam ṛṇī tadā ||

evam ādher asāratve 'py anusaṃdheyam | tathā ca nāradaḥ |

	rakṣyamāṇō 'pi yatrādhiḥ kāleneyād asāratām |

	ādhir anyo 'tha vā kāryo deyaṃ vā dhanine dhanam ||

asāratā savṛddhikamūladravyāparyāptatā (?) | kecid ekasaṃvatsarabhavavṛddhisahitamūladravyāparyāptatām asāratām āhuḥ, tac cintyam, evaṃvidhaviśeṣāśrayaṇe kiṃ kāraṇam iti codyasaṃbhavāt | anyaḥ pūrvasthito vā ādhiḥ paryāptaḥ kāryaḥ | anyagrahaṇasya paryāptatvena bhāvyam ity etāvanmātraparatvāt | yato 'sāratve 'pi paryāptaye kiṃcid deyaṃ kvacid ity āha hārītaḥ |

	ādheḥ samadhikaṃ dravyaṃ gṛhītaṃ grāhakeṇa tu |

	adhikaṃ tava dāsyāmi tad dadyād dhanikasya saḥ ||

grāhakeṇa ṛṇikena | adhikaṃ pūrakam | yady api daivādinimittakādhyapacāre pakṣadvayam uktam, tathāpi dhanikadoṣarāhitye sphuṭe sati corasvajanādinimittakādhyapacāre 'pi etat pakṣadvayaṃ veditavyam | daivādigrahaṇasya dhanikadoṣavihīnanimittaparatvena kṛtatvāt | ata eva,

	daivarājopaghāte tu na doṣo dhaninaḥ kvacit |

iti vyāsahārītābhyām uktam | ata eva cādhyantaradānapakṣaṃ dhanikadoṣavihīnatvenaivāha kātyāyanaḥ |

	na ced dhanikadoṣeṇa nipated vikriyeta vā |

	ādhim anyaṃ sa dāpyaḥ syād ṛṇān mucyeta narṇikaḥ || iti |

dhanikadoṣād anyata ādhyapacāre ṛṇika ṛṇān na mucyate | tenānyam ādhiṃ sa ṛṇiko dhanine rājñā dāpya ity arthaḥ | yat tu smṛtyantaram,

	srotasāpahṛte kṣetre rājñā caivāpahārite |

	ādhir anyo 'dhikartavyo deyaṃ vā dhanine dhanam || 

iti, tad api dhanikasyādoṣe pakṣadvayavidhiparam, anyathā agnyādyapahṛte pakṣadvayam anenānuktaṃ syāt |

**iti smṛticandrikāyāṃ nirdoṣadhanikasyādhiviṣayāṇi**

**atha sadoṣadhanikasyādhiviṣayāṇi**

atra hārītaḥ |

	bandhaṃ yathā sthāpitaṃ syāt tathaiva pratipālayet |

	anyathā naśyate lābho mūlaṃ vā tadvyatikramāt ||

yathā yena prakāreṇa gopyatvena bhogyatvena vāsthāpitam adhamarṇenādhīkṛtaṃ tathaiva gopyam ādhiṃ gopyatvenaiva bhogyaṃ bhogyatvenaiva dhanī pālayet | anyathā gopyaṃ bhogyatvena bhogyaṃ vā gopyatvena pālitaṃ cet samayātikramāl lābho naśyate, mūlaṃ vā dravyaṃ naśyata ity arthaḥ | yājñavalkyo 'pi lābhanāśam āha: "gopyādhibhoge no vṛddhiḥ" iti | bhoge balād iti śeṣaḥ | tathā ca manuḥ |

	no bhoktavyo balād ādhir bhuñjāno vṛddhim utsṛjet | 

iti bhogapratiṣedhaṃ kurvantam ādhātāram ākramya gopyādhiṃ bhuñjānasya atyantāparādhitvāt alpabhoga eva sarvavṛddhināśaḥ syād iti arthaḥ | sarvamūlanāśas tu nāsmin viṣaye vikalpyate | atyantādhikahānitvāt | tena mūlaṃ veti hārītavacanaṃ sarvamūlanāśarūpapakṣāntarābhidhāyakaṃ balātkārakṛtamahābhogaviṣayam iti mantavyam | yas tv ādhātāraṃ vañcayitvā gopyādhiṃ bhuṅkte tasya bhogānusāreṇa lābhadravya eva bhāgaśo nāśa ity āha manuḥ |

	yaḥ svāminānanujñātam ādhiṃ bhuṅkte vicakṣaṇaḥ |

	tenārthdvṛddhir moktavyā tasya bhogasya niṣkṛtiḥ ||

ardhagrahaṇam ananujñātabhogānusāreṇa kalpitaniṣkṛtikṣamaparimāṇopalakṣaṇārtham | anyathā mahābhogasyārdhavṛddhivisarjanena niṣkṛtyasaṃbhavāt tasya bhogasya niṣkṛtir iti vākyaśeṣavirodhaḥ syāt | atha virodhaparihārārtham alpabhogaviṣayam evaitad vacanam ity ucyate ta(syā)dānanujñātamahābhogaviṣaye (?) lābhahānir anenānuktā syāt | na cānenānuktatve 'pi "gopyādhibhoge no vṛddhiḥ" iti yājñavalkyavacanena tatra lābhahānir ucyate ity vācyam, balakṛtālpabhogaviṣayatvāt tasya | tasmād arthagrahaṇasyopalakṣaṇatvam eveti yuktam | bhogyādhau tu gopyatvena pālite lābhasyaiva nāśaḥ | samayātikramamātreṇa mūlanāśapakṣānavatārāt | na ca bhogyādhau vṛddhyabhāvāl lābhanāśapakṣasyāpy anavatāra iti vācyam, bhogasyāpi lobhatvāt | na ca tatrābhoge vṛddhilābho bhaviṣyatīti vācyam | yat āha manuḥ |

	na tv evādhau sopakāre kausīdīṃ vṛddhim āpnuyāt | iti |

sopakāre ādhau bhogyādhāv ity arthaḥ (?) | etad uktaṃ bhavati: ādhibhogamātrārthaṃ prayuktadhanasyātmāparādhād ito bhogālābhe lābhahānir eva, na punar aṅgīkṛtavṛddhisiddhir iti | ādhātrādyaparādhād abhoge (?) tu bhuñjānād adhamarṇād vā bhogalābha eva grāhyo dhaninā na tu vṛddhir iti mantavyam | yady evaṃ bhogyādhau na kadcid api vṛddhiḥ, kathaṃ tarhi yājñavalkyena,

	gopyādhibhoge no vṛddhiḥ sopakāre 'tha hāpite |

iti bhogyādhāv apy upekṣayā kāryākṣamatve dhanikena kṛte vṛddhipratiṣedhaḥ kṛtaḥ, prāptyabhāvāt pratiṣedhānupapatteḥ | ucyate: yatrādhātā ādher upabhogaṃ vṛddhidānam apy āpady abhyupagacchati, tatra prāptā vṛddhiḥ "sopakāre 'tha hāpite" ity anena pratiṣidhyate | na ca vṛddhibhogayoḥ samuccayenābhyupagatir eva nāsti, "na tv evādhau" iti manuvacananivāritatvād iti vācyam | manuvacanasya bhogyādhau kadācid abhoge 'stu vṛddhir iti śaṅkāvyudāsārthatvāt | tasmād anyathā pālite sarvatrādhau lābhanāśo na gopyamātra iti siddham | etena gopye lābhasya hāniḥ, bhogye tu lābhāvāvān mūlahānir iti śambhūktaṃ nirastam | kātyāyano 'py anyathāpālane kvacid amūladhananāśena saha lābhanāśasya vikalpam āha |

	akāmam ananujñātam ādhiṃ yaḥ karma kārayet |

	bhoktā karmaphalaṃ dāpyo vṛddhiṃ vā labhate na saḥ ||

karmaphalaṃ dāsyādyādhau vetanam, śakaṭādyādhau bhāṭakādikam, na tu dāsyādikṛtāvaghātādikarmaṇah phalaṃ taṇḍuladikam, aparādhānanurūpatvāt | atrāpi karmānusāreṇeti draṣṭavyam | dāpyo bandhasvāmine rājñeti śeṣaḥ | akāmam iti dāsyādibuddhimadādhiviṣayam, anyatrāsaṃbhavāt | tathā karma kurvāṇe 'y aśvādyādhāv atikramakaraṇe daṇḍo na mūladhanahānir bhavatīty āha sa eva |

	yas tv ādhiṃ karma kurvāṇaṃ vācā daṇdena karmabhiḥ |

	pīḍayed bhartsayec caiva prāpnuyāt pūrvasāhasam ||

akurvati pīḍanabhartsanakāriṇo 'pi na daṇḍaḥ, kurvāṇam ity abhidhānāt | kvacid daṇḍādhyapagamābhyāṃ hānir ity āha sa eva |

	balād akāmaṃ yatrādhim anisṛṣṭaṃ praveśayet |

	prāpnuyāt sāhasaṃ pūrvam ādhātā cādhim āpnuyāt ||

anisṛṣṭam anāhitam, bhogyādhau balād alpasyāpy anāhitasya bhoge bhoktur daṇḍaḥ sarvamūlanāśaś ca syād iti tātparyārthaḥ | vañcanayā tu bhoge kṛte bhogānusāreṇa mūlanāśaḥ, anyathā balād grahaṇānarthakyāpatteḥ | yas tv ādhau hrāsādikaṃ karoti taṃ pratyāha yājñavalkyaḥ: "naṣṭo deyaḥ" iti | dhaninaḥ pramādān naṣṭo vikrtiṃ gato bandhaḥ pūrvavat kṛtvādhamarṇāyottamarṇena deya ity arthaḥ | adhamarṇāc ca salābham ṛṇam uttamarṇo gṛhṇīyāt | avikṛtasyaivādher arpitatvāt | atha vikṛtam evādhim arpayati tadā ṛṇam eva labhate lābhahāneḥ | tathā ca nāradaḥ |

	upacāras tathaivāsya lābhahāniviparyaye |

	pramādād dhaninas tadvad ādhau vikṛtim āgate || iti |

atra pūrvārtham"bandhaṃ yathā sthāpitam" ityādihārītavacanasamānārtham | uttarārdhasya tv ayam arthaḥ | yadvad viparyaye lābhāhāniḥ tadvad vikṛtim āgate yadi vikṛtam evārpayed iti | ayaṃ ca pakṣo vikṛtasyādheḥ pūrvavatkaraṇaparyāptalābhasadbhave, anyathā prācīna eva pakṣaḥ | pramādād iti dhanikadoṣopalakṣaṇārtham | tena bhogavyatiriktadoṣād vikṛtim āgate 'py ādhau pūrvavat kṛtvārpaṇaṃ lābhahānir vā | bhogād vikṛtim āgate tu gopyādhau dvayam apīty anusaṃdheyam | vikṛtim āgata ity anenaiva hrāsavyaktyanyatvāsāratvādy api saṃgṛhītam ādher ayathāsvarūpatvataulyāt | tena tarāpy eṣa eva vidhir jñeyaḥ | bhogād asāratve tu mūladravyam eva hīyata ity āha bṛhaspatiḥ |

	bhukte tv asāratāṃ prāpte mūlahāniḥ prajāyate | iti |

asāratvānusāreṇety abhiprāyaḥ | yadā tu dhanikadoṣād ādhiḥ vidhvastas tadā mūlyadvāreṇādhiṃ datvā dhanī salābham ṛṇaṃ gṛhṇīyāt | tad āha vyāsaḥ |

	grahītṛdoṣān naṣṭaś ced bandho hemādiko bhavet |

	ṛṇaṃ salābhaṃ saṃśodhya tanmūlyaṃ dāpayed dhanī ||

ādhito 'py adhikabhūtasalābharṇaviṣayam etat | ṛṇaparyāptādhināśe tv āha nāradaḥ: "vinaṣṭe mūlanāśaḥ syāt" iti | salābharṇaparyāptādhināśe tu salābarṇanāśaḥ syād ity etad apy āha hārītaḥ |

	tatsamo dviguṇo vādhir dhanikasya samarpitaḥ |

	ādhau naṣṭe dhanaṃ naṣṭaṃ dhanikasyādhir eva ca ||

dhanaṃ samaṃ dviguṇaṃ vā | dhanikasyādhināśo 'trādhyantarālābhāt | etad uktaṃ bhavati | dhvastādhidhanasamānadhananāśaḥ dhanikasya syād iti | salābharṇāt bahumūlyādhināśe tu salābharṇādurvaritādhimūlyam (?) ādhidātre deyam ity āha bṛhaspatiḥ | 

	bahumūlyo yatra naṣṭaḥ ṛṇikaṃ tatra toṣayet | iti |

na ca toṣayed iti vacanād yāvatā dhanena tuṣyati tāvad dhanaṃ deyam iti śaṅkanīyam | yata āha manuḥ |

	mūlyena toṣayed enam ādhisteno 'nyathā bhavet | iti |

salābharṇāpagatāvaśiṣṭādhyaṃśasya mūlyenety arthaḥ | yadi dhanī mūlyena ṛṇikaṃ na toṣayati tadā tv ādhipratyarpaṇapratibhūr mūlyena ṛṇikaṃ toṣayet | tathā ca hārītaḥ |

	khādako vittahīnaś cel lagnako vittavān yadi |

	mūlyaṃ tasya bhaved deyaṃ na vṛddhiṃ dātum arhati ||

ādhīkṛtasya dhanasya prītidattadhanasyeva kāritavṛddhyasaṃbhavād ity abhiprāyaḥ | khādakho bandhakhādakaḥ | ādhināśaka iti yāvat | lagnakaḥ pratibhūḥ | mūlyaṃ khāditādher mūlyam | yady atra ṛṇiko balād vṛddhiṃ gṛhṇāti tadā gṛhītavṛddhyā sahāparādhānurūpadaṇḍabhāg ity āha sa eva |

	dviguṇaṃ triguṇaṃ vāpi yaḥ sādhayati lagnakam |

	rājagāmi tu tad dravyaṃ sādhako daṇḍam arhati ||

lagnakagrahaṇaṃ dhanikasyāpy upalakṣaṇārtham | avidhyamānavṛddhisādhananyāyasya dhanike 'pi tulyatvāt | evaṃ dhanio 'py anyāyakṛd daṇḍabhāk | tathā ca katyāyanaḥ |

	ādhiṃ duṣṭena lekhyena buṅkte yam ṛṇikād dhanī |

	nṛpo damaṃ dāpayitvā ādhilekhyaṃ vināśayet ||

ṛṇikadravyabhoganiṣkṛtyarthaṃ vṛddhihānir atrāpy unneyā ||

**iti smṛticandrikāyāṃ sadosadhanikādhiviṣayāṇi **

**athādheḥ svatvadhvaṃsādiviṣayāṇi**

tatra yājñavalkyaḥ |

	ādhiḥ praṇaśyed dviguṇe dhane yadi na mokṣyate | iti |

prayuktārthe dviguṇībhūte yadi gopyādhir na mokṣyate tadāsau praṇaśyati, adharmarṇasya svaṃ na bhaved ity arthaḥ | kṛtakālas tv ādhir gopyo bhogyo vā saṃpratipanne kāle yadi na mokṣyate tadā tasyāpi pūrvavan nāśam āha sa eva: "kāle kālakṛto naśyet" iti | yady aham idam iyatā kālena ṛṇaṃ na dadāmi tadādhir evānṛṇāya tava bhaviṣyatītry evam abhihitaḥ kālakṛtaḥ | atra dhaninaḥ svatvāpattim āha vyāsaḥ |

	hiraṇye dviguṇībhūte pūrṇe kāle kṛtāvadhau |

	bandhakasya dhanī svāmī dvisaptāhaṃ pratīkṣya tu ||

anenārvāk caturdasadinād ādhināśo 'pi nety arthād uktam | uktaṃ ca sākṣād evānantaram |

	ato 'ntarā dhanaṃ datvā ṛṇī bandhakam āpnuyāt | iti |

ato 'ntarā caturdasadinād argāv ity ārthaḥ | nanūrdhvam api caturdaśadinād dhanaṃ datvā bandhakam ṛṇī kim iti nāpnoti, svatvadhvaṃsakābhāvāt | dhanadvaiguṇyam avadhibhūtakālātikramaṇaṃ ca taddhvaṃsakam iti cet, na, dānavikrayāder eva taddhvaṃsakatvāt | ādiśabdaparigṛhītavarfgāntargataṃ dvaiguṇyādikam apīti cet, na, svatvadhvaṃsakatayā lokaprasiddhānām evādiśabdena parigrahāt | dvaiguṇyādikam api tatheti cet, na — na hi loke dvaiguṇyādes tathā prasiddhir asti | ucyate — satyaṃ dvaiguṇāder nasty eva tathā prasiddhiḥ, dravyavinimayasya tu tathā prasiddhir asty eva tilavikrayapratiṣedhād vikrayākaraṇe 'pi vinimayena tilānāṃ svatvanivṛttidarśanāt | tataś cātrāpi kṛtakālādhau ṛṇagrahaṇakāla eva yady aham iyatā kālena na dadāmi tadādhir evānṛṇyāya tava bhaviṣyatīti dhanikarṇikayor dhanavinimayasaṃpratipatter jñātatvād avadhibhūtakāle svatvadhvaṃso yukta eva | etad eva nāśanimittaṃ yājñavalkyena "kālakṛtaḥ" ity anenoktam | dvaiguṇye tu yad api ṛṇagrahaṇakāle yady ahaṃ dvaiguṇye 'py ādhiṃ na mokṣayāmi tadādhir evānṛṇyāya tava bhaviṣyatīti dhanikarṇikayor dhanavidhimayasaṃpratipattiniyamābhāvaḥ | tathāpi yatraiveyaṃ saṃpratipattiḥ kṛtā tatraiva dvaiguṇye svatvadhvaṃsaḥ, hetusadbhāvāt, tadviṣayaṃ ca "ādhiḥ praṇaśyet" iti vacanam ity anavadyam | evaṃ krayapratigrahādyabhāve 'pi vinimayenaivādhau dhanikasya svatvāpattiḥ vrīhyādāv iva tilaviniyamakartur iti yuktam uktam "bandhakasya dhanī svāmī" iti | dvisaptadinapratīkṣaṇaṃ tu vinimayadārḍhyajñānārtham uktam | dravyavikrayāder iva dṛḍhavinimayasaiva svatvadhvaṃsādinimittatvāt | evaṃ ca "ato 'ntarā dhanaṃ datvā" ity api vacanaṃ yuktam eva | yat tu bṛhaspatinoktam,

	pūrṇāvadhau śāntalābhe bandhe svāmī dhanī bhavet |

	anirgate daśāhe tu ṛṇī mokṣitum arhati ||

iti, tad vṛddhyarthaprayuktavastrādiviṣayam, "brāhmaṇebhyo dadhi dīyatām" ityādivat sāmānyaviśeṣanyāyāt | lābhaśāntir api vastrādau traiguṇyādividhāyakavacanānusāreṇavagantavyā | evaṃ ca caturdaśadinād ūrdhvam ādhau svatvāpatteḥ yatheṣṭaviniyogo hiraṇyaprayoktur aviruddhaḥ | vastrādiprayoktus tu dasadinād ūrdhvam eveti mantavyam | yat punas tenoktam,

	gopyādhiḥ dviguṇād ūrdhvaṃ kṛtakālo yathāvidhi |

	āvedayitvarṇikule bhoktavyaḥ samanantaram ||

iti, tat svatvāpatter arvāg ādher abhogamātravidhiparam, na punar yatheṣṭaviniyogo na kadācit tv ādher astīty evaṃparam, samanantaram ity abhidhānāt | tasmān na bārhaspatyavacanayoḥ parasparavirodhaḥ | nāpi vyāsabṛhaspativacanayoḥ | yat punar manunoktam,

	na cādheḥ kālasaṃrodhān nisargo 'sti na vikrayaḥ |

iti, tasyāyam arthaḥ: kālasaṃrodhaḥ cirakālāvasthānād dviguṇībhūte 'py amokṣaṇam iti yāvat | tasmāt kālasaṃrodhāt kevalād ṛṇagrahaṇakāle vinimayasaṃpratipattirahitād ādher na nisargo 'sti nānyatrādhīkaraṇaṃ dānaṃ vāsti, vikrayaś ca nāsti, kiṃ tu śāntalābhas tiṣṭhaty eva tāvad yāvad ādhātrā na vimokṣyata iti | yadā tu śāntalābhe dhane bandhakasya tathaivāvasthitasya mocanāt prāk ṛṇikasya maraṇādir bhavet tatra kiṃ kāryam ity apekṣite āha bṛhaspatiḥ |

	hiraṇye dviguṇībhūte mṛte naṣṭe 'dhamarṇike |

	dravyaṃ tadīyaṃ saṃgṛhya vikrīṇīta (?) samākṣikam ||

	rakṣed vā kṛtamūlyaṃ tu daśāhaṃ janasaṃsadi |

	ṛṇānurūpaṃ parato gṛhṇītānyat tu varjayet || iti |

hiraṇye dviguṇībhūte paścād ādhimokṣaṇād arvāg it śeṣaḥ | naṣṭe kutra gata iti cirakālam avijñāte | adharmarṇagrahaṇam ṛṇadādādhikāriṇaḥ putrāder upalakṣaṇārtham | dravyam ādhīkṛtadravyam | ṛṇānurūpaṃ dviguṇadravyaparyāptam | anyat tu varjayed iti vadan hiraṇye dviguṇībhūte 'pi dhane dhanikasyādāv asvāmitvaṃ darśayati | tataś ca vinimayahīnādhiviṣayam anuvacanavad etad api vacanaṃ mantavyam | "hiraṇye dviguṇībhūte" ity udāharaṇatayoktam, tataś ca vastrādau śāntalābhe 'pi vacanam etad ūhyam | ata eva sāmānyenoktam kātyāyanena |

	ādhātā yatra na syāt tu dhanī bandhaṃ nivedayet |

	rājñe tataḥ savikhyāto vikreya iti dhāraṇā ||

	savṛddhikaṃ gṛhītvā tu śeṣaṃ rājany athārpayet || iti |

ādhātṛgrahaṇamātrāpi pūrvavad upalakṣaṇārtham | rājany arpayed iti jñātyādipratyāsannābhāvaviṣayam, tatsadbhāve tatraivārpaṇasya nyāyyatvāt | yatra śeṣārpaṇaṃ kriyate tenaiva yadi savṛddhikaṃ dhanaṃ datvā bandho gṛhyate tadā na vikrayaḥ prayojanasya viddhatvāt | ata eva tiṣṭhed veti pratīkṣaṇapakṣo 'py uktaḥ | anyatra tv ādhīkaraṇam apy asmin viṣaye na viruddham, daṇḍpūpanyāyāt | kiṃ tu mūlamātram evānyatrādhīkṛtyādeyaṃ na tu savṛddhikam | yad āha prajāpatiḥ,

	dhnī dhanena tenaiva param ādhiṃ nayed yadi |

	kṛtvā tad ādhilikhitaṃ pūrvaṃ cāsya samarpayet || 

iti, yad bandhasvāmini dhanaṃ prayuktaṃ tattulyenaiv dhanena paraṃ dhanikāntaram ādhiṃ nayet, na tv adhikenety arthaḥ | ayaṃ cānvādhau niyamastampratipattyā (?) dvaiguṇyādarvādaganvādhau (?) draṣṭavyaḥ | evam ukto jñātyādāv arpaṇānto vidhiḥ bahumūlyādhiviṣaya eva, śeṣārpaṇādes tatraiva saṃbhavāt | samamūlye 'py evaṃ vikrīya gṛhītvā ṛṇaśeṣam ṛṇādānādhikāriṇi kathaṃcid ātte (?) gṛhṇīyād ityādyuktavacanata evohyam | yadā tv ādhātā svalpamūlyadhanaṃ sukṛtaṃ vādhāya ṛṇaṃ gṛhītvā dvaiguṇye jāte 'pi śāntalābhaṃ dhanaṃ na vardhate, na cādher ādhānāntaraṃ vikrayaṇaṃ vā dhaninā kartuṃ mayy avasthite śakyam iti buddhyā ṛṇadāne vilambam evālambate tadāsau rājñā dāpya ity āha yājñavalkyaḥ |

	caritrabandhakakṛtaṃ savṛddhyā dāpayed dhanam | iti |

dvyarthīṃ cāyaṃ granthaḥ | ekas tāvad arthaḥ | svacchāśayādhamarṇāṅgulīyakādyalpamūlyaṃ (?) bandhakam abhūt tac caritrabandhakam, tena kṛtam upāttam ṛṇam adadatam adhamarṇam uttatamārṇāya savṛddhikaṃ savṛddhikaṃ rājā dvaiguṇyād ūrdhvaṃ dāpayed iti | anyas tu: caritraṃ iṣṭāpūrtādiko dharmaḥ, sa eva bandhakam ādhiḥ tena kṛtam ityādi samānam | evaṃvidhe tv ādhau dhanam aprayacchato 'dhamarṇasya nāsty ānṛṇyam ity abhiprāyaḥ | akṛtakālaphalabhogyādhāv apy ānṛṇyam adharmarṇasya dhanadānata eva nānyataḥ, phalabhogād avṛddhikatve 'pi mūlānapāyāt | na cādhinauva tad apāya iti vācyam, yad āha sa eva: "phalabhogyo na naśyati" iti | mūladhāpradāne tavaivādhir bhaviṣyatīti vinimayasaṃpratipatter dhanagrahaṇānantarakṣaṇa eva mūladhanāpradānād ādhināśāpattyāsaṃbhavanirastatvād anyasya nāśakasyāvidhyamānatvād ity abhiprāyaḥ ||

**iti smṛticandrikāyām ādheḥ svatvadhvaṃsādiviṣayāṇi **

**athādhisiddhiviṣayāṇi**

tatra nāradaḥ |

	ādhis tu dvividhaḥ proktaḥ jaṅgamaḥ sthāvaras tathā |

	siddhir asyobhayasyāpi bhogo yady asti nānyathā ||

siddhiḥ ādhitvasiddhiḥ | anyathā vinā bhogam adhamarṇoddiṣṭasyottamarṇasvīkāramāreṇeti yāvat | gopyādhau nirbhoge bhogasthānīyabhāṇḍāgārāntarnidhānādivyāpārād ādhitvasiddhir (?) adhyavaseyā | evam asmākam etadīyaṃ gṛhādyādhir iti ṛṇikasaṃnidhau madhyasthajaneṣv āvedanaṃ dūrasthatvādinā bhogādyabhāve tv ādhisādhakam ity avagantavyam | ata eva vyatirekamukhena pūrvokteṣu sādhakatvam āha bṛhaspatiḥ |

	na bhuṅkte yaḥ svam ādhānaṃ nādadyān na nivedayet |

	pramītasākṣī ṛṇikaḥ tasya lekhyam apārthakam || \
svam ādhānam | lekhyam ādhilekhyam | siddheḥ saṃdigdhalekhyaśuddhir api prayojanam ity arthād uktam | evam evādhīyamānavyaktiviśeṣollekhanena lekhanam apy ādhisādhakam | tathā ca kātyāyanaḥ |

	marādācihnitaṃ kṣetraṃ grāmaṃ vāpi yadā bhavet |

	grāmādayaś ca likhyante tadā siddhim avāpnuyāt ||

grāmādayaś ca kṣetrādhyādher vyāvartakatveneti seṣaḥ | ādhiśabdena deśādayo gṛhyante ||

**iti smṛticandrikāyām ādhisiddhiviṣayāṇi**

**athādhyādivivādāpanodaviṣayāṇi**

tatra viṣṇuḥ |

	dvayor nikṣipta ādhau tu vivadetāṃ yadā narau |

	yasya bhuktir jayas tasya balātkāraṃ vinā kṛtā ||

tasyaiva bhogād ādhisiddher jātatvād ity abhiprāyaḥ | dvayor api bhuktiyuktatve tv āha bṛhasptatiḥ |

	kṣetram ekaṃ dvayor bandhe dattaṃ yat samakālikam |

	yena bhuktaṃ bhavet pūrvaṃ tasya tatsiddhim āpnuyāt ||

dattam adharmarṇenoddiṣṭam ity arthaḥ | kṣetragrahaṇaṃ bhogyādher upalakṣaṇārtham | ata evāviseṣeṇāha vasiṣṭhaḥ |

	tulyakāle 'bhisṛṣṭānāṃ lekhyānām ādhikarmaṇi |

	yena bhuktaṃ bhavet pūrvaṃ tasyādhir balavattaraḥ ||

tulyakālotpannānāṃ lekhyānāṃ sadbhāvasāmye 'pi bhogyādhsiddhau bhogasya pradhānakāraṇatvāt tatprāthamyanibandhanā balavattā yuktety arthaḥ | bhogaviśeṣe 'py āha sa eva |

	yady ekadivase tau tu bhoktukāmāv upāgatau |

	vibhajyādiḥ samaṃ tena bhoktavya iti niścayaḥ ||

tena tābhyām ity arthaḥ | gopyādhāv api tadupādānādikartur jayaḥ, tasyaivādhisiddher jātatvāt | dvayos tatsiddisāmye 'py āha kātyāyanaḥ |

	ādhim ekaṃ dvayor yas tu kuryāt kā pratipad bhavet |

	tayoḥ pūrvakṛtaṃ grāhyaṃ tatkartā coradaṇḍabhāk ||

ṛṇagrahaṇopakramatvād ādhikriyā pratipad ity ucyate | pūrvakṛtaṃ pūrvam upādānādinā siddham | ādhiviśeṣe daṇḍaviśeṣam āha viṣṇuḥ: "gocarmamātrādhikāṃ bhuvam anyasyādhīkṛtāṃ tasmād anirmocyānyasya yaḥ prayacchet sa vidhayḥ ūnā cet tu ṣoḍaśasuvarṇaṃ daṇḍyaḥ" iti | upādānādau yaugapadye 'py āha bṛhaspatiḥ |

	tulyakālopasthitayor dvayor api samaṃ bhavet || iti |

upasthitayor upādānādikaṃ kartum iti śeṣaḥ | sākṣilekhyamātrasiddhānām ādhyādīnāṃ madhye lekhyasiddhaṃ virodhe grāhyam ity āha kātyāyanaḥ |

	ādhānaṃ vikrayo dānaṃ lekhyasākṣikṛtaṃ yadā |

	ekakriyāviruddhaṃ tu lekhyaṃ tatrāpahārakam ||

lekhyaṃ lekhyakṛtaṃ lekhyasiddam iti yāvat | apahārakaṃ balavat | lekhyasiddhatvāviseṣe 'pi balābalam āha sa eva |

	anirdiṣṭaṃ ca nirdiṣṭam ekatra ca vilekhitam |

	viśeṣalikhitaṃ jyāya iti kātyāyano 'bravīt ||

ekatrādhīkaraṇādau viśeṣalikhitaṃ nirdiṣṭalikhitaṃ tat anirdiṣṭalikhitājjyāya ity arthaḥ | lekhye nirviśitaṃ vilekhitam | anirdiṣṭanirdiṣṭapadayor arthaṃ svayam eva vyācaṣṭe |

	yo vidyamānaṃ pradhanam snādiṣṭasvarūpakam |

	ākāśabhūtam ādadhyād ādiṣṭaṃ naiva tad bhavet ||

	yad yat tadāsya vidyeta tad ādiṣṭaṃ vinirdiśet || iti |

praśabdaḥ pādapūraṇārthaḥ | anādiṣṭasvarūpakam anirūpitasvarūpakam | ākāśabhūtam avidyamānaprāyam | ādiṣṭaṃ naiva tad bhavet nirdiṣṭaṃ nai tad bhavet, anirdiṣṭaṃ bhaved iti yavat | ādiṣṭaṃ nirdiṣṭam | evaṃ cāyam arthaḥ: ādhātur ādhīkaraṇakāle yad yad dhanaṃ vidyeta nirūpitasvarūpaṃ ca tat tad dhanam ādhitvenādiṣṭaṃ san nirdiṣṭam ity ucyate | tad viparītaṃ tu dhanam ādhitvena kalpyamānam anirdiṣṭam ity ucyata iti | ādhīkaraṇakāle vidyamānatvasāmye 'py āha sa eva |

	yas tu sarvasvam ādiśya prāk paścān nāmacihnitam |

	ādadhyāt tat kathaṃ tu syāc cihnitaṃ balavattaram ||

asyārthaḥ: yaḥ pūrvam aviśeṣeṇa sarvasam ādhitvenoddiśya kasyacid dhastād ṛṇaṃ gṛhītvā kālāntare punar dhanikasaṃpratipattyā kṣetrādikaṃ kiṃcid eva ghaṭṭādicihnitaṃ pūrvagṛhītaṛṇārtham eva dadyat, tatra cihnitaṃ balavattaram | pūrvādher ādhikriyāntarādidriyāpratibandhakadhanikenaiva tyaktatvād iti | cihnitam iti virodhyantarakriyopalakṣaṇārtham | tena yadā prathamam ādhim ādāya dhanī dhanaṃ datvā pascād avañcakatvaṃ vijñāya ādhim antareṇaivāta ūrdhvam ṛṇam āstāṃ tvyīti prakarāntareṇa punaḥ kriyāṃ karoti, tadā nirādhikriyaiva balavatīty avagantavyam | ata eva yājñavalkyaḥ |

	sarveṣv arthavivādeṣu balavaty uttarā kriyā | iti |

tena pūrvasyāḥ kriyāyā bādhikā (?) bhavatīty abhiprāyaḥ | udāharaṇāntaraṃ tu: aśītibhāgavṛddhike dhane punas tadardhavṛddhike sauhārdādivaśāt kṛte saty aśītibhāgavṛddhikriyāyāḥtadardhabhāgavṛddhikriyayā bādhanam | cihnitādikaṃ ca pūrvoktam atraivodāharaṇam ity anusaṃdheyam | kvacid apavādam uttarakriyābalavattvasyāha sa eva |

	ādhau pratigrahe krīte pūrvā tu balavattarā | iti |

svāmitvapratibandhāpagamābhyāṃ prāg eva pūrvasyāḥ kriyāyāḥ kṛtatvād ity abhiprāyaḥ | anenaivābhiprāyeṇa vasiṣṭho 'pi |

	yaṃ pūrvataram ādhāya vikrīṇāti tu tam punaḥ |

	kim etayor balīyaḥ syāt prāktanaṃ balavattaram ||

yady apy ādhīkaraṇena na svāmibhāvo nivartate, tathāpi pratibadhyate | tataś ca pratibandhasvāmibhāvena kṛto vikrayaḥ pareṇa kṛta ivāsiddhatvād durbalo bādhya evety anavadyam | ādhyādīnāṃ yaugapadye 'py āha sa eva |

	kṛtaṃ yatraikadivase dānādhamanavikrayam |

	trayāṇām iti saṃdehe kathaṃ tatra vicintayet ||

	trayo 'pi tad dhanaṃ dharmyaṃ vibhajeyur yathāṃśataḥ |

	ubhau kriyānusāreṇa tribhāgena pratigrahī || iti |

yatra trayāṇāṃ dānādikaṃ kṛtaṃ tatra katham iti saṃdehe nirṇayāya vicintayed ity arthaḥ | ubhau dhanikakretārau | kriyānusāreṇa dattadhanānusāreṇa | dhane kriyetiśabdaḥ karaṇavyutpattyā vartitum utsahate | bṛhaspatir api |

	kṛtaṃ ced ekadivase vikrayādhipratigraham |

	trayāṇām api saṃdigdhe kathaṃ tatra vicāraṇā ||

	trīṇy evātra pramāṇāni vibhajeyur yathāṃśataḥ |

	ubhau cārthānusāreṇa tribhāgena pratigrahī || iti |

arthānusāreṇa bhāgadvayaṃ gṛhṇīyātām iti seṣaḥ | evaṃ pūrvavacane 'pi kriyānusāreṇety atra viśeṣo draṣṭavyaḥ | tribhāgena pratigrahī saṃbadhyata iti śeṣaḥ | pratigraha iti tu pāṭhe pūrvavacanavan niṣpadyata iti viśeṣo grāhyaḥ |

**iti smṛticandrikāyāṃ vivādāpanodaviṣayāṇi **

**athādhimocanaviṣayāṇi**

tatra vyāsaḥ |

	gopyādhiṃ dviguṇād ūrdhvaṃ mocayed adhamarṇakaḥ || iti |

dviguṇād ūrdhvaṃ prayuktadhane śāntalābhe satīty arthaḥ | mocayet savṛddhikamūladāneneti śeṣaḥ | etac ca dvaiguṇyādinibandhanādhināśābhāvaviṣaye veditavyam | tannibandhanādhināśaviṣaye tu tannāśāt prāg eva mocayet | tathā coktaṃ tenaiva |

	dhanam atra savṛddhikamūlaṃ vivakṣitam | ato 'ntarā ṛṇikapratīkṣaṇāyoktakālamadhyakāla ity arthaḥ | ṛṇikapratīkṣaṇakalaś ca lābhaśāntim ārabhya dvisaptadinam | lābhaśāntitaḥ pūrvakālamadhye 'pi savṛddhike dhane datte bandhāvāptir daṇḍāpūpanyāyād anenaiva vacanenokteti mantavyam | phalabhogyādhiṃ tu mūlamātraṃ datvā phalakālānte vartamānam āpnuyād ṛṇīty āha sa eva |

	phalabhogyaṃ pūrvakālaṃ datvā dravyaṃ tu sāmakam | iti |

"ṛṇī bandhakam āpnuyāt" iti pūrvārdhe paṭhitam ihānuṣajyate | samam eva sāmakam, mūlamātram iti yāvat | phalabhogyagrahaṇāt svarūpeṇa bhogyavastrādyādhau na kālavyavasthā | tatra dhaninaṃ pray āha bṛhaspatiḥ |

	dhanaṃ mūlīkṛtaṃ datvā yadādhiṃ prārthayed ṛṇī |

	tadaiva tasya moktavyo hy anyathā doṣabhāg dhanī ||

bhogyādhāv evam eva | gopyādhau tu mūlīkṛtaṃ savṛddhikaṃ datvā yadā prārthayate tadaiva moktavyam | mūlīkṛtagrahaṇasyādhamarṇadeyadhanaparatvāt | doṣaḥ steyadoṣaḥ | ata eva yājñavalkyaḥ |

	upasthitasya moktavya ādhiḥ steno 'nyathā bhavet | iti |

upasthitasya dhanadānapūrvakam ādhimokṣāyopasthitasya | stenaḥ stenavad daṇḍya ity arthaḥ | upasthitasya deśataḥ kālato vā dhanikavyavadhāne sati dhanikakuṭumbenādhir moktavyaḥ | etad apy arthād āha sa eva |

	prayojake sati dhanaṃ kule nyasyādhim āpnuyāt | iti |

prayojako dhanaprayoktā | āpnuyāt tadānīm evati śeṣaḥ | atha vā, adhamarṇaḥ prayoktṛkule nyastadhano 'pi prayoktur āgamanād ūrdhvam evādhiṃ tanmūlyadhanaṃ vā ṛṇāpākaraṇakāle parikalpitam avṛddhikam āpnuyāt | etad apy āha vacobaṅgyā sa eva |

	tatkākakṛtamūlyo vā tatra tiṣṭhed avṛddhikaḥ | iti |

tiṣṭhed ādhir iti śeṣaḥ | tatra prayoktṛkula ity arthaḥ | saty api dhanaprayojake dhane śāntalābhe 'pi kvacid viṣaye cireṇaivādhim ṛṇī samāpnuyād ity āha bṛhaspatiḥ |

	kṣetrādikaṃ yadā bhuktam utpannam adhikaṃ tataḥ |

	mūlodayaṃ praviṣṭaṃ cet tadādhiṃ prāpnuyād ṛṇī ||

ādhīkṛtaṃ kṣetrādikaṃ dhanikena lābhaśānteḥ paścād eva yadā bhuktaṃ tato bhujyamānād yadi dhanam utpannam adhikaṃ kṣetrārthavyayād abhyadhikaṃ mūlodayatulyaṃ yadā yasmin kāle dhanini praviṣṭaṃ tadā tasmin kāla evādhim ṛṇī labhata ity arthaḥ | evam ādhilābhaḥ kasmin viṣaye bahavtīty apekṣite sa evāha |

	pāribhāṣya yadā kṣetraṃ pradadyād dhanike ṛṇī |

	tvayaitac chāntalābhe 'rthe bhoktavyam iti niścitam ||

	praviṣṭe sodaye dravye pradātavyaṃ tvayā mama || iti |

tvayaitad ityādi (?) paribhāṣya yadā ṛṇagrahaṇakāle kṣetrādyādhiṃ pradadyāt, tadā prāguktavidhayādhilābha ity arthaḥ | evam evādher lābho 'nayaiva paribhāṣayā lābhaśānteḥ paścād ādhau datte bhavatīty āha yājñavalkyaḥ |

	yadā tu dviguṇībhūtam ṛṇam ādhau tadā khalu |

	mocya ādhis tadutappne praviṣṭe dviguṇe dhane ||

ādhau tadā datta iti śeṣaḥ | ata eva viṣṇuḥ: "gṛhītadhanapraveśārtham eva yat sthāvaraṃ dattaṃ tad gṛhītadhapraveśe dadyāt" | evaṃbhūtaparibhāṣayā cābhihitaṃ kṣayādhim ācakṣate laukikāḥ | evaṃbhūtaparibhāṣākaraṇe tu sodayād atyantābhyadhike 'pi praviṣṭe sāmakadānaṃ vinā na kadācid ādhilādha (bha?) ity anusaṃdheyam | tathānyatrāpi kvacid viṣaye sāmakadānaṃ vinā nādhilābha ity āha bṛhaspatiḥ |

	yatrāhitaṃ gṛhakṣetraṃ bhogena prakarṣānvitam |

	tatrarṇī nāpnuyād bandhaṃ dhanī caiva ṛṇaṃ tathā ||

	pūrṇe prakarṣe tatsvāmyaṃ tūbhayoḥ parikīrtitam |

	apūrṇe 'pi prakuryātāṃ parasparamatena tau || iti |

viṣayajñānaṃ vinā nāsyārtho jñātuṃ śakya iti viṣayas tāvad abhidhīyate — śāntalābhe dhane jāte vṛddhimātrāvāptyartham ayam ādhir bhoktavya iti paribhāṣāṃ kṛtvādhir dattaḥ, ṛṇagrahaṇakāle lābhaśāntikāle vāsvāc cādher etāvati kāla utpannaṃ vṛddher aparyāptam api samagravṛddhyartham evāstv iti paribhāṣākaraṇakāle 'nuktaṃ ca | atha vā tatrāsmāc cādher ityādy astv ity antam uktam eveti dvidhā viṣayaḥ | artho 'py abhidhīyate — ādhyutpanno 'rthaḥ utpattyarthavyayād avaśiṣṭaḥ prakarṣapadenātroktaḥ, tasmain samagravṛddhyaparyāpte dhanini praviṣṭe ṛṇī mūlamātraṃ datvā bandhaṃ paribhāṣitakālātyaye 'pi nāpnuyāt | dhanī ca ṛṇamūlamātraṃ tadā nāpnuyāt na gṛhṇīyāt, kiṃ tu pūrṇe prakarṣe samagravṛddhiparyāpte dhanino mūlamātre ṛṇino bandha ity evam ubhayos tatsvāmyaṃ parikīrtitam | tasmāt tasminn eva kāle sāmakaṃ datvādhiṃ mocayed iti śeṣaḥ | yadāpy apūrṇaḥ samagravṛddher aparyāptaḥ prakarṣaḥ tadāpi svāmyaṃ prakuryātāṃ parasparamatena vṛddher aparyāptam api samagravṛddhyartham evāstv iti paribhāṣākaraṇakāle kṛtena tau dhanikarṇikāv iti | svāmyakaraṇasya ca phalaṃ paribhāṣitakālātyaye samagravṛddhiparyāptaprakarṣapraveṣābhāve 'pi sāmakam eva datvā ṛṇikena bandhamocanam | parasparamateneti vadan tadabhāve dhaninaḥ svāmyaṃ vṛddhiśeṣe 'pīti darśayati | tathā paribhāṣitakālaikadeśa eva samagravṛddhiparyāptaprakarṣapraveśe 'py āha sa eva |

	yadi prakarṣitaṃ tat syātadā (?) na dhanabhāg dhanī |

	ṛṇī na labhate bandhaṃ parasparamataṃ vinā || iti |

dvayor api vacanayoḥ paribhāṣitakālātyaya iti śeṣo draṣṭavyaḥ | evaṃ cāyam arthaḥ — tad bandhakaṃ yadi prakarṣitaṃ samagravṛddhiparyāptaprakarṣānvitaṃ paribhāṣitakālaikdeśe syāt tadā na paribhāṣitakālātyaye sati dhanī dhanabhāk, ṛṇī ca tasmin sati na labhate bandham, kiṃ tu samagravṛddhiparyāptaparkarṣāntaram eva dhanī mūladhanabhāk ṛṇī ca mūlamatraṃ datvā bandhaṃ labhata iti | parasparamataṃ vineti vadan idaṃ darśayati: paribhāṣitakālaikadeśe samagravṛddhiparyāptaprakarṣapraveśo 'stu vā mā vā, sarvathā yāvat paribhāṣitakālaṃ vṛddhyartham ādhibhogaḥ kriyatām iti ṛṇikenokte yatra dhanikena om ity uktaṃ tatra vṛddher abhyadhikaprakarṣapraveśe 'pi paribhāṣitakālātyaya eva sāmakaṃ datvā bandhakam ṛṇī labhate, na punaḥ paribhāṣitakālamadhya iti | anenaiva vyākhyānena,

	yāvat prakarṣitaṃ tat syāt tāvan na dhanabhāg dhanī |

	ṛṇī na labhate bandhaṃ parasparamataṃ vinā ||

iti vyāsavacanam api vyākhyātam |

**iti smṛticandrikāyām ādhiprakaraṇam**

**atha pratibhūbhedāḥ**

atha pratibhūviṣayāṇi kānicid vacanāni likhyante | tatra bṛhaspatiḥ |

	darśane pratyaye dāne ṛṇidravyārpaṇe tathā |

	catuṣprakāraḥ pratibhūḥ śāstre dṛṣṭo manīṣibhiḥ ||

pratyayo viśvāsaḥ | dānam ṛṇāpākaraṇārtham arthārpaṇam | ṛṇidravyārpaṇam ṛṇino yad dravyaṃ gṛhopakaraṇādi tadarpaṇam | catuṣprakārapratibhuvām aṅgīkāraprakāro 'pi tenaiva darśitaḥ |

	āhaiko darśayiṣyāmi dādhur eṣo 'paro 'bravīt |

	dātāham etad draviṇam arpayāmīti cāparaḥ ||

eko darśanapratibhūr aham enaṃ palāyanapravṛttaṃ darśayiṣyāmīti prātibhāvyaṃ bhajann āha | aparaḥ pratyayapratibhūḥ eṣa sādhur vañcakaḥ matpratyayenāsya dhanaṃ dehīti brūte | dānapratibhūḥ yadā yadā yan na dadāti draviṇaṃ gṛhītaṃ savṛddhikaṃ tadā tasya draviṇasya aham eva dāteti vadati | aparaḥ ṛṇidravyārpaṇapratibhūr yadāyaṃ gṛhītaṃ dhanaṃ na dadāti tadāham etadīyaṃ dhanam arpayāmīti bravītīti vākyacatuṣṭayasyārthaḥ | hārīto 'pi |

	abhaye pratyaye dāne upasthāne 'rthadarśane |

	pañcasv eṣu prakāreṣu grāhyo hi pratibhūr budhaiḥ ||

abhayam upadravākaraṇam | upasthānam atra bandhadravyārpaṇam abhimataṃ na darsanam, tasya svapadenaivopattatvāt | pañcasv ity asyāghaṭanāc ca | vyāso 'pi |

	lekhye 'kṛte ca dviye vā dānapratyayadarśane |

	gṛhītabandhopasthāne ṛṇidravyārpaṇe tathā ||

pratibhuvo grāhyā iti śeṣaḥ | lekhye 'kṛte lekyādarśane, divye vākṛta ity anuṣaṅgaḥ | etad uktaṃ bhavati: vivādanirṇayāya dṛṣṭam adṛṣṭaṃ vā pramāṇaṃ yatra kālavyavadhānena bhaviṣyati tatrāpi pramāṇāya pratibhūr grāhya iti | dānapratyayadarśanāni prāg eva vyākhyātāni | gṛhītabandhopasthānaṃ yācakatvena kretur darśanādyarthaṃ vā uttamarṇānujñayādharmarṇagṛhītasya bandhasya punar arpaṇam | kātyāyano 'pi |

	dānopasthānavādeṣu viśvāsasapathāya ca |

	lagnakaṃ kārayed evaṃ yathāyogaṃ viparyaye ||

upasthānaṃ darsanam | vādo vivādaḥ | tatra prativādyānayanānantaraṃ sabhyair lagnakagrahaṇaṃ sādhitadhanādiprāptyarthaṃ kāryam | dāsādau coratvādiśaṅkāyāṃ viśvāsāya pratibhūḥ kāryaḥ | śapathāya lagnakagrahaṇaṃ śapathavilambe kāryam | evam anyatrāpi viparyaye kāryasya nyāyaviṣaye yathāsaṃbhavaṃ lagnakaṃ kārayed ity anvayaḥ | tataś ca pūrvādhvikrayadāneṣy dhūrtadayādasaṃbhavanāyāṃ satyāṃ gopyādhāv ādhipālākhyaḥ pratibhūr bhogyādhau bhuñjāpakākhyo bahumūlyādāv api pratyarpakākhyaś cānenaiva saṃgṛhīta ity avagantavyam ||

**iti smṛticandrikāyām prabhūbhedāḥ **

**atha pratibhuvām asādhāraṇā vidhayaḥ**

atha kātyāyanaḥ |

	darśanapratibhūr yas taṃ deśe kāle ca darśayet | iti |

yo yasya darśanapratibhūr abhūt sa yatra deśe kāle ca dhanikasya taddarśanāpekṣā tatra taṃ darśayed ity arthaḥ | darśitaś cet prātibhāvyād asau mocya ity āha sa eva |

	yady asau darsayet tatra moktavyaḥ pratibhūr bhavet | iti |

yas tu tatra na darśayati taṃ praty āha manuḥ |

	yo yasya pratibhūs tiṣṭhed darsanāyeha mānavaḥ |

	adarśayan sa taṃ tasya prayacchet svadhanād ṛṇam ||

ṛṇam atra savṛddhikaṃ vivakṣitam, pratibhūputradeyarṇe 'pi savṛddhikatvasmaraṇāt | yadā tu darśanīyaḥ kutra gata ity ajñātaḥ tadā tv āha bṛhaspatiḥ |

	naṣṭasyānveṣaṇe kālaṃ dadyāt pratibhuve dhanī |

	deśānrūpataḥ pakṣaṃ masaṃ sārdham athāpi vā ||

sārdhamāsād adhikaṃ na dadyāt, niyamārthatvād vacanasya | ata eva kātyāyanaḥ |

	naṣṭasyānveṣaṇārthaṃ tu deyaṃ pakṣatrayaṃ param |

	yady asau darsayet tatra moktavyaḥ pratibhūr bhavet ||

	kāle pratīte pratibhūr yadi taṃ naiva darśayet |

	sa tam arthaṃ pradāpyaḥ syāt prete caivaṃvidhaḥ smṛtaḥ || iti |

paraṃ paramāvadhirūpam | pratīte pratipanne 'nveṣaṇārthaṃ kalpita iti yāvat | tam arthaṃ darśanīyād yal labhyam | evaṃvidhiḥ sa tam arthaṃ pradāpyaḥ syād iti vidhiḥ | yadi pratibhuvā darśanīyo daivakṛte rājakṛte vā nimitte asati na darśitaḥ tadaiva prāgukto vidhir ity āha sa eva |

	darśane pratibhūr yas tu deśe kāle na darśayet |

	nibandham āvahet tatra daivarājakṛtād ṛte ||

nibandhaṃ deyadravyam | āvahet dhanine prāpayet | daivakṛtaṃ dīrgharogajñātimaraṇādi, rākakṛtam āsedhanabandhanādi | anyeṣāṃ tu keṣāṃcit pratibhuvāṃ vidhim āha nāradaḥ |

	ṛṇiṣv apratikurvatsu pratyaye cātha hāpite |

	pratibhūs tad ṛṇaṃ dadyād anupasthāpayaṃs tathā ||

ṛṇiṣv apratikurvatsv iti dānapratibhūviṣayam | pratyaye cātha hāpite iti pratyayapratibhūviṣayam | anupasthāpayann iti kathaṃcid adhamarṇagṛhītabandhopasthānapratibhūviṣayam | apratikurvatsu śāṭhyena nirdhanatvādinā vā ṛṇam adadatsu | pratyaye hāpite viśvāse vyabhicarite | anupasthāpayan uttamarṇapārśvasthm ādhiṃ kathaṃcid adhamarṇagataṃ punar uttamarṇasamīpastham akurvan | pitāmaho 'pi |

	ādhipālakṛtas tv ādhiḥ mitakālopalakṣitaḥ |

	na cet sa dhanine dattaḥ tasyādhes taiḥ samarpaṇam ||

acireṇa ṛṇī svāparādhādinānyākrāntaṃ yadi nādhim arpayati tadāsmābhir ādhiḥ samarpyata iti vadadbhir yaiḥ pratibhūbhir ya ādhir arpaṇīyatayāṅgīkṛtaḥ, tasya ṛṇikenāsamarpitasya taiḥ samarpaṇaṃ kāryam ity arthaḥ | tair iti bahuvacanam ekatvādisaṃkhyopalakṣaṇārtham, ata eva hārītaḥ |

	viśvāsārthaṃ kṛtas tv ādhir na prāpto dhaninā yadā |

	prāpaṇīyas tadā tena deyaṃ vā dhanine dhanam ||

tena ādhipālenety arthaḥ |yadā prāpayitum aśakyaṃ tadaiva dvitīyaḥ pakṣaḥ | bahumūlyādhāv adhamarṇāyādhipratyarpaṇapratibhūr yaḥ tam api praty āha sa eva |

	khādako vittahīnaś cel lagnako vittavān yadi |

	mūlyaṃ tasya bhaved deyaṃ na vṛddhiṃ dātum arhati ||

khādako bandhabhakṣakaḥ bahumūlyādhināśako dhanika iti yāvat | mūlyaṃ bahumūlyasyādher mūlyam | sākṣāt pratibhūr apy atra vṛddhiṃ dātuṃ nārhati | khādakenāpy atra "mūlyena toṣayed enam" it vacanān mūlyamātram eva deyam | evam avaśiṣṭapratibhuvām api smṛtyantareṣu deyadravyavidhayo draṣṭavyāḥ | pratyaye lekhye divyadarśane cākṛte sati "ṛṇaṃ dāpyāḥ pratibhuvaḥ" ityādidāpanavidhāyakasmṛtyantarād vā unneyāḥ, tulyanyāyād vā kalapanīyāḥ | tathā hi, ṛṇidravyārpaṇapratibhūr apratikurvati ṛṇike ṛṇadravyam (?) arpayet | abhayapratibhūr bhayopasthitau tatpratīkāram ācaret | pramāṇapratibhūḥ pramāṇākaraṇe vivādāspadaṃ dhanaṃ dadyāt | vivādapratibhūr apratikurvati vādini sādhitadhanaṃ daṇḍadhanaṃ ca dadyāt | dāsādyapahṛtaṃ punar alabdhaṃ cet viśvāsapratibhūr mūlyadvāreṇa dadyād ityādyās tatra tatra kalpanīyāḥ ||

**iti smṛticandrikāyāṃ pratibhuvām asādhāraṇavidhiḥ**

**atha pratibhūputrādīnāṃ vidhayaḥ**

tatra yājñavalkyaḥ |

	darśanapratibhūr yatra mṛtaḥ prātyayiko 'pi vā |

	na tatputrā ṛṇaṃ dadyur dadyur dānāya yaḥ sthitaḥ ||

prātyayikaḥ pratyayapratibhūḥ, tasmin mṛte darśanapratibhuvi ca tayoḥ putrāḥ prātibhāvyāyātaṃ paitṛkam ṛṇaṃ na dadyuḥ | dānapratibhuvi tu mṛte tasya putrāḥ pūrvoktam ṛṇaṃ dadyur ity arthaḥ | yadā tu ṛṇaṃ jīvanaśālinaḥ pūrvoktāḥ pratibhuvo na dadyuḥ, mṛtasya dānapratibhuvaḥ putrāś ca tadā te dāpanīyā iti rājño vidhim āha sa eva |

	ādau tu vitathe dāpyāv itarasya sutā api |

apiśabdād dānapratibhūr api jīvanadaśāyāṃ visaṃvāde dāpya iti darśayati | darśitaṃ ca sākṣād eva bṛhaspatinā |

	ādyau tu vitathe dāpyau tatkālāveditaṃ dhanam |

	uttarau tu visaṃvāde tau vinā tatsutau tathā ||

ādyau darśanapratyayapratibhuvau | vitathe aham enaṃ darśayiṣyāmi sādhur eṣa ity evaṃvidhayoḥ pratibhūvākayayor mithyātve | uttarau dānarṇidravyārpaṇapratibhuvau | visaṃvāde śāṭhyādinā dhane vā jāta ity arthaḥ | etad uktaṃ bhavati: ṛṇaṃ vānyad vā dhanādikam ahaṃ tava dāsyāmīty evaṃ pratibhuvā yatrāṅgīkṛtaṃ tatra pratibhūr dāpyaḥ, tasyābhāve tatputro vā dāpyaḥ | anyatra tu pratibhūr eveti | evaṃ ca pramāṇapratibhuvāṃ tv evam anaṅgīkārāt pramāṇapratibhuva eva dāpyāḥ, na putrāḥ | vivādapratibhuvā tu sādhitadhanaṃ daṇḍadhanaṃ ca dāsyāmīty aṅgīkṛtatvād dānapratibhūvat sati saṃbhave sa eva dāpyo 'nyathā tu tatputra ity avagantavyam | ata eva vyāsaḥ |

	vipratyaye lekhyadivyadarsane cākṛte sati |

	ṛṇaṃ dāpyāḥ pratibhuvaḥ putraṃ teṣāṃ na dāpayet ||

	dānavādapratibhuvau dāpyau tatputrakau tadā || iti |

vipratyaye vitathe pratyaye pratyayapratibhūr dāpya ity arthaḥ | evam anyeṣām abhayagṛhītabandhopasthāpanādipratibhuvām aṅgīkārānaṅgīkaraprakāram ālocya pratyayapratibhūvad dānapratibhūvad vā dāpanavidhaya ūhyāḥ | yat punar manunā "prātibhāvyaṃ vṛthādānam" ityādy abhidhāya "na putro dātum arhati" ity uktam, tat darśanapratibhūviṣayaṃ yato 'nantaram āha sa eva |

	darśanaprātibhāvye tu vidhiḥ syāt pūrvacoditaḥ | iti |

pūrvaśloke coditaḥ "prātibhāvyaṃ na putro dātum arhati" iti darsanaprātibhāvyaviṣaye jñeya ity arthaḥ | tatra viṣaye kvacit tasyāpavādam āha kātyāyanaḥ |

	gṛhītvā bandhakaṃ yas tu darśanapratibhūḥ sthitaḥ |

	vibhāvya vādinā tatra dāpyaḥ syāt tatsutopṛyaṇam (?) ||

svavisrambhārtham adhamarṇād arthaṃ gṛhītvā yo darsanapratibhūtvam āpadya sthitaḥ saṃsthito mṛta iti yāvat | tasya suto vādinā dhaninā ṛṇikārthadhāraṇanibandhanaṃ prātibhāvyam iti  vibhāvya yācyamānaḥ prātibhāvyāgatam ṛṇaṃ dāpya ity arthaḥ | yady api tatsutagrahaṇād darsanapratibhūsutaviṣayo 'yam apavādaḥ, na pramāṇapratibhūsutaviṣaya iti pratibhāti, tathāpi pratibhūsutadāpane pramītasya pitur adhamarṇād arthagrahaṇapūrvakaṃ prātibhāvyam atra vivakṣitaṃ nimittam, na tu darsanapratibhūsutatvam apīty asmād eva vacanād apavādo 'nyatrāpi vivakṣitanittamasadbhāve smṛta eveti mantavyam | vivakṣitanimittadyotanārtham eva ca manunā praśnottaratvenāpavādo darśitaḥ |

	adātari punar dātā vijñātaprakṛtāv ṛṇam |

	paścāt pratibhuvi prete parīpset kena hetunā ||

	nirādiṣṭadhanaś cet tu pratibhūḥ syād alaṃdhanaḥ |

	svadhanād eva tad dadyān nirādiṣṭa iti sthitiḥ || iti |

atra padārthāḥ prathamam ucyante: adātari darśayitari, dātā dhanaprayoktā vijñātaprakṛtau prāyeṇāyaṃ kiṃcid gṛhītvā kasyacit pratibhūr bhavatīti vijñātasvabhāve ṛṇaṃ prātibhāvyāgatam ṛṇaṃ parīpsel labdhum icchet | vākyārthas tu: adātari vijñātaprakṛtau pratibhuvi prete paścāt tatputrād ṛṇaṃ dātā "na ta (?) tatputrā ṛṇaṃ dadyuḥ" iti śāstrāviruddhena kena hetunā parīpsed iti | uttaraślokavyākhyāpy evaṃ kriyate: nirādiṣṭaṃ samarpitaṃ bandhatvena dhanaṃ yasyāsau nirādiṣṭadhanaḥ | alaṃ paryāptaṃ bandhatvenopāttaṃ dhanaṃ yasyāsāv alaṃdhanaḥ | nirādiṣṭaśabdena samastena nirādiṣṭadhanasya darśanapratibhuvaḥ putro lakṣyate | sthitiḥ śāstramaryādā | vākyārthas tu: nirādiṣṭadhano 'laṃdhano darśanapratibhūr mṛtaś cet syān nirādiṣṭaḥ svadhanād eva tad ṛṇaṃ dadyād iti sthitir iti | anena nirādiṣṭadhanatvenaiva hetunā parīpsed ity uttaram arthād uktam | asyaiva vacanasyādhyāhāralakṣaṇāśrayaṇaṃ vihārārthāntaram ucyate: nirādiṣṭadhanaḥ pratibhūr alaṃdhanaś cet syāt sa eva nirādiṣṭaḥ svadhanād eva dadyād iti | anirādiṣṭadhanavad adhamarṇaṃ darśayan na mucyate nirādiṣṭadhanaḥ, kiṃ tu dānapratibhūvad dadyād iti tātparyārthaḥ | etac cārthāntaraṃ devasvāminoktam | pratibhūsutadevaviṣaye tu viśeṣaṃ āha vyāsaḥ |

	ṛṇaṃ paitāmahaṃ pautraḥ prātibhāvāgataṃ sutaḥ |

	samaṃ dadyāt tatsutau tu na dāpyāv iti niscayaḥ ||

sutaḥ pratibhūsutaḥ | samaṃ mūlamātram | tatsutau pautrapratibhūsutayoḥ sutau | yat tu manunoktam,

	dānapratibhuvi prete dāyādān api dāpayet |

iti, tatra dāyādaśabdaḥ suteṣv eva vyavatiṣṭhate, anyathā sapiṇḍamātrābhidhāne "tatsutau tu na dāpyav iti niścayaḥ" it pūrvoktavacanavirodhāpatteḥ,

	prātibhāvyāgataṃ pautrair dātavyaṃ na kvacid bhavet |

iti bṛhaspativacanavirodhāpatteś ca | anekapratibhūdeyaviṣaye tu viśeṣam āha yājñavalkyaḥ |

	bahavaḥ syur yadi svāṃśaiḥ dadyuḥ pratibhuvo dhanam |

	ekacchāyāśriteṣv eṣu dhanikasya yathāruci ||

ekasyādhamarṇasya chāyāṃ sakaladhanadāyakatvarūpasādṛśyaṃ pratyekaṃ vikalpenāśritāḥ ekacchāyāśritāḥ, teṣu yaṃ yācate dhanikaḥ sa sarvaṃ dadyād ity arthaḥ | dhanikaruṣyaviśeṣe tu "samaṃ syād śrutatvāt" iti nyāyenātrāpi svāṃśair dadyuḥ | ekacchāyāśritapratibhūsute tu viśeṣam āha kātyāyanaḥ |

	ekacchāyāśrite sarvaṃ dadyāt tu proṣite sutaḥ |

	mṛte pitari pitraṃśaṃ pararṇaṃ na bṛhaspatiḥ ||

sarvaṃ pararṇam api, na pitraṃśamātram ity arthaḥ | na tu sarvaṃ savṛddhikam iti vyākhyeyam,

	putreṇāpi samaṃ deyam ṛṇaṃ sarvaṃ tu paitṛkam |

iti bṛhaspatismaraṇāt | samaṃ mūlamātraṛṇaṃ prātibhāvyāgataṃ paitṛkam | etac ca dhanikecchāyām "proṣitasya putro mahyaṃ dadyāt" ity evaṃvidhāyāṃ satyāṃ sarvadānavidhānaṃ draṣṭavyam | asatyāṃ tu dhanikecchāyām "pitraṃśam apravṛddhikaṃ proṣitaputro dadyāt" it cāvagantavyam | pararṇaṃ parasya pitṛvyatiriktasya ekachāyāsritasya ṛṇāṃśaṃ pitari mṛte tatsutaḥ satyām api dhanikecchāyāṃ na dātum arhati, kiṃ tu pitraṃśam avṛddhikam eveti bṛhaspatir brūta ity arthaḥ | pratibhūdauṣṭyaviṣaye tv āha pitāmahaḥ |

	yo yasya pratibhūr bhūtvā mithyā caiva tu gacchati |

	dhanikasya dhanaṃ dāpyo rājñā daṇḍaṃ ca tatsamam ||

	kuryāc cet pratibhūr vādam ṛṇikārthe 'rthinā saha |

	sopasargas tadā daṇḍyo vivādād dviguṇaṃ dhanam || iti |

sopasargo viplavakārī ||

**iti smṛticandrikāyāṃ pratibhūputrādīnāṃ vidhayaḥ **

**atha pratibhvādidattapratikriyāvidhayaḥ**

tatra kātyāyanaḥ |

	yasyārthe yena yad dattaṃ vivāde (dā) 'bhyarthitena tu |

	sākṣibhir bhāvitenaiva pratibhūs tam avāpnuyāt ||

yasya prātibhāvyaṃ kārayituḥ kṛte yena pratibhuvā dhanikādibhir yācitena sākṣyādibhiś cānyārtham arpitartho(?) 'yam ity avadhṛtena yat svakīyaṃ suvarṇapasudhānyavastrādikaṃ dhanikādibhyo dattaṃ tatsamam evārthaṃ prātibhāvyakārayituḥ sakāśāt sa samāpnuyād ity arthaḥ | yat tu yājñavalkyenoktam,

	pratibhūr dāpito yatra prakāśaṃ dhanine dhanam |

	dviguṇaṃ pratidātavyam ṛṇikais tasya tad bhavet ||

iti, tad dhanikapīḍitapratibhūviṣayam (?) | tathā ca nāradaḥ |

	yaṃ cārthaṃ pratibhūr dadyād dhanikenopapīḍitaḥ |

	ṛṇikaṃ taṃ pratibhuve dviguṇaṃ pratidāpayet ||

etad api pratidānavilambaviṣayam | tathā ca kātyāyanaḥ |

	prātibhāvyaṃ tu yo dadyāt pīḍitaḥ pratibhāvitaḥ |

	tripakṣāt parataḥ so 'rthaṃ dviguṇaṃ labdhum arhati ||

pratibhāvitaḥ pratibhūtvena kāritaḥ | tripakṣāt prāk tu samam ev labdhum arhatīty artho 'pi gamyate | yady api prāyeṇa prītyaiva pratibhūr bhavati, na ca prītidattae vṛddhir asti na ca dvaiguṇayam, etāvati kāle dharmyaṃ bhavitum arhati | tathāpi vacanabalāt sarvaṃ bhaviṣyati | na hi vacanasyātibhāro 'stīty avagantavyam | evam ukto dviguṇalābho hiraṇyaviṣayaḥ | paśvādau tu,

	saṃtatiḥ strīpaśuṣv eva dhānyaṃ triguṇam eva ca |

	vastraṃ caturguṇam proktaṃ rasaś cāṣṭaguṇaḥ smṛtaḥ ||

iti yājñavalkyena dvaiguṇyāpavādasmaraṇāt | 

	uktā pañcaguṇā śāke bījekṣau ṣaḍguṇā smṛtā |

ityāder upalakṣaṇārtham idam uktaṃ tadbhāṣyakṛdbhiḥ, tena śākādau pañcaguṇādi deyam | evam uktānekavidhasavṛddhikadānam ṛṇikājñayā dattaviṣayam, anyatra tu dattasamam (?) eva deyam | tathā cocathyaḥ (?) |

	pratibhvā pratidattaṃ yad apṛṣṭe ṛṇike dhanam |

	dviguṇaṃ na pratibhuve pradeyam ṛṇikena tat ||

praṣṭuṃyogyadeśakālastharṇikādiviṣayam etat | tenānyatrāpṛṣṭe 'pi ṛṇike nāyaṃ pratiṣedhaḥ, kiṃ tu pṛṣṭatulyataiva | lagnakālagnako pakṣayapratikriyāṃ sādhāraṇīm api lagnakopakṣayapratikriyāvidhiprasaṅgād atraivāha nāradaḥ |

	yasya doṣeṇa yat kiṃcid vinaśyeta hriyeta vā |

	voḍhavyaṃ tad bhavet tena yac cājñānavināśitam ||

**iti smṛticandrikāyāṃ pratibhvādidattapratikriyāvidhayaḥ pratibhūprakaraṇam samāptam**

**atha vṛddhiviṣayāṇi kānicid vacanāni likhyante**

tatra bṛhaspatiḥ|

	vṛddhiś caturvidhā proktā pañcadhānyaiḥ prakīrtitā |

	ṣaḍvidhāsmin samākhyātā tattvatas tān nibodhata ||

asmin asmadīye dharmaśāstre | kathaṃ ṣaḍvidhatvam ity apekṣite sa evāha |

	kāyikā kālikā caiva cakravṛddhir athāparā |

	kāritātha śikhāvṛddhir bhogalābhas tathaiva ca ||

kiṃ punaḥ kāyikādīnāṃ svarūpam ity apekṣite 'py āha sa eva |

	kāyikā karmasaṃyuktā māsagrāhyā tu kālikā |

	vṛddher vṛddhiś cakravṛddhiḥ kāritā ṛṇinā kṛtā ||

	pratyahaṃ gṛhyate yā tu śikhāvṛddhis tu sā smṛtā |

	gṛhāttoṣaś (?) sadaḥ kṣetrāt bhogalābhaḥ prakīrtitaḥ || iti |

godhoṭakāder ādhīkṛtasya dohanavāhanādikaḥ kāyiko vyāpāra eva yatra vṛddhitvena kalpitaḥ sā kāyikety arthaḥ | tathā ca vyāsaḥ |

	dohyavāhyakriyāyuktā kāyikā samudāhṛtā | iti |

māsagrāhyā pratimasaṃ labhyā vṛddhiḥ kālikā,

	pratimāsaṃ sravantī yā sā vṛddhiḥ kālikeritā (?) ||

iti nāradasmaraṇāt | vṛddher api pratimāsaṃ mūlabhāvena punar vṛddhiś cakravṛddhiḥ | ṛṇikecchayā kṛtā vṛddhiḥ kāritā | "icchākṛtā kāritā syāt" iti smṛtyantare 'bhidhānāt | tena chāndaso 'yaṃ svārtha eva kāriteti ṇicpratyayo draṣṭavyaḥ | parapreraṇayā tu karitā vṛddhri niṣiddhaiva | tathā ca kātyāyanaḥ |

	ṛṇikena tu yā vṛddhir adhikā samprakalpitā |

	āpatkālakṛtā nityaṃ dātavyā kāritā tu sā ||

	anyathā kāritā vṛddhir na dātavyā kathaṃcana | iti |

śāstroktād adhikā dhanadātṛpratilobhanārthaṃ svayaṃ kalpitā kāritākhyā dātavyā, na punar anevaṃvidhā dhanikena kāritā dātavyety arthaḥ | pratidinaṃ labhyā tu śikhāsādṛśyāc chikhāvṛddhir iti vyapadiśyate | kiṃ punaḥ śikhāsādṛśyaṃ vṛddher ity apekṣite bṛhaspatir evāha |

	śikheva vardhate nityaṃ śiraḥ chedān nivartate |

	mūle datte tathaiveṣā śikhāvṛddhis tataḥ smṛtā ||

pratyahaṃ gṛhyata iti saṃpratipannadinasaṃkhyāviśiṣṭavṛddhigrahaṇopalakṣaṇārtham | ata eva kātyāyanaḥ |

	ekāntenaiva vṛddhiṃ tu śodhayed yatra carṇikam |

	pratikālaṃ dadāty eva śikhāviṛddhis tu sā smṛtā ||

gṛhāt toṣa (?) ityāder ayam arthaḥ: nivāsanibandhanaḥ gṛhasakāśāt saṃtoṣaḥ | kṣetrāt saṃbhūtaṃ dhānyādiphalaṃ ca bhogalābhākhyo vṛddhibheda iti | gṛhakṣetragrahaṇaṃ sthāvarātmakabhogyādher apy upalakṣaṇārtham | ata eva kātyāyanaḥ |

	ādhibhogas tv aśeṣo yo vṛddhiṃ tu parikalpitaḥ |

	prayogo yatra caivaṃ syād ādhibhogaḥ sa ucyate ||

aśeṣaḥ sthāvaramātrasaṃbandhīty arthaḥ |

**iti smṛticandrikāyāṃ vṛddhibhedāḥ**

**atha vṛddhiparimāṇaniyamāḥ**

tatra manuḥ |

	aśītibhāgaṃ gṛhṇīyān māsād vārdhuṣikaḥ śate | iti |

niṣkaśate prayukte māsasya sapādaniṣkaparimitāṃ vṛddhiṃ vārdhuṣiko (?) vṛddhyarthaṃ dhanaprayoktā gṛhṇīyād ity arthaḥ | etat sabandhakaviṣayam,

	aśītibhāgo vṛddhiḥ syān māsi māsi sabandhake |

iti, yājñavlkyasmaraṇāt | ādhigrahaṇapūrvake dhanaprayoge yāvad dhanaṃ prayuktaṃ tasyāśītitamo bhāgaḥ pratimāsaṃ vṛddhiḥ syād ity arthaḥ | yat tu manunā vikalpatvenoktam "dvikaṃ śataṃ vā gṛhṇīyāt" iti, tad vyavasthitavikalpatvenoktam | yata āha vyāsaḥ |

	sabandhe bhāga āśītaḥ ṣāṣṭo bhāgaḥ salagnake |

	nirādhāne dvikasataṃ māsalābha udāhṛtaḥ ||

aśītiṣaṣṭibhāgāv ādhipratibhūsahitayoḥ prayogayoḥ pratimasaṃ yathākrameṇa grāhyau, etadrahite tu prayoge pañcāśadbhāgaḥ pratimāsaṃ grāhya ity arthaḥ | dve dīyate vṛddhir asmin śata iti dvikaśatam | anena vacobhaṅgyā pañcāśadbhāga uktaḥ | brāhmaṇādhamarṇa evāyaṃ dvikaṃ śatam iti niyamaḥ, kṣatriyādyadhamarṇe anyathā niyamaḥ | tathā ca manuḥ |

	dvikaṃ trikaṃ catuṣkaṃ ca pañcakaṃ ca satam eva vā |

	māsasya vṛddhiṃ gṛhṇīyād varṇānām anupūrvaśaḥ ||

abandhakālagnakaprayogaviṣayam etat, dvikaśatasthāne varṇāntare trikaśatādividhānāt | ata eva yājñavalkyaḥ |

	varṇakramāc chataṃ dvitricatuḥpañxakam anyathā | iti |

anyathā bandhakalagnakarāhitya ity arthaḥ | tathādhamarṇaviśeṣe pratimāsaṃ vṛddheḥ parimāṇāntaraṃ dvikaśatādisthāne sa evāha |

	kāntāragās tu daśakaṃ sāmudrā viṃśakaṃ śatam | iti |

vṛddhyā dhanaṃ gṛhītvā ye durgavartmagantāraḥ te pratimāsaṃ daśakaṃ śataṃ dadyuḥ | ye tu samudragantāraḥ(?) te 'pi viṃśakaṃ śataṃ dadyur ity arthaḥ | evamuktāśītibhāgādiśāstrīyavṛddhiparimāṇena saha vikalpam adhamarṇābhyupagatavṛddhiparimāṇasyāha sa eva |

	dadyur vā svakṛtāṃ vṛddhiṃ sarve sarvāsu jātiṣu | iti |

sarve brāhmaṇādayo 'dharmarṇāh svābhyupagatāṃ vṛddhiṃ sarvāsu jātiṣūttamarṇabhūtāsu dadyur vety arthaḥ | ayaṃ ca vikalpaḥ kāritāyāhm eva vṛddhau, anyatra tu śāstrataḥ parimāṇaniyamavidhir ity ayaṃ svakṛtapakṣa eva | paśvādidravyasya tu vṛddhyarthaṃ prayuktasya tadīyā santatir eva vṛddhir ity āha sa eva "santatis tu paśustrīṇām" iti | striyo dāsyaḥ | santatyabhāve tu prayuktasya paśvādeḥ puṣṭir avināśo vā lābha iti ||

**iti smṛticandrikāyāṃ vṛddhiparimāṇaniyamāḥ**

**athākṛtavṛddhividhayaḥ**

tatra viṣṇuḥ |

	yo gṛhītvā ṛṇaṃ pūrvaṃ śvo dāsyāmīti sāmakam |

	na dadyāl lobhataḥ paścāt tad adhnā vṛddhim āpnuyāt ||

samam eva sāmakam avṛddhikam iti yāvat | etad uktaṃ bhavati: pratidānakāvāvadhim aṅgīkṛtya gṛhītam avṛddhikam api ṛṇam avadher anantarakālād ārabhya vardata eveti | vayasyāder upabhogādyartham arpitaviṣaye tv āha nāradaḥ |

	na vṛddhiḥ prītidattānāṃ syād anākāritā kvacit |

	anākāritam apy ūrdhvaṃ vatsarārdhād vivardhate ||

anākāritā akṛtā | prītidattānāṃ pratiyācanapratidānadinanirdeśaśūnyānām iti śeṣaḥ | anākāritam apītyāder ayam arthaḥ: pratidānadinanirdeśe tu taddinam ārabhya saṣaṇmāsād ūrdhvaṃ vardhate prītidattam apīti | gṛhītapaṇyamūlyānarpaṇaviṣaye tu kātyāyanaḥ |

	paṇyaṃ gṛhītvā yo mūlyam adatvaiva disaṃ vrajet |

	ṛtutrayasyopariṣṭāt tad dhanaṃ vṛddhim āpnuyāt ||

apratiyācitaviṣayam etat | kim atra vṛddheḥ parimāṇam | ucyate: adharmarṇādyaṅgīkārāyattaparimāṇasyātrāsaṃbhavād anyasya ca puruṣabuddhikalpitasya śāstrabāhyasyāyuktatvāc chāstroktam eva parimāṇaṃ grāhyam, tac ca pūrvasmin prakaraṇe darśitam "aśītibhāgam" ityādinā | ata eva viṣṇunā "vṛddhiṃ dadyād akṛtām api saṃvatsarātikrame yathābhihitam" ity uktam | yathābhihitaṃ dharmaśāstra iti śeṣaḥ | na ca yathā pratyarthinā madhyasthenārthinā vābhihitā tathā dadyād iti yathābhihitam iti vacanārthaḥ kasmān na syād iti vācyam, yat āha manuḥ |

	kṛtānusārād adhikā vyatiriktā na sidhyati |

	kusīdapatham āhus taṃ pañcakaṃ śatam arhati || iti |

kusīdapatham āhur ity ucchāstravṛddhiṃ nindayati | śāstrakṛtavṛddhyanusāro hi yo vṛddhigrahaṇe laukikānāṃ samayācāraḥ sa kṛtānusāraḥ, tasmād adhikā vṛddhir uttamarṇāder akṛtavṛddhau na sidhyati, yataḥ sā vyatiriktā dharmaśāstrabāhyety arthaḥ | ata eva kusīdapatham āhuḥ tan na dharmapatham iti nindāpy upapannā | "pañcakaṃ śatam arhati" ity asya viṣayaviśeṣo vakṣyate | yatu vaiṣṇavavacane saṃvatsarātikrama ity uktam, tad yācitakaviṣayam | tathā ca kātyāyanaḥ |

	yo yācitakam ādāya tam adatvā diśaṃ vrajet |

	ūrdhvaṃ saṃvatsarāt tasya tad dhanaṃ vṛddhim āpnuyāt || iti |

kṛtoddhāraṃ yācitakam ādāyety arthaḥ | pravāsābhāve tu pratiyāvanakālād ārabhya yācitakasya vṛddhim āha sa eva |

	svadeśe 'pi sthito yas tu na dadyād yācitaṃ kvacit |

	tat tato 'kāritāṃ vṛddhim anicchantaṃ ca dāpayet ||

na dadyād yācitam iti prakṛtena saṃbandhaḥ | tataḥ pratiyācanakālād ārabhyety arthaḥ | prītidatte ca pratimācite yācanakālād ārabhya vṛddhiviśeṣaniyamārtham eva vacanāntaram ārabdhaṃ tenaiva |

	prītidattaṃ na vardheta yāvan na pratiyācitam |

	yācyamānam adattaṃ ced vardhate pañcakaṃ śatam ||

nikṣepādāv api yācyayānam (?) adattam eva vardhate ity āha sa eva |

	nikṣepaṃ vṛddhiśeṣaṃ ca krayaṃ vikrayam eva ca |

	yācyamānam adattaṃ ced vardhate pañcakaṃ śatam ||

krayavikrayaśabdena paṇyamūlyaṃ lakṣyate | yat tu pūrvapradarśite mānave vacane "pañcakaṃ śatam arhati" iti sāmānyenoktaṃ tatpratiyācitaprītidattādiviṣayaṃ mantavyam | 

**iti smṛticandrikāyām akṛtavṛddhividhayaḥ**

**atha akṛtavṛddhyapavādaḥ** 

tatra nāradaḥ |

	paṇyamūlyaṃ bhṛtir nyāso daṇḍo yaś ca prakalpitaḥ |

	vṛthādānākṣikapaṇā vardhante nāvivakṣitāḥ ||

paṇyasya vastrāder mūlyaṃ paṇyamūlyam | vṛthādānaṃ nartakayādibhyaḥ pratiśrutam | ākṣikapaṇo dyūtadravyam | ukteṣu satsu akṛtavṛddhir nāstīty arthaḥ | atra paṇyamūlyasya vṛddhiḥ pravāsapratiyācanābhāve | nyāsasya tv avṛddhiḥ pratiyācanābhāve yathāsthitasyaiva | ato na pūrvaprakaraṇoktavacanavirodhāpattiḥ | saṃvarto 'pi |

	na vṛddhiḥ strīdhane lābhe nikṣepe ca yathāsthite |

	saṃdigdhe prātibhāvye ca yadi na syāt svayaṃkṛtā ||

lābhe na vṛddhiḥ | yathāsthite iti vadan nikṣepe vyaktyanyatvādikaraṇe vṛddhiḥ bhavatīti darśayati | saṃdigdhe dhane kenacit saṃdehena dātum anucitatvena sthite | prātibhāvye ṛṇidravyārpaṇādau sākṣāt pratibhūviṣaye 'pi | pratiyācanadeḥ parastād api na vṛddhiḥ | "yadi na syāt svayaṃkṛtā" iti vadan strīdhanādāv api kṛtā ced vṛddhiḥ deyaiveti darsayati | kātyāyano 'pi |

	carmasasyāsavadyūtapaṇyamūlye ca sarvadā |

	strīśulke ca na vṛddhiḥ syāt prātibhāvyāgateṣu ca ||

sarvadeti vadan pratiyācanādeḥ parastād api nāsty akṛtā vṛddhir iti darsayati | paṇyamūlye vacanāntarāvirodhaḥ pūrvavad avaseyaḥ | yady api sarveti sarvaśeṣaḥ pratibhāti, tathāpy avirodhāya paṇyamūlyaśeṣatā mantavyā | vyāso 'pi |

	prātibhāvyām bhuktabandham gṛhītaṃ ca ditsavaḥ |

	na vardhate prapannasya damaḥ śulkaṃ praiśrutam ||

bhuktabandhagrahaṇam upabhuktagopyādhau (?) nikṣepopabhoga iva vṛddhir mā bhūd ity evam artham | arthas tu gautamena spaṣṭīkṛtaḥ: "bhuktādhir na vardheta vastrālaṅkārādiḥ" iti | agṛhītaṃ ca ditsava iti kṛtavṛddhyapavādo 'pi vṛddhyabhāvakathanaprasaṅgād akṛtavṛddhyapavādaiḥ sahoktaḥ | tasyārtho yājñavalkyena spaṣṭīkṛtaḥ |

	dīyamānaṃ na gṛhṇāti prayuktaṃ yaḥ svakaṃ dhanam |

	madhyasthasthāpitaṃ tat tu vardhate na tataḥ param ||

na gṛhṇāti rakṣaṇākṣamatvavṛddhlolupatvādihetuneti śeṣaḥ | madhyasthasthāpanābhāve sthāpitasyāpi yācyamānasyāprāptau pūrvavad vardhata eva, pratidānodyamasya kṛtatvāsaṃbhavāt ||

**iti smṛticandrikāyām akṛtavṛddhyapavādaḥ **

**atha vṛddhigrahaṇapratiṣedhāḥ**

tatra manuḥ |

	nātisāmvatsarīṃ vṛddhiṃ na cādṛṣṭāṃ vinirharet |

	cakravṛddhiṃ kālavṛddhiṃ kāritā kāyikā ca yā ||

atrādyapādārthaṃ <span style="text-decoration:underline;">kecid</span> evam āhuḥ: ā dvaiguṇyād vṛddhigrahaṇavidhānād vatsarād ūrdhvam api vṛddhigrahaṇe doṣābhāvād abhyudayārthī cet saṃvatsarād ūrdhvaṃ yā vṛddhiḥ tāṃ na vinirharet na gṛhṇīyād iti | ayaṃ tāvad artho grāhyaḥ, virodhābhāvāt | <span style="text-decoration:underline;">anye</span> tu saṃvatsarādhikāṃ vṛddhiṃ na gṛhṇīyāt, yad vṛddhimahattvena tāvad eva dvaiguṇyaṃ bhaved ity adhyāhṛtyārtham āhuḥ, te mandāḥ: "kusīdavṛddhir dvaiguṇān nātyeti"ity anena phalato gatārthatvāpatteḥ, vatsaramātreṇa dvaiguṇṇā(?)pādakavṛddhimahattvasya niṣiddhasyānupapatteś ca | apare punar evaṃ vyācakṣate: yatrādhamarṇe pratimāsaṃ pañcakaṃ śataṃ gṛhṇīyād iti yā viṛddhiḥ prāg uktā sā brāhmaṇādyadhamarṇake kathaṃcid aṅgīkāravaśāt gṛhyamāṇa saṃvatsaraṃ yāvad grahītavyā na tataḥ param iti | ayam apy artho 'stu, prāktanārthavad bahudoṣābhāvāt | "na cādṛṣṭāṃ vinirharet" ity asyayam arthaḥ: dharmaśāstreṣv adṛṣṭāṃ ca ṣaṭkaṃ satam ity evaṃbhūtāṃ svabuddhikalpitāṃ vṛddhiṃ na gṛhṇīyād iti |

	<span style="text-decoration:underline;">nanu</span>

	kṛānusārād adhikā vyatiriktā na sidhyati |

ity anena gatārtham idaṃ vākyam evaṃvyākhyāyamāne syāt | astu vyartho 'nuvādaḥ gatyantarābhāvād iti <span style="text-decoration:underline;">kecid</span> ācakṣate | dārḍhyārtham uktasyaiva punar abhidhānam ity <span style="text-decoration:underline;">anye</span> manyante | vastutas tu, anena niṣedhe kṛēte 'py akṛtavṛddhau vṛddhisaṃpratipattyabhāvāt śāstrokaiva vṛddhiḥ sidhyati, nānyā gaṃpratipattimātralabhyā vṛddhir it kathanārthaṃ tadvacanam ity agatārthataiva | "na vinirharet" iti padadvayam uttarārdhapadair anuṣaṅgāt saṃbadhyate | tataś cāyam arthaḥ: yā cakravṛddhyādibhedena caturvidhā vṛddhiḥ tām na gṛhṇīyād iti | etad uktaṃ bhavati: cakravṛddhyādayaḥ svarasato na grāhyā iti |

	<span style="text-decoration:underline;">nanv</span> aśītibhāgādivṛddhir api pratimāsaṃ grāhyā  kālikā bhavati, sā ca svarasato grāhyā, tathānatibhūriparimāṇā kāritāpi svarasato grāhyaiva | tathā kāyikāpy atipīḍārahitā | tena tāsāṃ kathaṃ pratiṣedhaḥ |

	<span style="text-decoration:underline;">ucyate</span> | kena voktaṃ tāsāṃ pratiṣedha iti | 

	<span style="text-decoration:underline;">kāsāṃ</span> tarhi pratiṣedhaḥ |

	<span style="text-decoration:underline;">ucyate</span> | yathā,

	pañacamāṣās tu viṃśatyā evaṃ dharmo na hīyate |

iti vāsiṣṭhavacanavihitā vṛddhiḥ, "vasiṣṭhavihitāṃ vṛddhim" iti mānavavacanāntare pratiṣdhyate | evaṃ "kusīdavṛddhir dharmyā viṃśateḥ pañcamāṣikī māsam" iti gautamena vihitā kālikātra pratiṣidhyate, kāyikāpy atipīḍāvatī tena na kaścid doṣaḥ | 

	<span style="text-decoration:underline;">nanu</span> gautamoktā kālikā dharmyatvena tena vihitā kathaṃ pratiṣiḍhyate | yathā "evaṃ dharmo na hīyate" iti dharmyatvenāpi vasiṣṭhavihitā pratiṣiddhā tathaiva pratiṣidhyate | atyarthādhikaparimāṇatvenādharmyatvāt | adharmyatvaṃ coktaṃ manunā "vittavivardhinīm" iti vadatā | 

	<span style="text-decoration:underline;">kathaṃ</span> tarhi vasiṣṭhagautamayoḥ dharmyatvenābhidhānam |

	<span style="text-decoration:underline;">pañcakaśatavac</span> chūdrādhamarṇaviṣayatveneti brūmaḥ | evaṃ ca śūdretarādhamarṇaviṣayatve adharmyatvāt tatraiva kathaṃcid aṅgīkāravaśāt prāptā manunā pratiṣiddheti mantavyam |

	<span style="text-decoration:underline;">kecit</span> tu traivarṇikeṣv api dharmyatvam āpādayituṃ gautamādivacanam evaṃ vyācakṣate,

		māṣo viṃśatitamo bhāgaḥ paṇasya parikīrtitaḥ |

iti smṛtyukto māxaḥ kārṣāpaṇasya viṃśatitamo bhāgaḥ pañcamāṣikīty atra parigṛhyate | tathā ca sati kārṣāpaṇaviṃśateḥ prayuktā yā pañcamāṣikī vṛddhir aśītibhāgavṛddher īṣadadhiketi kutastyā vṛddher adharmyateti vyākhyādvayam apy ayuktam | vasiṣṭhavacane tāvad ubhayathā vyākhyāne 'pi "vasiṣṭhavihitām" ityādimanuvacanavirodho durvāraḥ | "dharmyatve vittavardhinīm utsṛjet" ity asyāghaṭanāt | gautamavacane tu "evaṃ ṣoṣasamāsair dviguṇā bhavatīti" iti svavākhyaśeṣavirodho duṣpariharaḥ (?) | tathā hi prathamavyākhyātṝṇāṃ vyākhyāne ṣoḍasamasaiḥ kārṣāpaṇacatuṣkaṃ bhavati | dvitīyavyākhyātṝṇāṃ tu suvarṇapañcakaṃ bhavati, tasmād vyākhyādvayam apy asaṃbaddham | matpakṣe punar na vākyaśeṣavirodhaḥ, vyāvahārikaniṣkaviṃśateḥ prasiddhamāṣapañcakavṛddhau ṣoḍaśamāsaiḥ dvaiguṇyasiddheḥ | kiṃ tu dharmyatvavirodhaḥ, sa cāsmābhiḥ parihṛtaḥ tena codyānavakāśaḥ | yata eva "svarasato na grāhyā" iti praiṣedho na punaḥ sarvathā na grāhyā iti, ata eva cakravṛddhau kathaṃcid aṅgīkṛtāyāṃ dhanikadoṣāt kvacit tasyālābham āha sa eva |

	cakravṛddhiṃ samārūḍho deśakālavyavasthitaḥ |

	atikrāman desakālau na tatphalam avāpnuyāt ||

atikrāman desakālau yadi paribhāṣitaṃ deśaṃ kālaṃ vātikrāmati na saṃnihitas tatra bhavati tataḥ svadoṣān na tatphalam avāpnuyāt na tāṃ vṛddhiṃ labhate ity arthaḥ | phalapratiṣedhān mūlaṃ labhate, yathoktapratiṣedhād anyāṃ vṛddhiṃ labheteti gamyate | anye 'pi "brāhmaṇasya na vārdhuṣam" ityādyā vṛddhigrahaṇapratiṣedhā nāradādyuktāḥ santi | te tv āhnikamadhya evāpadvṛttiprakaraṇe pradarśitā itīhāsmābhir (?) na pradarśitāḥ ||

**iti smṛticandrikāyāṃ vṛddhigrahaṇapratiṣedhāḥ**

**atha vṛddhyuparamāvadhinirūpaṇam**

tatra nāradaḥ |

	ṛṇānāṃ sārvabhaumo 'yaṃ vidhir vṛddhikaraḥ smṛtaḥ |

	deśācārasthitis tv anyā yatrarṇam avatiṣṭhate ||

	āpadaṃ nistared vaiśyaḥ kāmaṃ vārdhuṣikarmaṇā ||

ityadinā smṛtaḥ ṛṇināṃ vṛddhikaro vidhiḥ sarvataḥ bhūmāv apīṣṭaḥ | yatra dvaiguṇyādāv ṛṇaṃ vardhamānam avatiṣṭhate tatra deśācārasthitiḥ deśāntarācārasthitito 'nyety arthaḥ | katham anyety apekṣite sa evāha |

	dviguṇaṃ triguṇaṃ caiva tathānyasmin caturguṇam |

	tathāṣṭaguṇam anyasmin deyaṃ deśe 'vatiṣṭhate ||

deyam ṛṇaṃ vardhamānaṃ kvacid dese dviguṇaṃ kvacit triguṇaṃ kvacic caturguṇaṃ vā yavad vardhata ity arthaḥ | evaṃ prayuktadravyabhedād api bhedavyavasthānam | tathā ca bṛhaspatiḥ |

	hiraṇye dviguṇā vṛddhiḥ triguṇā vastrakupyayoḥ |

	dhānye caturguṇā proktā śadavāhyalaveṣu ca ||

	uktā pañcaguṇā śāke bījekṣau ṣaḍguṇā smṛtā |

	lavaṇasnehamadyeṣu vṛddhir aṣṭaguṇā matā ||

	guḍe madhuni caivoktā prayukte virakālike || iti |

kupyaṃ trapusīsakam | śadaḥ kṣetraphalam, tac ca gobalīvardanyāyād dhānyavyatiriktaṃ puṣpamūlaphalādikam | vāhyo balīvardaturagādiḥ | lavo meṣalomacamarīkeśādiḥ | sneho madhūcchiṣṭādiḥ | "prayukte cirakālike" it padadvayaṃ saptamyekavacanāntena hiraṇyādipadena sambadhyate | śadavāhyalaveṣu cirakālikeṣv ity adhyāharaḥ | evaṃ lavaṇasnehamadyeṣv ity atrāpy adhyāhāraḥ | dvaiguṇyahetubhūtaṃ pūrṇe dvaiguṇyam āpadyata ity āha sa eva |

	aśītibhāgo vardheta lābhe dviguṇatām iyāt |

	prayuktaṃ saptabhir varṣais tribhāgonair na saṃsayaḥ ||

lābhe pratimāsam aśītibhāgātmake saṃgṛhyamāṇe hiraṇyavad vajrādāv api dviguṇaiva vṛddhiḥ | tathā ca vasiṣṭhaḥ |

	vajraśuktipravālānāṃ hemnaś ca rajatasya ca |

	dviguṇā tv iṣyate vṛddhiḥ kṛtā kālānusariṇī ||

vajrasāhavaryāc chuktir iti muktāphalaṃ lakṣaṇayocyate | kātyāyanena tu "maṇimuktāpravālānām" iti vāvakaśabdenoktm, tad 'py atra lakṣaṇāniścaye kāraṇam | kupyavat tāmrādāv api triguṇaiva vṛddhiḥ | tathā ca sa eva |

	tāmrāyaḥkāṃsyarītīnāṃ trapuṇaḥ sīsakasya ca |

	triguṇā tiṣṭhate vṛddhiḥ kālāc cirakṛtasya tu ||

bījavat kārpāse 'pi ṣaḍguṇaiva vṛddhiḥ | tathā ca vyāsaḥ |

	śākakārpāsabījekṣau ṣaḍguṇā parikīrtitā | iti |

snehavad rasasyāpy aṣṭaguṇaiva vṛddhiḥ | tathā ca sa eva |

	vadanty aṣṭaguṇān kāle madyasneharasāsavān | iti |

kātyāyano 'pi |

	tailānāṃ caiva sarveṣāṃ madyānām atha sarpiṣām |

	vṛddhir aṣṭaguṇā jñeyā guḍasya lavaṇasya ca ||

guḍavat tulāmeyasitādāv apy aṣṭaguṇaiva vṛddhiḥ | tathā ca vasiṣṭhaḥ, "tulāghṛtam aṣṭaguṇam" iti | yat punas tenoktam: "triguṇaṃ dhānyaṃ dhānyenaiva rasā vyākhyātāḥ puṣpamūlaphalāni ca" iti, yat yatra deśe triguṇaṃ deyam avatiṣṭhate tadviṣayam, daridrādhamarṇaviṣayaṃ vā | yat tu manunoktam,

	dhānye śade lave vāhye nātikramati pañcatām |

iti, tat pratyarpaṇasamayasamṛddhādhamarṇaviṣayam | ye tu kambalādayo "hiraṇye dviguṇā vṛddhiḥ" ityadidharmaśāstreṣv anuktāḥ teṣāṃ dviguṇaiva vṛddhiḥ, "anuktānāṃ dviguṇā" iti viṣṇusmaraṇāt | cirakālam adānenādhamarṇopari vṛddhisthitāv eva prayuktadhanasya dvaiguṇyānatikramo nānyatrety arthaḥ | cirasthānābhāve tu prayuktaṃ vardhata eva, śataguṇatve 'pi "yāvat pratidānam" iti vyatirekād gamyate | cirasthāne 'pi skṛdāhitavṛddhāv eva dvaiguṇyānatikramo nānyatrety āha manuḥ |

	adhikaṃ grahīṣyāmīti yad alpaṃ dīyate tat kusīdam, tac ca dvaiguṇyasamabhivyāhārād atra hiraṇyam abhipretam | tasya vṛddhiḥ sakṛd āhitā | puruṣāntaram asaṃkrāmitā na vā mūlīkṛtā dvaiguṇyamūlena saha dviguṇatvaṃ natikrāmīty arthaḥ | atrāpi puruṣāntarasaṃkrāmitā punar vā mūlīkṛtā vṛddhir dvaiguṇyam astyetīti vyatirekād gamyate | yadā ṛṇikaḥ svayam eva ṛṇaṃ savṛddhikaṃ puruṣāntaradeyaṃ karoti, yadā vā mūlīkaroti, dhaniko vā dhanikānntare tv ādhiṃ kṛtvā svadhanaṃ gṛhṇāti, tadā taddinam ārabhya dvaiguṇyaparyantaṃ pratidānaparyantaṃ vā vardhate iti mantavyam | evaṃ traiguṇyādāv api sakṛd āhitā vṛddhir nātyeti, vastrādāv anyathā tv atyeti, nyāyasāmyāt | cirasthāna eva traiguṇyādau vṛddhyuparamo 'nyathā tu vardhata evety avagantavyam ||

**iti smṛticandrikāyāṃ vṛddhyuparamāvadhinirūpaṇam**

**atha vṛddhyuparamāpavādāḥ** 

tatra bṛhaspatiḥ |

	tṛṇakāṣṭheṣṭakāsūtrakiṇvacarmāsthivarmaṇām |

	hetipuṣpaphalānāṃ ca vṛddhis tu na nivartate ||

kiṇvaḥ surādravyopādānabhūto mūlaviśeṣaḥ | carma bāṇādinivārakaṃ phalakam | varva kavacam | hetiḥ āyudham | puṣpaphalayor vṛddhyanivṛttiḥ pratidānavelāyām atyantasamṛddhādhamarṇaviṣaye veditavyā, anyathā pūrvaprakaraṇoktatriguṇādipratipādakavacanavirodhāpatteḥ | viṣṇur api: "kiṇvakārpāsasūtracarmavarmāyudheṣṭakāṅgārāṇām akṣayā" iti | kārpāse tu pūrvaprakaraṇoktaṣaḍguṇābhidhāyakavacanāvirodhaḥ pūrvavad vijñeyaḥ | vasiṣṭho 'pi |

	dantacarmāsthiśṛṅgāṇāṃ mṛnmayānāṃ tathaiva ca |

	akṣayā vṛddhir eteṣāṃ puṣpamūlaphalasya ca ||

akṣayā mūlapratidānābhāve śataguṇāpi vardhata evety arthaḥ | bṛhaspatir api |

	śikhāvṛddhiṃ kāyikāṃ ca bhogalābhaṃ tathaiva ca |

	dhanī tāvat samādadyād yāvan mūlaṃ na śodhitam ||

śikhāvṛddhyādīnāṃ svarūpaṃ vṛddhibhedābhidhānaprakaraṇe darśitam | na śodhitaṃ na pratidattam ṛṇikenety arthaḥ | ata eva yājñavalkyaḥ |

	ādhis tu bhujyate tāvad yāvat tan na pradīyate | iti |

evam ukto vṛddhyuparamāpavādaḥ cirasthāne sakṛd āhitāyāṃ ca vṛddhau draṣṭavyaḥ, tatraivautsargikavṛddhyaparamaprāpteḥ ||

**iti smṛticandrikāyāṃ vṛddhyuparamāpavādaḥ **

**samāptaṃ ca dhanadānādhamarṇaprakaraṇam**

**atha ṛṇapratidānavidhiḥ**

tatra bṛhaspatiḥ |

	yācamānāya dātavyam alpakālam ṛṇaṃ kṛtam |

	pūrṇe 'vadhau śāntalābham abhāve ca pituḥ sutaiḥ ||

alpakālam adīrthakālam iti yāvat | kṛtaṃ dīpotsavādau pratideyam ity evaṃ sāvadhitvena kṛtam | śāntalābham uparatavṛddhikam | etad uktaṃ bhavati: adīrghakālikam ṛṇaṃ yācñānantaraṃ dātavyam sāvadhikatvena kṛtaṃ tu pūrṇe 'vadhau | śāntalābhaṃ tu lābhaśāntyanantaram | ṛṇikābhāve ca tatsutair apy evam eva dātavyam iti | etac ca yācñādeḥ samanantaraṃ pratidānavidhānam, na tataḥ prāk pratidānavyudāsakam, sati saṃbhave śīghram apākaraṇīyatvād ṛṇasya | yas tu ṛṇaṃ nāpākaroti tasyādṛṣṭahāniḥ purāṇe darśitā |

	tapasvī cāgnihotrī ca ṛṇavān mriyate yadi |

	tapaś caivāgnotraṃ ca sarvaṃ tad dhanino bhavet ||

tenāvaśyam ṛṇam apākaraṇīyam ity arthaḥ | anenaivābhiprāyeṇa kātyāyanenāpy uktam |

	uddhārādikam ādāya svāmine na dadāti yaḥ|

	sa tasya dāso bhṛtyaḥ strī paśur vā jāyate ṛṇī (gṛhe) || iti |

uddhārādikaṃ pratideyatayaivāvasthitaṃ prītidattādikam | dāsabhṛtyayor bhedo vakṣyate | yat tu nāradenoktam,

	yācyamānaṃ na dadyād yad ṛṇaṃ vādhipratigraham |

	tad dravyaṃ vardhate tāvad yāvat koṭiśataṃ bhavet ||

	tataḥ koṭiśate pūrṇe veṣṭitas tena karmaṇā |

	aśvaḥ kharo vṛṣo dāso bhavej janmani janmani ||

iti, tatra yācyamānagrahaṇaṃ yācyamānasya ṛṇāder apratidāne kleśātiśayapratipādanārtham, na tu yācyamānasyaivāpratidāne kleśo nānyasyety abhidhānārtham it mantavyam | lekhyārūḍharṇapratidānānantaraṃ pratidātuḥ kartavyam āha yājñavalkyaḥ |

	datvarṇaṃ pāṭayel lekhyaṃ śuddhyai vānyat tu kārayet | iti |

anṛṇatvaprakhyāpanārthaṃ pratidattapatraṃ vottamarṇād gṛhṇīyād iti dvitīyapādārthaḥ | ṛṇalekhyasya sthāpanāparijñānādinā pāṭhanāsaṃbhave tv ayaṃ pakṣa ity uktaṃ tadbhāṣye | asyāpi kathaṃcid asaṃbhave pakṣāntaraṃ nāradenoktam |

	lekhyaṃ dadyād ṛṇe śuddhe tadabhāve pratiśrayaḥ |

	dhanikarṇikayor evaṃ viśuddhiḥ syāt parasparam ||

pratiśravaḥ pratidattam ity asminn arthe sākṣyasiddhyai śrotriyādiśrāvaṇam | sākṣimad ṛṇapratidātāraṃ praty āha yājñavalkyaḥ |

	sākṣimac ca bhaved yad vā tad dātavyaṃ sasākṣikam | iti |

sasākṣikam ṛṇaṃ pūrvasākṣisamakṣam eva dātavyam ity arthaḥ | pūrvasākṣiṇāṃ kathaṃcid asaṃbhave sākṣyantarasamakṣaṃ vā dātavyam, sasākxikam iti sāmānyonokteḥ pakṣadvayasamarthanārthatvāt | pūrvasākṣyantaraṃ tu pūrvasākṣibādhanakṣamatvāya saṃkhyāguṇādhikam eva kāryam ||

**iti smṛticandrikāyāṃ ṛṇapratidānavidhiḥ**

**athāsamarthādhamarṇaviṣayāṇi **

tatra manuḥ |

	ṛṇaṃ dātum aśakto yaḥ kartum icchet punaḥkriyām |

	sa datvā nirjitāṃ vṛddhiṃ karaṇaṃ parivartayet ||

pramāṇamātravācako 'pi kriyāśabdo 'tra ṛṇaviṣayapramāṇaparatvāl lekhyasākṣiṣv evāvatiṣṭhate | evaṃ cāyam arthaḥ | pratidānakāle dhanāsaṃpattyādivaśāt savṛddhikamūladānāśakto yo 'dhamarṇaḥ ṛṇasya cirantanatvaparihārato dhanikasamādhānārthaṃ kriyāṃ lekhyādirūpāṃ punaḥ kartum icchet, sa niṣpannāṃ vṛddhiṃ datvā karaṇaṃ parivartayet, punar lekhyādikriyāṃ vartamānavatsarādicihnitāṃ kuryād iti | yadā tu nirjitāṃ vṛddhiṃ dātuṃ na śaknoti tadāpy āha sa eva |

	adarśayitvā tatraiva hiraṇyaṃ parivartayet |

	yāvatī saṃbhaved vṛddhis tāvatīṃ dātum arhati ||

asyārthaḥ: hiraṇyam adarśayitvā nirjitāṃ vṛddhim adatvā tatraiva pūrvakṛtakaraṇa (?) eva parivartayet nirjitāṃ vṛddhiṃ mūlatvenāropayet | tasyās tu vṛddhir na prayuktadhanavṛddhitulyā, kiṃ tu atyantālpaparimāṇenaivāropaṇīyeti | vṛddhāv apy aṃśamātradānaśaktena śakyāṃśaṃ datvā paścād aśakyāṃśāntaraṃ pūrvakaraṇa eva pūrvavad āropaṇīyam, nyāyasāmyāt | yas tu pratidānakāle savṛddhikaṃ mūlāṃśaṃ dātum aśaktaḥ taṃ praty āha yājñavalkyaḥ |

	lekhyasya pṛṣṭe 'bhilikhet datvā datvarṇiko dhanam | iti |

kālāntare 'pi yāvan nikhilaṛṇāpākaraṇaṃ na bhavati tāvad evaṃ kṛtvānte pāṭanaṃ kuryād iti | atha vā yathāśakti stokaṃ datvā lekhyam upagatākhyam uttamarṇāt gṛhṇīyāt, uttamarṇena ca tad avaśyaṃ deyam,

	dhanī vopagataṃ dadyāt svahastaparicihnitam | 

iti pakṣāntaratayā tenaivānantaram abhidhānāt | etāvan mahyam anena dattam iti praveśapatraṃ vā dhanī pratidātre dadyād iti tasyārthaḥ | arthāntaraṃ ca tasyopariṣṭād dūre vakṣyāmaḥ | ayaṃ ca pakṣaḥ prācīnapakṣālābhe, tathā ca viṣṇuḥ: "asamagradāne lekhyāsaṃnidhāne cottamarṇaḥ svalikhitaṃ dadyāt" iti | ṛṇikāyeti śeṣaḥ | tathā ca nāradaḥ |

	gṛhītvopagataṃ dadyād ṛṇikāyodayaṃ dhanī | iti |

udayam ṛṇikenopārjitaṃ gṛhītvā dhanī ṛṇikāyopagataṃ dadyād ity anvayaḥ | udayaśabdenopārjitaṃ bruvan,

	brāhmaṇas tu parikṣīnaḥ śanair dāpyo yathodayam |

ity uktaviṣaye 'py ayaṃ pakṣovijñeya (?) iti darśayati | tena patrapṛṣṭhe lekhanapakṣo 'py anena vikalpitatvād asminn eva viṣaye vijñeyaḥ | evaṃ bhāgaśa ṛṇagrahaṇavidhibalād asminn eva viṣaye bhāgaśo grahaṇam, anyatra kṛtsnasyaivarṇasya grahaṇam iti mantavyam | tena yatra bhāgaśo grahaṇavidhiḥ tatraiva dattāṃśasya vṛddhinivṛttiḥ, anyatra tu yāvat kṛtsnaṃ na dadāti tāvad dīyamānam apy akṛtsnaṃ pratyākhyeyam, dattāṃśasyāpi vā vṛddhir grāhyaiva, tatrākṛtsnādānasya nikṣepamātratulyatvāt | na ca parikṣīṇaviṣaye stokaṃ dīyamānaṃ vṛddhibhaṅgabhayāt pratyākhyeyam, parikṣīṇasyānusanaṇīyatvāt, śanair dāpyatvavidhānāc ca | parikṣīṇaviṣaye 'py ādhimocanaṃ kṛtsnarṇāpākaraṇānantraṃ sakṛd eva, na punar dattāṃśānusāreṇa bahuśaḥ, yāvad ṛṇaṃ tava na dadāmi tāvad ayam ādhir iti bahumūlyasyāpy ānṛṇyaparyatam ādhīkaraṇāt | na cādhīkṛtadhanasvāmitveṇāpy asāv apariṣīṇa iti vācyam, pratibaddhadhanasvāmitvena niḥsvatulyatvāt | ādhibhoge 'pi na vṛddhinyāyena dattāṃśānusāreṇa bhoganivṛttiḥ | pratiniṣkam aśītibhāgādivṛddhyaṅgīkāro hi dhāryamāṇadhanānusāreṇa kṛtaḥ, tena pratidattāṃśasya dhāryamāṇasya vṛddhinivṛttir yuktā | ādhibhogas tu bogyādhitvasthityanuyāyī, na dhāryamāṇadhanānuyāyī, svalpadhanaprayogaviṣaye 'pi bahumūlyasyāpy ādhitvena sthitasyāśeṣasyaiva bhogyatvadarśanāt | na cāṅgīkāravaśāt tatra tathā bhogyatvadarśanam iti vācyam, kṛtsnaṃ bhogyaṃ tvayaitad ity evam anukte 'pi darśanāt | bhogyādhitvena sthiteś cāvimocanāt | vimocanaṃ ca kṛtsnarṇāpākaraṇānantaraṃ sakṛd evety uktam | tena parikṣīṇaviṣaye 'pi na dattāṃśānusāreṇādhyaṃśavaśāt tatra bhoganivṛttiḥ | tathā kāyikavṛddhyā gavādikam ādhīkṛtya niṣke ṛṇinā gṛhṇāti, na punar dattāṃśānusāreṇa ekastanaṃ dvistanaṃ tristanaṃ vādharmarṇāyārpayati | aśve 'py ādhibhūte dhanī svayam evāśvam āruhya kṛtsnaṃ mārgaṃ gacchati tathehāpīty alam atibahunā prapañcena |

	yas tu daurātmyād yācyayāno 'py upagataṃ na dadāti, tasya hānim āha sa eva |

	na dadyād yācyamānas tu śeṣahānim avāpnuyāt | iti |

śeṣo dāsyamānatayā sthito bhāgaḥ | śeṣasya svalpatve saty etad draṣṭavyam | tasyānalpatve tv adhikahānitvāt tāṃ nāpnuyāt, api tu gṛhītabhāgasya vṛddhidānanibandhanāṃ hānim | ata eva bṛhaspatiḥ |

	ṛṇaṃ dharmādito grāhyaṃ yas tūpari na lekhayet |

	na caivopagataṃ dadyāt tasya tad vṛddhim āpnuyāt || \
asyārthakathanārtham ādau viṣayatātparye nirūpyete |

	dhanī vopagataṃ dadyāt svahastaparicihnitam |

iti yājñavalkyavacanasya dvāv arthau: tatraitāvad dravyaṃ mama prāptam iti dhanī ṛṇalekhyapṛṣṭe svahastaparicihnitam upagataṃ likhed ity eko 'rthaḥ| arthāntaraṃ ca tasya prāg darśitam | tayor anyataram artham akurvato dhanikasya hānir anena vacanenocyate | akṣarārthas tu dharmopadhibalāt, kārāgṛhasaṃrodhanādyupāyair adhamarṇād akṛtsnam ṛṇam upādāya yo dhanī ṛṇalekhyasyopari mayaitāvat prāptam iti na likhet, na ca praveśapatraṃ dadyāt, tasya tad dinam ārabhya yāvallekhanaṃ lekhyadānaṃ vā na karoti tāvad adhamarṇād upāttaṃ dhanaṃ vṛddhim āpnuyāt adhamarṇāya vardhata iti yāvat | kayā vṛddhyety apekṣite nāradaḥ |

	yadi vā nopari likhed ṛṇinā codito 'pi san |

	dhanikasyaiva vardheta tathaiva ṛṇikasya tat ||

yathaiva tad dravyam ṛṇikasyopari sthitaṃ dhanikāya vardhate tathaivarṇikāya dhanikasyopari sthitaṃ vardhata ity arthaḥ |

**iti smṛticandrikāyām asamarthādhamarṇaviṣayāṇi**

**atha pratidānaparāṅmukhad ṛṇikād ṛṇagrahaṇopāyāḥ**

tatra bṛhaspatiḥ |

	pratipanna ṛṇī dāpyaḥ sāmādibhir upakramaiḥ | iti |

pratipannaḥ ṛṇasattāyāṃ saṃpratipannaḥ dāpyaḥ pratidānonmukhaḥ kāryaḥ dhaninety arthaḥ | tathā ca manuḥ |

	yair yair upāyair arthaṃ svaṃ prāpnuyād uttamarṇakaḥ |

	tais tair upāyaiḥ saṃgṛhya dāpayed adharmarṇikam ||

ke te upāyā ity apekṣite bṛhaspatiḥ |

	dharmopadhibalātkāraiḥ gṛhasaṃrodhanena ca | iti |

ācaritākhyopāya eva gṛhasaṃrodhanenety anenopadiṣṭaḥ | dharmādīn svayam eva vyācaṣṭe |

	suhṛtsaṃbandhisaṃdiṣṭaiḥ sāmoktyānugamena ca |

	prāyeṇa vā ṛṇī dāpyo dharma eṣa udāhṛtaḥ ||

	chadmanā yācitaṃ cārtham ānīya ṛṇikād dhanī |

	anvāhitādi vāhṛtya dāpyate tatra sopadhiḥ ||

	yadā svagṛham ānīya tāḍanādyair upakramaiḥ |

	ṛṇiko dāpyate yatra balātkāraḥ sa kīrtitaḥ ||

	dāraputrapaśūn badhvā kṛtvā dāropaveśanam |

	yatrarṇī dāpyate 'rthaṃ svaṃ tad ācaritam ucyate || iti |

suhṛtsaṃbandhisaṃdiṣṭaiḥ mānyajanādeśaiḥ | saṃokytā priyapūrvavākyena | anugamanena anuvrajanena | prāyeṇa prārthanābahulyena (?) | chadmanā utsavādicchalād ānītabhūṣaṇādinā | yācitaṃ yācitakam | anvāhitam anyasmai dātum arpitam | ādigrahaṇād anyad api yathā kathaṃcid ānītaṃ saṃgṛhyate | arthaṃ svaṃ svakīyam artham | dāpyate pratidānonmukhīkriyate | śeṣaṃ vyaktārtham | dharmādayaś copāyā na yathākāmaṃ pravoktavyāḥ | kiṃ tu yathāyogyaṃ prayojyāḥ | tathā ca katyāyanaḥ |

	rājānaṃ svāminaṃ vipraṃ sāntvenaiva pradāpayet |

	rikthinaṃ suhṛdaṃ vāpi chalenaiva pradāpayet ||

	vaṇijaḥ karṣakāś caiva śilpinaś cāvravīd bhṛguḥ |

	deśācāreṇa dāpyāḥ syur duṣṭān saṃpīḍya dapayet || iti |

sāntvena dharmākhyopāyena | saṃpīḍyaśabdena balātkārācaritākhyopāyayor grahaṇam | kaḥ punaḥ deśācāra ity apekṣite sa evāha |

	dhāryo 'varuddhas tv ṛṇikaḥ prakāśaṃ janasaṃsadi |

	yāvan na dadyād deyaṃ ca deśācārasthitir yathā ||

yatra deśe dhanī svayam evāvarudhya dhārayati, tatra tathaiva dhāryaḥ | yatra punar adhamarṇasakāśād vetanārthinā nirghṛṇena puruṣāntareṇāvarudhya dhriyate tatra tathā puruṣāntaradvārā dhārya iti "deśācārasthitir yathā" ity asyārthaḥ | evaṃ ca avarudhya dhāraṇam eva deśācārānurodhitvād deśācāra ity ucyate | avaruddhasyāvaśyakaraṇīyeṣu manāg anugrahaḥ kārya ity āha sa eva |

	viṇmūtraśaṅkā yasya syād dhāryamāṇasya dehinaḥ |

	pṛṣṭhato vānugantavyo nibaddhaṃ vā samutsṛjet ||

nibaddhaṃ śṛṅkhalādinā | adhamādharmarṇaviṣayo dvitīyaḥ pakṣaḥ taditaraviṣayas tv ādyaḥ pakṣaḥ ity aucityat vyavasthāvagantavyā | ubhayaviṣaye 'pi pakṣāntaram āha sa eva |

	sa kṛtapratibhūś caiva moktavyaḥ syād dine dine |

	āhārakāle rātrau ca nibandhe pratibhūḥ sthitaḥ ||

saḥ dhāryamāṇo vaṇigādiḥ | kṛtadarśanapratibhūr āvaśyakakṛtyakāle vimoktavyaḥ | palāyanapratibandhe pratibhūr yataḥ sthita ity arthaḥ | yadā tu pratibhūr na labhyate labdhaṃ vā pratibhuvaṃ na dadāti tadā adhmādhamarṇaviṣaye punaḥ pakṣāntarābhidhānārtham āha |

	yo darśanapratibhuvaṃ nādhigacchen na cāśrayet |

	sa cārake niroddhavyaḥ sthāpyo vāvedya rakṣiṇaḥ ||

cārake saṃcārake, saṃcaraṇa iti yāvat | sthāpyaḥ prasthāpyaḥ | ādyaḥ pakṣaḥ pratibhūlābhe 'pi yo na dadāti tadviṣayaḥ, tasyātidauṣṭyāt | alabdhapratibhūviṣayo dvitīyaḥ pakṣaḥ, tasyātidauṣṭyābhāvāt | adhametaraviṣaye tv etatpakṣadvayasthāne 'nyapakṣadvayam āha sa eva |

	na cārake niroddhavyaḥ āryaḥ prātyayikaḥ śuciḥ |

	so 'nibaddhaḥ pramoktavyo nibaddhaḥ sapathena vā ||

prātyayikaḥ apalāyitvena viśvāsī | anibaddhaḥ rakṣakeṇa asaṃbaddha ity arthaḥ | evaṃ ca rakṣiṇaḥ āvedya prasthāpya ity asya sthāne pakṣo 'yam iti gamyate | itaras tu pakṣaḥ pāriśeṣyāt "sa cārake niroddhavyaḥ " iti pakṣasya sthāne draṣṭavyaḥ | yady api vaṇigādiviṣayatā deśācārākhyopāyasyoktā, tathāpy āryādiyogyānugrahapakṣapratipādanād dharmākhyopāyasādhyaviprādāv api deśācārākhyopāyo yogyānugrahapakṣasahitaḥ prayoktavya iti mantavyam | evam uktavidhayā dharmādyupāyaprayoktā rājñā na nivāraṇīyaḥ, smṛtyācāramārgeṇa kriyamāṇadhrṣaṇasyānivāryatvāt | ata eva manuḥ |

	yaḥ svakaṃ sādhayed artham uttamarṇo 'dhamarṇikāt |

	sa rājñā nābhiyoktavyaḥ svakaṃ saṃsādhayan dhanam ||

nābhiyoktavyo na kim api vacanīyaḥ | tathā ca viṣṇuḥ: "prayuktam arthaṃ yathā kathaṃcit sādhayamāno na rājñā vācyaḥ syāt" iti | yathā kathaṃcit smṛtyācāramārgāvirodheneti śeṣaḥ | tadvirodhena sādhayamāno rājñā nivāraṇīya eva, duṣṭatvāt | yac ca tenaivoktam: "sāthyamānaś (?) ced rājānam abhigacchet tatsamaṃ daṇḍyaḥ" iti, tatrāpi smṛtyācāramārgāvirodheneti śeṣo draṣṭavyaḥ, anyathā daṇḍyatvānupapatteḥ | tatsamaṃ sādhyamānarṇasamam | na kevalaṃ daṇḍyaḥ, ṛṇaṃ ca dāpyaḥ | tathā ca yājñavalkyaḥ |

	prapannaṃ sādhayann arthaṃ na vācyo nṛpater bhavet |

	sādhyamāno nṛpaṃ gacchan daṇḍyo dāpayaś ca taddhanam ||

daṇḍya iti sāmānyābhidhānam asamarthaviṣaye svalpo 'pi daṇḍo yathā syād ity evamartham | ata eva manunā svalpadaṇḍo darśitaḥ |

	yaḥ sādhayantaṃ chandena vedayed dhanikaṃ nṛpe |

	sa rājñarṇacaturbhāgaṃ dāpyas tasya ca tad dhanam ||

chandena svābhiprāyeṇa, rājany anāvedyaiveti (?) yāvat | atra bṛhaspatiḥ |

	pratipannasya dharmo 'yaṃ vyapalāpī tu saṃsadi |

	lekhyena sākṣibhir vāpi bhāvayitvā pradāpyate ||

ayaṃ pūrvokto dharmagaṇaḥ ṛṇasattāyāṃ sampratipannasya ṛṇikasya | yas tu vyapalāpī ṛṇam apahnotuṃ tatsattāyāṃ vipratipannaḥ, saṃsadi pramāṇenarṇaṃ prasādhya pratipādanonmukhīkarya ity arthaḥ | evaṃ ca yad uktaṃ manunā,

	dharmeṇa vyavahāreṇa chadmanā caritena ca |

	prayuktaṃ sādhayed arthaṃ pañcamena balena ca ||

tatra vyavahāreṇeti vyapalāpiviṣayam, anyat saṃpratipannaviṣayam iti mantavyam | ata evāsaṃpratipanne vyavahārātiriktopāyaniṣedham āha bṛhaspatiḥ |

	na roddhavyaḥ kriyāvādī saṃdigdhe 'rthe kathaṃcana |

	āsedhayaṃs tv anāsedhyaṃ daṇḍyo bhavati dharmataḥ ||

na roddhavya iti chalādipratiṣedhapradarśanārtham | kriyāvādisaṃdigdhapadayor arthaṃ svayam eva kathayati |

	pradātavyaṃ yad bhavati nyāyataḥ pradadāmi tat |

	evaṃ yatrarṇiko brūte kriyāvādī sa ucyate ||

	rūpasaṅghyādilābheṣu (?) yatra bhrāntir dvayor bhavet |

	deyānādeyayor vāpi saṃdigdho 'rthaḥ sa kīrtitaḥ || iti |

saṃdigdhe 'rthe pratipannadharmataḥ kurvato 'rthahānir daṇḍaś cety āha sa eva |

	anāvedya tu rājñe yaḥ saṃdigdhe 'rthe pravartate |

	prasahya sa vineyaḥ syāt sa cāpy artho na sidhyati ||

prasahya balātkāreṇety arthaḥ | kātyāyano 'pi |

	pīḍayet tu dhanī yatra ṛṇikaṃ nyāyavādinam |

	tasmād arthāt sa hīyeta tatsamaṃ cāpnuyād damam ||

tena vipratipanne 'pi vipratipattinivṛttaye vyavahārākhya evopāye pravṛttiḥ kāryety abhiprāyaḥ | sa copāyaḥ pratijñādaṇḍāntaḥ prathamaparicchede nirūpita ity uparamyate |

**iti smṛticandrikāyāṃ pratidānaparāṅmukhād ṛṇikād ṛṇagrahaṇopāyāḥ **

**athānyāny api duḥsādhādhamarṇaviṣayāṇi vacanāni**

tatra yamaḥ |

	ṛṇikaḥ sadhano yas tu daurātmyān na prayacchati |

	rājñā dāpayitavyaḥ syāt gṛhītvā dviguṇaṃ tataḥ||

tataḥ durātmarṇikasakāśād ity arthaḥ | dviguṇam iti savṛddhikamūlyapradarśanārtham | dhanino durātmanaḥ sakāśād ṛṇaṃ balacchalādyupāyena gṛhṇīyāt | tathā ca bṛhaspatiḥ |

	pūrṇe 'vadhau śāntalābham ṛṇam udgrāhayed dhanī | iti |

udgrāhaṇaṃ ca balādyupāyena sādhanam | pūrṇe 'vadhau sāvadhikatvena kṛtarṇasya udgraṇaṃ lābhaśāntyantaraṃ lābhasya niravadhikatvena kṛtaśāntalābhasya ca duḥsādhatvaśaṅkayā udgrāhaṇaṃ kāryam, anyathā tv anucitatvāt | ṛṇikaṃ tu pratipādanāt pakṣāntaram āha sa eva |

	kāreyed vā ṛṇī lekhyaṃ cakravṛddhivyavasthayā | iti |

vṛddher api punar vṛddhiś cakravṛddhiḥ | mūle 'pi viśeṣam āha sa eva |

	dvituṇasyopari yadā cakravṛddhiḥ pragṛhyate |

	bhogalābhas tadā tatra mūlaṃ syāt sodayaṃ nṛṇām ||

anenaiva vacanena dvguṇadravyānurūpabhogasamarthādhir vā cakravṛddhisthāne bhavatīty avagamyate | dviguṇagrahaṇāc chāntalābha eva pūrvoktalekhyāntarakaraṇapakṣo na punaḥ pūrṇāvadhyādāv iti gamyate | tena tatra yathāsaṃprapatti lekhyāntaram ṛṇinā kāryam, na cakravṛddhyādiniyamena dviguṇagrahaṇādi | prāguditapakṣatraye dhanikecchāto vyavasthā | yas tv ṛṇiko nirdhanatvenaiva na prayacchati so 'pi stokaṃ stokaṃ dāpya ity aha nāradaḥ |

	atha śaktivihīnaḥ syād ṛṇī kālaviparyayāt |

	śaktyapekṣam ṛṇaṃ dāpyaḥ kāle kāle yathodayam ||

dāpyo brāhmaṇa iti śeṣaḥ | tathā ca yājñavalkyaḥ |

	hīnajātiṃ parikṣīṇam ṛṇārthaṃ karma kāryet |

	brāhmaṇas tu parikṣīṇaḥ śanair dāpyo yathodayam ||

kārayed balātkāreṇāpīti seṣaḥ,

	dhanadānāsaṃ badhvā svādhīnaṃ karma kārayet |

iti kātyāyanasmaraṇāt | karmakaraṇāsahaṃ tu bandhanāgāre vāsayet,

	aśakto bandhanāgāre preveśyo brāhmaṇād ṛte |

iti tenaivoktatvā | praveśanaphalaṃ sāmarthyotpattau kathaṃcid ṛṇaprāptiḥ | yat punas tenaivoktam,

	karṣakān kṣatraviṭśūdrān samīhānāṃs tu dāpayet |

iti, tad yathodayaṃ dhanadānasahiṣṇuviṣayam | "dhanadānāsahaṃ vadhvā" iti sarvathā dhanadānāsahaviṣayam iti na kaścid virodhaḥ | yas tv anekarṇasamavāyād yugapad anekadhanikair duḥsādhaḥ sa kathaṃ dapya ity apekṣite yājñavalkyaḥ |

	gṛhītānukramād dāpyo dhaninām adhamarṇikaḥ |

	datvā tu brāhmaṇāyaiva nṛpates tadanantaram ||

nṛpateḥ kṣatriyasyety arthaḥ | vacanārthas tu kātyāyanena vivṛtaḥ |

	nānarṇasamavāye tu yad yat pūrvakṛtaṃ bhavet |

	tat tad evāgrato deyaṃ rājñaḥ syāc chrotriyād anu ||

śrotriyo 'tra brāhmaṇajātimātraśālī, na tu śrutādhyayanaśālī traivarṇikaḥ, rājajātyapekṣayotkṛṣṭajātiparatvenātra śrotriyapadaprayogāt | grahītṛjātikramayor virodhe jātikramo grāhyaḥ, brāhmaṇasya pūjyatayānugrāhyatvāt | evaṃ kṣatriyavaiśyayor vaiśyaśūdrayor vā yugapadupasthāne varṇakrameṇa dātavyam, pūrvapūrvasya śreṣṭhatvenānugrāhyatvāt | evaṃ krameṇa ṛṇāpākaraṇe kriyamāṇe yasya ṛṇāpākaraṇād arvāg alpadhana ṛṇikaḥ parikṣīṇo jātaḥ tasya "hīnajātiṃ parikṣīṇam" ityādinoktamārgānusaraṇam eva śaraṇam | ekadinakṛtanānarṇasamavāye tu na pūrvokto dāpanakramaḥ, kiṃ tu yugapad eva pratipādanam ṛṇikasya dhanabāhulye, dhanālpatve tu tattadṛṇānusāreṇa vibhajya yugapadaṃśadāpanam | tad āha kātyāyanaḥ |

	ekāhe likhitaṃ yatra tatra kuryād ṛṇaṃ samam |

	grahaṇaṃ lakṣaṇaṃ lābham anyathā tu yathākramam ||

grahaṇam ādhidhanam, rakṣaṇaṃ tasyaiva pālanam, lābhaṃ bhogarūpalābhaṃ ca samam eva kuryāt | anyathāharbhede likhitakrameṇa varṇabhedakrameṇa vā ṛṇapratipādanam | ādhyādau tv ādhi vivādāpanodaviṣayavacanasaṃgrahaṇaprakaraṇoktam anusaṃdheyam | "tatra kuryād ṛṇaṃ samam" ityādeḥ kvacid apavādam āha sa eva |

	yasya dravyeṇa yat paṇyaṃ sādhitaṃ yo vibhāvayet |

	tad dravyam ṛṇikenaiva dātavyaṃ tasya nanyathā ||

yasya uttamarṇasya dhanād yat paṇyam adhamarṇena vāṇijārthaṃ gṛhītaṃ tat paṇyavikrayāvāptaṃ dhanaṃ nānarṇasamavāye 'pi ṛṇikena tasyaivottamarṇasya ṛṇāpākaraṇārthaṃ dātavyam, nānyathā pūrvoktaprakāreṇa dātavyam ity arthaḥ ||

**iti smṛticandrikāyāṃ duḥsādhādhamarṇaviṣayāṇi**

**samāptaṃ ca prayuktadhanagrahaṇadharmasaṃgrāhakaṃ mahāprakaraṇam**

**atharṇapratidātṛnirṇayaḥ**

tatra brhaspatiḥ |

	yācamānāya dātavyam alpakālam ṛṇaṃ kṛtam |

	pūrṇe 'vadhau śāntalābham abhāve ca pituḥ sutaiḥ ||

dātavyaṃ dhanagrāhiṇeti śeṣaḥ, sati saṃbhave ṛṇasya grāhakeṇaivāpākaraṇīyatvāt | abhāve ca pituḥ sutair iti | asyāyam arthaḥ | ṛṇagrastāvasthasya pitur abhāve śarīratyāge sutair avaśyaṃ pitṛkṛtam ṛṇaṃ dhanine dātavyam iti | pitṛkṛtarṇasyāpākaraṇam āvaśyakam ity atra hetum āha nāradaḥ |

	icchanti pitaraḥ putrān svārthahetor yatas tataḥ |

	uttamarṇādhamarṇābhyāṃ mām ayaṃ mokṣayiṣyati ||

	ataḥ putreṇa jātena svārtham utsṛjya yatnataḥ |

	ṛṇāt pitā mocanīyo sa yathā narake 'patet ||

yatas tato bhāryopagamanaputrikākaraṇaputraparigrahādyupāyānāṃ madhye yena kenacid upāyenety arthaḥ | uttamam ṛṇam "jāyamāno vai brāhmaṇas tribhir ṛṇavā jayate" ityādiśrutyuktam | adhamam ṛṇaṃ parahastāt kusīdavidhinā gṛhītam | atha vā, uttamarṇādhamarṇaśabdato lakṣaṇayā kusīdavidhinā gṛhītam evarṇam avagantavyam | yad āha kātyāyanaḥ |

	pitṝṇāṃ sūnubhir jātair dānenaivādhamād ṛṇāt |

	vimokṣas tu yatas tasmād icchanti pitaraḥ sutān || iti |

dānena ṛṇapratidānena svārtham upabhogādirūpam utsṛjyety arthaḥ, dharmarūpasvārthotsargānupapatteḥ | vākyārthas tu: yata evam icchanti ataḥ ṛṇād avaśyaṃ pitā mocanīya iti | na ca jātair ity abhidhānāj jātamātrasya ṛṇamocane 'dhikāra iti vācyam, svārtham utsṛjyetyādeḥ śaiśavadaśāyām aghaṭanāt | tena vyavahārābhijñatayā jāteneti jātapadasyādhyāhārasāpekṣo 'rtho boddhavyaḥ | ata eva,

	aprāptavyavahāraś cet svatantro 'pīha narṇabhāk |

iti tenaivoktam | prāptavyavahāraś ca ṣoḍaśavārṣiko bhavati | tasyāṃ daśāyāṃ heyopādeyaparijñānaparipākāt | svatantras tu bālyadaśāyām api pitṛmaraṇāt bhavati | tena svatantro 'pīhety uktam | evaṃ ca, pitary uparate 'py aprāptavyavahārair na deyam, adāne 'pi doṣābhāvāt | kiṃ tu prabuddhakāle sarvaśaktyā deyam, adāne doṣasadbhāvāt | tad āha katyāyanaḥ |

	nāprāptavyavahārais tu pitary uparate kvacit |

	kāle tu vidhinā deyaṃ vaseyur narake 'nyathā ||

kvacid ity atra deyam ity anuṣajyate | vidhinā ṛṇapratidānaprakaraṇapratipāditena vidhinā | anuparate 'pi pitari sutaiḥ pitṛkṛtam ṛṇaṃ pitari pratidānāsamarthe deyam ity āha sa eva |

	vidyamāne 'pi rogārte svadeśāt proṣite tathā |

	vimśāt saṃvatsarād deyam ṛṇaṃ pitṛkṛtaṃ sutaiḥ ||

viṃśāt saṃvatsarāt pravāsam ārabhyeti śeṣaḥ | kutra gata ity ajñātaviṣaye sutair deyam, anyatra prasthāpanādināpi pitraiva dātuṃ śakyatvāt | rogārte tu svarūpasaṃkhyādivipratipattau nirṇayāt paścād eva deyam | tathā ca bṛhaspatiḥ |

	sāṃnidhye 'pi pituḥ putrai ṛṇaṃ deyaṃ vibhāvitam |

	jātyandhapatitonmattakṣayaśvitrādirogiṇaḥ ||

avipratipattau tu, "yācamānāya dātavyam" ityādinoktayācanānantarakāla eva dātavyam, kālāntarasmṛteḥ | kṣaśvitrāītyādiśabdena kṣaśvitrādisadṛkṣaduścikitsā eva rogā gṛhante, na punar jvarādayaḥ | jātyandhādibhiś ca putraiḥ pitary uparate proṣite vyādhyādinā pīḍite 'samarthe 'pi na deyam, pitṛdravyabhāgānarhatvāt, kṣayādirogiṇām atyantopadrutatvāt | tathā ca kātyāyanaḥ |

	ṛṇaṃ tu dāpayet putraṃ yadi syān nirupadravaḥ |

	draviṇārhaś ca dhuryaś ca nānyathā dāpayet sutam ||

draviṇārhaḥ pitṛdravyabhāgārhaḥ | dhuryaḥ pitur dhuryāyā voḍhā | arha iti vadan pitṛdravyāgrahaṇe 'pi arhatve sati putro dāpya iti darśayati | duścikitsarogādinopadrutaḥ pitṛdravyānarhaś ca andhādiḥ adhuryaś ca pitṛkṛtarṇāpākaraṇāndhikārīti "nānyathā dāpayet sutam" ity anenoktam | dhuryās cety etat guṇapradhānabhāvena vartamānanānāputraviṣayam, tathā ca nāradaḥ |

	pitary uparate putrā ṛṇaṃ dadyur yathāṃśataḥ |

	vibhaktā vāvibhaktā vā yo vā tāmudvahed dhuram ||

yathāṃśata iti viṣamāṃśavibhāgavidhāyakaśāstrānusāreṇa vibhaktaputraviṣayam | samabhāgāvibhaktās tu samānam eva dhanaṃ dadyuḥ | avibhaktās tu samapradhānatayā vartamānāḥ saṃbhūyasamutthānena dadyuḥ | guṇapradhānatayā vartamāneṣv avibhaktkeṣu pradhānabhūta eva sarvaṃ dadyāt, guṇabhūtasyānadhikaraṇāt | yatra punaḥ pitrā saha vibhaktā avibhaktāś ca putrāḥ santi, tatra yeṣāṃ vibhāgād ūrdhvaṃ pitrā yad ṛṇaṃ kṛtaṃ tat tair na deyam, avibhakteṣu suteṣu satsu vibhaktānāṃ vibhāgataḥ pitṛdravyārhatvasyāpagatatvena mṛte pitari punaḥ pitṛdravyāgrahaṇāt | ata eva kātyāyanaḥ |

	pitrarṇe vidyamāne tu na ca putro dhanaṃ haret |

	deyaṃ tad dhanine dravyaṃ mṛte gṛhṇaṃs tu dāpyate || \
mrte pitari tad dravyaṃ gṛhṇann eva putro dāpya ity arthaḥ | pitṛkṛtasvakṛtarṇasamavāye tu pitṛkṛtam ādau deyam "paścād ātmīyam eva ca" iti bṛhaspatismaraṇāt, ātmīyavad eva ca pitryaṃ deyam,

	ṛṇam ātmīyavat pitryaṃ putrair deyaṃ vibhāvitam |

iti tenaivoktatvāt | ātmīyavat yathātmīyaṃ savṛddhikaṃ deyaṃ tathety arthaḥ | na vayaṃ vidma iti yatra putrair nihnavaḥ kriyate tatra pramāṇena vibhāvitaṃ ced deyam, no cen na deyam iti vibhāvitapadasyārthaḥ | sarvathā kānicid ṛṇāni pitryāṇi putrair na deyānīty āha sa eva |

	saurākṣikaṃ vṛthādānaṃ kāmakrodhapratiśrutam |

	prātibhāvyaṃ daṇḍaśulkaśeṣaṃ putrair na dāpayet ||

sauraṃ surāsaṃpādananimittam, ākṣikaṃ dyūtaparājayanimittakaṃ ceti yāvat | vṛthādānaṃ smṛtyantare 'bhihitam |

	dhūrte vandini malle ca kuvaidye kitave śaṭhe |

	cāṭuvāraṇacoreṣu dattaṃ bhavati niṣphalam ||

kāmapratiśrutaṃ krodhapratiśrutaṃ ca kātyāyanenoktam |

	likhitaṃ muktakaṃ vāpi deyaṃ yat tu pratiśrutam |

	parapūrvastriyai tat tu vidyāt kāmakṛtaṃ nṛṇām ||

	yatra hiṃsāṃ samutpādya krodhād dravyaṃ vināśya vā |

	uktaṃ tuṣṭikaraṃ yat tu vidyāt krodhakṛtaṃ tu tat || iti |

muktakaṃ lekharahitam (?) | parapūrvastriyai parabhāryāyai | yatra hiṃsām ityāder ayam arthaḥ, parasya hiṃsāṃ dhanavināśaṃ vā krodhāt kṛtvā tattuṣṭaye dravyaṃ dāsyāmīti pratiśrutaṃ tad ṛṇaṃ krodhajam iti | prātibhāvyaṃ darśanapratibhūdeyam atra vivakṣitam | tathā ca manuḥ |

	prātibhāvyaṃ vṛthādānam ākṣikaṃ saurikaṃ ca yat |

	daṇḍaśulkāvaśiṣṭaṃ ca na putro dātum arhati ||

	darśanaprātibhāvye tu vidhiḥ syāt pūrvacoditaḥ || iti |

pūrvacoditavidhiḥ "prātibhāvyaṃ na putro dātum arhati" iti vidhiḥ" | putrais tu dātavyaṃ yat prātibhāvyaṃ yena ca prakārreṇa dātavyam, tat sarvaṃ pratibhūprakaraṇa eva darśitam | daṇḍaśulkaśeṣam iti padadvayasyārthaḥ uśanasā spaṣṭīkṛtaḥ |

	daṇḍaṃ vā daṇḍaśeṣaṃ vā śulkaṃ taccheṣam eva vā |

	na dātavyaṃ tu putreṇa yac ca na vyāvahārikam ||

vyāvahārikam saurikam ity arthaḥ ||

**iti smṛticandrikāyām ṛṇapratidātṛnirṇaye putraviṣayāṇi**

**atha pautraviṣayāṇi kānicid vacanāni likhyante**

tatra kātyāyanaḥ |

	pitrā dṛṣṭam ṛṇaṃ yat tu kramāyātaṃ pitāmahāt |

	nidoṣaṃ noddhṛtaṃ putraiḥ deyaṃ pautrais tu tad bhṛguḥ ||

pitrā dṛṣṭaṃ svapitṛkṛtatvena pitrā niḥsaṃdigdham avagatam | pitāmahāt kramaprāptaṃ pūrvapūrvapuruṣābhāvādinā prāptam | nidoṣam adeyatvāpādakadoṣarahitam | putrair noddhṛtaṃ putrair duścikitsarogādivaśād anapākṛtam | tathā ca sa eva |

	paitāmahaṃ tu yat putrair na dattaṃ rogibhiḥ sthitaiḥ |

	tasmād evaṃvidhaṃ paurair deyaṃ paitāmahaṃ samam ||

samaṃ vṛddhirahitaṃ mūlamātram iti yāvat | putrair ekadeśāpākaraṇe tu anapākṛtāṃśāntaraṃ deyam,

	yad ṛṇaṃ dattaśeṣaṃ vā deyaṃ paitāmahaṃ tu tat |

iti tenaivoktatvāt | anevaṃvidham adeyam iti sa evāha |

	sadoṣaṃ vyāhataṃ pitrā naiva deyam ṛṇaṃ kvacit | iti |

sadoṣaṃ surādinimittatvena doṣayuktam | pitrā vyāhataṃ nirākṛtam, pitrā tv adṛṣṭam apahnutaṃ vā pramāṇasādhitaṃ deyam,

	putrapautrai ṛṇaṃ deyaṃ nihnave sākṣibhāvitam |

iti yājñavalkyenokteḥ | adeyopalakṣaṇārthaṃ sadopagrahaṇaṃ tenānyad apy adeyaṃ putreṣūktaṃ pautreṣv api śulkādyavagantavyam | prātibhāvyaṃ punaḥ sarvaprakāram api pautrair na deyam iti praibhūprakaraṇe darśitam | pautrair api prāptavyavahārair eva deyam, aprāptavyavahārāṇāṃ putreṣūktanyāyenānadhikārāt | proṣitaviṣaye ca purāṇāṃ yaḥ pratidānakālaḥ sa eva paurāṇām api, tathā ca viṣṇuḥ: "dhanagrāhiṇi prete pravrajite dvidaśāḥ samāḥ | proṣite vā tatputrapautrair dhanaṃ deyam | nātaḥ param anīpsubhiḥ" iti | pravrajite saṃnyasta ity arthaḥ | dvidaśāḥ samāḥ proṣite vā viṃśativarṣavyāpitayā vā pravāse dhanagrāhiṇā kṛta ity arthaḥ | nātaḥ param anīpsubhir ity asya viṃśativarṣād ūrdhvaṃ na vilambaḥ kāryaḥ ṛṇapratidānānīpsubhir apīty arthaḥ | atha vāyam arthaḥ: ataḥ putrapautrebhyaḥ param ūrdhvaṃ ye jātās taiḥ prapautrādibhir anīpsubhir na deyam iti | etad uktaṃ bhavati: putrapautrāṇām eva jātyandhādivyatiriktānāṃ nirupādhikariktārhatvam, nānyeṣāṃ prapautrādīnām iti | rikthagrahaṇābhāve prapautrādibhir avaśyaṃ putrapautravan na deyam iti | ata eva nāradaḥ |

	kramād avyāhataṃ prāptaṃ putrair yan narṇam uddhṛtam |

	dadyuḥ paitāmahaṃ pautrās tac caturthān nivartate ||

kātyāyano 'pi |

	putrābhāve 'pi dātavyam ṛṇaṃ pautreṇa yatnataḥ |

	caturthena na dātavyaṃ tasmāt tad dhi nivartate ||

evaṃ ca prapitāmahādikṛtarṇāpākaraṇānadhikāraś caturthāder agṛhītarikthasyaiva na punar gṛhītarikthasyety avagantavyam | pitrātmīyarṇadānāt pūrvam eva paitāmaharṇaṃ pautreṇātmapitṛpitāmahakṛtarṇatrayasamavāye deyam,

	tayoḥ paitāmahaṃ pūrvaṃ deyam eva ṛṇaṃ sadā |

iti bṛhaspatismaraṇāt | tayos tābhyāṃ pitrātmīyābhyām ity arthaḥ | evaṃ pautreṇa rikthārhatvena ṛṇadānaṃ dhuryapautrāntarasyābhāve dhuryasya vā pitṛvyasya, dhuryasya sadbhāve tv adhuryasyānadhikārāt | samapradhānabhūteṣu pautrādiṣu vibhakteṣu yathāṃśataḥ ṛṇāpākaraṇam, vibhakteṣu tu saṃbhūyasamuttānenetyādy atrāpy avagantavyam | pautraviṣayavacanānāṃ viśeṣamātrapradarśanaparāṇāṃ pradarśitaviśeṣād anyat putraiḥ samānam ity ābhiprāyikārthāvagamāt | gṛhītariktānāṃ tu pautrāṇām adhikāro vṛddhisahitarṇāpākaraṇe "deyaṃ paitāmahaṃ samam" ity asyāgṛhītarikthaviṣayatvāt |

	tayoḥ paitāmahaṃ pūrvaṃ deyam eva ṛṇaṃ sadā |

ity uktas tu kramātmako viśeṣaḥ agṛhītarikthānām api pautrānām, sadetyabhidhānāt ||

**iti smṛticandrikāyām ṛṇapraidātṛnirṇaye pautraviṣayāṇi**

**atha rikthagrāhāiviṣayāṇi**

tatra yājñavalkyaḥ |

	ṛṇagrāha ṛṇaṃ dāpyo yoṣidgrāhas tathaiva ca |

	putro 'nanyāśritadravyaḥ putrahīnasya rikthinaḥ ||

atra padārthas tāvad ucyate | vibhāgakrameṇa yo dravyaṃ gṛhṇāti sa rikthagrāhaḥ | rāgādivaśāt parabhāryāṃ yo bhāryātvena svīkaroti sa yoṣigrāhaḥ, na punaḥ putrotpādakatayā niyukto jāro vā, tayor upabhogamātrakāritvena grāhakatvābhāvāt | yo dāyānarhatayā paṅgvādir mātāpitrāśritadravyavān na bhavati so 'nanyāśritadravyaḥ | ye rikthagrāhās ta eva punaś ca rikthipadenoktāḥ | atha pādārthā ucyante, tatrādyantapādayor ayam arthaḥ: dāyānarhaputrasadbhāve 'py asadbhāve 'pi rikthagrāhī ṛṇaṃ dadyād iti | tathā ca viṣṇuḥ: "saputrasya vāputrasya vā rikthagrāhī dhanaṃ dadyāt" iti | etad uktaṃ bhavati: yathā putrapautrayor dāyabhāgārhayor bhāve ṛṇabhāk na tadvyatiriktaḥ, tathātreti | yathaiva paṅgvādilakṣaṇaputrasadbhāve cāsadbhāve ca rikthagrāhābhāve sati yoṣidgrāho ṛṇaṃ dadyād iti dvitīyapādasyārthaḥ | tathā ca viṣṇur eva: "vidhanasya strīgrāhī" iti | saputrasya vāpy aputrasya cety anuvartate | vidhanasyeti vadan dhanahārirahitasyeti darśayati | bṛhaspatinā tu spaṣṭam uktam |

	strīhārī ca tathaiva syād abhāve dhanahāriṇaḥ | iti |

tathaiva dhanahārī ṛṇabhāk tathaiva dhanahāry abhāve strīhārī syād ity arthaḥ | dhanahāristrīhāriṇor abhāve dāyānarhaḥ putro dadyād iti tṛtīyapādasyārthaḥ | tathā ca nāradena,

	dhanastrīhāriputrāṇām ṛṇabhāg yo dhanaṃ haret |

ity uktvā uktam: "putro 'satoḥ strīdhaninoḥ" iti | ṛṇabhāg ity anuvartate | strīgrāhadhanagrāhayor abhāve dāyānarhaḥ putra ṛṇabhāg ity arthaḥ | yat punas tenaivānantaram uktam "strīhārī dhaniputrayoḥ" iti, tad ayuktam iva pratibhāti | dhanahāriputrābhāve strīhārī ṛṇabhāg iti vacanāntareṇa prākpratipāditārthavirodhāt, putrasya strīhārirāhitye ṛṇabhāgitvam iti svoktena virodhāc ca | satyam asti virodhaḥ | tathāpi viṣayabhedād asāv apagacchati | tathā hi "vidhanasya strīgrāhī" iti viṣṇuvacanena pakṣadvayam uktam: saputrasya dhanahārirahitasya strīhārī dadyāt, aputrasya vā dhanahārirahitasyeti | tatra dvitīyaḥ pakṣaḥ "strīhārī dhaniputrayoḥ" ity anenoktaḥ | dhanahāriputrayor asatoḥ strīhārī ṛṇabhāg iti dvitīyapakṣasamānatvāt | vacanāntareṇa prākpratipādito 'rthaḥ prathamapakṣa eva | ato na tena saha dvitīyapakṣasyevāsyāpi virodhaḥ, vikalpitatvāt | "putro 'satoḥ strīdhaninoḥ" ity anena saputrasya strīhāridhanahārirahitasya ṛṇaṃ dāyānarhaḥ putro dadyād ity uktam | "putro 'nanyāśritadravyaḥ" iti vacanena tulyārthatvāt | evaṃ ca na prākpratipāditena svoktena vā virodha iti yuktam uktaṃ nāradena | yat tu kātyāyanenoktam,

	vyasanābhiplute putre bālo vā yatra dṛśyate |

	dravyahṛd dāpyate tatra tasyābhāve purandhrihṛt ||

iti, tat tasyāṃ daśāyāṃ dayārhaputrasyānadhikārapradarśanārtham, na tu dāyānarhaputrasya vyasanopaplutyādyavasthāyām eva dhanagrāhādir uktakrmeṇarṇabhāk, anyatra tu dāyānarhaḥ putra eva prathamataḥ paścād dhanagrāhādir iti kramāntaravidhānārtham, tasyātrāśrutatvāt, ādau dāyānarhaputradānāsāmañjasyāc ca | yat punas tenaivoktam,

	pūrvaṃ dadyād dhanagrāhaḥ putras tasmād anantaram |

	yoṣidgrāhaḥ sutābhāve putro vātyantanirdhanaḥ ||

iti tad yoṣidgrāhāpekṣayātyantabahudhano yaḥ putras tasya dhanagrāhānantaryārtham iti sarvam aviruddham | na ca yoṣidgrāhadānādhikāraśāstrāny athānupapattyā yoṣidgrahaṇam api pūrvapatikṛtarṇadātuḥ śāstrīyam iti śaṅkanīyam | yato rāgaprāpayoṣidgrahaṇasya saṃbhavān na śāstrasyānupapattiḥ | ata evāha saṃgrahakāraḥ |

	yatra dadyād ṛṇaṃ voḍhuḥ punarbhūsvairiṇīpatiḥ |

	na tena tad upādānaṃ śāstreṇa vihitaṃ bhavet ||

tadupādānaṃ punarbhuvāṃ svairiṇīnāṃ saṃgrahaṇam | tās tu nāradena nirūpitāḥ |

	parapūrvāḥ striyas tv anyāḥ sapta proktā yathākramam |

	punarbhūs trividhā tāsāṃ svairiṇī tu caturvidhā ||

	kanyaivākṣatayonir yā pāṇigrahaṇadūṣitā |

	punarbhūḥ prathamā proktā punaḥsaṃskārakarmaṇā ||

	deśadharmān avekṣya strī gurubhir yā pradīyate |

	utpannasāhasānyasmai sā dvitīyā prakīrtitā ||

	asatsu devareṣu strī bāndhavair yā pradīyate |

	savarṇāya sapiṇḍāya sā tṛtīyā prakīrtitā ||

	strī prasūtāprasūtā vā patyāv eva tu jīvati |

	kāmāt samāśrayed anyaṃ prathamā svairiṇī tu sā ||

	kaumāraṃ patim utsṛjya yā tv anyaṃ puruṣaṃ śritā |

	punaḥ patyur gṛhaṃ yāyāt sā dvitīyā prakīrtitā ||

	mṛte bhartari tu prāptā devarādīn apāsya vā |

	upagacchet paraṃ kāmāt sā tṛtīyā prakīrtitā ||

	prāptā deśād dhanakrītā kṣutpipāsāturā ca yā |

	tavāham ity upagatā sā caturthī prakīrtitā || iti |

utpannasāhasā kṣatayoniḥ prauḍheti yāvat | anyasmai devarāyety arthaḥ | devarāyety abhiprāyeṇātrānyaśabdaprayogāt, sa cābhiprāyaḥ "asatsu devareṣu" iti uttaratroktyā gamyate | samāśrayet suratārtham iti śeṣaḥ | evaṃ śritety atrāpi śeṣo 'dhyavaseyaḥ | punaḥ patyur gṛhaṃ yāyāt nivāsārtham iti śeṣaḥ | evaṃ ca yaḥ prathametarapunarbhuvam upagacchati sa niyuktamātro na yoṣidgrāha iti na punarbhūbhartṛkṛtarṇadānādhikārīty avagantavyam | evaṃ yaḥ svairiṇīṃ caturthīvyatiriktām upagacchati so 'pi jāramātro na yoṣidgrāha iti svairiṇīpatikṛtarṇānadhikārīty avagantavyam | ādyapunarbhvās tu yaḥ pāṇiṃ gṛhṇāti sa yoṣidgrāhī bhavaty eva bhāryātvenaiva svīkārāt | caturthyā api svairiṇyā bhāryātvenaiva svīkāra iti svīkartā yoṣidgrāha eva | tena tābhyāṃ punarbhvāḥ prathamāyāḥ patyā kṛtam ṛṇaṃ svairiṇyāś caturthyāḥ patyā kṛtaṃ ca ṛṇaṃ deyam | tathā ca tenaivoktam |

	animā svairiṇīnāṃ ya prathamā ca punarbhuvām |

	ṛṇaṃ tayoḥ patikṛtaṃ dadyād yas te upāśnute ||

patitveneti śexaḥ | ata eva,

	yas tu dadyād ṛṇaṃ voḍhuḥ punarbhūsvairiṇīpatiḥ |

iti saṃgrahakāreṇoktam | yat tu nāradenoktam,

	adhanasya hy aputrasya mṛtasyopaiti yaḥ striyam |

	ṛṇaṃ voḍhuḥ sa bhajate saivāsya ca dhanaṃ smṛtam ||

iti, tatra striyam upaitīty asya yathāśrutārthaparatve niyuktajārayor api ṛṇabhāgitvam iti prāguktavirodhaḥ | strīgrāhaparatve paunaruktyam iti saṅkaṭam iti | ucyate: dhanagrāhaputrayoṣidgrāhavihīnasya yoṣidupabhoktāpi ṛṇabhāg iti pratipādanārtham idaṃ vacanam ārabdham iti na saṅkaṭaṃ kiṃcit | yad api tenaivoktam,

	yā punaḥ sadhanaiva strī sāpatyā vānyam āśrayet |

	so 'syā dadyād ṛṇaṃ bhartur utsṛjed vā tathaiva tām |

iti, tasyāyam arthaḥ: yā strī sadhanā sabālatanayā ca rakṣārthaṃ mātulādikam āśrayet, sa cāśrayabhūto mātulādiḥ bhartṛkṛtarṇaṃ dāpayet | yadi tu sā dātuṃ necchati tadā sadhanāṃ satanayāṃ tyajed iti | tathā ca kātyāyanaḥ |

	bālaputrādhikārthā ca trātāraṃ yānyam āśritā |

	āśritas tadṛṇaṃ dadyād bālaputrāvidhiḥ smṛtaḥ ||

dadyāt dāpayed ity arthaḥ ||

**iti smṛticandrikāyām ṛṇapratidātṛnirṇaye rikthagrāhādiviṣayāṇi**

**atha kuṭumbaviṣayāṇi**

tatra bṛhaspatiḥ |

	pitṛvyabhrātṛputrastrīdāsaśiṣyānujīvibhiḥ |

	yad gṛhītaṃ kuṭumbārthe tad gṛhī dātum arthati ||

śiṣyagrahaṇenāntevāsy api saṃgṛhītaḥ, chātramātrasya vivakṣitatvāt | tathā ca nāradaḥ |

	śiṣyāntevāsidāsastrīpreṣyakṛtyakaraiś ca yat |

	kuṭumbahetor utkṣiptaṃ dātavyaṃ tatukuṭumbinā ||

śiṣyo vedavidyārthī | śilpavidhyārthī tv antevāsī | kuṭumbahetoḥ kuṭumbārtham utkṣiptaṃ asaṃnidhānādinā svānujñāṃ vināpi kṛtam ṛṇam | kuṭumbinaiva ṛṇakartuḥ pravāsavyasanādyabhāve 'pi deyam, kuṭumbabharaṇasya svakāryatvād ity arthaḥ | kātyāyano 'py amum evārtham āha |

	proṣitasyāmatenāpi kuṭumbārtham ṛṇaṃ kṛtam |

	dāsastrīmātṛśiṣyair vā dadyāt putreṇa vā bhṛguḥ ||

striyā mātrā vā kṛtam kuṭumbārtham api kiṃcid ṛṇaṃ deyam ity āha sa eva |

	deyaṃ bhāryākṛtam ṛṇaṃ bhartrā putreṇa mātṛkam |

	bhartur arthe kṛtaṃ yat syād abhidhāya gate diśam ||

nārado 'pi |

	putriṇī tu samutsṛjya putraṃ strī yānyam āśrayet |

	tasyā ṛṇaṃ haret sarvaṃ niḥsvāyāḥ putra eva tu ||

anyaṃ mātulādikam | anujñayā tu yasya kasyacid arthe kṛtam api sadā kuṭumbinaiva deyam, "prākpratipannaṃ deyaṃ yasya kasyacit kuṭumbārthaṃ vā" iti viṣṇusmaraṇāt | pratipannapadasyārthaḥ kātyāyanena prapañcitaḥ |

	deyaṃ putrakṛtaṃ tat syād yac ca syād anuvarṇitam |

	kṛtāsaṃvāditaṃ yac ca śrutvā caivānucoditam ||

kṛtam akṛchra iti śeṣaḥ | kṛchrakṛtaṃ tv apratipannam api deyam | tathā ca nāradaḥ |

	pitur eva niyogād vā kuṭumbabharaṇāya vā |

	kṛtaṃ vā yad ṛṇaṃ kṛchre dadyāt putrasya tatpitā ||

atra ca pūrvatra ca putragrahaṇaṃ kuṭumbopalakṣaṇārtham, pitṛgrahaṇaṃ ceha gṛhaprabhor upalakṣaṇārtham | tathā ca kātyāyanaḥ |

	kuṭumbārtham aśakte tu gṛhītaṃ vyādhite 'tha vā |

	upaplavanimittaṃ ca vidyād āpatkṛtaṃ ca tat ||

	kanyāvaivāhikaṃ caiva pretakārye ca yatkṛtam |

	etat sarvaṃ pradātavyaṃ kuṭumbena kṛtaṃ prabhoḥ || iti |

aśakte kuṭumbabharaṇāsamarthe kuṭumbinīty arthaḥ | kanyāvaivāhikaṃ kanyāvivāhanimittakam | yatkṛtaṃ yena kṛtam | prabhoḥ prabhuṇā kuṭumbineti yāvat | yathā putrapitṛśabdayor upalakṣaṇārthatvaṃ nāradīye, tathā,

	ṛṇaṃ putrakṛtaṃ pitrā śodhyaṃ yad anumoditam |

	sutasnehena vā dadyāt nānyathā dātum arhati ||

iti bārhaspatyavacane 'py avagantavyam | śodhyam apākaraṇīyam | anumoditagrahaṇaṃ pratiśutasyāpy upalakṣaṇārtham,

	deyaṃ pratiśrutaṃ yat syāt yac ca syād anumoditam |

iti kātyāyanasmaraṇāt | snehād dānaṃ prāṅnirūpitanānāvidhadeyarṇavyatiriktarṇaviṣayam | bhāryākṛtarṇaviṣaye 'pi samānam, sutagrahaṇasya snehamātrodāharaṇatayā kṛtatvāt | evaṃ ca yad uktaṃ kātyāyenena,

	ṛṇaṃ putrakṛtaṃ pitrā na deyam iti dharmataḥ |

iti, tad uktanānāvidhadeyarṇetararṇaviṣayam ity avagantavyam | dharmata iti vadan snehato deyam iti darśayati | yad api nāradenoktam,

	na bhāryayā kṛtam ṛṇaṃ kathaṃcit patyur āvahet |

iti, tad api nirūpitadeyarṇavyatiriktaviṣayam | evaṃbhūtavixayatvapradarśanārtham evānantaram uktaṃ tenaiva |

	āpatkṛtād ṛte puṃsā kuṭumbartho hi dustaraḥ | iti |

bhāryayāpy āpadi kṛtaṃ kuṭumbārthaṃ ca kṛtaṃ patyur apākaraṇīyaṃ bhaved ity arthaḥ | pūrvokto yo niṣedhaḥ sa rajakādistrībhyo 'nyatrety āha sa eva |

	anyatra rajakavyādhagopaśauṇḍikayoṣitām |

	teṣāṃ tatpratyayā vṛttiḥ kuṭumbaṃ ca tadāśrayam ||

teṣāṃ rajakādīnām | tatpratyayā vṛttiḥ yoṣidadhīnaṃ vartanam ity arthaḥ | tenānāpadi kuṭumbārthaṃ kṛtam api patibhir deyam ity abhiprāyaḥ | rajakādigrahaṇaṃ yoṣidadhīnavṛttīnāṃ tailakaśailūṣādīnām upalakṣaṇārtham | yājñavalkyo 'pi hetukathanenopalakṣaṇārthatvaṃ darśayan nāradābhiprāyaviṣayatvenoktam evārtham āha |

	gopaśauṇḍikaśailūṣarajakavyādhayoṣitām |

	ṛṇaṃ dadyāt patis tāsāṃ yasmād vṛttis tadāśrayā ||

śaulūṣo naṭaḥ | evaṃ ca yad uktaṃ viṣṇunā "na strīkṛtaṃ patiputrau" iti, tad uktadeyabhūtavyatiriktaviṣayam iti mantavyam | manus tu kuṭumbārthe bhṛtyādikṛtakriyādir api kuṭumbināṅgīkaraṇīya ity āha |

	kuṭumbārthe tv adhīno 'pi vyavahāraṃ yam ācaret |

	svadeśe vā videśe vā tan nyāyān na vicālayet ||

kiṃ tu svīkuryād iti śeṣaḥ ||

**iti smṛticandrikāyām ṛṇapratidātṛnirṇaye **

**atha kuṭumbajanaviṣayāṇi**

tatra yājñavalkyaḥ |

	avibhaktaiḥ kuṭumbārthe yad ṛṇaṃ tu kṛtaṃ bhavet |

	dadyus tad rikthinaḥ prete proṣite vā kuṭumbini ||

avibhaktadhanair bhrātrādibhiḥ samapradhānaiḥ kuṭumbavyayāya yad ṛṇaṃ kṛtaṃ tat taiḥ sadā na deyam, kiṃ tu taddānādhikāriṇi kuṭumbini prete proṣite vā dātavyam ity arthaḥ | tatrāpi keṣāṃcid abhāve yas tiṣṭhati sa dadyāt "avibhaktaiḥ kṛtam ṛṇaṃ yas tiṣṭhet sa dadyāt" iti viṣṇusmaraṇāt | avibhaktair iti bahuvacanaṃ pūrvatrātra cāvivakṣitam | tathā ca nāradaḥ |

	pitṛvyeṇāvibhaktena bhrātrā vā yad ṛṇaṃ kṛtam |

	mātrā vā yat kuṛumbārthe dadyus tat sarvarikthinaḥ ||

ṛṇasya grahītā pitṛvyādir yadi naṣṭaḥ proṣito vā mṛto vā syāt tadā rikthibhir vibhaktais tatkuṭumbavyayāya kṛtam ṛṇaṃ dātavyaṃ savataḥ kim utāvibhaktair ity arthaḥ | evaṃ vṛttikāreṇa vyākhyātam | asmin vyākhyāne vacanānantare vā vṛthaivāvibhaktagrahaṇaṃ syād iti matvā bhāṣyakāreṇa pravibhaktadhanaiḥ pitṛvyādibhiḥ svataḥ svadhanād dātavyam ity artha iti vacanārtham uktvā madhyagād eva dhanād avibhaktair datvāvaśiṣṭavibhāgaḥ kāryo nādatveti vacanāntarārtho darśitaḥ | yadā pravibhaktadhanā ṛṇaṃ prayacchanti tadā dāyānurūpam aṃśaṃ dadyuḥ, "vibhaktāś ca dāyānurūpam aṃśam" iti viṣṇusmaraṇāt ||

**iti smṛticandrikāyām ṛṇapratidātṛkuṭumbajanaviṣayāṇi**

**atha paratantrastrīviṣayāṇi**

tatra kātyāyanaḥ |

	bhartrā putreṇa vā sārdhaṃ kevalaṃ vātmanā kṛtam |

	ṛṇam evaṃvidhaṃ deyaṃ nānyathā tatkṛtaṃ striyā ||

anyathā tatkṛtaṃ kevalaṃ bhartrā putreṇa vā kṛtaṃ striyā tayor abhāve 'pi na deyam, kiṃ tu bhartrā putreṇa vā sārdhaṃ saṃbhūya gṛhītam ṛṇaṃ tayor abhāve deyam | svayam eva gṛhītaṃ tu tayor abhāve 'pīty arthaḥ | evaṃvidham iti vadan anyad apy asti striyā deyam iti darśayati | kiṃ tad ity apekṣite yājñavalkyaḥ: "pratipannaṃ striyā deyam" iti | pratipannaṃ patikṛtaṃ putrakṛtaṃ vā ṛṇam ahaṃ dāsyāmīty abhyupetam ity arthaḥ,

	na strī patikṛtaṃ dadyāt ṛṇaṃ putrakṛtaṃ tathā |

	abhyupetad ṛte .......................||

iti nāradasmaraṇāt | evaṃ ca patiputretarakṛtaṃ pratipannam api striyā na deyam iti parisaṃkhyārthatayā yājñavalkyavacanam iti mantavyam, spaṣṭatvena vidhyārthatvāsaṃbhavāt (?) | apratipannam api patikṛtaṃ kvacid viṣaye striyā deyam ity āha kātyāyanaḥ |

	martukāmena yā bhartrā uktā deyam ṛṇaṃ tvayā |

	aprapannāpi sā dāpyā dhanaṃ yady āśritaṃ striyā ||

atrārthād anāśritabhartṛdhanā strī aprapannā cen na deyam iti gamyate | yat tu nāradenoktam,

	dadyāc cāputravidhavā niyuktā vā mumūrṣuṇā |

	yo vā tadriktham ādadyād yato riktham ṛṇaṃ tataḥ ||

iti, tat āśritabhartṛdhanavidhavābhiprāyeṇoktam iti na pūrvoktena viruddham | yat tu viṣṇunoktam: "na strīpatiputrakṛtam" iti, tat sāmānyena pratiṣedhabodhakaṃ viśeṣeṇa vidhāyakaprāguktavacanaviṣayavyatiriktaviṣaye 'vatiṣṭhata ity aviruddham | deyādeyanirṇayāḥ pṛthak pṛthak kartum asukarā iti pratidātṛnirṇayāntaḥpātitayāsmābhiḥ kṛtāḥ pratyetavyāḥ ||

**iti smṛticandrikāyāṃ pratikātṛnirṇaye paratantrastrīviṣayāṇi **

**samāptaṃ ca pratidātṛnirṇayaprakaraṇam**

**athātītottamarṇaṛṇāpākaraṇaviṣayāṇi**

tatra nāradaḥ |

	brāhmaṇasya tu yad deyaṃ sānvayasya na cāsti saḥ |

	nivapet tatsakulyeṣu tadabhāve 'sya bandhuṣu ||

brāhmaṇagrahaṇam uttamarṇopalakṣaṇārtham | evaṃ cāyam arthaḥ: uttamarṇasy deyaṃ yad ṛṇaṃ tat tadabhāve tatsantānasya tanyādes taddravyagrāhiṇaḥ ṛṇapratidātrā deyam | sasantānasyottamarṇasyābhāve tatsakulyeṣv antaraṅgānatikrameṇa deyam | sakulyānām apy abhāve mātulādiṣu bandhuṣv antaraṅgānatikrameṇa deyam iti | yadā tu pūrvoktānām abhāvaḥ tadāpy āha sa eva |

	yadā tu na sakulyāḥ syur na ca saṃbandhibāndhavāḥ |

	tadā dadyād dvijebhyas tu teṣv asatsv apsu nikṣipet ||

prajāpatir api |

	bandhvabhāve tu viprebhyo deyaṃ kṣepyaṃ jale 'pi vā |

	jale kṣiptaṃ tathāgnau ca dhanaṃ syāt pāralaukikam ||

ānṛṇyāpādanena paralokahitaṃ jalādau prakṣiptaṃ dhanaṃ bhavatīty uttarārdhasyārthaḥ | agnau cety atra hutam iti śeṣo 'dhyāhāryaḥ, na punaḥ kṣiptam ity asyānuṣaṅgaḥ kāryaḥ | yad āha gobhilaḥ: "ṛṇeṣv ajñāyamāneṣu golakāmadhyamaparṇena juhuyāt yat kusīdam" iti | māntravarṇikī ca agnir atra devatā | ānṛṇyārthaṃ cāyaṃ homaḥ | anṛṇo bhavāmīti mantraliṅgāt | golakā palāśaḥ | tathā ca saṃgrahakāraḥ |

	dravyaṃ yat tv adhamarṇasthaṃ kvacid brāhmaṇagaṃ bhavet |

	sutādibrāhmaṇāntānāṃ rikthabhājām asaṃbhave ||

	palāśasya palāśena juhuyān madhyamen tu |

	yat kusīdam iti prāsyed atha vāpsv eva tad dhanam || iti |

kvacit uttamarṇādibandhvantānām abhāvaviṣaya ity arthaḥ | yat kusīdam iti pūrveṇaiva saṃbadhyate, mūlasmṛtau jalapakṣepaṇamantrāsmaraṇāt | nikṣiptādidhane 'py eṣa eva vidhir nikṣepādisvāminy atīte draṣṭavyaḥ, samānakāraṇatvād ity uktaṃ devasvāminā ||

**iti smṛticandrikāyām atītottamarṇaṛṇāpākaraṇaviṣayāṇi**

**iti sakalavidyāviśārada-śrīkeśvādityabhaṭṭopādhyāyasūnu-yājñikadevaṇabhattopādhyāyasomayājiviracitāyāṃ smṛticandrikāyām ṛṇādānākhyasya padasya vidhivitānaḥ samāptaḥ**

**atha dvitīyasya padasya nikṣepopanidhyādibhedenānekavidhasya vidhir ucyate **

tata manuḥ |

	kulaje vṛttasaṃpanne darmajñe satyavādini |

	mahāpakṣe dhaniny āpte nikṣepaṃ nikṣiped budhaḥ ||

mahāpakṣe bandhuśālini | kaḥ punar nikṣepa ity apekṣite vyāsaḥ |

	sthānatyāgād rājabhayād dāyādānāṃ ca vañcanāt |

	svadravyam arpyate 'nyasya haste nikṣepam āha tam ||

svadravyaṃ svakīyadravyaṃ vastraniṣkādikam anyasya kūlajatvādiguṇavato haste samarpyate grāhakasamakṣam evārpyate kṣemārthaṃ yat tatra nikṣepaśabdo vartata ity arthaḥ | tac cārpaṇaṃ grāhakasya purato gaṇanaṃ kṛtvā kāryam, "nikṣepaṃ gaṇitaṃ viduḥ" it nāradasmaraṇāt | upanidhisthāpanavidhim āha bṛhaspatiḥ |

	sthānaṃ gṛhaṃ gṛhasthaṃ ca tadvarṇaṃ vividhān guṇān |

	satyaṃ śaucaṃ bandhujanaṃ parīkṣya sthapayen nidhim ||

nidhim upanidhim ity arthaḥ | tasya svarūpam api tenaivoktam |

	anākhyātaṃ vyavahitam asaṃkhyātam adarśitam |

	mudrāṅkitaṃ ca yad dattaṃ tad aupanidhikaṃ smṛtam ||

vyavahitaṃ karaṇḍakādau prakṣipya nihitam, nāsya samarpāṇe (?) grāhakasamakṣāsamakṣalakṣaṇo niyamaḥ, dattam iti sāmānyenokteḥ | nyāsasya tu svarūpanirūpaṇamukhenaiva sthāpanaprakāram āha sa eva |

	rājacorārātibhayād dāyādānāṃ ca vañcanāt |

	sthāpyate 'nyagṛhe dravyaṃ nyāsas tat parikīrtitam ||

dravyaṃ balīvardakāṃsyādikam | gṛha iti vadatā gṛhasvāminaḥ parasthānagatasya asamakṣe tasminn āgate samarpaṇīyam iti kathayitvā sthāpito nyāsaḥ, na punaḥ tatsamakṣe samarpita iti darśitam ||

**iti smṛticandrikāyāṃ nikṣepādisthāpanavidhiḥ**

**atha nikṣepādipālanavidhiḥ**

tatra bṛhaspatiḥ |

	sasākṣikaṃ raho dattaṃ dvividhaṃ samudāhṛtam |

	putravat paripālyaṃ tad vinaśyaty anavekṣayā ||

pālayituḥ phalaṃ cāha sa eva |

	dadato yad bhavet puṇyaṃ hemakupyāmbarādikam |

	tat syāt pālayato nyāsaṃ tathaiva śaraṇāgatam ||

kupyaṃ trapusīsādikam | bhakṣakāder doṣo 'pi tenaiva darśitaḥ |

	bhartṛdrohe yathā nāryāḥ puṃsaḥ putrasuhṛdvadhe |

	doṣo bhavet tathā nyāse bhakṣitopekṣite nṛṇām ||

	nyāsadravyaṃ na gṛhṇīyāt tannāśas tv ayaśaḥkaraḥ || iti |

nyāsagrahaṇaṃ prācīnavacanatraye 'py upalakṣaṇārtham, tena phalaśrutyādikaṃ nikṣepāditrayasādhāraṇam it mantavyam ||

**iti smṛticandrikāyāṃ nikṣepādipālanavidhiḥ**

**atha sabhyabhūtagrahītṛviṣayāṇi**

atha sabhyabhūtagrahītṛviṣayāṇi kānicid vacanāni likhyante | tatra bṛhaspatiḥ |

	daivarājopaghātena yadi tannāśam āpnuyāt |

	grahītṛdravyasahitaṃ tatra doṣo na vidyate ||

grahītur iti śeṣaḥ | upakṣādyabhāvād ity abhiprāyaḥ | grahītṛdravyasahitam ity etad upekṣādyabhāvaniścāyakatvenoktam | nikṣiptamātrasyāpi kāraṇāntareṇopakṣādyabhāve niścite grahītur doṣo na vidyata ity avagantavyam | daivarājagrahaṇaṃ grahītṛsamādheyanimittopalakṣaṇārtham | ata eva kātyāyanaḥ |

	arājadaivikenāpi nikṣiptaṃ yatra nāśitam |

	grahītuḥ saha bhāṇḍena dātur naṣṭaṃ tad ucyate ||

bhāṇḍena arthenety arthaḥ | tathā ca nāradaḥ |

	grahītuḥ saha yo 'rthena naṣṭo naṣṭaḥ sa dāyinaḥ |

	daivarājakṛte tadvan na cet tat jihmakāritam ||

tat graḥtrarthena saha pradhvaṃsanaṃ kūṭakāritaṃ na ced ity antyapādasyārthaḥ | dāyinaḥ sa naṣṭa iti vadatā vacanabhaṅgyā grahītā mūlyadvāreṇa na dāpyo naṣṭaṃ dhanam ity uktam | uktaṃ ca yājñavalkyena |

	na dāpyo 'pahṛtaṃ tat tu rājadaivikataskaraiḥ | iti |

daivikapadasyārtho manunā spaṣṭatvenoktaḥ |

	corair hṛtaṃ jalenoḍham agninā dagdham eva ca |

	na dadyād yadi tasmāt sa na saṃharati kiṃcana ||

tasmād dhanād yadi stokam api na gṛhṇātīty arthaḥ | upanidhigrahītary apy uktaṃ tenaiva |

	samudrān nāpnuyāt kiṃcit yadi tasmān na saṃharet | iti | (MDh 8.188)

evaṃ nyāsagrahītary apy upekṣādyabhāve draṣṭavyam, asabhyatvābhāvāt | "samudrān nāpnuyāt" iti vacanāntareṇa pṛthagupanidhāv abhidhānaṃ prapañcarucitveneti mantavyam | kvacid yena kenacid dhetunā naṣṭam api grahītā mūlyadvāreṇa na dāpya ity āha kātyāyanaḥ |

	jñātvā dravyaviyogaṃ tu dātā yatra vinikṣipet |

	sarvvopāyavināśe 'pi grahītā naiva dapyate ||

**iti smṛticandrikāyāṃ sabhyabhūtagrahītṛviṣayāṇi**

**atha sabhyābhāsabhūtagrahītṛviṣayāṇi**

tatra kātyāyanaḥ |

	nikṣiptaṃ yasya yat kiṃcit tat prayatnena pālayet |

	daivarājakṛtād anyo vināśas tasya kīrtyate ||

yasya pārśve yat sthāpitaṃ tat tenāvahitena pālanīyam, yato daivarājakṛtād anyo vināśādis tasya grāhakasya doṣeṇa kṛtatvena kīrtyata ity arthaḥ na kevalaṃ duṣkīrtir eva kiṃ tu vastuvṛttyā svadoṣād vināśādau jāte bahvarthahāniś cety āha sa eva |

	yasya doṣeṇa yat kiṃcid vināśyeta hriyeta vā |

	tad dravyaṃ sodayaṃ dāpyo daivarājakṛtād vinā ||

upakṣādilakṣaṇo 'tra doṣo 'bhimataḥ | tathā ca bṛhaspatiḥ |

	bhedenopekṣayā nyāsaṃ grahītā yadi nāśayet |

	yācyamāno na dadyād vā dāpyas tat sodayaṃ bhavet ||

nāśe mūlyadvāreṇa dāpyaḥ | anāśe tu svarūpata eva | akṛtavṛddhiprakaraṇe sāmānyenoktaṃ vṛddhiparimāṇaṃ nāśe grāhyam, adāne tu,

	yācyamāno na ced dadyād vardhate pañcakaṃ śatam |

iti viśeṣeṇa tatraivoktaṃ (?) grāhyam | bhedenopekṣayeti vadan svīyadravyeṇa sahaivopekṣayā nāśe tu sodayavidhir neti darśayati | tena "tatra samaṃ dāpya upekṣitaḥ" iti smṛtyantravihitaṃ mūlamātram eva deyam | tathā ca kātyāyanaḥ |

	yācitānantaraṃ nāśe daivarājakṛte 'pi saḥ |

	grahītā pratidāpyaḥ syāt ............ || iti |

mūlamātram iti śeṣaḥ | pratyarpaṇavilambamātrāparādhe savṛddhikadāpanāyogāt | rājñe ca tatsamo deyaḥ, tathā ca nāradaḥ |

	yācamānas tu yo dātuṃ nikṣepaṃ na prayacchati |

	daṇḍyaḥ sa rājño bhavati naṣṭe dāpyaś ca tatsamam ||

naṣṭa ity atra daivād rājato veti śeṣo 'dhyāhāryaḥ | yaḥ punaḥ sthāpitadhād vyayaṃ kurute, upabhogaṃ vā, lābhārthaṃ prayogaṃ vā | tatrāpy āha sa eva |

	yatrārthaṃ sādhayet tena nikṣeptur ananujñayā |

	tatrāpi daṇḍyaḥ sa bhavet taṃ ca sodayam āvahet ||

sādhitārthānusāreṇa daṇḍyaḥ | yājñavalkyo 'pi |

	ājīvan svecchayā daṇḍyo dāpyas tac cāpi sodayam | iti |

ājīvan upajīvan | svecchayā upanidhātrananujñayā | tacchabdenopanidhir atra parāmṛśyate, prakṛtatvāt | bṛhaspatir api |

	nyāsadravyeṇa yaḥ kaścit sādhayet kāryam ātmanaḥ |

	daṇḍyaḥ sa rājño bhavati dāpyas tac cāpi sodayam ||

sādhayet svāmyananujñayeti śeṣaḥ | svāmyanujñayā tu sādhayato na doṣa iti prācīnavacaneṣv evārthād avagamyate | kātyāyano 'pi |

	nyāsādikaṃ paradravyaṃ prabhakṣitam upekṣitam |

	ajñānanāśitaṃ caiva yena dāpyaḥ sa eva tat ||

atra viśeṣam āha vyāsaḥ |

	bhakṣite sodayaṃ dāpyaḥ samaṃ dāpya upekṣite |

	kiṃcin nyūnaṃ pradāpyaḥ syād dravyam ajñānanāśitam ||

kiṃcin nyūnam ity asya pādāṃśahīnam ity artho grāhya iti kaiścid uktam | bhakṣītavad apahṛtaṃ dapyaḥ, "nikṣepāpahārī vṛddhisahitaṃ dhanaṃ dhanikasya dāpyaḥ" iti viṣṇusmaraṇāt | atra daṇḍam api dāpyaḥ,

	nikṣepasyāpahartāraṃ tatsamaṃ dāpayed dhamam |

	tathopanidhihartāraṃ viśeṣeṇaiva pārthivaḥ ||

iti manusmaraṇāt | apahnave tv avṛddhikam eva sādhitaṃ dāpya ity āha vyāsaḥ |

	nikṣepaṃ nihnute yas tu naro bandhubalānvitaḥ |

	sākṣibhir vātha divyena vibhāvya pratidāpyate ||

bṛhaspatis tu daṇḍadāpanam apy āha |

	gṛhītvāpahnute yatra sākṣibhiḥ śapathena vā |

	vibhāvya dāpayen nyāsaṃ tatsamaṃ vinayaṃ tathā ||

**iti smṛticandrikāyāṃ sabhyābhāsabhūtahratītṛviṣayāṇi**

**atha grhītṛsthāpakādikṛtyaviṣayāṇi**

atra grahītāraṃ praty āha bṛhaspatiḥ |

	sthāpitaṃ yena vidhinā yena yac ca yathāvidhi |

	tathaiva tasya tad deyaṃ na deyaṃ pratyanantare ||

sthāpaketarasya yasya sthāpitadravye svāmyam asti saḥ iha pratyanantara ity ucyate | sthāpakaṃ praty āha manuḥ |

	yo yathā nikṣiped dhaste yam arthaṃ yasya mānavaḥ |

	sa tathaiva grahītavyo yathā dāyas tathā grahaḥ ||

dāyo dānaṃ sthāpanam iti yāvat | graho grahaṇam | etad uktaṃ bhavati: sasākṣikatvena sthāpitaṃ sākṣisamakṣaṃ grahītavyam | rahasi sthāpitaṃ rahasy eva grāhyam iti | kadā grāhyam ity apekṣite kātyāyanaḥ |

	grāhyas tūpanidhiḥ kāle kālahīnaṃ tu varjayet |

	kālahīnaṃ dadad daṇḍaṃ dviguṇaṃ ca pradāpayet ||

yadbhayād upanidhir anyahaste nyastaḥ, tadbhayātīte kāle sa grāhya ity arthaḥ | tadbhayātīte kāle 'pi svayam eva nāyācitam arpaṇīyaṃ "sakṛd yācitam arpayet" iti bṛhaspatismaraṇāt | tadbhaye vartamāne svayam ayācitaṃ dīyamānaṃ kālahīnaṃ tasya dānaṃ dauṣṭyenaiveti dadato daṇḍo yuktaḥ | sthāpakasya dauṣṭye daṇḍam āha manuḥ |

	nikṣepo yaḥ kṛto yena yāvāṃś ca kulasaṃnidhau |

	tāvān eva sa vijñeyo vibruvan daṇḍam arhati ||

kulaṃ sākṣibhūtam | etad uktaṃ bhavati: sasākṣike sākṣivacanaṃ viruddhaṃ bruvan daṇḍya iti | asākṣike tv āha bṛhaspatiḥ |

	raho datte nidhau yatra visaṃvādaḥ prajāyate |

	vibhāvakaṃ tatra divyam ubhayor api ca smṛtam ||

nidhāv upanidhau | ubhayor madhya ekasyety arthaḥ | ubhayor grahaṇam "rucyā vānyataraḥ kuryāt" ity ayam eva pakṣo yathā syād iti | pārthivaṃ praty āha manuḥ |

	nikṣepasyāpahartāram anikṣeptāram eva ca |

	sarvair upāyair anvicchec chapathaiś caiva vaidikaiḥ||

	yo nikṣepaṃ nārpayati yaś cānikṣipya yācate |

	tāv ubhau covac chasyau prāpyau tatsamaṃ damam || iti |

coravac chāsyau coradaṇḍena daṇḍyau | coradaṇḍaś ca prathamasāhasa ity uktaṃ manuvṛttau | prādvivākaṃ ca praty āha sa eva |

	teṣāṃ na dadyād yadi tu tad dhiraṇyaṃ yathāvidhi |

	dvayaṃ nigṛhya dāpyaṃ syād iti dharmasya dhāraṇā ||

	nikṣiptasya dhanasaivaṃ prītyopanihitasya ca |

	rājā vinirṇayaṃ kuryād akṣiṇvan nyāsadhāraṇam || iti |

teṣām abhiyoktṝṇām | tad dhiraṇyaṃ tanmūlyahiraṇyam abhiyoktṛbhyo dāpyam | dvayām api dviguṇaṃ nigṛhya daṇdayitvā | akṣiṇvan atāḍayan ||

**iti smṛticandrikāyāṃ grahītṛsthāpakādikṛtyaviṣayāṇi**

**atha pratyantare pratyarpaṇapratiṣedhasyāpavādaḥ**

tatra manuḥ |

	svayam eva tu yo dadyān mṛtasya pratyantare |

	na sa rājñābhiyoktavyo na nikṣeptuś ca bandhubhiḥ ||

pācīne prakaraṇe yā pratyantarapadasya vyākhyā kṛtā, sātrāpi draṣṭavyā | anena vacanena vacobhaṅgyā sthāpake mṛte pratyanantare pratyarpaṇaṃ grāhakeṇa kāryam ity uktam | ayācitenārpaṇam apy atra bhāvadoṣaparihārārthatvāt bhūṣaṇaṃ na tu dūṣaṇam ity abhisaṃdhāyoktam "svayam eva tu yo dadyāt" iti | pratyanantare  'pi kālahīnam ayācitena na deyam, bhāvadoṣāpatteḥ | pratyanantarabahutve tu naikasmin pratyanantare deyaṃ sarvaprayanantarasaṃnidhau deyam, tathā sati nikṣeptuḥ bandhubhiḥ pratyanantarabhūtair abhiyoktavyo na bhavati | yadā tu svayam eva na dadāti tadā prayanantaraṃ praty āha sa eva |

	acchalenaiva cānvicchet tam arthaṃ prītipūrvakam |

	vicārya tasya vā vṛttaṃ sāmnaiva parisādhayet ||

anveṣaṇaṃ nikṣepādir asmiñ jane 'stīty avadhāraṇam | svataḥ tad achalenaiva bhūtānusāreṇaiva kāryaṃ na chalānusāreṇa | parisādhanaṃ grāhakasakāśād ādānam | vṛttagrāhakaviṣaye sāmnaiva priyapūrvavacasaiva kāryaṃ na bhayadarśanādinā | vṛttaṃ vicārya durvṛttagrāhakaviṣaye tu chalānusāreṇa vānvicchet | bhayadarśanādyupāyāntareṇa chalādinā vā ṛṇādānaprakaraṇoktena parisādhayed ity asmād eva vacanād avagamyate yathā sadvṛtte chalādiprayogavac chapathena śodhanasyāpy anucitatvam | grāhake tu mṛte paścād yadadhīnam upanidhyādi jātaṃ tenaiva sthāpake pratyanantare vā pratyarpaṇīyam ity etad atisthūlatvāt smṛtikārair upekṣitam ity asmaraṇakāraṇam unneyam | yadi grāhakavad asau svayaṃ na dadāti tadā sthāpakaḥ pratyanantaro vā pūrvoktamārgeṇānvicchet | saṃpratipannaṃ pūrvoktaprakāreṇa parisādhayet | etad api smṛtikārair anuktam ūhenāpi jñātuṃ śakyatvāt ||

**iti smṛticandrikāyāṃ pratyanantare pratyarpaṇasya pratiṣedhāpavādaḥ**

**atha yācitānvāhitaviṣayāṇi kānicid vacanāni likhyanta**

tatra yājñavalkyaḥ |

	yācitānvāhitanyāsanikṣepādiṣv ayaṃ vidhiḥ | iti |

yācitam utsavādiṣu parakīyam alaṃkārādyarthaṃ yācitvā svasamīpam ānītam | anvāhitaṃ svasmin sthitaṃ paradhanam anyāntikasthitayā kṛtam | nyāsanikṣepayoḥ svarūpaṃ nikṣepādisthāpanavidhiprakaraṇe darśitam | yady api smṛtyantare nyāsanikṣepayoḥ sthāpanādidharmā upadiṣṭāḥ, tathāpy asyāṃ smṛtau nopadiṣṭā ity upadiṣṭopanidhidharmāṇām atideśo 'yaṃ yuktaḥ | bṛhaspatyādināpy anupadiṣṭadharmakeṣv evānvāhitādiṣv atidiṣṭam |

	anvāhite yācitake śilpanyāse sabandhake |

	eṣa evodito dharmas tathā ca śaraṇāgate || iti |

śilpanyāse kaṅkaṇādikaraṇāya svarṇakārādihastanyastahiraṇyādāv ity arthaḥ | anenāpratiyācitasya śilpanyāsasya daivādinā nāśe svarṇakāraprabhṛtir na dāpya ityādidharmo 'tidiṣṭa iti mantavyam | atra kvacid apavādam āha kātyāyanaḥ |

	yaiś ca saṃskriyate nyāso divasaiḥ pariniścitaiḥ |

	tadūrdhvaṃ sthāpayec chilpī dāpyo daivahate 'pi tam ||

yatra jīrṇāny eva vastrādīni nairmalyādyarthaṃ rajakādau nyastāni nūtanāny eva vā, tannāśaś ca śilpikṛtābhighātādyupetajīrṇatvādidoṣād abhighātādimātrād vā jātaḥ, tatra "yasya doṣeṇa" ityādinoktasodayadāpanam atideśāt prāptam iti vadanti | vastutas tu, jīrṇādau na śilpidoṣaḥ, nairmālyādyarthatvād abhidhātasya (?) | nūtanādau naivam iti śilpī doṣavān | tena jīrṇādau na kiṃcid dāpyaḥ, nūtanādau tu mūlyamātraṃ dāpyam, nairmālyārthād abhighātād adhikāṃśasyaiva doṣatvena svalpadoṣatvāt | etat sarvam abhisaṃdhāyāha sa eva |

	nyāsadoṣād vināśaḥ syāc chilpinaṃ tan na dāpayet |

	dāpayec chilpidoṣāt tat saṃskārārthaṃ yad arpitam ||

śilpidoṣād ity atra vināśaḥ syād ity anuṣajyate | yatra tantvādikaṃ vastrādyarthaṃ kuvindādau nyastaṃ khaṇḍapaṭādidaśāyāṃ naṣṭaṃ paripūrṇadaśāyāṃ vā kuvindādinā dīyamānaṃ svāminā na gṛhītaṃ naṣṭaṃ ca, tatrāpy āha sa eva |

	svalpenāpi ca yat karma naṣṭaṃ ced bhṛtakasya tat |

	paryāptaṃ ditsatas tasya vinaśyet tad agṛhṇataḥ ||

yat karma vastranirmāṇādi svalpenāpi prāntavānādinā vikalaṃ naṣṭaṃ cet bhṛtakasya śilpina eva naṣṭaṃ punar vetanagrahaṇam antareṇaiva vānādikriyāṃ kuryād ity arthaḥ | yadi svāmī punas tantvādikaṃ nārpayati tadā punar vānādyabhāve 'pi vetanaṃ śilpine dattaṃ na labhate | paryāptaṃ paripūrṇaṃ vastrādikaṃ ditsato bhṛtasya yaḥ svāmī tasya dīyamānam agṛhṇatas tat paryāptaṃ vinaśyed ity uttarārdhasyārthaḥ | evaṃ cātra bhṛtako naṣṭaṃ na dāpya iti vacobhaṅgyā bhaṇitam ity avagantavyam | evaṃ śilpinyāsaviṣaye viśeṣam uktvā yācitaviṣaye 'py āha sa eva |

	yadi tat kāryam uddiśya kālaṃ pariniyamya vā |

	yācito 'rdhakṛte tasminn aprāpte na tu dāpyate ||

tātparyaṃ tāvad ucyate |

	yācyamāno na dadyād vā dāpyas tat sodayaṃ bhavet |

ity ayaṃ dharmo 'tideśād yācitake prāpto 'nena kvacit pratiṣidhyate | pratiṣedhavacanasyāyam arthaḥ: yat kāryaṃ dīrghakālasādhyaṃ tat kāryamadhye yadi yācitaḥ yadi vā saṃvatsaraparyantaṃ dīyatām ity evaṃ kālaṃ pariniyamya yācitaḥ, tasmin kāryamadhye pariniyatakālamadhye vā pratiyācyamāno yācitakaṃ yo na dadāti, asau na sodayaṃ dāpya iti | yācitakamātram evāsau kṛte kārye pariniyatakālātyaye vā dadyāt | yadi tadāpi na dadāti tadā daivādito vināśe haraṇe vā jāte mūlyaṃ deyam ity āha sa eva |

	prāptakāle kṛte kārye na dadyād yācito 'pi san |

	tasmin naṣṭe hṛte vāpi grahītā mūlyam āharet ||

<span style="text-decoration:underline;">nanu</span>,

	yācitānantaraṃ nāśe daivarājakṛte 'pi saḥ |

	grahītā pratidāpyaḥ syāt ......... ||

ityādismṛtyā mūlyamātradāpanam upadiṣṭam ihātideśenaiva prāptam, kim artham iha punar upadiśyate | <span style="text-decoration:underline;">ucyate</span>, smṛtyantarād daṇḍo py evaṃ prāptas tannivṛttyartham ihāpy uktam | kvacid aprāpte 'pi kāle kāryamadhye 'pi yācitakaṃ dāpya ity āha sa eva |

	atha kāryavipattis tu tasyaiva svāmino bhavet |

	aprāpte vai sa kāle tu dāpyas tv ardhakṛte 'pi tat ||

yācitakasvāmikāryavipattir apratidāne cen madhye 'pi pratiyācito yācitakaṃ dāpya ity arthaḥ | yadi madhye na dadāti tadātra sodayaṃ dapyaḥ, ātideśikasyāpi pratiṣedhakopadeśābhāve grāhyatvāt | sthāpakapārthivayoḥ kṛtyam atideśād yācitake prāptam api sāmādyupāyaprayoganivṛttyartham āha sa eva |

	yo yācitakam ādāya na dadyāt pratiyācitaḥ |

	sa nigṛhya balād dāpyo daṇḍyaś ca na dadāti yaḥ ||

nigṛhya balād upavāsādi kārayitvā sthāpakena dāpyo dānonmukhaṃ kṛtvā grāhyaḥ | evam api yadi na dadāti, sa rājñā dāpyo daṇḍyaś cety arthaḥ | sthāpake mṛte svayam eva pratiyācanābhāve 'pi bhāvadoṣaparihārārthaṃ pratyanantare dadyād ity etad yācitake 'py atidiṣṭadharmavargāntargatatvena prāptam apy avaśyānuṣṭheyaṃ na bhavatīty āha bṛhaspatiḥ |

	yācitaṃ svāmyanujñātaṃ pradadan nāparādhnuyāt | iti |

yācanād ūrdhvam apīti śeṣaḥ ||

**iti smṛticandrikāyāṃ yācitānvāhitaviṣayāṇi **

**samāptaṃ ca nikṣepākhyapadasya vidhivitānam**

**atha saṃbhūyasamutthānākhyasya padasya vidhir ucyate**

tatra bṛhaspatiḥ |

	kulīnadakṣānalasaiḥ prājñair nāṇakavedibhiḥ |

	āyavyayajñaiḥ śucibhiḥ śūraiḥ kuryāt saha kriyām ||

vāṇijyakṛṣiśikpakratusaṅgītastainyātmikām ity arthaḥ | tatra vāṇijyakriyā nāṇakavedibhir āyavyayajñaiḥ saṃbhūya kāryā, kṛṣikriyā tv āyavyayajñaiḥ, śilpakriyā saṅgītakriyā ca prājñaiḥ, kratukriyā kulīnaiḥ prājñaḥ śucibhiḥ, stainyakriyā śūraiḥ, vāṇijyādiṣaḍvidhāpi kriyā dakṣaiḥ analasaiś cety avagantavyam | dakṣānalasagrahaṇaṃ bhāgyādhikavyādhyapīḍitānāṃ pradarśanārtham | nāṇakavedigrahaṇaṃ cāḍhyānām | ata evādakṣālasapratiṣedhaṃ kurvan mandabhāgyādīn api sa eva pratiṣedhayati |

	aśaktālasarogārtamandabhāgyanirāśrayaiḥ |

	vāṇijyādyāḥ sahaitais tu na kartavyā budhaiḥ kriyāḥ || iti |

āśrayo mūladhanam | tathā ca nāradaḥ |

	phalahetor upāyena karma saṃbhūya kurvatām |

	ādhārabhūtaḥ prakṣepa uttiṣṭheraṃs tato 'ṃśataḥ ||

ādhārabhūta āśrayabhūtaḥ | prakṣepo mūladhanaprakṣepaḥ | tato mūladhanaprakṣepānusārād uttiṣṭheran lābhabhājo bhaveyur ity arthaḥ | hānyādikam apy evam evety āha sa eva |

	samo 'tirikto hīno vā yatrāṃśo yasya yādṛśaḥ |

	kṣayavyayau tathā viṛddhiḥ tatra tasya tathāvidhāḥ ||

kṣayavyayau vṛddhir ity ete prakṣiptāṃśānusāreṇa veditavyā ity arthaḥ | bṛhaspatir api |

	prayogaṃ kurvate ye tu hemadhānyarasādinā |

	samanyūnādhikair aṃśair lābhas teṣāṃ tathāvidhaḥ ||

lābhavad eva karmavyayāv apīty āha sa eva |

	samo nyūnādhiko vāṃśo yena kṣiptas tathaiva saḥ |

	vyayaṃ dadyāt karma kuryāl lābhaṃ gṛhṇīta caiva hi ||

yājñavalkyo 'pi |

	samavāyena vaṇijāṃ lābhārthaṃ karma kurvatām |

	lābhālābau yathādravyaṃ yathā vā saṃvidā kṛtau ||

samavāyena mūlyadravyasaṃsargeṇa yathādravyaṃ saṃsṛṣṭadravyavartitattadaṃśabhūtadravyānusāreṇa lābhālābhau jñeyāv ity arthaḥ | saṃvidā samayena kṛtau kalpitau, puruṣānusāreṇa kalpitau lābhālābhau jñeyāv iti yāvat | vyāsas tu saṃbhūtakāriṇāṃ kāryam āha |

	samakṣam asamakṣaṃ vāvañcayantaḥ parasparam |

	nānāpuṇyānusārāt te prakuryuḥ krayavikrayau ||

	agopayanto bhāṇḍāni śulkaṃ dadyuś ca te 'dhvani |

	anyathā dviguṇaṃ dāpyāḥ śulkasthānād bahiḥsthitāḥ || iti |

nārado 'pi |

	bhāṇḍapiṇḍavyayoddhārabhārasārānvekṣaṇam |

	kuryus te 'vyabhicāreṇa samaye sve vyavasthitāḥ 

atha vā sarvānujñayā sarveṣāṃ kāryam eka eva kuryāt | tathā ca bṛhaspatiḥ |

	bahūnāṃ saṃmato yas tu dadyād eko dhanaṃ rahaḥ |

	karaṇaṃ kārayed vāpi sarvair eva kṛtaṃ bhavet ||

karaṇaṃ lekhyādikam | saṃbhūyakāriṇāṃ mitho vivāde 'py āha sa eva |

	parīkṣakāḥ sākṣiṇaś ca te evoktāḥ parasparam |

	saṃdigdhe 'rthe vañcanāyāṃ no ced vidveṣasaṃyutāḥ ||

yadā tu vidveṣasaṃyuktās tadāpy āha sa eva |

	yaḥ kaścid vañcakas teṣāṃ vijñātaḥ krayavikraye |

	śapathaiḥ sa viśodhyaḥ syāt sarvavāde 'py ayaṃ vidhiḥ ||

viśodhyaḥ sabhyair iti śeṣaḥ | sarvavāde 'pi vañcanetaravivāde 'pīty arthaḥ | vañcakatve siddhe sati kiṃ kāryam ity apekṣite yājñavalkyaḥ: "jihmaṃ tyajeyur nirlābham" iti | jihmaṃ vañcakaṃ nirlābhaṃ lābhahīnaṃ kṛtvā tyajeyuḥ | bahiḥsthitāḥ itare saṃbhūyakāriṇa ity arthaḥ | saṃbhūyakāriṣv asamarthaṃ praty āha sa eva: "aśakto 'nyena kārayet" iti | svāṃśaānurūpaṃ karmeti śeṣaḥ | bṛhaspatis tu sarvān praty āha |

	kṣayahānir yadā tatra daivarājakṛtā bhavet |

	sarveṣām eva sā proktā kalpanīyā yathāṃśataḥ ||

saṃbhūyakāribhiḥ sarvair iti śeṣaḥ | kṣayāyaiva hāniḥ upacayārthavyatiriktā hānir iti yāvat | daivarājagrahaṇaṃ prātisvikadoṣetaranimittopalakṣaṇārtham | prātisvikadoṣād dhānau tv āha sa eva |

	anirdiṣṭo vāryamāṇāḥ pramādād yas tu nāśayet |

	tenaiva tad bhaved deyaṃ sarveṣāṃ samavāyinām ||

anirdiṣṭaḥ samavāyānanujñātaḥ svabuddhyaiva kurvan samavāyidravyaṃ yo nāśayet, nivāryamāṇo vā samavāyibhiḥ ity ādyapadārthaḥ | pramādaḥ prajñāhīnatā sā prātisvikadoṣopalakṣaṇārthatayātroktā | tena kāmakrodhalobhādy api samutthānanāśanimittabhūtaṃ sarvam evātroktam iti mantavyam | yas tv ityādivacanaśeṣaṃ sugamam | pālane 'py āha sa eva |

	devarājabhayād yas tu svaśaktyā paripālayet |

	tasyāṃśaṃ daśamaṃ datvā gṛhṇīyas te 'ntataḥ pare ||

tasya tasmai daśamam aṃśaṃ dadyuḥ | te samavāyinaḥ | pālayet samavāyidravyam iti śeṣaḥ | tathā ca kātyāyanaḥ |

	corataḥ salilād agner dravyaṃ yas tu samāharet |

	tasyāṃśo daśamo deyaḥ sarvavādeṣv ayaṃ vidhiḥ ||

samāharet svaśaktyā pratyāhared ity arthaḥ | asamavāyidravyapālane 'py ayaṃ vidhir vijñeya ity antyapādārthaḥ | adhamarnādibhyo datte yas tu pratiyācanādinā samavāyidravyaṃ samavāyibhiḥ saha na sādhayati tasya lābhahānir ity āha bṛhaspatiḥ |

	samavetais tu yad dattaṃ prārthanīyaṃ tathaiva tat |

	na yācate ca yaḥ kaścil lābhāt sa parihīyate ||

yācanagrahaṇm aṃśānusāreṇa karaṇīyakarmaṇaḥ pradarśanārtham | tena karmāntarākaraṇe 'py akaraṇānusāreṇa lābhahānir ity asmād eva vacanāt pratipattavyam ||

**iti smṛticandrikāyāṃ saṃbhūyakāriṇāṃ viṇijāṃ vidhayaḥ**

**atha saṃbhūyakāriṇāṃ kṛṣikāṇāṃ vidhayaḥ**

tatra bṛhaspatiḥ |

	vāhyakarṣakabījādyaiḥ kṣetropakaraṇena ca |

	ye samānās tu taiḥ sārdhaṃ kṛṣiḥ kāryā vijānatā ||

vāhyā lāṅgalādivāhakāḥ balīvardāḥ | karṣakāḥ kṛṣyarthaṃ svīkṛtāḥ puruṣāḥ | ādyaśabdena kṛṣyarthasya dhanasya grahaṇam | vāhyeṣu varjanīyān āha sa eva |

	kṛśātivṛddhaṃ kṣudraṃ ca rogiṇaṃ prapalāyinam |

	kāṇaṃ khañjaṃ ca nādadyād vāhyaṃ prājñaḥ kṛṣīvalaḥ ||

kāṇa ekākṣaḥ | khañjo hīnacaraṇaḥ | kṣetreṣu varjanīyam āha sa eva |

	parvate nagarābhyāśe tathā rājapathasya ca |

	ūṣaraṃ mūṣikāvyāptaṃ kṣetraṃ yatnena varjayet ||

parvate parvatānte | nagarābhyāśe nagarasamīpe | rājapathasya ca samīpa iti śeṣaḥ | etad uktaṃ bhavati: parvatādyāsannam, anāsannam py ūṣaraṃ mūṣikāvyāptaṃ ca kṣetraṃ varjayed iti | lābhavibhāgadikaṃ yat saṃbhūyavāṇijyakṛṣyādikarmaṇām asādhāraṇaṃ pūrvasmin prakaraṇe darśitaṃ tad apy atrāpy anusaṃdheyam | pūrvatra darśitāt prātisvikadoṣād doṣāntarenāpy ekasyāhānim āha sa eva |

	vāhyabījātyayād yasya kṣetrahāniḥ prajāyate |

	tenaiva sā pradātavyā sarveṣāṃ kṛṣijīvinām ||

saṃbhūyakāriṇām iti śeṣaḥ | vāhyabījagrahaṇaṃ kṛṣisādhanānām upalakṣaṇārtham iti mantavyam ||

**iti smṛticandrikāyāṃ saṃbhūyakāriṇāṃ kṛṣikāṇāṃ vidhayaḥ**

**atha saṃbhūyakāriṇāṃ śilpināṃ vidhayaḥ**

śilpisvarūpanirūpaṇārtham āha bṛhaspatiḥ |

	hiraṇyakupyasūtrāṇāṃ kāṣṭhapāṣāṇacarmaṇām |

	saṃskartā ca kalābhijñaḥ śilpī prokto manīṣibhiḥ ||

kupyaṃ hemarūpyavyatiriktaṃ trapusīsādikam | hemarūpye prakṛtya "tābhyāṃ yad anyat tat kupyam" ity amarasiṃhenoktam | śilpināṃ lābhasya vibhāgam āha sa eva |

	hemakārādayo yatra śilpaṃ saṃbhūya kurvate |

	karmānurūpaṃ nirveśaṃ labheraṃs te yathāṃśataḥ ||

nirveśo bhṛtiḥ | kātyāyano 'pi |

	śikṣakābhijñakuśalā ācāryaś ceti śilpinaḥ |

	ekadvitricaturbhāgān hareyus te yathottaram ||

kāṣṭhādimayaharmyādinirmātṝṇāṃ mukhyasya bhāgam āha bṛhaspatiḥ |

	harmyaṃ devagṛhaṃ cāpi cārmikopaskarāṇi ca |

	saṃbhūya kurvatāṃ caiṣāṃ pramukho dvyaṃśam arhati ||

avañcakatvena karmakaraṇādidharmajātaṃ yat pūrvataraprakaraṇe darśitaṃ tad apy atrāpy anusaṃdheyam ||

**iti smṛticandrikāyāṃ saṃbhūyakāriṇāṃ śilpināṃ vidhayaḥ**

**atha saṃbhūyakāriṇām ṛtvijāṃ vidhayaḥ**

tatra manuḥ |

	ṛtvijaḥ samavetās tu yathā satre nimantritāḥ |

	kuryur yathārhataḥ karma gṛhṇīyur dakṣiṇāṃ tathā ||

atra satraśabdo yajñamātravivakṣayā prayukto na punaḥ satrākhyayajñaviśeṣavivakṣayā, tatra yajamānānām eva kartṛtvena ṛtvijām asaṃbhavāt | tena somayāgādāv anena vacanena vyāpāralābhāv uktau | tatraiva lābhavibhāgābhidhānārtham āha sa eva |

	saṃbhūya svāni karmāṇi kurvadbhir iha mānavaiḥ |

	anena karmayogena kartavyāṃśaprakalpanā ||

svāni karmāṇi yājamānavyatiriktānīti śeṣaḥ | aṃśaprakalpanā ca "tasya dvādaśaśataṃ dakṣiṇā" ity evam ṛtusaṃbandhimātratayā vihitāyāṃ dakṣiṇāyām eva na tu "ratham adhvaryave, nividāṃ varam aśvaṃ hotram, brahmaṇe 'śvam ādhāne, subrahmaṇyāya somakraye śakaṭam" ity evam ṛtvigviśeṣasaṃbandhitvena vihitāyām, śrutivirodhāpatteḥ | ata evoktaṃ tenaiva |

	rathaṃ hareta cādhvaryuḥ brahmādhāne ca vājinam |

	hotā nividvaraṃ cāśvam udgātā cāpy anaḥ kraye ||

ṛtvigviśeṣollekhena vihitāṃśaṃ sa eva gṛhṇīyād ity arthaḥ | pūrṇāhutau hutāyāṃ varaṃ dadyād ity aṅgakarmollekhena yā dakṣiṇā vihitāḥ, tāḥ pray āha sa eva |

	yasya karmaṇi yās tu syur uktāḥ pratyaṅgadakṣiṇāḥ |

	sa eva tā ādadīta bhajeran sarva eva vā ||

yasya karmaṇi yatkartṛke karmaṇi yā dakṣiṇā uktāḥ sa eva tatkarmaṇi tā ādadītety arthaḥ | evaṃ ca pūrṇāhutāv adhvaryur varaṃ gṛhṇīyāt, tatra tasya kartṛtvāt | "bhajeran sarva eva vā" iti pakṣāntaram anekakartṛkāṅgadakṣiṇāviṣayam, tena stotradakṣiṇāḥ stotrakāriṇa eva chandogā bhajeran | pradhānadakṣiṇāsv aṃśaprakalpanāyāḥ prakāram āha sa eva |

	sarveṣām ardhino mukhyās tadardhenārdhino 'pare |

	tṛtīyinas tṛtīyāṃśāś caturthāṃśās tu pādinaḥ ||

mukhyā gaṇādyā brahmādayaḥ | apare gaṇināṃ dvitīyāḥ pratiprathātrādayaḥ | tṛtīyinaḥ gaṇināṃ tṛtīyāḥ pratihartrādayaḥ | pādino gaṇināṃ caturthāḥ grāvastudādayaḥ pratyetavyāḥ | tataś cāyam arthaḥ: sarveṣām ṛtvijāṃ madhye ardhino vihitadakṣiṇārdhavanto mukhyāḥ | ardhaśabdo 'tra kiṃcinnyūnadakṣiṇārdhe vartate | tadardhena kiṃcinnyūnadakṣiṇārdhasyārdhenāpare gaṇino dvitīyāḥ ardhino 'rdhavantaḥ | tṛtīyinas tṛtīyāṃśāḥ kiṃcinnyūnadikṣiṇārdhasya tṛtīyāṃśabhāginaḥ | pādinas tu kiṃcinnyūnadakṣiṇārdhasya caturthāṃśabhāginaḥ | evaṃ ca śatadakṣiṇāpakṣe caturṇāṃ mukhyānām aṣṭacatvāriṃśat gāvo bhavanti, tadanantarāṇāṃ caturṇāṃ caturviṃśatigāvaḥ, tadanantarāṇāṃ caturṇāṃ ṣodaśa gāvaḥ, tadanantarāṇāṃ dvādaśa gāva iti mantavyam | mukhyānāṃ caturṇāṃ mitho vibhāgaḥ samatvenaiva | evam eva tadanantarādīnām api mitho vibhāgaḥ | tathā ca kātyāyanasūtram: "dvādaśadvādaśādyebhyaḥ, ṣaṭ ṣaṭ dvitīyebhyaḥ, catasraś cataras tṛtīyebhyaḥ, tisras tisra itarebhyaḥ" iti | paśubandhādau viṣamavibhāgānabhidhānāt samatvenaiva vibhāgo jñeyaḥ | svakīyakarmakalāpāṃśakartuḥ kṛtānusāreṇa bhāgo deya ity āha manuḥ |

	ṛtvig yadi vṛto yajñe svakarma paribhāvayet |

	tasya karmānusāreṇa deyo 'ṃśaḥ saha kartṛbhiḥ ||

kartṛbhiḥ saṃbhūyakāribhir ity arthaḥ | yad vā kartṛbhiḥ saha deyo dakṣiṇādānakāle deyo yajamānenety arthaḥ | atha vā karmaṇi ṛtvikparityaktāṃśakartṛbhiḥ saha deya ity arthaḥ | etad uktaṃ bhavati: svakarmaikadeśakartur yā dakṣiṇā tāṃ tasya caikadeśāntarakartuś ca dakṣiṇākāle saṃbhūyakārisaṅgho yajamāno vā tatkṛtakarmānuśareṇārpayed iti | asya kvacid apavādam āha sa eva |

	dakṣiṇāsu ca dattāsu svakarma paribhāvayet |

	kṛtsnam eva labhetāṃśam anyenaiva ca kāreyet ||

anyena svagaṇavartināṃ madhye pratyāsannena | yena kenacid anyena vā kāryamāṇe tv ādhvaryavādisamākhyāvādhāpatteḥ | evam ṛtviji mṛte 'py ūhyam | ata eva nāradaḥ |

	ṛtvijāṃ vyasane 'py evam anyas tatkarma nistaret |

	labheta dakṣiṇābhāgaṃ sa tasmāt saṃprakalpitam ||

anyaśabdārthaḥ pūrvavad ihāpi draṣṭavyaḥ | yat tu bṛhaspatinoktam,

	evaṃ kriyāpravṛttānāṃ yadā kaścid vipadyate |

	tadbandhunā kriyā kāryā sarvair vā sahakāribhiḥ || iti |

yac ca śaṅkhena, "tatra ced anuprāpte savanam ṛtviṅ mriyeta tasya gotro 'sya śiṣyo vā tatkāryam anupūrayed atha ced abāndhavas tato 'nyam ṛtvijaṃ vṛṇuyāt" iti, tat sarvam avāntaragaṇaśūnyaṛtvikkartṛkayajñaviṣayam iti mantavyam | jīvaty eva ṛtviji yajamānena ṛtvigantarakaraṇe kasya dakṣiṇeti vivādāpanodārtham āha sa eva: "atha ṛtviji vṛte paścād anyaṃ vṛṇuyāt pūrvāhūtasyaiva dakṣiṇā paścād āhūtaḥ kiṃcil labheta" iti ||

**iti smṛticandrikāyāṃ saṃbhūyakāriṇām ṛtvijāṃ vidhayaḥ**

**atha saṃbhūyakāriṇāṃ nartakādīnāṃ stenādīnāṃ ca vidhayaḥ**

tatra bṛhaspatiḥ |

	nartakānām eṣa eva dharmaḥ sadbhir udāhṛtaḥ |

	tālajño labhate 'dhardhaṃ gāyanās tu samāṃśinaḥ ||

eṣa dharmaḥ śilpimukhyasyokto dharmaḥ | tenāyam arthaḥ: "pramukho dvyaṃsam arhati" it iyo 'yaṃ saṃbhūya harmyādikaṃ karvatāṃ śilpināṃ mikhyasyoktaḥ sa eva dharmo dvyaṃśabhagitvarūpo nartakā dīnāṃ saṃbhūya nṛttādikaṃ kurvatāṃ mukhyasya sadbhir udāhṛta iti | adhyardham ardhādhikaṃ bhāgaṃ tālajño labhate | stenān api praty āha sa eva |

	svāmyājñayā tu yac coraiḥ paradeśāt samāhṛtam |

	rājñe datvā tu ṣaḍbhāgaṃ bhajeyus te yathāṃśataḥ ||

	caturo'ṃśān bahen mukhyaḥ śūras tryaṃśam avāpnuyāt |

	samarthas tu hared dvyaṃśaṃ śeṣāt tv anye samāṃśinaḥ ||

paradeśāt vairideśād ity arthaḥ | pravalataravairideśād āhṛtaviṣayam etat | durbalavairideśāhṛtaviṣaye tv āh kātyāyanaḥ |

	pararāṣṭrād dhanaṃ yat syāc coraiḥ svāmyājñayā hṛtam |

	rājño daśāṃśam uddhṛtya vibhajeran anyathāvidhi ||

	corāṇāṃ mukhyabhūtas tu caturo'ṃśāṃs tato haret |

	śūro 'ṃśāṃs trīn samartho dvau śeṣās tv ekaikam eva ca ||

samarthaḥ śaktaḥ | eteṣāṃ hānir apy evam evety āha sa eva |

	teṣāṃ cet prasṛtānāṃ yo grahaṇaṃ samavāpnuyāt |

	tanmokṣaṇārthaṃ yad dattaṃ vaheyus te yathāṃśataḥ ||

nanu saṃbhūyakāriṇāṃ samayānusārata evāṃśakalpanayā lābhahānyor vibhāgo bhaviṣyatīti vyarthā vibhāgavidhaya ity āśaṅkyāha sa eva |

	vaṇijāṃ karṣakāṇāṃ ca corāṇāṃ śilpināṃ tathā |

	aniyamyāṃśakartṝṇāṃ sarveṣām eṣa nirṇayaḥ ||

lābhahānyoḥ samayena pratipuruṣam aṃśam aniyamya vāṇijyaādikartṝṇām ity arthaḥ ||

**iti smṛticandriyāyāṃ saṃbhūyakāriṇāṃ nartakādīnāṃ stenādīnāṃ ca vidhayaḥ**

**samāptaṃ ca saṃbhūyasamutthānākhyapadasya vidhivitānam**

**atha dattāpradānikākhyasya padasya vidhir ucyate**

tatra bṛhaspatiḥ |

	eṣākhilenābhihitā saṃbhūyotthānaniṣkṛtiḥ |

	adeyadeyadattānām adattasya ca kathyate ||

adeyādīnāṃ svarūpam adhunā kathyata ity arthaḥ | tatra tāvad adeyasya svarūpabhedau kathayati |

	sāmānyaṃ putradārādhisarvasvanyāsayācitam |

	pratiśrutaṃ tathānyasya na deyaṃ tv aṣṭadhā smṛtam ||

sāmānyaṃ svam anekasvāmikaṃ rathyādy atra vivakṣitam, an tv avibhaktakuṭumbasvāmikaṃ kanakādikam, tasya deyatvena vakṣyamāṇatvāt | yady api anekasvāmikatvena rathyādikam api kuṭumbadhanatulyam, tathāpi svatantrānekasvāmikatvād adeyam | tathā hi: na tāvat svāmyantarānumatim antareṇa kenacit svāminā tad dātuṃ śakyate | svatantrabahusvāmike rathyādāv anumatir durghaṭaiva | kuṭumbadhane tu svatantrakatipayasvāmike 'numatiḥ sulabhaiveti bhedaḥ | nanu putradārasarvasveṣu pitrādisvāmikeṣu dānārheṣu katham adeyatvam | ucyate, yathā yajamānadhanānām api māṣāṇām "ayajñiyā vai māṣāḥ" iti niṣedhaśruter ayajñiyatvam, tathā putradārasarvasvāni svabhūtāny api "deyaṃ dārasutād ṛte | nānvaye sati sarvasvaṃ" ityādidānaniṣedhakasmṛtibalāt adeyāni | ādhinyāsayācitakeṣu tu adeyatvaṃ svatvābhāvād iti mantavyam | anyasmai pratiśrutamanyasmai vācā dattam | yady api vāgdāne svatvaṃ nāpaiti, tathāpi "nānvaye sati sarvasvaṃ yac canyasmai pratiśrutam" it niṣedhasmṛtibalāt sarvasvavad adeyaṃ pratiśrutam apīti mantavyam | sarvasvasyāpy adeyatvam avibhaktānvayadravyasaṃyuktasyaiva, dātuḥ tasyaiva dānaniṣedhāt | tena svasantānavihīnasya svasantānāya dattadāyasya vā sarvasvaṃ deyam | nāradenāpy adeyatvam evam evānvāhitādīnām uktam |

	anvāhitaṃ yācitakam ādiḥ sādhāraṇaṃ ca yat |

	nikṣepaḥ putradāraṃ ca sarvasvaṃ cānvaye sati ||

	āpatsv api hi kaṣṭāsu vartamānena dehinā |

	adeyāny āhur ācāryāḥ yac cānyasmai pratiśrutam || iti |

anvāhitam anyasmai dātum arpitam | anvāhitavat strīdhanam apy adeyam, svatvābhāvāt | ata eva dakṣaḥ |

	sāmānyaṃ yācitaṃ nyāsaḥ ādhir dārāś ca taddhanam |

	anvāhitaṃ nikṣepaḥ sarvasvaṃ cānvaye sati ||

	āpatsv api na deyāni nava vastūni paṇḍitaiḥ |

	yo dadāti sa mūḍhātmā prāyaścittīyate naraḥ || iti |

mūḍhātmā dānānirvartakasāmānyadravyādau tannivartakatvabuddhyā pravartamānatvāt | prāyaścittīyate putradārādidāne 'tikrāntaniṣedhatvāt | evaṃ ca atra pratigrahītāpy asādhur eva, ayuktakāritvāt | ata evobhayor api daṇḍam āha nāradaḥ |

	gṛhṇāty adattaṃ yo mohād yaś cādeyaṃ prayacchati |

	daṇḍanīyāv ubhāv etau dharmajñena mahīkṣitā ||

adattagrahaṇam adeyasyāpy upalakṣaṇārtham | tenādeyapratigrahītur adattapratigrahītuś ca daṇḍo 'nena vacanenokta iti mantavyam | gṛhītasya ca parāvartanam api mahīkṣitā kāryam ity adattādeyagrahaṇād gamyate, adattenādeyena ca dānasiddhyabhāvāt parasvatvānutpatteḥ ||

**iti smṛticandriyāyām adeyaviṣayāṇi**

**atha deyaviṣayāṇi**

atra nāradaḥ |

	kuṭumbabharaṇād dravyaṃ yat kiṃcid atiricyate |

	tad deyam upahatyānyaṃ dadad doṣam avāpnuyāt ||

anyam upahatya bhartavyakuṭumbam uparudhyety arthaḥ | uparodhaś ca niḥsvatayā bhojanācchādanocchedananibandhano 'trābhimato na tu tāmbūlādibhogasādhanavaikalyanibandhanaḥ | yad āha bṛhaspatiḥ |

	kuṭumbabhaktavasanād deyaṃ yad atiricyate | iti |

bhaktaṃ bhojanam | vasanam ācchādanam | dhanadhānyādidravyam atra yatpadenoktam | upavanādidravyaṃ tu praty āha sa eva |

	saptārāmagṛhakṣetrād yad yat kṣetraṃ pracīyate |

	pitryaṃ vātha svayaṃ prāptaṃ tad dātavyaṃ vivakṣitam ||

saptabhya ārāmādibhyo yat pracīyate adhikaṃ syāt tad dātavyam iti smṛtiśāstre vivakṣitam ity arthaḥ | yat tu kātyāyanenoktam,

	sarvasvagṛhavarjaṃ tu kuṭumbabharaṇādhikam |

	yad dravyaṃ tat svakaṃ deyam ............. ||

iti, tat saptānadhikagṛhaviṣayam | svakaṃ svakīyaṃ yatheṣṭaviniyogārhadravyam iti yāvat | kathaṃ tarhi putradānam | svasvāmilakṣaṇasaṃbandhābhāvāt kevalaṃ janyajanakalakṣaṇa eva tatra saṃbandha ity āśaṅkyāha vasiṣṭhaḥ: "śuklaśoṇitasaṃbhavaḥ puruṣaḥ mātāpitṛnimittakaḥ, tasya pradānavikrayaparityāgeṣu mātāpitarau prabhavataḥ" iti | utpādanamātreṇa pitṛbhyām ārjitatvāt yatheṣṭaviniyogārhatvaṃ putrasyāpy astīti matvā prabhavata ity uktam | tena putro 'pi deyabhūto bhavatīty abhiprāyaḥ | yat tu smṛtyantaram,

	sutasya sutadārāṇāṃ vaśitvaṃ cānuśāsane |

	vikraye caiva dāne ca vaśitvaṃ na sute pituḥ ||

iti, yac ca yājñavalkyenoktam,

	svakuṭumbāvirodhena deyaṃ dārasutād ṛte |

iti, tad vacanadvayam anekasutaśūnyaviṣayam | tatra hi putradāne kṛte santānavicchedāpatteḥ | ata āha vasiṣṭhaḥ: "na tv ekaṃ putraṃ dadyāt pratigṛhṇīyād vā sa hi santānāya pūrveṣām" iti | anekaputreṣv api mātāpitṛviyogasahanakṣama eva deyaḥ |

	vikrayaṃ caiva dānaṃ ca na neyāḥ syur anicchavaḥ |

	dārāḥ putraś ca ............................ ||

iti kātyāyanasmaraṇāt | yathā dārāḥ vikrayaṃ dānaṃ vā bhartrā na neyās tathā mātṛpitṛbhyāṃ putrā api mātṛpitṛviyogānicchavo na neyāḥ syur ity arthaḥ | "na neyāḥ syur anicchavaḥ" ity etad anāpadviṣayam | 

	āpatkāle tu kartavyaṃ dānaṃ vikraya eva vā |

	anyathā na pravartanta iti śāstraviniścayaḥ ||

iti tān evādhikṛtya tenaivānantaram uktatvāt | yas tu nāradenoktam,

	nikṣepaḥ putradāraṃ ca sarvasvaṃ cānvaye sati |

	āpatsv api hi kaṣṭāsu vartamānena dehinā ||

	adeyāny āhur ācāryāḥ ................. |

iti, tad apy ekaputraviṣayam, anyathā pūrvoktavacanavirodhasya duṣpariharatvāt | <span style="text-decoration:underline;">nanu</span> mātuḥ prabhutve 'pi putradānam ayuktam, asvatantratvāt | <span style="text-decoration:underline;">satyam</span>, svatantrapuruṣānujñayā tu yuktam eva | ata eva vasiṣṭhaḥ: "na strī putraṃ dadyāt pratigṛhṇīyād vānyatrānujñānāt bhartuḥ" iti | kiṃcid bhartrāpi bhāryānujñātam eva deyam, kiṃcin mukhyenāpi bhrātranujñātam eva deyam, kiṃcit svārjitam api dāsena svāmyanujñātam eva deyam | tathā ca bṛhaspatiḥ |

	saudāyikaṃ kramāyātaṃ śauryaprāptaṃ ca yad bhavet |

	strījñātisvāmyanujñātaṃ dattaṃ siddhim avāpnuyāt ||

saudāyikaṃ vivāhalabdham, tad yasyā vivāhe labdhaṃ tayā bhāryayānujñātam eva deyam, pitāmahādikramāyātaṃ tv avibhaktadhanair jñātibhir anujātam eva deyam, bhṛtyena yuddhalabdhaṃ svāmyanujñātam eva deyam ity arthaḥ | strījñātyanujñātaṃ sāvaśeṣaṃ deyam,

	vaivāhike kramāyāte sarvadānaṃ na vidyate |

iti tenaivoktatvāt | svārjitaṃ tv avibhaktadhanair ananujñātam api deyam, "svayaṃ prāptam" iti tenaivabhihitatvāt | evaṃ ca svārjitaṃ sthāvaram api saptādhikaṃ jñātyananujñātaṃ deyam | yat punas tenaivoktam,

	vibhaktā vāvibhaktā vā dāyādāḥ sthāvare samāḥ |

	eko hy anīśaḥ sarvatra dānādhamanavikraye ||

iti, tat saptānadhikāvibhaktasthāvaraviṣayam | vibhiktā api samāḥ, kiṃ punar avibhaktā iti vyākhyeyam | anyathā vibhāgo 'narthakaḥ syāt | evaṃ ca yad uktaṃ smṛtyantre,

	eko 'pi sthāvare kuryād dānādhamanavikrayam |

	āpatkāle kuṭumbārthe dharmārthe 'pi viśeṣataḥ ||

iti, tat kramāyātavibhaktasthāvaraviṣayaṃ saptānadhikasthāvaraviṣayaṃ ceti mantavyam, apeḥ kākākṣivad ubhayatra saṃbandhāt | yadā pareṇa saṃbandhas tadāyam arthaḥ: sthāvare 'pi sthāvarabahutvābhāve 'pi eko dānādikaṃ kuryād iti | ādhir api dānam, tena rūpeṇa svatvāvagateḥ "bandhācāreṇa bandhakam" iti śravaṇāc ca deyam ity anuṣajyate | evaṃ cādher adeyatvaṃ pūrvasmin prakaraṇe 'bhihitam ādhirūpād rūpāntareṇeti mantavyam | deyoktiprasaṅgād deyasya pratigraḥīṣyataḥ pratigrahaprakāraviśeṣo yājñavalkyena darśitaḥ |

	pratigrahaḥ prakāśaḥ syāt sthāvarasya viseṣataḥ | iti |

prakāśaḥ prakaṭaḥ sasākṣika iti yāvat | putrasya pratigrahe prakāraviśeṣo vasiṣṭhena darśitaḥ: "putraṃ pratigrahīṣyan bandhūn āhūya rājani cāvedya niveśanasya madhye vyāhṛtibhir hutvādūrebāndhavam asaṃnikṛṣṭam eva gṛhṇīyāt" iti | adūrebāndhavaṃ saṃnihitamātulādibandhavam | asaṃnikṛṣṭaṃ saṃnikṛṣṭabhrātṛputrādivyatiriktam eva pratigṛhṇīyād ity arthaḥ | prāsaṅgikam uktvā prakṛtam api yājñavalkyenoktam |

	deyaṃ pratiśrutaṃ caiva datvā nāpaharet punaḥ | iti |

idaṃ te dāsyāmīti vācā yat pratiśrutaṃ tad avaśyaṃ tasmai dātavyam, dattaṃ ca na sarvathā punar apahartavyam ity arthaḥ | yaḥ punaḥ pratiśrutaṃ na dadāti, dattaṃ vāpaharati tasya doṣam āha hārītaḥ |

	pratiśrutārthādānena dattasyocchedanena ca |

	vividhān narakān yāti tiryagyonau ca jāyate ||

pratiśrutārthas tu vinā dānena ṛṇavan nāpaitīty āha sa eva |

	vācaiva yat pratijñātaṃ karmaṇā nopapāditam |

	ṛṇavad dharmasaṃyuktam iha loke paratra ca ||

yad vittaṃ dharmasaṃyuktaṃ pratigrahītṛpravṛttadharmasaṃpattyarthaṃ vācā pratijñānaṃ na paścāt samarpitam, tad iha paratra ca ṛṇavan nāpaitīty arthaḥ | ṛṇavad ity abhidhānenārthād apradāyako dāpyo daṇḍyaś cety uktam | uktaṃ ca kātyāyanena |

	svecchayā yaḥ pratiśrutya brāhmaṇāya pratigraham |

	na dadyād ṛṇavad dāpyaḥ prāpnuyāt pūrvasāhasam ||

brāhmaṇāya pravṛtadharmaparityāgarahitāyeti (?) śeṣaḥ | "pratiśrutyāpy adharmasaṃyukte na dadyāt" iti gautamasmaraṇāt ||

**iti smṛticandrikāyāṃ deyaviṣayāṇi**

**atha dattaviṣayāṇi**

tatra nāradaḥ |

	paṇyamūlyaṃ bhṛtis tuṣṭyā snehāt pratyupakārataḥ |

	strīśulkānugrahārthaṃ ca dattaṃ dānavido viduḥ ||

paṇyasya krītadravyasya mūlyam | bhṛtis tu kātyāyanena darśitā |

	avijñātopalabdhyarthaṃ dānaṃ yatra nirūpitam |

	upalabdhakriyālabdhaṃ sā bhṛtiḥ parikīrtitā ||

saprayojanakriyāsaṃpādanārthaṃ dattaṃ bhṛtir ucyata ity arthaḥ | tuṣṭyety anena vandijanādibhyo dattaṃ lakṣyate | snehād ity anena ca duhitrādibhyo dattam | pratyupakārataḥ pratyupakārārtham upakṛtasakāśāl labdham | tatpradarśanārtham āha kātyāyanaḥ |

	bhayatrāṇāya rakṣārthaṃ tathā kāryaprasādhanāt |

	anena vidhinā labdhaṃ vidyāt pratyupakārataḥ ||

bhayatrāṇāya bhayād rakṣaṇāya | rakṣārthaṃ bāladhanādirakṣārtham | kāryaprasādhanāt vivāhādisaṃpādanāt | anena vidhinā labdhaṃ bhayatrāṇādilakṣaṇopakaraṇāl labdham iti yāvat | strīśulkaṃ pariṇayanārthaṃ kanyājñātibhyo dattam | anugrahārthaṃ paropakāraḥ kartavya iti vidhibalād dattam | tatra satpātre 'nugrahād dattaṃ saphalaṃ bhavatīty āha nāradaḥ |

	mātāpitror gurau mitre vinīte copakāriṇi |

	dīnānāthaviśiṣṭebhyo dattaṃ tu saphalaṃ bhavet ||

upakāriṇi paropakārapare | saphalaṃ phalātiśayopetam ity arthaḥ | dattaṃ dānavido viduḥ tad etat paṇyamūlyādi saptavidhaṃ dattam eva dānavido viduḥ, aparāvartanīyaṃ vidur ity arthaḥ | bṛhaspatir api |

	bhṛtyā tuṣṭyā paṇyamūlyaṃ strīśulkam upakāriṇe |

	śraddhānugrāhasaṃprītyā dattam aṣṭavidhaṃ viduḥ ||

upakāriṇe yadi sarvasvam arpyate tadā dattaṃ na bhavatīty āha kātyāyanaḥ |

	prāṇasaṃśayam āpannaṃ yo mām uttārayed itaḥ |

	sarvasvaṃ tasya dāsyāmīty ukte 'pi na tathā bhavet ||

**iti smṛticandrikāyāṃ dattaviṣayāṇi**

**athādattaviṣayāṇi**

	adattaṃ tu bhayakrodhaśokavegaruganvitaiḥ |

	tathotkocaparīhāsavyatyāsacchalayogataḥ ||

	bālamūḍhāsvatantrārtamattonmattāpavarjitam |

	kartā mamāyaṃ karmeti pratilābhecchayā ca yat ||

	apātre pātram ity ukte kārye cādharmasaṃhite |

	yad dattaṃ syād avijñānād adattaṃ tad api smṛtam || iti |

etad uktaṃ bhavati: bhayoptaptena bandigrahādibhyo dattam, krodhopataptena krodhaviṣayabhūtānām avibhaktadhanānāṃ dhanavyayaṃ kartum itarebhyo dattam, śokavegādyupataptena kiṃ sthitena dhaneneti tātkalikayā buddhyā dattam, utkocena rājakīyādibhyo dattam, upahāsena dattam, vyatyāsacchalayogataḥ pracchannatayā grahītuṃ parapratāraṇārthaṃ janasamakṣaṃ dattam, aprāptavyavahāreṇa dattam, mūḍhena manasi sthitād anyasmai dattam, asvatantreṇa dāsādinā dattam, ārtena rogopahataprakṛtinā dattam, mattena dhuttūrādibhakṣaṇaskhalitadhiyā dattam, unmattena pittodrekādinā skhalitadhiyā dattam, karmakaraṇārthaṃ satkārarūpeṇākarmakarāya dattam, pratilābhecchayā pratilābham akurvāṇāya dattam, ayogyāya yogyoktimātreṇa dattam, asadviniyogakāriṇe sadviniyogakṛd ity uktimātreṇa dattam ity evaṃ ṣoḍaśaprakāram api punaḥpratyāharaṇīyatvād adattam ity ucyata iti | punaḥpratyāharaṇīyatvam evaṃvidheṣv āha kātyāyanaḥ |

	kāmakrodhāsvatantrārtaklībonmattapramohitaiḥ |

	vyatyāsaparihāsāc ca yad dattaṃ tat punar haret ||

	yā tu kāryasya siddhyartham utkocā syāt pratiśrutā |

	tasminn api prasiddhe 'rthe na deyā syāt kathaṃcana ||

	atha prāg eva dattā syāt pratidāpyas tathā balāt |

	daṇḍaṃ caikādaśaguṇam āhur gārgīyamānavāḥ || iti |

utkocāyāḥ svarūpam api tenaiva darśitam |

	stenasāhasikodvṛttapārajāyikaśaṃsanāt |

	darśanād vṛttanaṣṭasya tathāsatyapravartanāt ||

	prāptam etais tu yat kiṃcit tad utkocākhyam ucyate |

	na dātā tatra daṇḍyaḥ syān madhyasthaś caiva doṣabhāk || iti |

etad uktaṃ bhavati: yadi mahyaṃ na prayacchati tadā tvatkṛtaṃ kathayāmīti bhītim utpādya stenādisakāśād yat kiṃcid dhanam ādatte, tathā yadi mahyaṃ na prayacchasi tadā tvāṃ vārakasya darśayāmīti bhītim utpādya palāyitasakāśād yat kiṃcid ādatte, tathā yadi mahyaṃ prayacchasi tadā satyaṃ kṛtam iti svāminaḥ purastād asatyatayā vacmīty anukūlam uktvā dāsādisakāśāt yat kiṃcid ādatte, tat sarvam utkocākhyam | tad rājñā dātre dāpyam, utkocāpādakagrāhakau ca daṇḍanīyāv iti | bṛhaspatiḥ punaḥpratyāharaṇīyam ity āha |

	pratilābhecchayā dattam apātre pātraśaṅkayā |

	kārye vādharmasaṃyukte svāmī tat punar āpnuyāt ||

manur api |

	dharmārthaṃ yena dattaṃ svāt kasmaicid yācate dhanam |

	paścāc cen na tathā tat syād ādeyaṃ tena tad bhavet ||

yajñādidharmaṃ kartuṃ yācamānāya yad dattaṃ tena dhanena yady asau yajñādidharmaṃ na kuryāt tadā dattadhanaṃ punar ādeyam ity arthaḥ | yadi punar evaṃvidhasyānapahāryatāṃ sādhayitum icched yācakas tadāsau rājñā tad dhanaṃ suvarṇādikaṃ dāpyaḥ | tathā ca sa eva |

	yadi saṃsādhayet tat tu darpāl lohena vā punaḥ |

	rājñā dāpyaḥ suvarṇaṃ syāt tasya steyasya niṣkṛtiḥ ||

bṛhaspatir apy adattāni kānicid darśayati |

	kruddhabhraṣṭapramattārtabālonmattabhayāturaiḥ |

	mattātivṛddhanirdhūtaiḥ saṃmūdhaiḥ śokavegibhiḥ ||

	narmadattaṃ tathaitair yat tad adattaṃ prakīrtitam || iti |

pramattena durgrahagṛhītena | nirdhūto 'vadhūtaḥ | narmadattaṃ parihāsena dattam | ārtadattasyādattatvaṃ dharmakāryavyatiriktaviṣayam,

	svasthenārtena vā dattaṃ śrāvitaṃ dharmakāraṇāt |

	adatvā tu mṛte dāpyas tatsuto nātra saṃśayaḥ ||

iti kātyāyanasmaraṇāt | tathedam aparaṃ sarvavivādapadasādhāraṇaṃ manunoktam |

	yogādhamanavikrītaṃ yogadānapratigraham |

	yatra vāpy upadhiṃ paśyet tat sarvaṃ vinivartayet ||

yogaḥ upāyaḥ | evaṃ cāyam arthaḥ: yenāgāminopādhiviśeṣeṇādhikrayadānapratigrahādyāḥ kṛtās tadupādhivigame te sarve vinivartanīyā iti | atra nāradaḥ |

	gṛṇāty adattaṃ yo mohād yaś cādeyaṃ prayacchati |

	daṇḍanīyāv ubhāv etau dharmajñena mahīkṣitā || iti |

atra saṃpradānakārakībhūto nirdiśyate | kartṛkārakībhūtanarasya tv adeyādattayoḥ pratipādanam aparahaṇaṃ vā na daṇḍyatvāpādakaṃ smṛtyācāramārgānusāritvāt | nāpi pratyavāyāpādakam,

	dattasyaiṣoditā dharmyā yathāvad anapakriyā |

iti manunā dharmyety abhidhānāt ||

**iti smṛticandrikāyām adattaviṣayāṇi**

**samāptaṃ ca dattāpradānikākhyasya padasa vidhivitānam**

**athābhyupetyāśuśrūṣākhyasya padasya vidhir ucyate**

tatra nāradaḥ |

	śiṣyāntevāsibhṛtakāś caturthas tv adhikarmakṛt |

	ete karmakarā jñeyā dāsās tu gṛhajātayaḥ ||

	sāmānyam asvatantratvam eṣām āhuḥ manīṣiṇaḥ |

	jātikarmakṛtas tūkto viśeṣo vṛttitas tathā || iti |

ete śiṣyādayaś caturvidhāḥ śuśrūṣakāḥ karmakarā jñeyāḥ | gṛhajātayas tu pañcadaśavidhāḥ śuśrūṣakāḥ dāsāḥ jñeyāḥ | eṣāṃ karmakarāṇāṃ dāsānāṃ cāsvatantratvalakṣaṇaṃ dharmaṃ sādhāraṇam āhur manīṣiṇo manvādayaḥ | jātikṛtaḥ karmakṛto vṛttikṛtaś ca viśeṣaḥ śiṣyāntevāsidāsānām evokta ity arthaḥ | tatra śiṣyāṇāṃ traivarṇikānyatamatvalakṣaṇaḥ jātikṛto viśeṣaḥ "vasante brāhmaṇam upanayīta" ityādiśāstrasiddho 'dhyavaseyaḥ | karmakṛtas tu teṣāṃ viśeṣo bṛhaspatinoktaḥ |

	vidyā trayī samākhyātā ṛgyajuḥsāmalakṣaṇā |

	tadarthaṃ guruśuśrūṣāṃ prakuryāc chāstracoditām ||

śiṣya iti śeṣaḥ | tathā ca nāradaḥ |

	ā vidyāgrahaṇāc chiṣyaḥ śuśrūṣet prayato gurum | iti |

evaṃ gurudārādāv api śuśrūṣā kāryā |

	tadvṛttir gurudāreṣu guruputre tathaiva ca |

iti tenaivoktam | bhikṣādānādivṛttito viśeṣaḥ saṃskārakāṇḍe śiṣyāṇām ukta iti punaruktibhayān nehocyate | vṛttito viśeṣaṃ kaṃcid abhidhāyāha sa eva |

	samāvṛttas tu gurave pradāya gurudakṣiṇām |

	pratīyāt svagṛhān eṣā śiṣyavṛttir udāhṛtā ||

svagṛhān pratīyāt svamandiraṃ prati yāyād ity arthaḥ | kaḥ punar antevāsināṃ jātikarmakṛto viśeṣa ity apekṣite bṛhaspatiḥ |

	vijñānam ucyate śilpaṃ hemakupyādisaṃskṛtiḥ |

	nṛttādikaṃ ca yat prāptuṃ karma kuryād guror gṛhe ||

kaṅkaṇakaṭakādinirmāṇaviṣayaṃ nṛttagītādikaraṇaviṣayaṃ ca cakārāt stambhakumbhādiracanāviṣayaṃ ca vijñānaṃ śilpavijñānam ucyate, tatprāptyartham antevāsī guror gṛhe karma kaṅkaṇakaṭakādikaṃ kuryād ity arthaḥ | anena hemakārādijātikṛtaḥ kaṅkaṇakaṭakādikarmakṛtaś ca viśeṣo 'ntevāsināṃ darśitaḥ | nāradas tv antevāsināṃ karmābhyāsopakramakāle kartavyam āha |

	svaśilpam icchann āhartuṃ bāndhavānām anujñayā |

	ācāryasya vased ante kālaṃ kṛtvā suniścitam ||

ante samīpe kālaṃ kṛtvā suniścitam etāvantaṃ kālaṃ matsamīpe sthātavyam ity ācāryoktakālaparimāṇaṃ suniścitaṃ kṛtvety arthaḥ | ācāryasyāpi kartavyam āha sa eva |

	ācāryaḥ śikṣayed enaṃ svagṛhe dattabhojanam |

	na cānyat kārayet karma putravac cainam ācaret ||

anyat karma svaśilpavyatiriktaṃ karma | evaṃ cāntevāsinā kaṅkaṇādikarmaphalārpaṇamātreṇa guruśuśrūṣā kāryety avaseyam | svagṛhe dattabojanam iti vadatā vṛttito viśeṣo 'ntevāsināṃ darśitaḥ | yas tv anevaṃvidha ācāryas tasya daṇḍam āha kātyāyanaḥ |

	yas tu na grāhayec chilpaṃ karmāṇy anyāni kārayet |

	prāpnuyāt sāhasaṃ pūrvaṃ tasmāc chiṣyo nivartate ||

śiṣyadauṣṭye 'py āha nāradaḥ |

	śikṣayantam aduṣṭaṃ ca yas tv ācāryaṃ parityajet |

	balād vāsayitavyaḥ syād vadhabandhau ca yo 'rhati ||

vāsayitavyaḥ syād ācāryasya pārśva iti śeṣaḥ | vadho 'tra tāḍanaṃ na prāṇacchedaḥ, aparādhasyālpatvāt | kṛtavidyasya kṛtyam āha sa eva |

	śikṣito 'pi kṛtaṃ kālam antevāsī samāpayet |

	tatra karma ca yat kuryād ācāryasyaiva tatphalam ||

kṛtaṃ kālam ācāryasamīpasthiter avadhitvena paribhāṣitaṃ kālam | tatra samāpanīye kālaśeṣe pratidinam abhāsoparame 'py ācāryasyārthalābhārtham avaśyam abhyastaṃ karma kāryam | kālaśeṣe 'pi gurugṛha eva bhojanam | tathā ca yājñavalkyaḥ |

	kṛtaśilpo 'pi nivaset kṛtaṃ kālaṃ guror gṛhe |

	antevāsī guruprāptabhojanas tatphalapradaḥ ||

vidyāprāptiśuśrūṣāsamāptyanantaram antevāsinaḥ kṛtyam āha nāradaḥ |

	gṛhītaśilpaḥ samaye kṛtvācāryapradakṣiṇam |

	śaktitaś cānumānyainam antevāsī nivartayet ||

bhṛtakānāṃ tu nāntevāsivaj jātikṛto vṛttikṛto vā viśeṣaḥ, kiṃ tu bhṛtikṛtaḥ karmakṛtaḥ kālakṛtaś ca viśeṣaḥ | tathā ca bṛhaspatiḥ |

	yo bhuṅkte paradāsīṃ tu sa jñeyo vanitābhṛtaḥ |

	karma tatsvāminaḥ kuryād yathānyo 'rthabhṛto naraḥ ||

	bahudhārthabhṛtaḥ proktas tathā bhāgabhṛto 'paraḥ |

	hīnamadhyottamatvaṃ ca sarveṣām eva coditam ||

	dinamāsārdhaṣaṇmāsatrimāsābdabhṛtas tathā || 

	karma kuryāt pratijñātaṃ labheta paribhāṣitam || iti |

tatsvāmino dāsīsvāmina ity arthaḥ | arthabhṛtasya bahuvidhatvam arthālpatvamahatvatāratamyena jñeyam | tattāratamyaṃ ca bhṛtyaśaktyanusārataḥ pratyetavyam,

	bhṛtyaśaktyanurūpā syād eṣāṃ karmaśrayā bhṛtiḥ |

iti nāradasmaraṇāt | svayam eva bhāgabhṛtasya vibhāgam āha |

	dviprakārā bhāgabhṛtāḥ kṛṣigojīvinaḥ smṛtāḥ |

	jātasasyāt tathā kṣīrāt sa labheta na saṃśayaḥ ||

hīnamadhyamottamatvalakṣaṇaḥ karmakṛto bhedo rakṣaṇādikarmanibandhanaḥ ity āha sa eva |

	āyudhīyottamas teṣāṃ madhyamaḥ sīravāhakaḥ |

	bhāravāho 'dhamaḥ proktas tathaiva gṛhakarmakṛt ||

sīravāhakaḥ karṣakaḥ | yathaiva bhāravāho 'dhamaḥ proktas tathaiva pākakaraṇādyakhilagṛhavyāpārakṛd adhamaḥ prokta ity arthaḥ | kālakṛtas tu bhṛtyānāṃ viśeṣaḥ kālālpatvamahattvanibandhanaḥ | adhikarmakṛtas tu svarūpam āha nāradaḥ |

	sarveṣv adhikṛto yaḥ syāt kuṭumbasya tathopari |

	so 'dhikarmakṛto jñeyaḥ sa ca kauṭumbakaḥ smṛtaḥ ||

sarveṣu bhṛtakeṣu adhikṛta uparikṛto 'dhiṣṭhāyaka iti yāvat | artheṣv adhikṛta iti kecit paṭhanti | tathāyam arthaḥ: artheṣu kṣetrahiraṇyādiṣv adhikṛtaḥ pālakatvena niyukta iti | kuṭumbasyoparīty atra kṛta ity adhyāhāryaḥ | kuṭumbasyoparikaraṇam āyavyayakartṛtvena niyoga eva | evaṃ nirūpitāḥ śiṣyāntevāsibhṛtakādhikarmakarāḥ śubhakarmakarā ity āha sa eva |

	śubhakarmakarā hy ete catvāraḥ samudāhṛtāḥ | iti |

śubhakarma ca jugupsitakarmetarad vijñeyam iti sa evāha |

	gṛhadvārāśucisthānarathyāvaskaraśodhanam |

	guhyāṅgasparśanocchiṣṭaviṇmūtragrahaṇojjhanam ||

	iṣṭataḥ svāminaś cāṅgair upasthānam athāntataḥ |

	aśubhaṃ karma vijñeyaṃ śubhaṃ tu yad ataḥ param || iti |

avaskaraḥ saṃmārjitareṇurāśiḥ | śodhanaśabdaḥ pratyekaṃ gṛhadvārādicaturṣv abhisaṃbadhyate | ujjhanaṃ tyāgaḥ | antato mūtrapurīṣavirāme lepanirmārjanārthaṃ svāmīcchayā svahastādyarpaṇam ||

**iti smṛticandrikāyāṃ karmakaraviṣayāṇi**

**atha dāsanirūpaṇam**

tatra nāradaḥ |

	jaghanyakarmabhājas tu śeṣā dāsās tripañcakāḥ | iti |

śeṣāḥ śiṣyāntevāsibhṛtakādhikarmakṛdbhyo 'vaśiṣṭāḥ | jaghanyakarmabhājaḥ gṛhadvārāśucisthānaśodhanādyaśubhakarmabhājaḥ | anena dāsānāṃ karmato bheda uktaḥ | tripañcakāḥ pañcadaśasaṅkhyākāḥ | dāsaśabdavyutpattipradarśanamukhena dāsānāṃ karmakarebhyo bhedam āha kātyāyanaḥ |

	svatantrasyātmano dānād dāsatvaṃ dāravad bhṛguḥ | iti |

yathā bhartuḥ saṃbhogārthaṃ svaśarīradānād dvāratvaṃ tathā svatantrasyātmanaḥ parārthatvena dānād dāsatvam iti bhṛgur ācāryo manyata ity arthaḥ | anenātyantapārārthyam āsādya śuśrūṣakā dāsāḥ, pārārthyamātram āsādya śuśrūṣakā karmakarā iti bhedo 'py ukta ity avagantavyam | atyantapārārthyaṃ tu teṣāṃ bhavati, yais tu svapuruṣārthavṛttinirodhena pārārthyam āśritam | evaṃbhūtaṃ dāsatvaṃ brāhmaṇe tareṣv eva triṣu varṇeṣu vijñeyam "dāsyaṃ viprasya na kvacit" iti tenaivābhidhānāt | anena dāsānāṃ jātito bheda uktaḥ | vipretareṣv api dāsyam ānulomyenaiva |

	varṇakramānulomyena dāsyaṃ na pratilomataḥ |

	rājanyavaiśyaśūdrāṇāṃ tyajatāṃ hi svatantarām ||

svatantratāṃ tyajatām atyantapārārthyaṃ bhajatām ity arthaḥ | pratilomata ity etat svadharmaparityāgibhyo yatibhyo 'nyatra draṣṭavyam,

	varṇānāṃ prātilomyena dāsatvaṃ na vidhīyate |

	svadharmatyāgino 'nyatra dāravad dāsatā matā ||

iti nāradasmaraṇāt | yathottamavarṇaṃ prati hīnavarṇā savarṇā vā bhāryā bhavati na punar hīnavarṇaṃ praty uttamavarṇā, tathaiva dāso 'pi bhaved ity arthaḥ | dāravad dāsatetivacanād viprasya savarṇaṃ prati dāsatvam āpadi prāptam ivābhātīti buddhyā tanniṣedhārtham āha kātyāyanaḥ |

	samavarṇe 'pi vipraṃ tu dāsatvaṃ naiva kārayet | iti |

yat punaḥ punaruktam iva tenaivoktam |

	brāhmaṇasya hi dāsatvān nṛpatejo vihanyate |

	kṣatraviṭchūdradharmas tu samavarṇe kadācana ||

	kārayed dāsakarmāṇi brāhmaṇaṃ na bṛhaspatiḥ || iti |

atra vākyatrayam: tatrādyavākyasya prātilomyena dāsatve kārite kārayitus tejohānir jāyata ity arthaḥ | dāsatvaṃ tu na saṃkarajātidharma iti dvitīyavākyasyārthaḥ | dāsavad dāsakarmāṇy api sarvathā brāhmaṇaṃ na kārayet savarṇo 'pīti tṛtīyavākyasyārtha iti na kiṃcit punaruktam iva | svakīyecchāyā viśiṣṭapuruṣopakārārthaṃ tat karma kurvann api brāhmaṇo nāśubhaṃ karma kuryād ity āha sa eva |

	śīlādhyayanasaṃpanne tadūnaṃ karma kāmataḥ |

	tatrāpi nāśubhaṃ kiṃcit prakurvīta dvijottamaḥ ||

yasmāt paropakāraḥ kartavyaḥ tasmāt tadūnaṃ karma madhyamottamakarmavyatiriktam api karma kāmato vetanam antareṇa svecchayā parahitārtham aparaḥ kuryād iti pūrvārthasyārthaḥ | svāminaṃ praty āha manuḥ |

	kṣatriyaṃ caiva vaiśyaṃ ca brāhmaṇo vṛttikarśitau |

	bibhṛyād ānṛśaṃsyena svāni karmāṇi kārayet ||

vṛttikarśitāv ity atra dvitīyā pāśamantrasthadvitīyāvat karmatvamātravivakṣayā prayuktā | evaṃ cāyam arthaḥ: vṛttikarśitaṃ kṣatriyaṃ vaiśyaṃ ca dāsabhūtam akrauryeṇa karmāṇi kārayat svāmī poṣayed iti | vṛttikarśitāv iti vadann agatyaiva kṣatriyavaiśyayor dāsatvāṅgīkāraḥ kāryo na punaḥ sati saṃbhava iti darśayati | svānīti vadan na saṃbandhijanakarmāṇi kārayed ity āha | karmāṇīti sāmānyābhidhānena jaghanyakarmāṇy eva kārayitavyānīti nasti niyama iti sūcayati | vṛttikarśitau bibhṛyād iti vadann ākāṅkṣānusāreṇa kṣatriyavaiśyayor dāsyaṃ kārayitavyam, na prabhutvamāteṇety etad api jñāpayati | ata eva yaḥ prabhutvamātreṇa kārayati tasya jñāpitārthājñatvanibandhanam aparādhitvam anūdya daṇḍaṃ āha sa eva |

	dāsyaṃ tu kārayen mohāt brāhmaṇaḥ saṃskṛtān dvijān |

	anicchataḥ prābhavatyād rājñā dāpyaḥ śatāni ṣaṭ ||

prabhavato bhāvaḥ prābhavatyaṃ tasmāt prābhavatyāt prabhutvād eveti yāvat | dvijān iti vadan na daṇḍaḥ śūdraviṣaya iti darśayati | ata eva śūdraṃ yathā kathaṃcid api dāsyaṃ karayed ity āha sa eva |

	śūdraṃ tu kārayed dāsyaṃ krītam akrītam eva vā |

	dāsyāyaiva hi sṛṣṭo 'sau svayam eva svayaṃbhuvā ||

viṣṇus tu prātilomyena dāsyaṃ kārayitur daṇḍam āha: "yas tūttamavarṇaṃ dāsye niyojayati tasyottamasāhaso daṇḍaḥ" iti ||

**iti smṛticandrikāyāṃ dāsanirūpaṇam**

**athānyāni dāsaviṣayāṇi kānicid vacanāni likhyante**

tatra nāradaḥ |

	gṛhajātas tathā krīto labdho dāyād upāgataḥ |

	anākālabhṛtas tadvad āhitaḥ svāminā ca yaḥ ||

	mokṣito mahataś carṇād yuddhe prāptaḥ paṇe jitaḥ |

	tavāham ity upagataḥ pravrajyāvasitaḥ kṛtaḥ ||

	bhaktadāsaś ca vijñeyas tathaiva vaḍavāhṛtaḥ |

	vikretā cātmanaḥ śāstre dāsāḥ pañcadaśa smṛtāḥ || iti |

gṛhajātaḥ svagṛhadāsyāṃ jātaḥ | krīto mūlyena svāmyantarāt prāptaḥ | labdhas tata eva pratigrahādinā prāptaḥ | labdhas tata eva pratigrahādinā prāptaḥ | dāyād upāgataḥ rikthagrāhitvena labdhaḥ | anākālabhṛtaḥ durbhikṣe poṣitaḥ | āhitaḥ svāmina ṛṇadātary ādhitvaṃ nītaḥ | ṛṇān mokṣitaḥ ṛṇamocanapratyupakāratayā dāsatvam abhyupagataḥ | yuddhe prāptaḥ samare vijitya gṛhītaḥ | paṇe jito dāsatvapaṇake dyūtādau jitaḥ | tavāham ity upagataḥ tava dāso 'smīti svayam evābhyupagataḥ | pravrajyāvasitaḥ prabhraṣṭasaṃnyāsī | kṛtaḥ etāvantaṃ kālaṃ tavāhaṃ dāso bhavāmīty upagataḥ | bhaktadāsaḥ, bhakṣitaṃ bhaktam, mūlyadvāreṇa yāvat te dadāmi tāvad ahaṃ te dāsa ity upagataḥ | vaḍavāhṛtaḥ, vaḍavā gṛhadāsī tām udvāhya tatsvāmyanumatyarthaṃ dāsatvena praviṣṭaḥ | ātmano vikretā svayam evātmano vikrayam arthādyarthaṃ kṛtavān | ity evaṃ dharmaśāstre dāsāḥ pañcadaśaprakārāḥ smṛtāḥ ity arthaḥ | atrādyānāṃ gṛhajātakrītalabdhadāyāgatānāṃ caturṇāṃ dāsatvāpagamaḥ svāmiprasādavaśād eva nānyathety āha sa eva |

	tatra pūrvaś caturvargo dāsatvān na vimucyate |

	prasādāt svāmino 'nyatra dāsyam eṣāṃ kramāgatam ||

evam anyasyāpy ātmavikretur dāsatvaṃ svāmiprasādād anyato na vimucyata ity āha sa eva |

	vikrīṇīte svatantraḥ san ya ātmānaṃ narādhamaḥ |

	sa jaghanyatams teṣāṃ so 'pi dāsyān na mucyate ||

prasādāt svāmino 'nyatrety atrānuṣajyate | tataś cāyam arthaḥ: ātmavikretāpi gṛhajātādivat svāmiprasādād anyato dāsyān na vimucyata iti | evaṃ ca gṛhajātādayo 'py ātmavikretṛpañcamāḥ svāmiprasādād anākālabhṛtādaya iva dāsyān mucyanta iti vacobhaṅgyā darśitam iti mantavyam | svāmiprāṇarakṣaṇād api gṛhajātādayo 'nākālabhṛtādayaś ca sarve dāsyād vimucyanta ity āha sa eva |

	yo vaiṣāṃ svāmināṃ kaścin mocayet prāṇasaṃśayāt |

	dāsatvāt sa vimucyeta putrabhāgaṃ labheta ca ||

eṣāṃ pañcadaśavidhadāsānāṃ madhya ity arthaḥ | etac ca svāminaḥ prasādāt prāṇarakṣaṇād vā dāsyāpagamanaṃ pravrajyāvasitetaraviṣayam,

	pravrajāvasito rājño dāsa āmaraṇāntikaḥ |

iti yājñavalkyasmaraṇāt | rājño dāsaḥ pārthivasyaiva dāsaḥ nānyasyety arthaḥ | ata eva nāradaḥ |

	rājña eva tu dāsaḥ syāt pravrajyāvasito naraḥ |

	na tasya pratimokṣo 'sti nātra śuddhiḥ kathaṃcana ||

naro vipretaro 'bhipretaḥ, viprasya dāsyapratiṣedhāt | ata eva kātyāyanaḥ |

	pravrajyāvasitā yatra trayo varṇā dvijātayaḥ |

	nirvāsaṃ kārayed vipraṃ dāsatvaṃ kṣatraviḍ bhṛguḥ || iti |

nirvāsaṃ kārayed rājeti śeṣaḥ | tathā ca nāradaḥ |

	pārivrājyaṃ gṛhītvā tu yaḥ svadharmaṃ na tiṣṭhati |

	śvapādenāṅkayitvā tu rājā śīghraṃ pravāsayet ||

śvapādena śunaḥ pādasadṛśataptāyasena rājñā dāsyam akurvatoḥ kṣatriyavaiśyayor api nirvāsm uktavidhinā kāryam, svadharme na tiṣṭhatīti sāmānyenābhidhānāt | yat tu tenaivoktam,

	dvāv etau karmacaṇḍālau loke dūrabahiṣkṛtau |

	pravrajyopanivṛttaś ca vṛthāpravrajitaś ca yaḥ ||

iti, tat rājadāsetaraviṣayam, rājadāsasya bahiṣkārānupapatteḥ | evaṃ ca pravrajyāvasitetaradāsavimokṣaḥ svāminaḥ prasādaprāṇarakṣaṇābhyāṃ bhavatīty avagantavyam | anākālabhṛtādīnāṃ tu pravrajyāvasitātmavikretṛvyatirikānāṃ navānāṃ pratyekam ekaikenāpi goyugadānādinā dāsyam apanīyata ity āha sa eva |

	anākālabhṛto dāsyān mucyate goyugaṃ dadat |

	āhito 'pi dhanaṃ datvā svāmī yady enam uddharet ||

	ṛṇaṃ tu sodayaṃ datvā ṛṇī dāsyāt pramucyate |

	tavāham ity upagato yuddhe prāptaḥ paṇr jitaḥ ||

	pratiśīrṣapradānena mucyeran tulyakarmaṇā |

	kṛtakālavyapagamāt kṛtako 'pi vimucyate ||

	bhaktasyotkṣepaṇāt sadyo bhaktadāsaḥ pramucyate |

	nigrahād vaḍavāyās tu mucyate vaḍvāhṛtaḥ || iti |

etad uktaṃ bhavati: durbhikṣe poṣaṇena kārito dāso godvayārpaṇād vimucyate | āhitadāsas tv ādātrā svagṛhīte ṛṇe pratyarpite saty uttamarṇadāsyād vimucyate | ṛṇadāsas tu svakṛtam ṛṇaṃ yena yāvad dhanaṃ datvāpākṛtaṃ tasmai tāvad dhanaṃ savṛddhikaṃ dadad vimucyate | tavāham ity upagatādayas trayo dāsaviśeṣās tu svābhinirvartyākhilavyāpāranirvartakadāsāntarapradānād vimucyante | kṛtas tu dāsaviśeṣo dāsyāvadhitvena paribhāṣitakālasyātyayād vimucyate | gṛhadāsīlobhena dāsatvam āpannas tu tatsaṃbhogatyāgād vimucyata iti | yājñavalkyas tu dāsābhāsānāṃ visarjanam āha |

	balād dāsīkṛtaś coraiḥ vikrītaś cāpi mucyate | iti |

yo balātkāreṇādāso 'pi kenacit prabhuṇā dāsaḥ kṛtaḥ, yaś ca corair apahṛtya dāsatvena vikrītaḥ, āhito datto vā sa yasya pārśve dāsabhāvena tiṣṭhati tena prabhunā mocanahetum antareṇaiva (?) śīghram evāsau mocanīya ity arthaḥ | yati tena lobhādivaśād asau na muktas tadā rājñā mocayitavyaḥ | tathā ca nāradaḥ |

	coropahatavikrītā ye ca dāsīkṛtā balāt |

	rājñā mocayitavyās te dāsatvaṃ teṣu neṣyate ||

yas tu pūrvam ekasya dāsaḥ sann aparasya dāsyam aṅgīkaroti asāv apareṇa visarjanīya iti vacobhaṅgyā sa evāha |

	tavāham iti cātmānaṃ yo 'svatantraḥ prayacchati |

	na samaṃ nāpnuyāt kāmaṃ pūrvasvāmī labheta tam ||

asvatantraḥ paradāsatvenāsvatantraḥ kāmaṃ nūtanasvāmini dāsyam, purātanasvāmini dāsena kāmyamānatvāt | evaṃ yad etad dāsam adhikṛtyoktaṃ tat sarvaṃ yathāyogyaṃ dāsyām api draṣṭavyam | dāsīsvāminam adhikṛtya viśeṣam āha kātyāyanaḥ |

	svadāsīṃ yas tu saṃgacchet prasūtā ca bhavet tataḥ |

	avekṣya bījaṃ kāryā syān na dāsī sānvayā tu sā ||

svakṛtagarbhādhānam anusaṃdhāya svāminā svadāsī santānasahitā dāsatvavimocakavidhinā svakṛtagarbhādhānāder dāsatvaparihārārtham adāsītvena kāryā syād ity arthaḥ | kaḥ punar dāsatvavimocako vidhir ity apeśite (?) nāradaḥ |

	svadāsam icched yaḥ kartum adāsaṃ prītimānasaḥ |

	skandhād ādāya tasyāsau (?) bhindyāt kumbhaṃ sahāmbhasā ||

	sākṣatābhiḥ sapuṣpābhiḥ mūrdhany adbhir avākiret |

	adāsa iti coktvā triḥ prāṅmukhas tam athotsṛjet ||

evaṃ samutsarge sati dāsatvakṛtam ayogyatvam apaitīty āha sa eva |

	tataḥ prabhṛti kartavyaḥ svāmy anugrahapālitaḥ |

	bhojyānno 'tha pratigrāhyo bhavaty abhimataḥ satām ||

svāmyanugraheṇa kaṣṭataradaśāpākaraṇarūpeṇa pālitaḥ nijasvarūpaṃ nītaḥ saṃbhāṣaṇādiyogyo bhavati tadānīm evety arthaḥ | dāsīm adāsīṃ kartum icchato 'pi samānam etad vidhānam, dāsam ity atra liṅgavacanayor uddeśyaviśeṣaṇayor avivakṣitatvāt | svāmyanujñayā pālito rakṣitaḥ bhojyānnaḥ pratigrāhyaḥ, satāṃ saṃmataś ca bhavatīty arthaḥ | ata eva,

	dāsasya tu dhanaṃ yat syāt svāmī tasya prabhuḥ smṛtaḥ |

iti kātyāyanena dāsadhanprabhutve smṛte 'pi dāsīdhane 'pi svāminaḥ prabhutvaṃ smṛtam iti mantavyam | tathā ca sa eva dāsena yā pariṇītā sāpi dāsītvam apadyata ity āha |

	dāsenoḍhā tv adāsī yā sāpi dāsītvam āpnuyāt |

	yasmād bhartā prabhus tasyāḥ svāmyadhīnaḥ prabhur yataḥ ||

**iti smṛticandrikāyāṃ dāsaviṣayāṇi**

**samāptam abhyupetyāśuśrūṣākhyasya padasya vidhivitānam**

**atha vetanānapākarmākhyasya padasya vidhir ucyate**

tatra manuḥ |

	ataḥ paraṃ pravakṣyāmi vetanasyānpakriyām || iti |

vetanaṃ karmamūlyam, tasyānapakriyā bhṛtyāyāsamarpaṇam, samarpitasya vā parāvartanam | tatra samarpaṇe viśeṣam āha nāradaḥ |

	bhṛtyāya vetanaṃ dadyāt karmasvāmī yathākramam |

	ādau madhye 'vasāne ca karmaṇo yad viniścitam ||

tubhyam iyad dāsyāmīti yad vetanaṃ parimāṇato viniścitaṃ tridhā vibhajya karmaṇa ādimadhyāvasāneṣu dādyād ity arthaḥ | etat sakṛdādau deyam ityādiviśeṣaparibhāṣābhāve veditavyam | iyad dāsyāmīti paribhāṣāyā abhāve viśeṣam āha sa eva |

	bhṛtāv aniścitāyāṃ tu daśabhāgam avāpnuyuḥ |

	lābhagovīryasasyānāṃ vaṇiggopakṛṣīvalāḥ ||

daśabhāgaṃ daśamaṃ bhāgam ity arthaḥ | govīryaṃ pālyamānagavādipaśuprabhavaṃ payaḥprabhṛti avāpnuyuḥ, yathākrameneti śeṣaḥ | yadi karmasvāmī prāguktabhāgāvāptipratibandhako bhavati tadā tv āha yājñavalkyaḥ |

	dāpyas tu daśamaṃ bhāgaṃ vāṇijyapaśusasyataḥ |

	aniścitya bhṛtiṃ yas tu kārayet sa mahīkṣitā ||

sasyadaśamabhāgabhṛtir iyam alpaprayāsasādhyakṛṣṭakṣetrakartṛviṣaye draṣṭavyam | bahvāyāsasādhyakṛṣṭakṣetrakartṛviṣaye tv āha bṛhaspatiḥ |

	tribhāgaṃ pañcabhāgaṃ vā gṛhṇīyāt sīravāhakaḥ | iti |

vyavasthitavikalpaś cāyam | katham atra vyavasthety apekṣite sa evāha |

	bhaktācchādabhṛtaḥ sīrāt bhāgaṃ gṛhṇīta pañcamam |

	jātasasyāt tribhāgaṃ tu pragṛhṇīyād athābhṛtaḥ (?) ||

aśanācchādanābhyāṃ bhṛtaḥ kṛṣīvalaḥ lāṅgalavikṛṣṭakṣetrajātasa (?) syāt | pañcamabhāgaṃ gṛhṇīyāt | tābhyām abhṛtas tu tṛtīyabhāgam ity arthaḥ | atha vā yatra iyad dāsyāmīti paribhāṣāyā abhāvas tatra manūktaṃ draṣṭavyam |

	samudrayānakuśalā deśakālārthadarśinaḥ |

	niyaccheyuḥ bhṛtiṃ yāṃ tu sā syāt prāg akṛtā yadi ||

iyad dāsyāmīti paribhāṣite 'pi kvacit tato nyūnaṃ svāmibuddhimātraparikalpitaṃ vetanaṃ deyam, kvacit tato 'py adhikaṃ deyam ity āha yājñavalkyaḥ |

	deśaṃ kālaṃ ca yo 'tīyāl lābhaṃ kuryāc ca yo 'nyathā |

	tatra syāt svāminaś chando 'dhike deyaṃ kṛte 'dhike ||

yo bhṛtyaḥ svāmyājñāṃ vinā svātantryeṇa vāṇijyādikarmaṇaḥ phalasādhakatvāpādakaṃ deśaṃ kālaṃ vātikrāmati, lābhaṃ vā bahutaravyayakaraṇena svalpaṃ karoti, tasmai pūrvaparibhāṣitabhṛtimadhye svāmī svecchānusāreṇa kiṃcid dadyāt | yas tu svātantryeṇa bahulābhaṃ karoti, tasmai paribhāṣitamūlyādhikaṃ kiṃcid deyaṃ svāminā pāritoṣakam ity arthaḥ | anekanirvartye karmaṇi paribhāṣitabhṛter arpaṇaprakāram āha sa eva |

	yo yāvat kurute karma tāvat tasya tu vetanam |

	ubhayor apy asādhyaṃ cet sādhye kuryād yathāśrutam ||

ayam arthaḥ: kūpe kṛte tatkartṝṇām iyad dāsyāmīti vetane pratiśrute dvibahukartṛbhir ārabdhe vighnavaśād asamāptau tattatkṛtakarmānusāreṇa pratikartṛ kiṃcid deyam | athāvighnena samāpte yāvat paribhāṣitam eva deyam iti ||

**iti smṛticandrikāyāṃ vetanasamarpaṇaviṣayāṇi**

**atha bhṛtyaviṣayāṇi**

tatra nāradaḥ |

	karmopakaraṇaṃ caiṣāṃ kriyāṃ prati yad āhitam |

	āptabhāvena tad rakṣyaṃ na jaihmena kadācana ||

eṣāṃ karmasvāmināṃ karmopakaraṇaṃ lāṅgalādikaṃ kṛṣyādikriyām uddiśya yad bhṛtyapārśve nihitaṃ tat tena sadā niḥśāṭhyena rakṣyam ity arthaḥ | bṛhaspatir api |

	bhṛtakas tu na kurvīta svāminaḥ śāṭhyam aṇv api |

	bhṛtihānim avāpnoti tato vādaḥ pravartate ||

tataḥ śāṭhyakaraṇāt vivādaḥ svāminā saha svasya pravartate, tatra parājito bhṛtakaḥ śāṭhyānusārāt bhṛtihātim avāpnotīty arthaḥ | karmaṇo 'karaṇe 'py āha sa eva |

	gṛhītavetanaḥ karma na karoti yadā bhṛtaḥ |

	samarthaś ced damaṃ dāpyo dviguṇaṃ tac ca vetanam ||

damaṃ śaktyaparādhānusāreṇa rājñe dadyāt | gṛhītaṃ ca vetanaṃ dvaiguṇyena svāmine dadyād ity arthaḥ | asminn eva viṣaye vetanāgrahaṇr tv āha yājñavalkyaḥ: "agṛhīte samaṃ dāpyaḥ" iti | yāvatā vetanena bhṛtyatvam aṅgīkṛtaṃ tāvad eva svāmine dadyān na tu rājñe daṇḍam ity arthaḥ | atha vāṅgīkṛtāṃ bhṛtiṃ datvā svāminā bhṛtyo balātkāreṇa kārayitavyaḥ | yad āha nāradaḥ |

	karma kurvan pratiśrutya kāryo datvā bhṛtiṃ balāt | iti |

pratiśrutyetat prārambhasyopalakṣaṇārtham | yad āha kātyāyanaḥ |

	karmārambhaṃ tu yat kṛtvā siddhaṃ naiva tu kārayet |

	balātkārayitavyo 'sāv akurvan daṇḍam arhati ||

kārṣāpaṇadviśatam iti śeṣaḥ | yad āha vṛddhamanuḥ |

	pratiśrutya na kuryād yaḥ sa kāryaḥ syāt balād api |

	sa cen na kuryāt tat karma prāpnuyād dviśataṃ damam || iti |

yat tu manunoktam,

	bhṛto 'nārto na kuryād yo darpāt karma yathoditam |

	sa daṇḍyaḥ kṛṣṇalān aṣṭau na deyaṃ cāsya vetanam ||

iti, tad alpadaṇḍatvāt bhāgāsiddhiviṣayam, dānapratiṣedhād dattam apy adattaprāyatvāt pratyāharaṇīyam | kiṃcin mātrāsiddhau tu pūrvoktam eva daṇḍavarjaṃ bhavatīty āha sa eva |

	yathoktam ārtaḥ svastho vā yas tat karma na kārayet |

	na tasya vetanaṃ deyam alponasyāpi karmaṇaḥ ||

svastho na kārayed iti vadann asvasthe 'pi svayaṃ kartṛtvaniyamo nāstīti darśayati | yas tv ārtaḥ svārtisamaye dhanādyabhāvena na kārayati, kiṃ tv ārtyapagamānantaraṃ svayaṃ karoti tatrārteḥ dīrghakālatayā kālakṣepe 'pi bhṛtyadoṣābhāvād vetanam asau nirvivādaṃ labhate ity āha sa eva |

	ārtas tu kuryāt svasthaḥ san yathābhāṣitam āditaḥ |

	sudīrghasyāpi kālasya labhetaiva ca vetanam ||

yas tu kālaviśeṣāvadhikaṃ karma pratijñāya pratijñātakālāpūrvāv eva karma tyajati taṃ praty āha nāradaḥ |

	 kāle 'pūrṇe tyajan karma bhṛter nāśam avāpnuyāt |

atra daṇḍam apy āha viṣṇuḥ: "paṇaśataṃ ca rājñe dadyāt" iti | asminn eva viṣaye mahāpāruṣyakaraṇādisvāmidoṣatas tyajan bhṛtyo yāvati kāle karma tatkālānusāreṇa kalpitaṃ vetanaṃ labhata ity āha nāradaḥ |

	svāmidoṣād apakrāman yāvatkṛtam avāpnuyāt | iti |

yas tu pramādādinā svadoṣeṇa svāmidravyaṃ balīvardādikaṃ nāśayati taṃ praty āha viṣṇuḥ: "taddoṣeṇa ca yad vinaśyet tat svāmine deyam anyatra rājadaivopaghātāt" iti | naṣṭasya yan mūlyaṃ yogyaṃ tad deyam ity arthaḥ | atra doṣaviśeṣād viśeṣam āha vṛddhamanuḥ |

	pramādān nāśitaṃ dāpyaṃ samaṃ dvir drohanāśitam | iti |

pramādān nāśitam anavadhānān nāśitaṃ samam eva dadyāt, drohanāśitaṃ tīvraprahārādinā nāśitaṃ tad dvir dāpyo dviguṇaṃ dadyād ity arthaḥ | bhṛtyadoṣābhāve yad anyata eva naṣṭaṃ tan na deyam ity āha sa eva |

	na tu dāpyo hṛtaṃ corair dagdhd ūḍhaṃ jalena vā | iti |

ūḍhaṃ nītam | yas tu vāhako vāhyadravyaṃ prajñāhīnatvādinā svadoṣeṇa vināśyati taṃ praty āha nāradaḥ |

	bhāṇḍavyasanam āgacched yadi vāhakadoṣataḥ |

	dāpyo yat tatra naśyet tu daivarājakṛtād ṛte ||

bhāṇḍaṃ goṇyādiṣu nyupya prāpaṇīyaṃ kramukādikam | vyasanam āgacchet doṣādikam prāpnuyāt | atrāpi,

	pramādān nāśitaṃ dāpyaḥ samaṃ dvir drohanāśitam |

iti vṛddhamanūkto viśeṣo draṣṭavyaḥ | yas tu vāhakaḥ svadoṣeṇa prasthānvighnaṃ karoti taṃ praty āha kātyāyanaḥ |

	vighnayan vāhako dāpyaḥ prasthāne dviguṇaṃ smṛtam | iti |

vāhaka ity udāharaṇamātram eva, na tu vivakṣitam, tenāyudhīyādibhṛtye 'pi vighnakāriṇi vacanam etad iti mantavyam | ata eva nāradena,

	dviguṇāṃ tu bhṛtiṃ dāpya prasthāne vighanm ācaran |

iti sāmānyenoktam | vighnācaraṇam aṅgīkṛtakarmākaraṇam evātra vivakṣitaṃ na punar āsedhādikam | aṅgīkṛtakarmākaraṇasyāpi yadā sahāyāntaralābhena prathānavighnānāpādakatvaṃ tadā tv āha yājñavalkyaḥ |

	prakrānte saptamaṃ bhāgaṃ caturthaṃ pathi saṃtyajan |

	bhṛtim ardhapathe sarvāṃ pradāpyaḥ || iti |

prakrānte prasthānakarmaṇi svāṅgīkṛtaṃ karma tyajan bhṛtiḥ saptamaṃ bhāgaṃ dāpyaḥ | pathi gantavyabhāgādhikye tyajan bhṛteś caturthaṃ bhāgam ardhapathe tyajan sarvāṃ bhṛtim ity arthaḥ ||

**iti smṛticandrikāyāṃ bhṛtyaviṣayāṇi**

**atha svāmiviṣayāṇi**

tatra bṛhaspatiḥ |

	prabhuṇā viniyuktaḥ san bhṛtako vidadhāti yaḥ |

	tadartham aśubhaṃ karma svāmī tatrāparādhnuyāt ||

aśubhaṃ karma sīmollaṅghanādy anyāyena kṣetrakarṣaṇādikam | svāmyanujñayā bhṛtyenāśubhakarmakaraṇe svāmino daṇḍa iti vaktum idam uktam | kātyāyano 'pi |

	tyajet pathi sahāyaṃ yaḥ śrāntaṃ rogārtam eva vā |

	prāpnuyāt sāhasaṃ pūrvaṃ grāme tryaham apālayan ||

sahāyaṃ bhṛtyam | bṛhaspatir api |

	kṛte karmaṇi yaḥ svāmī na dadyād vetanaṃ bhṛte |

	rājñā dāpayitavyaḥ syād vinayaṃ cānurūpataḥ ||

bhṛte bhṛtye | viṣṇur api: "svāmī ced bhṛtam apūrṇakāle jahyāt tasya sarvam eva mūlyaṃ dadyāt, paṇaśataṃ ca rājñe, anyatra bhṛtadoṣāt" iti | tasyeti caturthyarthe ṣaṣṭhī, śeṣa ity anuvṛttau "caturthyarthe bahulaṃ chandasi" iti pāṇinismaraṇāt | doṣo 'tra cauryādir abhipretaḥ, na punar bahvāśitvādiḥ | yājñavalkyo 'pi |

	prakrānte saptamaṃ bhāgaṃ caturthaṃ pathi saṃtyajan |

	bhṛtim ardhapathe sarvāṃ pradāpyas tyājako 'pi ca ||

prasthānakarmaṇi prakrānte, gantavyabhāgādhike pathi arthapathe vā yo bhṛtyaṃ karma kurvāṇaṃ sāmī (?) tyāpayati, so 'tra tyājako mataḥ | so 'pi pūrvoktapradeśeṣu bhṛtyaṃ tyajan bhṛtyāya saptamabhāgaṃ dāpya ity arthaḥ | pathi caturthabhāgadāpanam avikrītabhāṇḍasvāmiviṣayam | vikrītabhāṇḍasvāmiviṣaye tv āha vṛddhamanuḥ |

	pathi vikrīya tad bhāṇḍaṃ vaṇig bhṛtyaṃ tyajed yadi |

	atha tasyāpi deyaṃ syād bhṛter ardhaṃ labheta saḥ ||

pathi gantavyabhāgādhika iti śeṣaḥ | śauḷkikādīnām āsedhena pratibaddhabhāṇḍasvāmiviṣaye rājādyapahṛtabhāṇḍasvāmiviṣaye cāha kātyāyanaḥ |

	yadā tu pathi tat bhāṇḍam āsidheta hriyeta vā |

	yāvān adhvā gatas tena prāpnuyāt tāvatīṃ bhṛtim ||

gatasaraṇyanusāreṇa svāmī bhṛtiṃ prāg adattāṃ dadyāt | prāg dattāyās tu bhṛter abhikam ādadītety arthaḥ | bhāṭakagṛhītena yānādinā bhāṇḍanetāraṃ praty āha nāradaḥ |

	anayan bhāṭayitvā tu bhāṇḍavān yānavāhane |

	dāpyo bhṛticaturbhāgaṃ sarvām ardhapathe tyajan ||

yānaṃ śakaṭādi | vāhanam aśvādi | te bhāṭayitvā prāpaṇādikāryopādhikaparikrayaṃ kṛtvā sahāyārthaṃ parikrītaṃ yady api na gṛhṇāti, tathāpi bhṛticaturbhāgaṃ mūlyacaturthāṃśaṃ dāpya ity arthaḥ | ardhapathe ca sarvadāpanavacanāt tato nyūnapathe bhāṭakāhṛtayānāni tyajan tribhāgadvibhāgakalpanayā dāpya ity ūhyam | yas tu śakaṭādikaṃ bhāṭayitvā tam evopakāraśūnya ādāya deśāntaraṃ gacchati, bhāṭakaṃ tu na prayacchati taṃ praty āha vṛddhamanuḥ |

	yo bhāṭayitvā śakaṭaṃ nītvā cānyatra gacchati |

	bhāṭaṃ na dadyād dāpyaḥ syād arūḍhasyāpi bhāṭakam ||

kāryopādhikaparikrayamūlyam iti yāvat | arūḍhasyāpi akṛtopakārasyāpi śakaṭāder bhāṭakaṃ dāpya ity arthaḥ | kātyāyanas tu kṛte kṛtye samanantaram asamarpitasya vāhanādeḥ samarpaṇaparyantaṃ bhāṭakānivṛtttir ity āha |

	hastyaśvagokharoṣṭrādīn gṛhītvā bhāṭakena yaḥ |

	nārpayet kṛtakṛtyārthaḥ sa tu dāpyaḥ sabhāṭakam ||

evaṃ gṛhāder apīty āha sa eva |

	gṛhavāryāpaṇādīni gṛhītvā bhāṭakena yaḥ |

	svāmine nārpayed yāvat tāvad dāpyaḥ sa bhāṭakam ||

vāriśabdenātra tadādhārapātraṃ maṇikādikaṃ lakṣyate | nārpayet kṛtakṛtyaḥ sann iti śeṣaḥ | maṇikādipātrasya kṛtsnabhraṃśaviṣaye tv āha nāradaḥ |

	stomavāhīni bhāṇḍāni pūrṇakālāny upānayet |

	grahītur ābhavet bhagnaṃ naṣṭaṃ cānyatra saṃplavāt ||

stomena bhāṭakena bhāṇḍāni dravadravyaprāpaṇārthaṃ gṛhītāni stomavāhīni, tāni pūrṇabhāṭakakālāni tatsvāminaṃ prāpayed ity arthaḥ | siddham uktvā grahītur ābhaved ityādy uktam | tasyāyam arthaḥ: samplavaḥ parasparam anyena vā dravyeṇa saṃghaṭṭanam, tatra leśataḥ kārtsnyena vā bhinnaṃ pūrvavat kṛtaṃ tulyarūpam āpannaṃ vā bhāṇḍasvāmine deyam | saṃplavād anyatra tu tathābhūtaṃ bhāṭakagrahītur ābhavet ātmasaṃbandhi bhavet bhāṭakadātrā na samādheyam iti yāvat | gṛhādhāradeśāya bhāṭakadātāraṃ ca praty āha sa eva |

	parabhūmau gṛhaṃ kṛtvā stomaṃ datvā vaset tu yaḥ |

	sa tad gṛhītvā nirgacchet tṛṇakāṣṭheṣṭakādikam || iti |

stomāpradāne 'py āha sa eva |

	stomād vinā vasitvā tu parabhūmāv aniścitaḥ |

	nirgacchaṃs tṛṇakāṣṭhādi na gṛhṇīyāt kathaṃcana ||

	yāny eva tṛṇakāṣṭhāni tv iṣṭakā viniveśitā |

	sa nirgacchaṃs tu tat sarvaṃ bhūmisvāmini vedayet || iti |

svāmini svāmine | vedayet nirvedayed ity arthaḥ | aniścita iti vacan tṛṇakāṣṭhādigrahaṇāgrahaṇaparibhāṣāvihīnaviṣayam etad iti darśayati | paribhāṣitaviṣaye tu yathā paribhāṣā kṛtā tathaiva | "sa tat gṛhītvā nigacchet" it mūlagrahaṇavyatiriktaviṣayam ity ācāravirodhāya kalpanīyam | śambhus tu "tat gṛhītvā" ity asya "gṛhaṃ gṛhītvā gṛhopakaraṇaṃ gṛhītveti yāvat" iti vyākhyānaṃ kṛtavān, tat "tṛṇakāṣṭheṣṭakādikam" ityādinā viruddham ity upekṣaṇīyam | vyāso 'pi mandiradravyasyaiva saṃbandham āha |

	snehena tu ciraṃ kālaṃ mandiraṃ kurute tu yaḥ |

	nirgacchatas tasya dāru dattastomasya nānyathā ||

tasya parabhūmau mandirādi kartuḥ | nirgacchataḥ tat sthānaṃ parityajya gacchataḥ | yad dārvādikaṃ mandirarūpeṇa sthitaṃ tad bhāṭake datte taddātur eva, no ced bhūmisvāmina evety arthaḥ ||

**iti smṛticandrikāyāṃ svāmiviṣayāṇi**

**atha paṇyastrītadupabhoktṛviṣayāṇi**

tatra nāradaḥ |

	śulkaṃ gṛhītvā paṇyastrī necchantī dviguṇaṃ vahet |

	anicchan śulkadātāpi śulkahānim avāpnuyāt ||

"necchantī dviguṇaṃ vahet" ity asya kvacid apavādaḥ smṛtyantare darśitaḥ |

	vyādhitā saṃbhramā vyagrā rājadharmaparāyaṇā |

	āmantritā ca nāgacched avācyā vaḍavā smṛtā ||

atyantāvaśyakeṣu kāryeṣu jātasambhramā tadupabhoktṛviṭaviṣate saṃbhramāpadenoktā | tatraiva vyākulā vyagrāpadenoktā | vaḍavā dāsī, tadgrahaṇam atra paṇyastrīpradarśanārtham, vyādhyādyanvayanibandhanasyāvācyatvasyānyatrāpi tulyatvāt | upabhoktāraṃ tu praty āha nāradaḥ |

	aprayacchaṃs tathā śulkam anubhūya pumān striyam |

	akrameṇa tu saṃgacchet ghātadantanakhādibhiḥ ||

	ayonau yaḥ samākrāmet bahubhir vāpi sādhanaiḥ |

	śulkaṃ so 'ṣṭaguṇaṃ dāpyo vinayaṃ tāvad eva tu || iti |

paṇyastriyās tv aparādhe daṇḍādikaṃ matsyapurāṇe darśitam |

	gṛhītvā vetanaṃ veśyā lobhād anyatra gacchati |

	tāṃ damaṃ dāpayed dadyād itarasyāpi bhāṭakam ||

vivādāntaranirṇetṝn vinā nirṇetrṝn āha nāradaḥ |

	veśyāpradhānā ye tatra kāmukās tadgṛhopitāḥ |

	tatsamuttheṣu kāryeṣu nirṇayaṃ saṃśaye viduḥ ||

**iti smṛticandrikāyāṃ paṇyastrītadupabhoktṛviṣayāṇi**

**samāptaś ca vetanānapākarmākhyasya padasya vidhivitānaḥ**

**atha nāradābhiprāyataḥ prācīnapadaśeṣabhūtasya svāmipālavivādākhyasa padasya vidhir ucyate**

manor matyā tu krayavikrayānuśayākhyapadāntaraṃ svatantatayāsya padasyoktatvād anantaram evoddeśakramād vaktavyam | nāradīyoddeśakramānusāriṇaś ca vayam ity anavadyam ihābhidhānam | abhidhānapratijñā ca manunā svātantryaprakaṭanārtham kṛtā |

	paśuṣu svāmināṃ caiva pālānāṃ ca vyatikrame |

	vivādaṃ saṃpravakṣyāmi yathāvad dharmatattvataḥ ||

vivādaṃ vivādāpanodakaṃ vidhim ity arthaḥ | paśuṣv iti pratijñāviṣayaniyamārtham uktam | tena paśuviṣaye tatsvāmipālayor vyatikrame bhṛtikalpanādividhir asmin pade pratipādyatayā pratijñātaḥ, na punaḥ sasyādiṣu paśūnāṃ svāmiṇāṃ pālānāṃ ca vyatikrame nivāraṇadaṇḍatāḍanādividhiḥ | ato 'tra nivāraṇādividhiḥ prāsāṅgika eveti mantavyam | ato 'smin pade 'smabhiḥ pratijñātabhṛtikalpanādividhipratipādakāni yāni vacanāni tāny eva likhyante | tatra nāradaḥ |

	gavāṃ śatād vatsatarī dhenuḥ syād dviśate bhṛtiḥ |

	pratisaṃvatsaraṃ gope saṃdhohaś cāṣṭame 'hani ||

pratisaṃvatsaraṃ vatsatarī samatikrāntavatsatvāvasthā gaur bhṛtiḥ | pālake pālyamānagośatavaśād deyā bhavati śatād adhike tu vatsatarīsthāne savatsā gaur aṣṭame 'hani saṃdohaś ca bhavatīty arthaḥ | saṃdohaḥ sarvadohaḥ | yathāha bṛhaspatiḥ |

	tathā dhenubhṛtaḥ kṣīraṃ labhetāsyāṣṭame 'khilam | iti |

etena śambhūktaṃ dhenusaṃdohayor nairapekṣyeṇa bhṛtitvaṃ nirastam ity upakṣaṇīyam | anayā diśā śatadviśatasaṃkhyāto nyūnādhikasaṃkhyākānāṃ gavāṃ mahiṣyādipaśvantarāṇāṃ ca bhṛtīyattā kalpanīyā | paribhāvitabhṛtiviśeṣābhāvaviṣayam etat, tatsadbhāvaviṣaye 'pīyattāparibhāṣābhāve tv āha manuḥ |

	gopaḥ kṣīrabhṛto yas tu sa duhyād daśato varām |

	gosvāmyanumato bhṛtyaḥ .......... || iti |

duhyāt svabhṛtyartham iti śeṣaḥ | etad uktaṃ bhavati: daśato daśadogdhīṇāṃ madhye varām utkṛṣṭāṃ svīkṛtya tatkṣīraṃ kṣīrabhṛto bhṛtyo gṛhṇīyād iti | daśadogdhrīpālanārthā bhṛtir iyam | anayā diśā daśasaṃkhyāto nyūnādhikasaṃkhyākānāṃ gavāṃ pālanārthā mahiṣyādipālanārthāpi bhṛtiḥ kalpanīyā | akṣīrapaśūnāṃ tu bhṛtiḥ kīramūlyataḥ kalpanīyā | dravyāntareṇābhṛtapālakaviṣaye kṣīrabhṛto yā proktā bhṛtiḥ saiva bhavatīty āha sa eva: "sā syāt pāle 'bhṛte bhṛtiḥ" | nāradas tu svāmipālayoḥ kartavyam āha |

	upānayed gāṃ gopāya pratyahaṃ rajanīkṣaye |

	samarpitāś ca tā gopaḥ sāyāhne pratyupānayet ||

gograhaṇaṃ paśūpalakṣaṇārtham | ata eva yājñāvalkyaḥ |

	yathārpitān paśūn gopaḥ sāyaṃ pratyarpayet tathā | iti |

kṛtavetanaḥ pālaka ity arthaḥ | pramādagrahaṇaṃ pālakadoṣopalakṣaṇārtham | tena maraṇādau nirdoṣaḥ pālako na dāpyaḥ | na punaḥ pramādamātrarahitaḥ, ata eva manuḥ |

	vighuṣya tu hṛtaṃ corair na pālo dātum arhati |

	yadi deśe ca kāle ca svāminaḥ svasya śaṃsati ||

vighuṣya paśūnām anudhāvanārthaṃ śṛṅgakalahaveṇvādibhir ghoṣaṃ kṛtvety arthaḥ | deśo yatra svāmī sthitaḥ so 'bhimataḥ, kālo 'py āharaṇakālād anativilambito 'bhimataḥ | evaṃbhūtaṃ deśaṃ kālaṃ vā yadā svadoṣeṇātikramya deśāntare kālāntare vā śaṃsati tadā tv aparādhitatvāt tadanusāreṇa dātum arhatīti gamyate | vyāsas tv adāpyatvaṃ nidoṣatvābhidhānād abhihitaṃ bhavatīty abhisaṃdhāya nirdoṣatvam eva pālakasya kvacid āha |

	pālagrahe grāmaghāte tathā rāṣṭrasya vibhrame |

	yat praṇaṣṭaṃ hṛtaṃ vā syān na pālas tatra kilbiṣī ||

puruṣakārākaraṇe 'pīti śeṣaḥ | anyatra tu puruṣakārākaraṇe bhavaty eva kilbiṣī | ata eva manuḥ |

	naṣṭaṃ vinaṣṭaṃ krimibhiḥ śvahataṃ viṣame mṛtam |

	hīnaṃ puruṣakāreṇa pradadyāt pāla eva tu ||

naṣṭaṃ kutrety aviditam | krimibhir vinaṣṭaṃ pradhvastam | śvahataṃ śunā hatam | viṣame hataṃ kandararandhrapradeśādau mṛtam | puruṣakāras tu nāradena darśitaḥ |

	krimicoravyāghrabhayād darīśvabhrāc ca pālayet |

	vyāyacche chaktitaḥ krośet svāmine vā nivedayet ||

vyāyacchet vyasananirāsāya yatetety arthaḥ | svāmine nivedanam aśaktapālakaviṣayam | yad āha sa eva |

	syāc ced govyasanaṃ gopo vyāyacchet tatra śaktitaḥ |

	aśaktas tūrṇam āgatya svāmine vā nivedayet ||

puruṣakāram akurvāṇaḥ prāguktavināśakair vinaṣṭāṃ vyaktiṃ daṇḍaṃ ca yathākramaṃ svāmini dātum arhatīty āha sa eva |

	avyāyacchann avikrośan svāmine vānivedayan |

	voḍhum arhati gopas tāṃ vinayaṃ caiva rājani ||

vinayapramāṇam āha yājñavalkyaḥ |

	pāladoṣād vināśe tu pāle daṇḍo vidhīyate |

	ardhatrayodaśapaṇaḥ svāmine dravyam eva ca ||

ardhatrayodaśapaṇaḥ sārdhatrayodaśakārṣāpaṇaḥ, saḥ pāle vidheyo daṇḍa ity arthaḥ | "dravyaṃ vinaṣṭadravyaṃ mūlyaṃ vinaṣṭapaśumūlyaṃ ca svāmine dadyāt" iti viṣṇusmaraṇāt | pāladoṣapradarśaṇārthaṃ tenaiva kaścit pāladoṣo 'pi darśitaḥ: "divā paśūnāṃ vṛkādyupaghāte pāle tv anāyati pāladoṣaḥ" iti | anāyāti upaghātanivāraṇāyānāgacchatīty arthaḥ | upaghātaś cātra prāṇāṇtiko vighāto vivakṣito na punar upadravaleśaḥ | yad āha manuḥ |

	ajāvike tu saṃruddhe vṛkaiḥ pāle tv anāyati |

	yāṃ prasahya vṛko hanyāt pāle tat kilbiṣaṃ bhavet ||

yām ajāvikajātīyāṃ vyaktim ity arthaḥ | vṛkagrahaṇaṃ tādṛśahiṃsrapradarśanārtham | sugamasthalasthitaviṣayam etat | durgamasthalasthitaviṣaye tu śakyapuruṣakārasyāpi pālakasya niṣkilbiṣatvam ity āha sa eva |

	tāsāṃ ced avaruddhānāṃ carantīnāṃ mitho vane |

	yām upetya vṛko hanyān na pālas tatra kilbiṣī ||

vane durgamāraṇye 'varuddhānāṃ pālakena sthāpitānām | nāradena tu manūktavacanadvayasamānārthavacanatrayānantaram ajāviketarapaśupālakeṣu svavacanatrayārthātideśaḥ kṛtaḥ |

	anena sarvapālānāṃ vivādaḥ samudāhṛtaḥ | iti |

tathā pālake viśuddhisiddhyupāyam āha sa eva |

	mṛteṣu ca viśuddhiḥ syād vālaśṛṅgādidarśanāt | iti |

kālavaśād apy araṇye mṛteṣu paśuṣu paśvapahāraśaṅkānivṛttyarthaṃ vālaśṛṅgādi paśvavayavabhūtaṃ pālako darśayed ity arthaḥ | ādiśabdārtho manunā prapañcitaḥ |

	karṇau carma ca vāḷāṃś ca bastiṃ snāyuṃ ca rocanām |

	paśuṣu svāmināṃ dadyāt mṛteṣv aṅgāni darśayet ||

**iti smṛticandrikāyāṃ svāmipālākhyasya padasya vidhivitānam**

**atha prāsaṅgikāni paśvādivyatiriktaviṣaye yāni vivādāpanodakavacanāni tāni likhyante**

tatra kātyāyanaḥ |

	kṣetrārāmavivīteṣu gṛheṣu paśupādiṣu |

	grahaṇaṃ tatpraviṣṭānāṃ tāḍanaṃ vā bṛhaspatiḥ ||

ārāmaḥ upavanam | vivītaśabdena tṛṇakāṣṭhasamṛddhaḥ parapartigṛhītaḥ pradeśa ucyate | paśupādiḥ goṣṭhādiḥ | grahaṇaṃ nivāraṇārthaṃ karṇādyavayavagrahaṇaṃ tāḍanaṃ vā kṣetrādiṣu praviṣṭānāṃ parapaśūnāṃ kartavyam iti bṛhaspatiḥ brūta ity arthaḥ | grahaṇaṃ vatsādīnām, sthūlavṛṣādīnāṃ tu tāḍanam iti vyavasthā tu yogyatayādhyavaseyā | tāḍanam api nivāraṇārthād adhikaṃ na kāryam, yad āha sa eva |

	adhamottamamadhyānāṃ paśūnāṃ caiva tāḍane |

	svāmī tu vivaded yatra daṇḍaṃ tatra prakalpayet ||

yatra svāmī smṛtyācāramārgavyapetād adhikatāḍane vivadeta tatra tāḍanādhikyānusāreṇa daṇḍaprakalpanam | paśunivāraṇopāyāntaraṃ cāha sa eva |

	ajāteṣv eva sasyeṣu kuryād āvaraṇaṃ mahat |

	duḥkheneha nivaryante labdhasvādurasā mṛgāḥ ||

aṭavīnikaṭavartikṣetraviṣayam etad iti mṛgagrahaṇāt gamyate | mārgāsannakṣetraviṣaye tv āha nāradaḥ |

	pathi kṣetre vṛtiḥ kāryā yām uṣṭtro nāvalokayet |

	na laṅghayet paśur nāśvo na ca bhindyāc ca sūkaraḥ ||

vṛtiḥ varaṇaṃ kaṇṭakitaśākhābhiḥ prāntataḥ pariśrayaṇam iti yāvat | pathigrahaṇaṃ saṃbādhasthānopalakṣaṇārtham | saṃcārapathagrahaṇopadhyantaram āha |

	pathi grāmavivītānte na doṣo hy alpakālakam | iti |

dīrghakālacāre tu daṇḍam arhatīti vyatirekād gamyate, pālakasya tatra doṣasaṃbhavāt | tathā ca doṣa ity anuvṛttau gautamaḥ: "pathi kṣetre 'nāvṛte pālakṣetrikayoḥ" iti | dīrghakālaṃ paśutaḥ sasyapīḍana iti śeṣaḥ | kṣetrikaḥ kṣetrakārī, tasya vṛtim akurvato rājabhāgavināśanibandhano doṣaḥ, tataś ca so 'pi doṣānusāreṇa daṇḍya ity abhiprāyaḥ | sapālapaśusvāminas tu doṣas tadabhāve pālaksyaiva vijñeyo bhṛtyāparādhanibandhanatvāt svāmyaparādhasya | evaṃ ca yatra pālasya doṣo na vidyate tatra sapālapaśusvāmino 'pi doṣābhāvād vinaṣṭadhānyādimūlyaṃ kṣetrikāya svāmina ca deyam iti mantavyam | vipālapaśusvāmināpi na deyam, paśor vyatikrame 'pi sapālasyeva tasyāpy aparihāryatayā vyatikramābhāvāt | ata evādaṇḍyatvam api pālavat tasyāsmin viṣaye veditavyam | ata evāsya kṣetrikeṇāpi śado na dāpyaḥ | doṣasmaraṇāc ca, tathā ca uśanāḥ |

	gobhir vināśitaṃ dānyaṃ yo naraḥ pratiyācate |

	pitaras tasya nāśnanti nāśnanti tridivaukasaḥ || iti |

evaṃ ca yad uktaṃ manunā,

	sarvatra tu śado deyaḥ kṣetrikāyeti dhāraṇā |

iti, tat nidoṣaviṣayād anyatreti mantavyam | sarvatragrahaṇaṃ tu vipāle 

pi paśau kṣetrikasya śadalābho yathā syād ity evamartham | śadaḥ kṣetrapālam iti dhāraṇā eṣa niścaya ity arthaḥ | daṇḍas tu nirdoṣaviṣayād anyatreti sa evāha |

	kṣetreṣv anyeṣu tu paśuḥ sapādaṃ paṇam arhati | iti |

paśur arhati paśoḥ svāmī pālo vārhatīty arthaḥ | paśumukhena tatsvāminaḥ pālakasya vābhidhānaṃ paśubahutve pratipaśu sapādapaṇavidhānārtham | tena grāmādisamīpavṛttikṣetrādāv api vṛtiḥ kāryaiva | vṛtau śvādibhiḥ kṛtaṃ chidraṃ kaṇṭkādibhiḥ punar niśchidraṃ kuryād ity āha manuḥ |

	chidraṃ ca pūrayet sarvaṃ śvasūkaramukhānugam | iti |

evaṃ paśunivāraṇopāye kṛte 'pi tam atikramya sasyanāśe sa evāha |

	pathi kṣetre parivṛte grāmāntīye 'tha vā punaḥ |

	sapālaḥ śatadaṇḍārho vipālaṃ vārayet paśum ||

grāmāntīye grāmārāmādisamīpavartikṣetre | parivṛta iti viśeṣaṇam ihānvīyate | evaṃ cāyam arthaḥ: vṛtim atikramya grāsād adhikasasyaghātī sapālaḥ paśuḥ kārṣāpaṇaśatadāṇḍārhaḥ, tatpaśupālakaḥ śatadaṇḍanaṃ daṇḍanīya iti yāvat | vipālaṃ paśuṃ punaḥ kṣetriko laguḍādinā nivārayed iti | kṣetrikāyātra sapālasya paśoḥ svāminā vinaṣṭadhānyaṃ deyam, asminn arthe mūlaṃ vakṣyāmaḥ | vṛtim utkrāmataḥ paśor yathāśakty anivāraṇa evāyaṃ daṇḍaḥ | tatra nāradaḥ |

	utkramya tu vṛtiṃ yaḥ syāt sasyaghāto gavādibhiḥ |

	pālaḥ śāsyo bhavet tatra na cec chaktyā nivārayet ||

vṛtirāhityenāparihāryasasyaghātaviṣaye 'py āha sa eva |

	grāmopānte ca yat kṣetraṃ vivītānte mahāpathe |

	anāvṛtaṃ cet tannāśe na pālasya vyatikramaḥ ||

mahāpatha iti vadann aparihāryamārgagāmino vyatikramābhāvaṃ darśayati | atrārthād daṇḍābhāvo 'py uktaḥ | mānave tu sākṣād evoktaḥ |

	tatrāparivṛtaṃ dhānyaṃ vihiṃsyuḥ paśavo yadi |

	na tatra praṇayed daṇḍaṃ nṛpatiḥ paśurakṣiṇām ||

nivāraṇe 'nicchūnām iti śeṣaḥ | yad āha yājñavalkyaḥ |

	pathi gṛāme vivītānte kṣetre doṣo na vidyate |

	akāmataḥ kāmacāre coravad daṇḍam arhati ||

antaśabdo 'tra samīve vartate, sa ca pathyādiṣi pratyekam abhisaṃbadhyate | atra daṇḍavyavasthām āha gautamaḥ: "paśupīḍane svāmidoṣaḥ pālasaṃyukta tu tasmin" iti | paśupīḍane paśuvaśāt sasyapīḍana iti yāvat | vipālapaśupīḍane svāmina eva doṣaḥ, pālasaṃyukte tu pāle 'pīty arthaḥ | tatra svāmina eva doṣe tasya śadadaṇḍau, dvayor doṣe tu svāminaḥ śadaḥ pālasya daṇḍa eva, na punaḥ śadopīti mantavyam | yat tu nāradenoktam,

	yā naṣṭā pāladoṣeṇa gauḥ kṣetraṃ tu vināśayet |

	na tatra svāmino doṣaḥ pālas taṃ daṇḍam arhati ||

iti, tatra svāmino daṇḍaprāpakadoṣābhāva ukto na punaḥ śadadānaprāpakadoṣābhāvo 'pīty avirodhaḥ | naṣṭā aviditasthānā | yat tu bṛhaspatinoktam,

	sasyān nivārayed gās tu vīrṇadoṣo dvayor bhavet |

	svāmī śadadamaṃ dāpyaḥ pālas tāḍanam arhati ||

iti, śadaś ca damaś ceti śadadamam ity asya vigrahaḥ | yac ca yājñavalkyenoktam,

	gopyas tāḍyas tu gomī tu pūrvoktaṃ daṇḍam arhati |

iti, gopaḥ paśupālaḥ, gomī paśusvāmī | tad idaṃ dvayam api samulasasyanāśaviṣayaṃ, tatra punaḥ prarohābhāvenāparādhādhikyāt, svāmino 'pi daṇḍārhatāc ca | ata eva nāradaḥ |

	samūlasasyanāśe tu tatsvāmī prāpnuyāc chadam |

	vadhena gopo mucyeta daṇḍaṃ svāmini pātayet ||

tatsvāmī sasyasvāmī | śado 'tra atyantavināśānusāreṇa śadakalpakaiḥ kalpitaḥ | śadakalpakāś ca bādhitakṣetrasya samantato yāni kṣetrāṇi tatkāriṇo vijñeyāḥ,

	gobhis tu bhakṣitaṃ sasyaṃ yo naraḥ pratiyācate |

	sāmantānumataṃ deyaṃ dhānyaṃ vā tatra vāpitam ||

iti tenaivoktatvāt | vadho 'tra kaśādinā tāḍanam | daṇḍo 'tra sa eva veditavyo yo yājñavalkyena pūrvam uktaḥ | kaḥ punar asau | ucyate |

	māṣān aṣṭau tu mahiṣī sasyaghātasya kāriṇī |

	daṇḍanīyā tadardhaṃ tu gaus tadardham ajāvikam ||

	bhakṣayitvopaviṣṭhānāṃ yathokād dviguṇo damaḥ |

	samam eṣāṃ vivītasthe kharoṣṭraṃ mahiṣīsamam || iti |

ayam arthaḥ: parasasyaghātakāriṇyā bāletaramahiṣyāḥ svāmī pratimahiṣy aṣṭau māṣān daṇḍanīyaḥ | uktaviśeṣaṇadvayayuktagosvāmī caturo māṣān | tathāvidhacchāgameṣasvāmī ca dvau dvau māṣau | eṣām eva paśūnāṃ sasyabhakṣaṇād ārabhya yāvacchayanam anivāritānāṃ svāmī tathoktadaṇḍād dviguṇaṃ pūrvavad daṇḍanīyaḥ | vivītasthatṛṇādyupaghāte 'pi pūrvoktapaśusvāmī sasyakṣetropaghātavad daṇḍanīyaḥ | kharoṣṭtrasvāmī mahiṣīsvāmivad daṇḍanīya iti | vācakapadena mahiṣīsvāmītyādinā daṇḍe vaktavye mahiṣītyādyavācakapadena daṇḍoktiḥ pratipaśv evaṃ daṇḍanīyaṃ ity abhidhānārtheti mantavyam | atrāparādhānusāreṇa daṇḍanārthaṃ tāmrikamāṣo grāhyaḥ, na punaḥ sovarṇo rājato vā | tāmrikaś ca māṣaḥ kārṣāpaṇasya ṣoḍaśo bhāgo bhavati | yais tv anurūpadaṇḍanārtham,

	māṣo viṃśatitamo bhāgaḥ paṇasya parikīrtitaḥ |

iti nāradenoktamāṣaḥ svīkṛtaḥ, teṣām,

	saṃkhyā raśmirajomūlā manunā samudāhṛtā |

	kārṣāpaṇonā sā divye niyojyā vinaye tathā ||

iti bārhaspatyavacanavirodho durvāraḥ, manunodāhṛtamāṣāsvīkārāt | tāmrikamāṣasya tu manunoktasya svīkāre na kenāpi virodha ity alaṃ parapakṣayutkāyuktacintayā | yat tu manunoktam "sapādapaṇam arhati " iti, tat svāmimatipūrvapaśuvyatikramaviṣayam | yājñavalkyavacanaṃ tv abuddhipūrvaviṣayam iti na tayor virodhaḥ | yat tu viṣṇunoktam "mahiṣī cet sasyaghātaṃ kuryāt pālas tv aṣṭau māṣān daṇḍyaḥ apālāyāṃ svāmī" iti, tad asamūlasasyanāśaviṣayam, anyataradaṇḍasyālpāparādha eva yuktatvāt | yat tu śaṅkhalikhitābhyām uktam "mahiṣī daśa" iti, tan nāradoktamāṣābhiprāyam, tathātve phalatas tāmrikāṣṭamāṣātmaka eva daṇḍo bhaviṣyati, tena na "māṣān aṣṭau" iti yājñavalkyavacanena virodhaḥ, na ca "saṃkhyā raśmi" ityādibārhaspatyavacanena | tac ca tābhyām evoktam "kharoṣṭraṃ ṣoḍaśa ajāvikaṃ caturaḥ" iti, tat bhakṣayitvopaviṣṭakharādiviṣayam | yat tu kātyāyanenoktam,

	dāpayet paṇapādaṃ gāṃ dvau pādau māhaṣīṃ tathā |

iti, yac ca nāradena,

	gāvaḥ pādaṃ pradaṇḍyās tu mahiṣyo dviguṇaṃ tataḥ |

iti, tat tāmrikamāṣasvīkārapakṣe phalataḥ samānatvād aviruddham eva | nāradoktamāṣasvīkārapakṣe tu paraṃ virodhaḥ | ata eva cāsau pakṣo nāsmākam iti sarvam aviruddham | yat tu smṛtyantaram,

	paṇasya pādau dvau gāṃ tad dviguṇāṃ mahaṣīṃ tathā|

	tathājāvikavatsānāṃ pādau daṇḍaḥ prakīrtitaḥ |

iti, tat bhakṣayitvopaviṣṭaviṣayam, vacobhaṅgyā tadviṣayadaṇḍasyaivābhidhānāt | yat punar nāradenoktam,

	māṣaṃ gāṃ dāpayed daṇḍaṃ dvau māṣau mahiṣīṃ tathā |

	tathājāvikavatsānāṃ daṇḍaḥ syād ardhamāṣakaḥ || 

iti, atra rājatasya māṣasya māṣaśabdenābhidhānaṃ bhakṣayitvopaviṣṭavatsaviṣayaṃ mantavyam |

	vasatāṃ dviguṇaḥ proktaḥ savatsānāṃ caturguṇaḥ |

iti smṛteḥ samānārthatvam evāsya vacanasya bhaviṣyati | dakṣiṇāpathe ṣodaśa tāmrikamāṣāṇām ekasya rājatamāṣasya tulyamūlatvāt | atha vātrāpi tāmrikamāṣasyaivābhidhānam astu, tathāpi muhūrtamātrabhakṣaṇaviṣayatvād avirodhaḥ | tathā ca "daṇḍaṃ prāpnuyāt" ity anuvṛttāv āhatuḥ śaṅkhalikhitau "rātrau carantī gauḥ pañca māṣān divā trīn muhūrte māṣaṃ grāse tv adaṇḍaḥ" iti | etad apratyakṣacārakaviṣayam,

	pratyakṣacārakāṇāṃ tu coradaṇḍaḥ smṛto budhaiḥ |

iti nāradasmaraṇāt | grāse tv adṇḍa ity asyāyam arthaḥ: mahiṣyādibhiḥ parasasyādiṣu kavalamātrabhakṣaṇe kathaṃcit kṛte pālasya svāmino vā svalpo 'pi daṇḍo nāstīti | āturapaśuviṣaye tu bahusasyanāśe 'py evam evādaṇḍa iti doṣābhāvābhidhānamukhenāha nāradaḥ |

	rājagrahagṛhīto vā vajrāśanihato 'pi vā |

	atha sarpeṇa vā daṣṭo vṛkṣād vā patito bhuvi ||

	vyāghrād abhihato vāpi vyādhibhir vāpy upadrutaḥ |

	na tatra doṣaḥ pālasya na ca doṣo 'sti gominām || iti |

āturāṇām anivāryatvād iti śeṣaḥ | nivāryāṇām api keṣāṃcit paśūnāṃ vyatikrame daṇḍo nāstīty āha sa eva |

	gauḥ prasūtā daśāhāntaṃ mahokṣo vājikuñjarāḥ |

	nivāryās tu prayatnena teṣāṃ svāmī na daṇḍabhāk ||

daśdinaparyantaṃ prasūtāyāḥ niroddhum aśakyāyāḥ tatsvāmī na daṇḍabhāk | mahokṣasy sarvāsāṃ garbhādhānārthaṃ sarvadā bandhanāyogāt tatsvāmī na daṇḍabhāk | vājikuñjarāṇāṃ svāmino 'daṇḍabhāktve hetur uṣanasā darśitaḥ |

	adaṇḍyā hastino hy aśvā prajāpālahitāḥ smṛtāḥ | iti |

evaṃ ca rājakīyānām uktavadbhāvād adaṇḍyatvam eva | svāmigrahaṇaṃ pālasyāpy upalakṣaṇārtham | yad āha manuḥ |

	anirdaśāhām gāṃ sūtāṃ vṛṣān devapaśūṃs tathā |

	apālān vā sapālān vā na daṇḍyān manur abravīt ||

vṛṣāḥ mahokṣāḥ, atha vā vṛṣotsargavidhānena utsṛṣṭāḥ,

	adaṇḍyāḥ kāṇakūṭāś ca vṛṣaś ca kṛtalakṣaṇaḥ |

ity uśanasoktatvāt | kāṇaḥ ekākṣaḥ | kūṭaḥ ekaśṛṅgaḥ | kṛtalakṣaṇaḥ pratapāyasena kṛtalāñchanaḥ, asya asvāmikatvāt svāmidaṇḍābhāve 'pi sasyarakṣaṇārthaṃ kadācit kṛtalakṣaṇānāṃ pāle kṛte na tasya daṇḍabhāgitvam, teṣāṃ durnivāratvād iti vaktuṃ "vṛṣaś ca kṛtalakṣaṇaḥ" ity uktam | evam eva vaktuṃ mānave "devapaśūṃs tathā" ity uktam | devapaśavo hi devatāpratimādīnāṃ kṣīrasnānādyarthaṃ taduddeśena dattāḥ, na ca tatra vastutaḥ svasvāmibhāvo 'stīti kṛtalakṣaṇavṛṣavat pāladaṇḍāpavādārtham eva devapaśugrahaṇam | prasūtagovad ubhayadaṇḍābhāva eva uśanasā goviśeṣe darśitaḥ |

	adaṇḍyāgantukī gauś ca prasūtā hy abhicāriṇī |

āgantukī anabhyastasthānā | abhicāriṇī pracuratāḍanāt pracyutā punaḥ svayūdhābhigāminī | evaṃ kālaviśeṣe tenaiva gomātraviṣaye daṇḍābhāvo darśitaḥ |

	adaṇḍyāś cotsave gāvaḥ śrāddhakāle tathaiva ca | iti |

atra vyāsaḥ |

	ākramya yad dvijair bhuktaṃ parikṣīṇaiś ca bāndhavaiḥ |

	gobhiś ca naraśārdūla vājimedhād viśiṣyate ||

atra manuḥ |

	etad vidhānam ātiṣṭhed dhārmikaḥ pṛthivīpatiḥ |

	svāmināṃ ca paśūnāṃ ca pālānāṃ ca vyatikrame ||

**iti smṛticandrikāyāṃ paśvādivyatikramaviṣayāṇi**

**atha pratipannāsvāmivikrayaviṣayāṇi**

evaṃ vetanānapākarmākhyapadaśeṣabhūtaṃ svāmipālavivādākhyaṃ padam, tatprasaktāni ca paśvādivyatikramaviṣayāṇy uktvā idānīm uddeśakramaprāptāsvāmivikrayākhyasya padasya vidhir ucyate |

tatra nāradaḥ |

	dravyam asvāmivikrītaṃ prāptuḥ svāmī tad āpnuyāt | iti|

asvāminā vikrītaṃ svakīyaṃ dravyaṃ yasya pārśve dṛṣṭaṃ tasya sakāśāt svāmī tat gṛhṇīyād ity arthaḥ | etat svāmyananumatyā vikrītadravyaviṣayam,

	vkrīṇīte parasya svaṃ yo 'svāmī svāmyasaṃmataḥ |

iti manunā viśeṣitatvāt | parasya svam ity asyārtho bṛhaspatinā prapañcitaḥ |

	nikṣepānvāhitanyāsshṛtayācitabandhakam |

	upāṃśu yena vikrītam asvāmī so 'bhidhīyate ||

hṛtaṃ apahṛtam | itarāṇi pūrvārdhavartīni padāni bahudhā vyākhyātāni | upāṃśu aprakāśam | prapañco 'yaṃ paradravyatayā prasiddhānāṃ pradarśanārthaḥ | prāyikābhiprāyeṇopāṃśugrahaṇam | tena praṇaṣṭādhigatādikam api paradravyaṃ yen vikrītam, prakāśam api yena nikṣepādikaṃ vikrītam, so 'py asvāmī | asvāmivikrayanirūpaṇasya kiṃ prayojanam ity apekṣite nāradaḥ |

	asvāminā kṛto yas tu krayo vikraya eva ca |

	akṛtaḥ sa tu vijñeyo vyavahāreṣu nityaśaḥ ||

kātyāyano 'pi |

	asvāmivikrayaṃ dānam ādhiṃ ca vinivartayet | iti |

evaṃ ca vikrayāditaḥ prāg evāsvāmihaste dṛṣṭaṃ naṣṭam apahṛtaṃ vā svakīyadravyam asvāminaḥ sakāśāt svāmī gṛhṇīyād iti daṇḍāpūpanyāyasiddhaṃ boddhavyam iti | yat tu yājñavalkyenoktam,

	hṛtaṃ praṇāṣṭaṃ yo dravyaṃ parahastād avāpnuyāt |

	anivedya nṛpe daṇḍyāḥ sa tu ṣaṇṇavatiṃ paṇān || iti |

atra na parahastād avāptiḥ daṇḍyatve hetuḥ nyāyyatvāt tasyāḥ, kiṃ tv anivedanam, tasya taskarapracchadanaphalakatvenānyāyyatvāt | yadā punaḥ parahastād avāptum asamarthaḥ svāmī tadā tv āha sa eva |

	naṣṭāpahṛtam āsādya hartāraṃ grāhayan naram |

	deśakālātipattau vā gṛhītvā svayam arpayet ||

ayam arthaḥ: vinaṣṭam apahṛtaṃ vā svakīyaṃ dravyam āsādya adhigantur apahartur vā haste dṛṣṭvā adhigantāram apahartāraṃ vā grāhayed rājapuruṣādibhiḥ sāmādyupāyaiḥ | deśakālātipattau puruṣādyānayanārthaṃ deśāntaragamane kālakṣepe ca kriyamāṇe palāyanasaṅkāryāṃ svayam eva vā gṛhītvā rājapuruṣebhyo rājñe vā samarpayed iti | tato rājapuruṣādibhiḥ sāmādyupāyaiḥ svāmine tad dhanaṃ dāpayitvā daṇḍayitvā cotsraṣṭavya iti grāhaṇagṛhītvārpaṇavidhyor dṛṣṭārthatvabalād gamyamānam iha boddhavyam | yadā tu vikrayād ūrdhvam eva kretur haste krītaṃ paśyati tadāpy āha sa eva: "svaṃ labhetānyavikrītam" iti | anyavikrītaṃ svāmyanumatim antareṇāsvāminā vikrītam ātmīyadravyaṃ kretuḥ sakāśāt svāmī gṛhṇīyād ity arthaḥ viṣṇur api: "ajñānataḥ prakāśaṃ yaḥ paradravyaṃ krīnīyāt tatra tasyādoṣaḥ, svāmī dravyam avāpnuyāt" iti | ajñānataḥ vikretur asvāmitvājñānataḥ | tatra paradravyakratye | tasya kretuḥ | adoṣaḥ tasya tatkaradoṣo nāstīty arthaḥ | vikretus tadoṣo 'sty eva, tenātra vikretaiva taskaravad daṇḍyaḥ na punaḥ kretāpi | yatra punar vikretur asvāmitvaṃ rahasi hīnamūlyena vā vikrayakaraṇādinā jñātvaiva lobhādinā paradravyaṃ krīṇāti tatra kretur api taskaradoṣo 'stīti so 'pi taskaravad daṇḍyaḥ | tathā ca sa eva: "yady aprakāśaṃ hīnamūlyaṃ vā vikrīṇīyāt tadā kretā ca coravac chasyaḥ" iti | bṛhaspatir api jñānato 'jñānataś ca kraye yathākameṇa stenatā nirdoṣatā ca kretur bhavatīti darśayati |

	yena krītaṃ tu mūlyena prāg rājñe viniveditam |

	na tatra vidyate doṣaḥ stenaḥ syād upavikrayāt ||

mūlyena ahīnamūlyena | prāg rājñe viniveditaṃ krayāt prāg eva prakāsitam ity arthaḥ | upavikrayapadaṃ tu svayam eva vyācaṣṭe |

	antargṛhe bahir grāmān niśāyām asato janāt |

	hīnamūlyaṃ ca yat krītaṃ jñeyo 'sāv upavikrayaḥ ||

asato janāt caṇḍālādijanād ity arthaḥ | asadgrahaṇam asvāmitvajñāpakadāsatvādivikretṛviśeṣaṇānām upalakṣaṇārtham | ata eva nāradaḥ |

	asvāmyanumatād dāsād asataś ca janād rahaḥ |

	hīnamūlyam avelāyāṃ krīṇan taddoṣabhāg bhavet ||

asvāmyanumatāt asvāminaivānumatāt, svāmyanumatiśūnyād iti yāvat | dāsagrahaṇam asvatantropalakṣaṇārtham | taddoṣabhāk taskaradoṣabhāg ity arthaḥ | "kretuḥ steyaṃ rahaḥ krayāt" iti tenaivoktatvāt | evam "kretur doṣo 'prakāśite" iti yājñavalkyavacane 'pi steyadoṣa evokta ity avagantavyam | tathā ca tenaiva,

	hīnād raho hīnamūlye velāhīne ca taskaraḥ |

iti taskaraśabdaṃ prayuñjānena steyadoṣa eva doṣaśabdenokta iti sūcitam | hīnāt kreyadravyāgamopāyahīnād ity arthaḥ ||

**iti smṛticandrikāyāṃ pratipannāsvāmivikrayaviṣayāṇi**

**atha vipratipannāsvāvikrayaviṣayāni**

tatra kātyāyanaḥ |

	abhiyoktā dhanaṃ kuryāt prathamaṃ jñātibhiḥ svakam | iti |

abhiyoktā nāṣṭikaḥ, naṣṭadhanasyaivātrābhiyoktṛtvāt | so 'nyahaste dhanaṃ dṛṣṭaṃ jñātibhiḥ sākṣibhūtaiḥ svakaṃ svakīyaṃ yathā bhavati tathā tāvat sādhayed ity arthaḥ | kathaṃ nāṣṭikena svakīyatvasādhanam ity apekṣite yājñavalkyaḥ |

	āgamenopabhogena naṣṭhaṃ bhāvyam ............ | iti |

āgamas tu,

	labdhaṃ dānakrayaprāptaṃ śauryaṃ vaivāhikaṃ tathā |

	bāndhavād aprajāj jātaṃ ṣaḍvidhas tu dhanāgamaḥ ||

ityādivacanaiḥ bhuktiprakaraṇe nirūpito draṣṭavyaḥ | tena cāgamenopabhogasahitena jñātiprasiddhena naṣṭadhanasya svakīyatvaṃ sādhyam ity arthaḥ | tathā ca kātyāyanaḥ |

	nāṣṭikas tu prakurvīta tad dhanaṃ jñātibhiḥ svakam | iti |

tad dhanaṃ naṣṭadhanam | svakaṃ svakīyam | prakurvīta sādhayed ity arthaḥ | svakīyasya dhanasya svakīyatvāvagatir api dānādyabhāvena sādhanīyety āha sa eva |

	adattatyaktavikrītaṃ kṛtvā svaṃ labhate dhanam | iti |

dattaṃ ca tyaktaṃ ca vikrītaṃ ca dattatyaktavikrītam, tadviparītam adattatyaktavikrītaṃ tathābhūtaṃ bhavatīti pramāṇasiddhaṃ kṛtvā svaṃ svakīyaṃ dhanaṃ nāṣṭiko vikretrādisakāśāl labhata ity arthaḥ | kretāraṃ praty āha bṛhaspatiḥ |

	pūrvasvāmī tu tad dravyaṃ yadāgatya vicāreyet |

	tatra mūlaṃ darśanīyaṃ kretuḥ śuddhis tato bhavet ||

mūlaṃ vikretrā | śuddhiḥ abhiyojyatvanivṛttiḥ | mūladarśanānantaraṃ vyāsaḥ |

	mūle samāhite kretā nābhiyojyaḥ kathaṃcana |

	mūlena saha vādas tu nāṣṭikasya tadā bhavet ||

nāṣṭikasya naṣṭadravyasvāminaḥ | tasmin vāde yadi mayāpy anyasmād vikretuḥ sakāśāt krītam ity abhiyojyo vadati tadā tatrāpy ayam eva mūladarśanādikramo 'nusaraṇīyaḥ | yadi tu naṣṭagrāhakatvenāpahārakatvena vā akiṃcitkaramūlatvena darśito dadāti tadāha bṛhaspatiḥ |

	vikretā darśito yatra hīyate vyavahārataḥ |

	kretre rājñe mūlyadaṇḍau pradadyāt svāmine dhanam ||

kretre mūlyaṃ rājñe daṇḍaṃ svāmine dhanaṃ pradadyād ity arthaḥ | nārado 'pi |

	vikretā svāmine 'rthaṃ svaṃ kretre mūlyaṃ ca tatkṛtam |

	dadyād daṇḍaṃ tathā rājñe vidhir asvāmivikraye ||

yadā tu mūlabhūto vikretā deśāntare sthitaḥ tadā tv āha kātyāyanaḥ |

	mūlānayanakālas tu deyo yojanasaṃkhyayā | iti |

yojansaṃkhyayā deśaviprakarṣāpekṣayety arthaḥ | yadā tu kālavilambenāpi mūladarśanaṃ na śakyaṃ tadāpy āha sa eva: "prakāśaṃ vā krayaṃ kuryāt" iti prākkṛtaṃ krayaṃ sākṣivacanāl lokaviditaṃ kuryād ity arthaḥ | tathā ca sa eva |

	prakāśaṃ ca krayaṃ kuryāt sādhubhir jñā(tṛ)bhiḥ svakaiḥ |

	na tatrānyā kriyā proktā daivikī na ca mānuṣī ||

kraye prakāśite kretā na rājñā daṇḍya ity āha sa eva |

	viśodhite kraye rājñā vaktavyaḥ sa na kiṃcana | iti |

manur api |

	atha mūlam anāhāryaṃ prakāśakrayaśodhitam |

	adaṇḍyo mucyate rājñā nāṣṭiko labhate dhanam ||

prakāśakrayaśodhitaṃ dhanaṃ kretuḥ sakāśān nāṣṭiko labhate, kretā cādaṇḍyo bhūtvā rājakīyād avarodhān mucyata ity arthaḥ | "atha mūlam anāhāryam" ity anena sati saṃbhave mūlānayanapakṣa eva grāhya ity uktam | uktaṃ ca kātyāyanena |

	asamāhāryamūlas tu krayam eva viśodhayet | iti |

asamāhāryamūla eva krayaṃ viśodhayed ity arthaḥ | tatra,

	yadā kriyā(mūla)m upanyasya punar vādī krayaṃ vadet |

	āharen mūlam evāsau na krayeṇa prayojanam ||

vadet prakāśaṃ krayaṃ vaded ity arthaḥ | yadā mūlaṃ na darśayati kreyaprakāśanaṃ vā na karoti tadāpy āha sa eva |

	anupasthāpayan mūlaṃ krayaṃ vāpy aviśodhayan |

	yathābhiyogaṃ dhanine krayaṃ vāpy aviśodhayan ||

nāṣṭiko 'pi yadā naṣṭasya svakīyatvaṃ na sādhayet tadāpy āha sa eva |

	yadi svaṃ naiva kurute jñātibhir nāṣṭiko dhanam |

	prasaṅgavinivṛttyarthaṃ coravad daṇḍam arhati ||

prasaṅgaḥ atiprasaṅgaḥ | yājñavalkyo 'pi |

	āgamenopabhogena naṣṭaṃ bhāvyam ato 'nyathā |

	pañcabandho damas tatra rājñas tenāvibhāvite ||

vivādāspadasya dhanasya pañcabhāgasaṃmito yatra damo badhyate sa pañcabandhaḥ | alpāparādhaviṣayam etat | mahāparādhviṣaye tv āha vyāsaḥ |

	vādī cen mārgitaṃ dravyaṃ sākṣibhir na vibhāvayet |

	dāpyaḥ syād dviguṇaṃ daṇḍaṃ kretā tad dravyam arhati ||

kretuḥ dravyalābhaḥ pañcabandhaviṣaye 'pi bhavati | yadā ca nāṣṭikaḥ svakīyatvam anuvartamānaṃ ca vibhāvayati tatraiva kretuḥ krītadravyalābho nānyatrety anusaṃdheyam | evaṃ ca yan manunoktam,

	vikrayād yo dhanaṃ kiṃcit gṛhṇīyāt kulasaṃnidhau |

	krayeṇa sa viśuddhaṃ hi nyāyato labhate dhanam ||

iti, yac ca marīcinoktam,

	vaṇigvīdhīparigataṃ vijñātaṃ rājapūruṣaiḥ |

	divā gṛhītaṃ yat kretā sa śuddho labhate dhanam ||

iti, tad etanmārgitadravyāvibhāvanāviṣayam | mārgitadravyavibhāvanāsadbhāvaviṣaye 'pi manumarīcivacanabalāt prakāśakṛtakraye kretur dhanalābho 'stv iti cen, na; na hi vacanaśatenāpy asvāmivikrītaṃ kretuḥ saṃbhavatīti pramātuṃ śakyate | kiṃ ca sarvatra prakāśakrayakretuḥ dhanalābhe prāg uktena "atha mūlam anāhāryam" ityādivacanena saha virodho durvāraḥ syāt | tasmāt prakāśakraye 'pi mārgitadravyavibhāvanābhāva eva kretur dhanalābha ity avagantavyam | sambhunā tūktadoṣaparihārāya manumarīcivacanābhyāṃ kretur dhanayogyatāmātram ucyate, na tu vastutas tasyaiva dhanaṃ bhavatīty ucyata ity uktam; tad ayuktam, yogyatāmātrakathanasyopayogābhāvāt | yadā krayasyāpi sākṣibhir vibhāvanābhāvas tadā tv āha bṛhaspatiḥ |

	pramāṇahīnavāde tu puruṣāpekṣayā nṛpaḥ |

	samanyūnādhikatvena svayaṃ kuryād vinirṇayam ||

yasmin vāse nāṣṭikasyānuvartamānasvatvasādhakapramāṇābhāvaḥ, kretuś ca prakāśakrayasādhakapramāṇābhāvas tasmin vāde nāṣṭikakretṛpuruṣayor asādhutvādyapekṣayā vivādāspadaṃ dhanaṃ samanyūnādhikatvena vibhajyaitāvat taveti svayam eva rājā vinirṇayaṃ kuryād ity arthaḥ | <span style="text-decoration:underline;">nanu</span> pramāṇahīnavādo na kutrāpi saṃbhavati, kathaṃcin mānuṣābhāve 'pi divyābhāvasya sarvathā vaktum aśakyatvāt | <span style="text-decoration:underline;">maivam</span>, asvāmivikraye vāde divyābhāvas tāvad avagamyate,

	abhiyoktā dhanaṃ kuryāt prathamaṃ jñātibhiḥ svakam |

	paścād ātmaviśuddhyarthaṃ krayaṃ kretā svabandhubhiḥ ||

ityādivacanānāṃ sākṣiniyāmakānāṃ taditarapramāṇābhāvābhidhānaparatvāt | kiṃ ca,

	prakāśaṃ ca krayaṃ kuryāt sādhubhir jñātibhiḥ svakaiḥ |

	na tatrānyā kriyā proktā daivikī na ca mānuṣī ||

iti sākṣītarapramāṇaniṣedhād divyābhāvaḥ suvyaktaḥ | evaṃ ca yad uktaṃ kātyāyanena,

	alekhye 'sākṣike daivīṃ vyavahāre vinirdiśet |

iti, tad divyaniṣedhasmṛtyabhāvaviṣayam iti mantavyam | etenaitan nirastam, yat śambhunā mūlānayanakrayaprakāśanarūpam ubhayam adhikṛtyoktam: athobhayaṃ kartum asamarthaś cauryaṃ ca na manyate tadā dravyāpekṣayā divyaṃ deyam |

	alekhye 'sākṣike daivīṃ vyavahāre vinirdiśet |

iti kātyāyanenoktatvād iti | sapramāṇakavade 'pi kvacit samam eva dīyamānaṃ bhavatīti vacobhaṅgyā sa eva darśayati |

	vaṇigvīdhīparigataṃ vijñātaṃ rājapūruṣaiḥ |

	avijñātāśrayāt kretā vikretā yatra vā mṛtaḥ ||

	svāmī datvārdhamūlyaṃ tu pragṛhṇīta svakaṃ dhanam || iti |

avijñātāśrayād avijñātasthānakād vikretuḥ sakāśād ity arthaḥ | svoktaprakāreṇa grahaṇam upapādayitum uktaṃ tenaiva |

	ardhaṃ dvayor api hṛtaṃ tatra syād vyavahārataḥ | iti |

dvayoḥ kretṛnāṣṭikayoḥ vyavahārataḥ svakṛtāpacārataḥ svakīyadhanārdhaṃ hṛtaṃ gatam ity arthaḥ | kaḥ punaḥ svakṛtāpacāra ity apekṣite tenaivoktam |

	avijñātakrayo doṣaḥ tathā cāparipālanam |

	etad dvayaṃ samākhyātaṃ dravyahānikaraṃ budhaiḥ||

avijñātasthānakāt krayo 'vijñātakrayaḥ | atha vā paramārthato 'yaṃ svāmīty avijñātāt krayo 'vijñātakrayaḥ | sa eva kretur doṣo 'pacāraḥ | aparipālanam upekṣā, saiva nāṣṭikasyāpacāraḥ | etad dvayam avijñātakrayāparipālanātmakaṃ dvayaṃ kretṛnāṣṭikayor dravyahānikaratvena samākhyātam ity arthaḥ | marīcir api |

	avijñātaniveśatvād yatra mūlaṃ na labhyate |

	hānis tatra samā kalpyā kretṛnāṣṭikayor dvayoḥ ||

avijñātaniveśatvād avijñātasthānatvāt | mūlaṃ vikretā | bārhapatyavacanād abhinnārtham api asamagratayānyārtham iti etad vacanaṃ mā pratibhātv itīha samuccitaḥ ||

**iti smṛticandrikāyāṃ vipratipannāsvāmivikrayaviṣayāṇi**

**atha svāmyanarpitatadīyavastubhoktṛviṣayāṇi**

atha prasaṅgāt svāmyanarpitatadīyavastubhoktṛviṣayāṇi kānicin nāradīyāni vacanāni likhyante |

	uddiṣṭam eva bhoktavyaṃ strī paśur vasudhāpi vā |

	anarpitaṃ tu yo bhuṅkte bhuktabhogaṃ pradāpayet ||

	anirdiṣṭaṃ tu yad dravyaṃ vāsaḥ kṣetraṃ gavādikam |

	svabalenaiva bhuñjānaś coravad daṇḍam arhati ||

	anaḍvāhaṃ tathā dhenuṃ nāvaṃ dāsaṃ tathaiva ca |

	anidiṣṭaṃ tu bhuñjāno dadyāt paṇacatuṣṭayam ||

	dāsī naukā tathā dhuryo bandhakaṃ nopabhujyate |

	upabhoktā tu tad dravyaṃ paṇyenaiva viśodhayet ||

	divase dvipaṇaṃ dāsīṃ dhenum aṣṭapaṇaṃ tathā |

	trayodaśam anaḍvāham aśvaṃ bhūmiṃ ca ṣoḍaśa ||

	naukām aśvaṃ ca dhenuṃ ca lāṅgalaṃ kārṣikasya ca |

	balātkāreṇa yo bhuṅkte dāpyaś cāṣṭaguṇaṃ dine ||

	ulūkhale paṇārdhaṃ tu musalasya paṇadvayam |

	śūrpasya ca paṇārdhaṃ tu jaiminir munir abravīt ||

**iti smṛticandrikāyāṃ svāmyanarpitatadīyavastubhoktṛviṣayāṇi**

**samāptaś cāsvāmivikrayākhyasya padasya vidhivitānaḥ**

**atha vkrīyāsampradānākhyasya padasya vidhir ucyate**

tatra nāradaḥ |

	vikrīya paṇyaṃ mūlyena kretur yo na prayacchati |

	sthāvaraṃ sakṣayaṃ dāpyo jaṅgamaṃ sakriyāphalam ||

yo gṛhītatanmūlyo vikretā paṇyaṃ jātānuśayaḥ kretre prārthayamānāya nārpayati, tac ca paṇyaṃ yadi sthāvarātmakaṃ tadā kṣayeṇa sahitam asau dāpyaḥ | yadi tu jaṅgamātmakaṃ tadā kriyāphalena sahitam ity arthaḥ | kṣayaśabdena gatabhoga uktaḥ, kretṛsaṃbandhitvena pralīnatvāt | kriyāphalaṃ tu dhenvādeḥ paṇyasya kṣīrādikam, taddohanādikriyāphalatvāt | krayakālāpekṣayā dāpanakāle 'rghavṛddhāv etad draṣṭavyam, arghahrāse tv anyathābhidhānāt | tathā ca sa eva |

	arghaś ced apīheta sodayaṃ paṇyam āvahet | iti |

atra krayakālagṛhītena mūlyena yāvat paṇyam arpaṇakāle 'rghahrāsavaśāt sābyadhikaṃ labhyate tat sodayam, tad āvahet kretāraṃ prāpayet, kretre dadyād iti yāvat | krayakāle 'rpaṇakāle vārghasāmye tv āha yājñavalkyaḥ |

	gṛhītamūlyaṃ yaḥ paṇyaṃ kretur naiva prayacchati |

	sodayaṃ tasya dāpyo 'sau .................. || iti |

arghasya hrāsavṛddhigrahaṇābhāvāt tatsāmyaviṣayam idaṃ vacanam iti gamyate | "sodayam" ityāder ayam arthaḥ | adīyamānapaṇyasya yāvatī vṛddhiḥ,

	nikṣepam vṛddhiśeṣaṃ ca krayavikrayam eva ca |

	yācyamānam adattaṃ ced vardhate pañcakaṃ śatam ||

ity akṛtavṛddhiprakaraṇoktaparimāṇataḥ kalpyate, tatsahitaṃ paṇyaṃ dāpya iti | arghasāmye paṇyopacayarūpodayāsaṃbhavād evaṃ vyākhyā kṛtā | tatra nāradaḥ: "sthāyinām eṣa niyamaḥ" iti | deśāntare hṛtvā vikretuṃ ye krīṇanti taditare kretāraḥ sthāyinaḥ, tadviṣayo 'yam "sthāvaraṃ sakṣayaṃ dāpyaḥ" ityādivacanokto niyama ity arthaḥ | kathaṃ tarhy asthāyināṃ niyama ity apekṣite sa evāha: "diglābhaṃ digvicāriṇām" iti | yat paṇyaṃ yasmin digantare vikretuṃ krītaṃ tat paṇyaṃ tasmin digantare vikrīnānasya yo lābhaḥ tena sahitaṃ deyam ity arthaḥ | viṣṇus tu vikretur daṇḍam apy āha: "gṛhītamūlyaṃ yaḥ paṇyaṃ kretur naiva dadyāt tasyāsau sodayaṃ dāpyo rājñā ca paṇaśataṃ daṇḍyaḥ" iti | gṛhītamūlyaṃ vikretrā yasya paṇyasya tad gṛhītammūlyam | tasya tasmai kretra iti yāvat | yas tu gṛhītamūlyasya paṇyasya vikrayānuśayābhāve 'py anarpakaḥ, yaś ca krayānuśayavaśād adattamūlyasya paṇyasyāgrāhakaḥ, tau praty āha kātyāyanaḥ |

	krītvā prāptaṃ na gṛhṇīyād yo na dadyād adūṣitam |

	sa mūlyād daśamaṃ bhāgaṃ datvā svadravyam āpnuyāt ||

	aprāpte 'rthakriyākāle kṛte naiva pradāpayet |

	evaṃ dharmo daśāhāt tu parato 'nuśayo na tu || iti |

adūṣitaṃ jalādineti śeṣaḥ | arthakriyākālo dohyavāhyādipaṇyasya dohanavāhanādikālaḥ | tasminn aprāpte sati agrahaṇe 'dāne vā kṛte 'pi naiva daśamaṃ mūlyabhāgaṃ pradāpayet, kiṃ tu tam adatvaiva svadravyam āpnuyāt | evam ukto dharmaḥ daśāhāt prāg arthakriyākālād ūrdhvaṃ veditavyaḥ | daśāhāt paratas tv anuśayo na kartavyaḥ, anuśayakālasyātītatvād ity abhiprāyaḥ | vāstavasyānuśayakāraṇasyābhāve prāg ukto dharmaḥ | tathā ca kretāram udāhṛtya tenaivoktam |

	krītvānuśayavān paṇyaṃ tyajed dohyādi yo naraḥ |

	aduṣṭam eva kāle tu samūlyād daśamaṃ vahet |

kāle anuśayakāle paramārthataḥ paṇyam aduṣṭam eva duṣṭavṛddhyā tyajet na gṛhṇīyād ity arthaḥ | gṛhītapaṇyatyāgaprakāro 'pi asmin viṣaye tenaiva darśitaḥ |

	krītvā gacchann anuśayaṃ krayī hastam upāgate |

	ṣaḍbhāgaṃ tatra mūlyasya datvā krītaṃ tyajed budhaḥ ||

anuśayakālād ūrdhvam anuśaye saty etad vacanam ity aparādityamatiḥ | sā tv ayuktā, "parato 'nuśayo na tu" ity uktatvāt, anavasthāprasaṅgāc ca | manunāpy anavasthāparihārārtham uktam |

	krītvā vikrīya vā kiṃcid yasyehānuśayo bhavet |

	so 'ntardaśāhāt tad dravyaṃ dadyāc caivādadīta ca ||

	pareṇa tu daśāhasya na dadyān nāpi dāpayet |

	ādadāno dadac caiva rājñā daṇḍyaḥ śatāni ṣaṭ || iti |

vāstavānuśayakāraṇasadbhāvaviṣayam etad dānādānam, mūlyadaśamāṃśadānānukteḥ | krayavikrayād anyatrāpy anuśaye karyavikrayānuśayoktam ūhyam ity āha sa eva |

	yasmin yasmin kṛte kārye yasyehānuśayo bhavet |

	tam anena vidhānena dharmye pathi niveśayet ||

vikrīyāsaṃprayacchato yad vikrītaṃ paṇyaṃ svapārśva eva sthitaṃ tasya daivādivaśān nāśe tat tulyaṃ paṇyaṃ kretre vikretrā deyam iti vacobhaṅgyā nārada āha |

	upahanyeta vā paṇyaṃ dahyetāpahriyeta vā |

	vikretur eva so 'nartho vikrīyāsaṃprayacchataḥ ||

yājñavalkyo 'pi |

	rājadaivopaghātena paṇyadoṣa upāgate |

	hānir vikretur evāsau yācitasyāprayacchataḥ ||

yācitasyeti vacanād ayācitasya vikretur aprayacchato na hānir iti darśayati | evaṃ ca "sthāvaraṃ sakṣayaṃ dāpyaḥ" ityādikam api yācitaviṣayam iti mantavyam | paṇyād abhyadhikadāpanasya tatraivocitatvāt | tena kālāntare 'pi paṇyamātram evāyācitaviṣaye deyam | yathā paṇyadoṣa upāgate yācitasyāprayacchato vikretur eva hāniḥ, tathā dīyamānaṃ paṇyam agṛhṇataḥ kretur eva hānir ity āha nāradaḥ |

	dīyamānaṃ na gṛhṇāti krītaṃ paṇyaṃ ca yaḥ krayī |

	sa evāsya bhaved doṣo vikretur yo 'prayacchataḥ ||

aprayacchato vikretur yo doṣaḥ sa evāsya bhaved ity anvayaḥ | kretur doṣābhidhānasya phalaṃ paṇyamūlyaṃ kretre vikretā na pratyarpaṇīyam iti | dīyamānam iti vadan adīyamānam agṛhṇato na mūlyahānir iti darśayati | yatra vikretrā na yācitam, na ca krayī dīyamānāgrāhakaḥ upāgataś ca paṇyadoṣaḥ, tatra dvayoḥ samā hāniḥ kalpyā, krayānantaram arpaṇagrahaṇaśaithilyena dvayor apy aparādhasāmyāt | yatra punar jātānuśayaḥ kretā vikretra dīyamānaṃ na gṛhṇāti tatrāpy āha sa eva |

	dīyamānaṃ na gṛhṇāti krītvā paṇyaṃ ca yaḥ krayī |

	vikrīṇānas tad anyatra vikretā nāparādhnuyāt ||

krayī jātānuśaya iti śeṣaḥ | yājñavalkyo 'pi |

	vikrītam api vikreyaṃ pūrvakretary agṛhṇati | iti |

agṛhṇati anuśayeneti śeṣaḥ | gṛhṇati tu na vikreyam ity arthād eva siddham | yo vikrīṇāti, yaś ca sadoṣaṃ paṇyaṃ pracchāditadoṣaṃ vikrīṇīte tayoḥ samāno daṇḍa ity āha sa eva |

	anyahaste ca vikrītaṃ dṛṣṭaṃ vā duṣṭavad yadi |

	vikrīṇīte damas tatra mūlyāt tu dviguṇaṃ bhavet ||

nāradas tv asyārthaṃ ślokadvayena vivicya vadan viśeṣam apy āha |

	nirdoṣaṃ darśayitvā tu sadoṣaṃ yaḥ prayacchati |

	mūlyaṃ taddviguṇaṃ dāpyo vinayaṃ tāvad eva tu ||

	tathānyahaste vikrīya yo 'nyasmai tat prayacchati |

	so 'pi taddviguṇaṃ dāpyo vinayaṃ tāvad eva tu || iti |

buddhipūrvakaviṣayam etat, daṇḍadāpyadravyayor atmahattvāt | ata eva bṛhaspatinā sadoṣam udāhṛtyoktam |

	jñātvā sadoṣaṃ yaḥ paṇyaṃ vikrīṇīte vicakṣaṇaḥ |

	tad eva dviguṇaṃ dāpyaḥ tatsamaṃ vinayaṃ tathā ||

abuddhipūrvake tu krayaparāvartanam eva | anyatrāpi kvacit parāvartyam ity āha sa eva |

	mattonmattena vikrītaṃ hīnamūlyaṃ bhayena vā |

	asvatantreṇa mūḍhena tyājyaṃ tasya punar bhavet ||

atra nāradaḥ |

	dattamūlyasya paṇyasya vidhir eṣa prakīrtitaḥ |

	adatte 'nyatra samayān na vikretur atikramaḥ ||

uttarārdhasyāyam arthaḥ |

	adattamūlye paṇye ca vāṅmātreṇa kraye kṛte |

	na parāvartitavyam .................... ||

ityevamādisamayābhāve sati pravṛttau vā nivṛttau vā na kaścid doṣa iti | yatra punaḥ vāṅmātrakrayaparihārārthaṃ vikretṛhaste kretrā kiṃcid dattaṃ tatra vikretṛdoṣavaśena krayāsiddhau kretṛdattadravyaṃ tasmai dviguṇaṃ dadyāt | tathā ca yājñavalkyaḥ |

	satyaṃkārakṛtaṃ dravyaṃ dviguṇaṃ pratidāpayet | iti |

krayaṃ satyaṃ kartuṃ yat vikretṛhaste kṛtaṃ tat satyaṃkārakṛtam | kretṛdoṣavaśena krayāsiddhau tv āha vyāsaḥ |

	satyaṃkāraṃ ca yo datvā yathākālaṃ na dṛśyate |

	paṇyaṃ bhaven nisṛṣṭaṃ tat dīyamānam agṛhṇataḥ ||

nisṛṣṭaṃ bhaved utsṛṣṭaṃ bhaved ity arthaḥ | atra paṇasyotsargaḥ satyaṃkāradravyotsargānto 'bhimataḥ, anyathā vāṅmātrakrayakartṛtaulye vikretuḥ satyaṃkāragrāhakatā na syāt | atrāpi vikrītam api vikreyam ity uktam anusaṃdheyam ||

**iti smṛticandrikāyāṃ vikrīyāsaṃpradānākhyasya padasya vidhivitānam**

**atha krītvānuśayākhyasya padasya vidhir ucyate**

tatra nāradaḥ |

	kretā paṇyaṃ parīkṣeta prāk svayaṃ guṇadoṣataḥ | iti |

krītvānuśayo mā bhūd iti svayaṃ kretā prāg eva krayāt paṇyaṃ guṇāḍhyaṃ duṣṭaṃ vety avadhāraṇārthaṃ parīkṣetety arthaḥ | bṛhaspatir api |

	parīkṣeta svayaṃ paṇyam anyeṣāṃ ca pradarśayet | iti |

anyeṣāṃ paṇyaguṇadoṣavidām iti śeṣaḥ | evaṃ ca tatkṣaṇa eva parīkṣaṇaṃ carmādipaṇyaviṣayam | yad āha vyāsaḥ |

	carmakāṣṭheṣṭakāsūtradhānyāsavarasasya tu |

	vasukupyahiraṇyānāṃ sadya eva parīkṣaṇam ||

vasuśabdo yady apy arthamātravācī, tathāpy atra gobalīvardanyāyāc carmādivyatiriktārthaparaḥ | kupyaṃ tu hemarūpyavyatiriktatrapusīsādikaṃ vijñeyam | tathā ca hemarūpye prastutya amarasiṃhenoktam: "tābhyāṃ yad anyat tat kupyam" iti | evaṃ carmādikam atyantāsthayā parīkṣyam | parīkṣya krītasya doṣadarśane 'pi tyāgāyogāt | tathā ca bṛhaspatiḥ |

	parīkṣitaṃ bahumataṃ gṛhītvā na punas tyajet | iti |

bahumataṃ krītam iti śeṣaḥ | tathā ca nāradaḥ |

	parīkṣyābhimataṃ krītaṃ vikretur na bhavet punaḥ | iti |

doṣadarśane 'pīti śeṣaḥ | asyāpavādam āha sa eva |

	tryahād dohyaṃ parīkṣeta pañcāhād vāhyam eva tu |

	muktāvajrapravālānāṃ saptāhaṃ syāt parīkṣaṇam ||

	dvipadām ardhamāsaṃ tu puṃsāṃ tadviguṇaṃ striyāḥ |

	daśāhaṃ sarvabījānām ekāhaṃ lohavāsasām ||

	ato 'rvāk paṇyadoṣas tu yadi saṃjāyate kvacit |

	vikretuḥ pratideyaṃ tat kretā mūlyam avāpnuyāt || iti |

tryahāt krayadinam ārabheti śeṣaḥ | evaṃ pañcāhādāv api śeṣo draṣṭavyaḥ | atra vikretuḥ pratideyam ityādividhidarśanāt tryahād dohyam ityādiparīkṣaṇaṃ krītadohyādidravyaviṣayam iti gamyate | dvipadāṃ puṃsāṃ dāsānām ity arthaḥ | taddviguṇaṃ māsam iti yāvat | striyāḥ dāsījanasyety arthaḥ | ato 'rvāk tryahāder abhyantara ity arthaḥ | saṃjāyata ity anena jñānataḥ siddhir uktā na vastuni niṣpattiḥ | parīkṣāyā jñānataḥ siddhihetutvād ity uktam | jñānataḥ siddhyasiddhī ca kātyāyanena spaṣṭīkṛte |

	avijñātaṃ tu yat krītaṃ duṣṭaṃ paścād vibhāvitam |

	krītaṃ tat svāmine deyaṃ kāle ced anyathā na tu ||

avijñātaṃ parīkṣāśaithiyāt tattvato 'parijñātam | kāle yasya dravyasya yāvān parīkṣākāla uktas tasminn ity arthaḥ | anyathā tatkālātyaye duṣṭatvena vibhāvitam api krītaṃ na tat svāmine deyam, duṣṭagrahaṇasyānuśayahetumatparatvāt | nāradas tu krayānuśayānutpattyarthaṃ karyāt prāk jñātavyam āha |

	kṣayaṃ vṛddhiṃ ca jānīyāt paṇyānām āgamaṃ tathā | iti |

aśvādipaṇyānām ata ūrdhvam apacayo vṛddhir vā bhaviṣyatīti deśakālādivaśāj jānīyāt | kulīnatvādijñānārtham utpādakaṃ janmabhūmyādikaṃ ca jānīyād ity arthaḥ | yas tu na jānāti taṃ praty āha yājñavalkyaḥ |

	kṣayaṃ vṛddhiṃ ca vaṇijā paṇyānām avijānatā |

	krītvā nānuśayaḥ kāryaḥ kurvan ṣaḍbhāgadaṇḍabhāk ||

anuśayaḥ paścāttāpaḥ | sa cāpacayādikam avijānatā vaṇijā krītvā vṛthā na kāryaḥ daurmatyāpatteḥ,

	krītvā nānuśayaṃ kuryāt vaṇik paṇyavicakṣaṇaḥ |

ityuktaniṣedhātikramāpatteś ca | ata evānuśayaṃ kurvann asau mūlyaṣaḍbhāgadaṇḍabhāk bhavatīty antyapādena daṇḍābhidhānam upapannam | <span style="text-decoration:underline;">nanu</span> vijānatāpy anuśayo na kāryaḥ niṣedhasadbhāvāt | <span style="text-decoration:underline;">satyam</span>, kiṃ tv apavādabalāt kriyate, sa cāpavādo 'nuśayāt tasya pratidānasya pratidānaṃ (?) kurvatā nāradenārthād darśitaḥ |

	krītvā mūlyena yat paṇyaṃ kuṣkrītaṃ manyate krayī |

	vikretuḥ pratideyaṃ tat tasminn evāhny avikṣatam ||

	dvitīye 'hni dadat kretā mūlyāt triṃśāṃśam āvahet |

	dviguṇaṃ tat tṛtīye 'hni parataḥ kretur eva tat || iti |

yo duṣkrītaṃ jātam iti kṣayādikaṃ jānan dṛḍhaṃ manyate tena duṣkrītaṃ pratideyam iti saṃbandhaḥ | avikṣatam avikṛtam | vikṛtaṃ ced vaikṛtyasamādhānārthaṃ madhyasthajanakalpitadravyasahitam eva krayadine 'pi pratideyam | dviguṇaṃ pañcadaśāṃśam | parataḥ tṛtīyasyāhṇaḥ parataḥ | kretur eva tat krītvānuśayaṃ kṣayādikaṃ jānann api na kuryād ity arthaḥ | apaśakunato 'nuśaye kṛte 'pi yadi kretā śakunābhijñaḥ tadā yājñavalkyenoktaṃ draṣṭavyam | yadā tu śakunānabhijñas tadā nāradoktaṃ kāryam, nyāyasāmyāt, duṣkrītaṃ manyata iti sāmānyenokteś ca | apaśakunato 'pi kretā duṣkrītaṃ manyata eva | yatra tu bahudoṣatvena jñātvāpi paṇyaṃ svapamūlyena krīṇāti na tatra duṣkrītaṃ manyata iti na krayaḥ parāvartate | tad etad udāharaṇamukhenāha sa eva |

	paribhuktaṃ tu yad vāsaḥ kliṣṭarūpaṃ malīmasam |

	sadoṣam api tat krītaṃ vkretur na bhavet punaḥ ||

parāvartyasamayam aṅgīkṛtya krītaṃ yadi sadoṣaṃ bhavati tad api vikretur na bhavati duṣkrītatve 'pi samayasya balīyastvāt | evam uktaviśeṣaśāstrāṣayakrītvānuśaye (?) krayaparāvṛttiprakāro 'pi vikrayānuśayaprasaṅgataḥ pūrvasmin pade 'smābhir darśitaḥ sa ihāpy anusaṃdheyaḥ | manus tu krītvānuśayānutpattyarthaṃ katipayapaṇyānāṃ vikrayānarhatvam āha |

	nānyad anyena saṃsṛṣṭarūpaṃ vikrayam arhati |

	na sāvadyaṃ na ca nyūnaṃ na dūre na tirohitam ||

dūre sthitam iti śeṣaḥ ||

**iti smṛticandrikāyāṃ krītvānuśayākhyasya padasya vidhivitānaḥ**

**atha samayānapākarmākhyasya padasya vidhir ucyate**

tatra tadupayoginam arthaṃ tāvad āha bṛhaspatiḥ |

	vedavidyāvido viprān śrotriyān agnihotriṇaḥ |

	āhṛtya sthāpayet tatra teṣāṃ vṛttiṃ prakalpayet ||

tatra rājadhānyām, āryanivāsārhatayā kṛte sthāna ity arthaḥ | tathā ca yājñavalkyaḥ |

	rājā kṛtvā pure sthānaṃ brāhmaṇān nyasya tatra tu | iti |

teṣāṃ vṛttiṃ prakalpayet ity etasyārthaḥ svenaiva vivṛtaḥ |

	anācchedyakarās tebhyaḥ pradadyāt gṛhabhūmayaḥ |

	muktabhāvyāś ca nṛpatiḥ lekhayitvā svaśāsane ||

anācchedyakarā agrāhyakarāḥ | agrāhyarājabhāgadeyakā iti yāvat | etad uktaṃ bhavati: āgāminṛpatibhir agrāhyakarāḥ svena visṛṣṭakarāś ca gṛhabhūmīḥ pradadyād iti | svaśāsanalekhanaprakāro lekhyaprakaraṇokto 'nusaṃdheyaḥ | evaṃ prakalpitavṛttiśālīnam āryavṛndaṃ svadharmānuṣṭhānaniṣṭhaṃ kartuṃ rājā prārthayet | tathā ca yājñavalkyaḥ |

	traividyaṃ vṛttimad brūyāt svadharmaḥ pālyatām iti |

pauratraivarṇikakṛtyeṣv etair ārtvijyādikam api kāryam | tathā ca bṛhaspatiḥ |

	nityaṃ naimittikaṃ kāryaṃ śāntikaṃ pauṣṭikaṃ tathā |

	paurāṇāṃ karma kuryus te saṃdigdhe nirṇayaṃ tathā ||

evaṃ samudāyaviśeṣasya kāryaviśeṣa uktaḥ | sarvasmudāyānāṃ ca kāryam āha sa eva |

	grāmaśreṇīgaṇānāṃ ca saṅketaḥ samayakriyā |

	bādhakāle tu sā kāryā dharmakārye tathaiva ca ||

gaṇānāṃ cety atra caśabdaḥ pāṣaṇḍanaigamādīnāṃ samuccayārthaḥ | evaṃ cāyam arthaḥ: grāmaśreṇīgaṇapāṣaṇḍanaigamādīnāṃ kṣudropadravakāle jīrṇoddhārādidharmakārye ca yāṃ pāribhāṣikīṃ samayakriyāṃ vinopadravo duṣpariharaḥ dharmakāryaṃ ca duḥsādham, sā pāribhāṣikī samayakriyā yena yenopādhinā  narāḥ grāmādiśabdābhilapyajātyā kṛtāḥ tattadupādhyupahitair narair bahubhir militaiḥ kāryeti | tathā coktaṃ tenaiva |

	cāṭacorabhaye bādhā sarvasādhāraṇī smṛtā |

	tatropaśamanaṃ kāryaṃ sarvair naikena kenacit ||

cāṭo vṛkaḥ | upaśamanam upaśamanādānam, samaya iti yāvat | samayasvarūpanirūpaṇārthaṃ dvitrāḥ samayāḥ pradarśyante: avarṣeṇopadrave pratikṣetraṃ pratigṛhaṃ vā etāvad dhanaṃ grahayajñādiśāntikasiddhaye deyam ity ekaḥ samayaḥ, tathā coropadrave pratigṛham ekaiko daśaḥ śatrapāṇir ekatrāgantavya iti, tathā rājopadrave rājadarśanārthaṃ pratigraham ekaikaḥ śreṣṭha āgantavya iti | dharmakārye tu samayas tenaiva nirūpitaḥ |

	sabhāprapādevagṛhataṭākārāmasaṃskṛtiḥ |

	tathānathadaridrāṇāṃ saṃskāro yajanakriyā ||

	kulāyanaṃ nirodhaś ca kāryam asmābhir aṃśataḥ |

	yatraital likhitaṃ patre dharmyā sā samayakriyā ||

	pālanīyā samastais tu ...................... || iti |

sabhā janāśrayo maṇṭapaḥ | prapā pānīyaśālikā | ārāmaḥ upavanam | saṃskṛtiḥ jīrṇoddhāraḥ | saṃskāra upanayanādikaḥ, pretadahanādiś ca | yajanakriyā somayāgādikartre dānam | kulāyanaṃ durbhikṣādipīṣāhatayūdhāgamanam | tasmin sati yat saṃvidhānaṃ vidheyaṃ tad eva tacchabdenoktam | nirodhaḥ nirodhanam, durbhikṣādyapagamaparyantaṃ kulāyanadhāraṇam iti yāvat | asmābhiḥ grāmādiśabdapravṛttinimittabhūtopādhiśālibhiḥ | aṃśataḥ gṛhakṣetrapuruṣādiprayuktyā saṃgrahītadhanena, madhyakatvena sthitena dhanena vā | samastaiḥ samudāyibhir iti śeṣaḥ | evaṃ kṛtā samayakriyā saṃpradāyaprāptā ca na kevalaṃ samudāyibhiḥ pālanīyā, kiṃ tu rājñāpi | tathā ca nāradaḥ |

	pāṣaṇḍanaigamaśreṇīpūgavrātagaṇādiṣu |

	saṃrakṣet samayaṃ rājā durge janapade tathā ||

pāṣaṇḍāḥ vedoktaliṅgadhārivyatiriktāḥ sarve liṅginaḥ | teṣu maṭhādihitācaraṇādyāḥ samayāḥ santi | naigamāḥ sārthakavaṇikprabhṛtayaḥ, teṣu sakañcukasaṃdeśaharapuruṣatiraskāriṇo daṇḍyā ity evamādayo bahavaḥ samayā vidyante | śreṇayaḥ ekaśilpopajīvinaḥ kuvindādayaḥ, tāsv idam anayaiva śreṇyā vikreyam ityādikāḥ samayāḥ santi | pūgāḥ hastyaśvārohakādayaḥ | vrātagaṇaśabdau kātyāyanena vyākhyātau |

	nānāyudhadharāḥ vrātāḥ samavetās tu kīrtitāḥ |

	kulānāṃ hi samūhas tu gaṇaḥ sa parikīrtitaḥ || iti |

tatra pūge vrāte cānyonyam utsṛjya samare na gantavyam ityādayaḥ santi samayāḥ | gaṇe tu pañcame 'hni pañcame vābde karṇavedhaḥ kartavya ity evamādir asti samayaḥ | gaṇādiṣv ity atrādiśabdena brahmapurī mahājanaparigṛhītā, tatra gurudakṣiṇādyartham āgato mānanīya ityādiḥ samayo 'sti | durge tu dhānyādikaṃ gṛhītvānyatra yāsyato na tad vikreyam ityādir asti samayaḥ | janapade tu kvacid vikretṛhaste daśabandhagrahaṇaṃ grāhyam, kvacit kretṛhasta ityādiko 'sty anekavidhaḥ samayaḥ | janapade tathety atra tathāśabdo 'nuktagrāmaghoṣapurādīnāṃ pradarśanārthaḥ | tatra na gopracārasthāne sthātavyam ityādiko 'sti grāme samayaḥ | ābhīrastrīpuruṣavyabhicāre na daṇḍa ityādiko 'sti ghoṣe samayaḥ | pure tu vinaivārthārpaṇam āḍhyādīn yathāśakti paripālayadbhiḥ bandigrāhakādayo nihantavyā ityādayaḥ samayāḥ santi | tad etat samayajātaṃ yathā svayaṃ na bhraśyati na vyativartate tathā rājā kuryād ity arthaḥ | samudāyapuruṣān adhikṛtya bṛhaspatiḥ |

	kośena lekhyakriyayā madhyasthair vā parasparam |

	viśvāsaṃ prathamaṃ kṛtvā kuryuḥ kāryāṇy anantaram ||

lekhyakriyayā samayapatreṇa | madhyasthaiḥ pratibhūbhir ity arthaḥ | kāryāṇi samūhakāryāṇi | kātyāyano 'pi |

	samūhināṃ tu yo dharmas tena dharmeṇa te sadā |

	prakuryuḥ sarvakarmāṇi svadharmeṣu vyavasthitāḥ ||

sāmayikanijadharmānatikrameṇa samūhikāryāṇi samudāyinaḥ kuryur ity arthaḥ | yājñavalkyo 'pi |

	nijadharmāvirodhena yas tu sāmayiko bhavet |

	so 'pi yatnena saṃrakṣyo dharmo rājakṛtaś ca yaḥ ||

nijadharmo varṇāśramādidharmaḥ | sāmayikaḥ samayanirvartyo dharmaḥ | yaḥ punaḥ nijadharmavirodho sāmayiko dharmaḥ yatha: saṃdhyāvandanavelāyāṃ sarvair eva svatvavyāpāraparihāreṇa rājabhavanaṃ pratyāgantavyam, yo na gacchati tasya prathamasāhaso daṇḍa iti | nāsau rakṣya iti arthāt gamyate | asmadarātimaṇḍalam aśvādayaḥ prasthāpanīyāḥ, ityādiko yo nijadharmāvirodhena rājājñayā kṛto dharmaḥ so 'pi samūhenānusaraṇīya ity antyapādasyārthaḥ | kātyāyano 'pi |

	avirodhena dharmasya nirgataṃ rājaśāsanam |

	tasyaivācaraṇaṃ pūrvaṃ kartavyaṃ tu nṛpājñayā ||

dharmasya śrautasmārtādidharmamārgasya | nirgata niṣṭhitam ity arthaḥ | rājaśāsanaṃ rājñāniśiṣṭo dharmaḥ | tasyaiva śrautasmārtamārgāvirodhena vihitasyaiva | yaḥ punaḥ śrautasmārtamārgavirodhena rājājñānirmito dhramaḥ, yathā "asmābhir dattasya gṛhakṣetrāder ādhivikrayadānādikaṃ na kāryam" iti, tasyācaraṇaṃ na kartavyam ity evakārāt gamyate | katham atra śrautasmārtamārgavirodhaḥ | ucyate: dravyārjanavidhinārjitasya dravyasya yatheṣṭaṃ viniyogaḥ kārya ity ayam api śrautasmārtamārga eva, tadvirodhas tatrāsty evety alaṃ pratyudāharaṇasamarthananirbandhena | yat punar tenaivoktam,

	rājapravartitān dharmān yo naro nānupālayet |

	garhyaḥ sa pāpo daṇḍyaś ca lopayan rājaśāsanam ||

iti, tat śrautasmārtamārgāviruddharājapravartitadharmaviṣayam iti mantavyam | samudāyibhir vicitramatibhir aparimitaiś ca samyagasamyaktvaṃ aikamatyena kāryasya niścetum aśakyam iti matvā dvitrāḥ pañca vā kāryacintakāḥ kāryā ity āha bṛhaspatiḥ |

	dvau trayḥ pañca vā kāryāḥ samūhahitavādinaḥ |

	kartavyaṃ vacanaṃ teṣāṃ grāmaśreṇīgaṇādibhiḥ || iti |

kāryacintakeṣu heyāḥ upādeyāś ca tenaiva darśitāḥ |

	vidveṣiṇo vyasaninaḥ śālīnālasabhīravaḥ |

	lubdhātivṛddhabālāś ca na kāryāḥ kāryacintakāḥ ||

	śucayo vedadharmajñāḥ dakṣāḥ śāntāḥ kulodbhavāḥ |

	sarvakāryapravīṇāś ca kartavyāś ca mahattamāḥ || iti |

śālīnāḥ lajjāśīlāḥ | kāryacintakāḥ samūhakāryasādhakabādhakavicārakāḥ | yājñavalkyas tv akāryacintakānām api samūhahitavādināṃ vacanaṃ sarvaiḥ samūhibhiḥ kāryam ity āha |

	kartavyaṃ vacanaṃ sarvaiḥ samūhahitavādinām | iti |

yas tu hitavādināṃ pratikūlaḥ syāt sa samūhena prathamasāhasaṃ daṇḍya ity āha sa eva |

	yas tatra viparītaḥ syāt sa dāpyaḥ prathamaṃ damam || iti |

kātyāyano 'pi |

	yuktiyuktaṃ ca yo hanyād vaktur yo 'navakāśadaḥ |

	ayuktaṃ caiva yo brūte sa dāpyaḥ pūrvasāhasam ||

bṛhaspatiḥ |

	yas tu sādhāraṇaṃ hiṃsyāt kṣipet traividyam eva vā |

	saṃdhikriyāṃ vihanyāc ca sa nirvāsyas tataḥ purāt ||

sādhāraṇaṃ daṇḍādidravyaṃ daṇḍyādeḥ sāhāyyakaraṇādinā nāśayed ity arthaḥ | kṣipet ākṣipet | tataḥ purāt samudāyasthānāt | atraividyākṣepe tu vākpāruṣyapade daṇḍo vakṣyate | samudāyimātrasya marmodghāṭakādau nirvāsanam eva daṇḍaḥ | tathā ca sa eva |

	aruntudaḥ sūcakaś ca bhedakṛt sāhasī tathā |

	śreṇipūganṛpadviṣṭaḥ kṣipraṃ nirvāsyate tataḥ ||

aruntudo marmodghāṭakaḥ | sūcakaḥ piśunaḥ | bhedakṛt samūhiṣu vimatikṛt | tataḥ samūhasthānāt | nirvāsyate samūheneti śeṣaḥ | na ca vācyaṃ samūhasya daṇḍane 'nadhikārāt samūheneti śeṣa ity etad ayuktam iti | yata āha sa eva |

	kulaśreṇīgaṇādhyakṣāḥ puradurganivāsinaḥ |

	vāgdhigdamaṃ parityāgaṃ prakuryuḥ pāpakarmaṇām ||

	taiḥ kṛtaṃ yac ca dharmeṇa nigrahānugrahaṃ nṛṇām |

	tad rājñāpy anumantavyaṃ nisṛṣṭārthā hi te smṛtāḥ || iti |

vāgdamaḥ pāpiṣṭho 'sītyādibhartsanam | dhigdamo dhig iti kutsanam | parityāgaḥ aṅkakaraṇaṃ nirvāsanaṃ vā | etat arthadaṇḍāder apy upalakṣaṇārtham, nigrahānugraham iti sāmānyataḥ punar abhidhānāt | nisṛṣṭārthāḥ anujñātakāryāḥ | adharmeṇa taiḥ kṛte 'py āha sa eva |

	bādhāṃ kuryur yad ekasya saṃbhūtā dveṣasaṃyutāḥ |

	rājñā jñātvā nivāryās tu śāsyāś caivānubandhataḥ || iti |

anubandhataḥ nibandhānusāreṇa śāsyā daṇḍyā ity arthaḥ | nārado 'pi daṇḍyān āha |

	pṛthag gaṇāṃs tu ye bhindyuḥ te vineyā viśeṣataḥ |

	āvaheyur bhayaṃ ghoraṃ vyādhivat te hy upekṣitāḥ ||

gaṇagrahaṇam atra samūhamātraparam, na punaḥ kulasamūharūpaviśeṣaparam | tena pāṣaṇḍādāv api bhedakā ye te rājñā viśeṣato vineyāḥ | viśeṣagrahaṇāc chārīreṇāpi daṇḍena vineyāḥ | pāṣaṇḍyādisarvasamūhiṣu rājñā yathā vartitavyaṃ tathāpy āha sa eva |

	yo dharmaḥ karma yac caiṣāṃ upasthānavidhiś ca yaḥ |

	yac caiṣāṃ pratyupādānam anumanyeta tat tathā ||

dharmo jaṭādhāritvādikaḥ | karma vrataṃ paryuṣitabhikṣāṭanādikam | upasthānavidhiḥ samudāyikāryārthaṃ paṭahādidhvanim ākarṇya maṇṭapādau melanam | pratyupādānaṃ jīvanāya tāpasaveṣādiparigrahaḥ | eṣāṃ pāṣaṇḍādīnām ity arthaḥ | anyad api rājakṛtyam āha sa eva |

	pratikūlaṃ ca yad rājñaḥ prakṛtyāvamataṃ ca yat |

	bādhanaṃ ca yad arthānāṃ tat tebhyo vinivartayet ||

pratikūlaṃ yathā,

	yasya rājñas tu kurute śūdro dharmavivecanam |

	tasya prakṣubhyate rāṣṭraṃ balaṃ kośaś ca naśyati || iti |

evaṃ ca sārthakādiśūdrakartṛkaṃ traivarṇikapaurādīnāṃ vivāde dharmavivecanādikaṃ "pratikūlaṃ ca yad rājñaḥ" ity asyodāharaṇam iti mantavyam | prakṛtyā svabhāvata evāvamatam avajñātam, tad yathā: pāṣaṇḍādiṣu tāmbūlabhakṣaṇādikam | yac cārthānāṃ bādhanaṃ rasabādhādikaṃ tat tebhyaḥ sakāśād rājā vinivartayet | anyāny api nivartanīyāny āha sa eva |

	mithaḥ saṅghātakaraṇam ahite śastradhāraṇam |

	parasparopatāpaṃ ca teṣāṃ rājā nivartayet ||

mithāh saṅghātakaraṇam upasthānavidheḥ pūrvaṃ pṛthak pṛthag avāntarastomakaraṇam | ahite kulajādau | parasparopatāpo rājakīyāśrayeṇa anyonyam arthāharaṇādikam | anyad api nivartyam āha sa eva |

	doṣavatkāraṇaṃ yat syād adhunā ca prakalpitam |

	pravṛttam api tad rājā śreyaḥkāmo nivartayet ||

lobhdidoṣavakāraṇakaṃ śrutismṛtiviruddhaṃ vidhavādau veśyātvādikaṃ pāṣaṇḍādibhiḥ prakalpitaṃ bahukālaṃ pravṛttam api rājā nivartayed ity arthaḥ | samūhiṣu yat samūhena kartum aśakyaṃ mukhyānām auddhatyanivāraṇādikaṃ tad api rājā kuryāt | tathā ca bṛhaspatiḥ |

	mukhyaiḥ saha samūhānāṃ visaṃvādo yadā bhavet |

	tadā vicāreyad rājā svamārge sthāpayec ca tān ||

yas tu mukhuaḥ svamārge rājñāpi sthāpayitum aśakyas tatroktaṃ yājñavalkyena |

	gaṇadravyaṃ hared yad tu saṃvidaṃ laṅghayec ca yaḥ |

	sarvasvaharaṇaṃ kṛtvā taṃ rāṣṭrād vipravāsayet ||

rājeti śeṣaḥ, evaṃvidhadaṇḍaprayoge tasyaiva sāmārthāt | yadā samūhasyāpi kathaṃcit sāmarthyam asti tadā prakṛtatvāt gaṇsyaiva daṇḍaprayogakartṛtvam avagantavyam | kātyāyenāpy uktam |

	sāhasī bhedakārī ca gaṇadravyavināśakaḥ | 

	ucchedyāḥ sarva evaite vikhyāpyaivaṃ nṛpair bhṛguḥ ||

kecin "nṛpe bhṛguḥ" iti paṭhanti | tadā ayam arthaḥ: sāhasikatvādikaṃ ṇṛpe vikhyāpya gaṇeṇocchedyā iti | yas tu mukhyaḥ śapathena svamārge sthāpayitum aśakyas tatroktaṃ manunā |

	yo grāmadeśasaṅgheṣu kṛtvā satyena saṃvidam |

	visaṃvaden naro lobhāt taṃ rāṣṭrād vipravasayet ||

	nigṛhya dāpayed enaṃ samayavyabhicāriṇam |

	catuḥsuvarṇaṃ ṣaṇṇiṣkaṃ śatamānaṃ ca rājatam ||

	evaṃ daṇḍavidhiṃ kuryād dhārmikaḥ pṛthivīpatiḥ |

	grāmajātisamūheṣu samayavyabhicāriṇām || iti |

satyena śapathenety ārthaḥ | suvarṇaniṣkaśatamānaśabdāḥ prāg divyaprakaraṇe vyākhyātāḥ | tatra trayo 'rthadaṇḍāḥ daṇḍyānām arthasattānusāreṇa vyavasthāpanīyāḥ | nirvāsanaṃ tu nirbandhaviaṣaye vyavasthāpanīyam | dhārmikagrahaṇād adhārmikasya daṇḍavidhāv audhāsīnyam apy astīty avagamyate | yadā ca dhārmiko rājā daṇḍavidhāv udāsīnas tadā grāmādaya eva daṇḍavidhiṃ kuryuḥ, "nisṛṣṭārthā hi te smṛtāḥ" ity uktatvāt | amukhyānāṃ tu samayavyabhicāriṇām audhatyānusāreṇa daṇḍaḥ kalpanīyaḥ | teṣām api sāmarthyato mukhyatulyatve jāte bṛhaspatinoktam |

	.......................... yaḥ samartho visaṃvadet |

	sarvasvaharaṇaṃ daṇḍas tasya nirvāsanaṃ purāt || iti |

samarthaḥ samayaṃ pālayituṃ samartho mukhyatulya iti yāvat | visaṃvadet samayaṃ laṅghayet | aparān api daṇḍyān āha sa eva |

	saṃbhūyaikamatiṃ kṛtvā rājabhāvyaṃ haranti ye |

	te tadaṣṭaguṇaṃ dāpyāḥ vaṇijaś ca palāyinaḥ ||

"rājabhāvyaṃ haranti ye" iti caturthapāde 'nuṣañjanīyaḥ | samūhapūjārthaṃ yad rājñā samūhakāryārtham āgatāya dattaṃ tad yadi samūhapārśvam āgatyāsau samūhāya svayaṃ na dadāti, tadā rājñā dattam ekādaśaguṇaṃ dāpyaḥ | tathā ca yājñavalkyaḥ |

	samūhakārya āyātān kṛtakāryān visarjayet |

	sadānamānasatkāraiḥ pūjayitvā mahīpatiḥ ||

	samūhakāryaprahito yal labheta tad arpayet |

	ekādaśaguṇaṃ dāpyo yady asau nārpayet svayam || iti |

yal labheta samūhamānyatvanimitteneti śeṣaḥ, svakīyasevādhyayanādinimittena tu labdhasya prātisvikatvena samudāye 'rpaṇavidhyayogāt | samūhakāryaprahitenārpitaṃ ca sarve samūhinaḥ samaṃ vibhāgena vibhajya gṛhṇīyuḥ,

	tato labhyeta yat kiṃcit sarveṣām eva tat samam |

iti bṛhaspatismaraṇāt | evaṃ vibhajya grahaṇam atucchadravyaviṣayam, tucchadravyaṃ tu labdhaṃ niḥsvādibhyaḥ samūhena deyam | yad āha sa eva |

	ṣāṇmāsikaṃ māsikaṃ vā vibhaktavyaṃ yathāṃśataḥ |

	deyaṃ vā niḥsvavṛddhārtastrībālāturarogiṣu ||

	sāntānikādiṣu tathā dharma eva sanātanaḥ | iti |

ekasya puruṣasya ṣaṇmāsanirvāhāyāparyāptaṃ kuṭumbasya vaikamāsanirvāyāyāparyāptaṃ labdhaṃ cen niḥsvādibhyo tātparyārthaḥ | yat punas tenaivokam,

	yat taiḥ prāptaṃ rakṣitaṃ vā gaṇārthe vā ṛṇaṃ kṛtam |

	rājaprasādalabdhaṃ vā sarveṣām eva tat samam ||

iti, tasyāyam arthaḥ: taiḥ samūhakāryārthaprahitair yat sīmāvivādādāv adhikaṃ kṣetrārāmādikaṃ dharmādhikaraṇe nyāyataḥ prāptaṃ parair apahriyamāṇaṃ vā rakṣitam, tathā samūhaprayojanārtham upāttam ṛṇaṃ samūhakṛtānukūlyādijanitarājaprasādalabdhaṃ vā yat tad etat sarvaṃ sarveṣāṃ samūhināṃ samaṃ jñeyam iti | gaṇārthe kṛtam ṛṇaṃ sarveṣāṃ samam ity kvacid apavādam āha kātyāyanaḥ |

	gaṇam uddiśya yat kiṃcit kṛtvarṇaṃ bhakṣitaṃ bhavet |

	ātmārthaṃ viniyuktaṃvā deyaṃ tair eva tad bhavet ||

tair eva samūhakāryaprahitair eva pratideyaṃ tad ṛṇaṃ bhavatīty arthaḥ | paribhāṣitapātheyānarpaṇe 'pi taiḥ kṛtam ṛṇaṃ gaṇena na deyam, evakārakaraṇāt | kiṃ tu pātheyam eva deyam | ye punaḥ samudāyaṃ prasādya tadantarbhāvam āpannāḥ, ye ca samudāyakṣobhādinā tato bahir bhūtāḥ tān praty āha sa eva |

	gaṇināṃ śilpivargāṇāṃ gatāḥ syur ye tu madhyatām |

	prāktanasya dhanarṇasya samāṃśāḥ sarva eva te ||

	tathaiva bhojyavaibhāvyadānadharmakriyāsu ca |

	samūhastho 'ṃśabhāgī syāt pragatas tv aṃśabhāṅ na tu || iti ||

**iti smṛticandrikāyāṃ samayānapākarmākhyasya padasya vidhivitānaḥ**

**atha kṣetrajavivādākhyasya padasya vidhir ucyate**

tatra bṛhaspatiḥ |

	niveśakāle kartavyaḥ sīmābandhaviniścayaḥ |

	prakāśopāṃśucihnaiś ca lakṣitaḥ saṃśayāpahaḥ ||

niveśakālaḥ grāmādipraveśakālaḥ | sīmāyā bandho nibandho niyāmaka iti yāvat | viniścīyate sīmābandho yena sa viniścayaḥ pāṣāṇādimayaḥ sthūlaguḍakaḥ | sīmābandhaś cāsau viniścayaś ceti sīmābandhaviniścayaḥ, sīmāniyāmakasthūlaguḍaka ity arthaḥ | etad uktaṃ bhavati: grāmādipraveśakāle tatsīmāniyāmakaḥ sthūlaguḍakaḥ prakāśaguptaliṅgopetaḥ sīmāsaṃdhau sthāpanīya iti | prakāśaguptaliṅgāny api tenaiva darśitāni |

	vāpīkūpataṭākāni caityārāmasurālayāḥ |

	sthalanimnanadīsrotaḥśaragulmanagādayaḥ ||

	prakāśacihnāny etāni sīmāyāṃ kāreyet sadā |

	karīṣāsthituṣāṅgāraśarkarāśmakapālikāḥ ||

	sikateṣṭakagovālakārpāsāsthīni bhasma ca |

	prakṣipya kumbheṣv etāni sīmānteṣu nidhāpayet || iti |

vāpī puṣkariṇī | caityam iṣṭakādyair viracitaṃ sthaṇḍilam | sthalam unnato bhūpradeśaḥ | nimnaṃ parighā | śarāḥ tṛṇaviśeṣāḥ | gulmāḥ kandaśūnyāḥ karavīraprakārāḥ | nagāḥ vṛkṣāḥ | te tu manunā viśeṣitāḥ |

	sīmāvṛkṣāṃs tu kurvīta nyagrodhāśvatthakiṃśukān |

	śalmalīn sālatālāṃś ca kṣīriṇaś caiva pādapān ||

nyagrodho vaṭaḥ | kiṃśukaḥ palāśaḥ | nagādaya ity atrādiśabdena veṇuvallīvalmīkavartmapurātanasetvādīnāṃ smṛtyantaroktānāṃ grahaṇam | karīṣaṃ śuṣkagomayam | asthīni paśvādīnām | tuṣāḥ vrīhyāditvacaḥ | aṅgārā dagdhakāṣṭhāvayavāḥ śāntāgnayaḥ | śarkarāḥ pāṣāṇavat kaṭhinā mṛdaḥ | kapālikāḥ pakvaghaṭāvayavānām avayavāḥ | kārpāsāsthīni kārpāsabījāni | nidhāpayet gartābhyantareṣu kumbhīḥ nidhāya mṛdbhiḥ pracchādayet | tathā ca manuḥ |

	upacchannāni cānyāni sīmāliṅgāni kārayet |

	sīmājñāne nṛṇāṃ vīkṣya loke nityaṃ viparyayam ||

upacchannāni pracchāditāni anyāni prakāśacihnebhyo 'nyāni tāni cādhastād evoktāni | tatra kārpāsāsthivarjāni sarvāṇi mānave 'py anukīrtitāni | liṅgānām anukīrtanam upalakṣaṇārtham iti darśayituṃ kārpāsāsthikīrtane manor anāsthā | ata eva upāṃśuliṅgāny abhidhāyābhihitaṃ manunā |

	yāni caivaṃprakārāṇi kālāt bhūmir na bhakṣayet |

	tāni saṃdhiṣu sīmāyām aprakāśāni kārayet ||

tāni śuktiśaṅkhagairikakhadirasāraprabhṛtīni | evamuktaliṅgānāṃ madhye vṛkṣaliṅgānvitā sīmā dvajinīty ucyate | jalaliṅgānvitā matsinī | tuṣāṅgārādiguptaliṅgānvitā naidhānīty ucyate | tathā ca vyāsaḥ |

	grāmayor ubhayoḥ sīmni vṛkṣā yatra samunnatāḥ |

	samucchritā dhvajākārā dhvajinī sā prakīrtitā ||

	svacchandagā bahujalā matsyakūrmasamanvitā |

	nityapravāhiṇī yatra sīmā sā matsinī matā ||

	tuṣāṅgārakapālais tu kumbhair āyatanais tathā |

	sīmā pracihnitā kāryā naidhānī sā nigadyate || iti |

samunnatāḥ kauṭilyavikalāḥ | samucchritāḥ uccāḥ | sīmāliṅgāni yatnasiddhāni svataḥsiddhāni vā prathamavayasāṃ galitavayaskair jñāpanīyāni | tathā ca bṛhaspatiḥ |

	tataḥ paugaṇḍabālānāṃ prayatnena pradarśayet |

	vārdhakye ca śiśūnāṃ te darśayeyus tathaiva ca ||

	evaṃ paramparājñāne sīmābhrāntir na jāyate || iti |

paugaṇḍabālāḥ kiṃcitprabuddhabālāḥ | te 'pi ca paugaṇḍabālāḥ kālena vārdhakyam āpannāḥ śiśūnāṃ kiṃcitprabuddhānāṃ svajñātijñāpitāni sīmāliṅgāni prayatnena darśayeyuḥ | evam avicchinnā jñātṛparamparā bahutarakālātyaye 'pi sīmābhrāntyanutpattyarthaṃ kāryety arthaḥ ||

**iti smṛticandrikāyāṃ sīmāliṅganirūpaṇam**

**atha sīmāvivādanirṇayaḥ**

tatra manuḥ |

	etair liṅgair nayet sīmāṃ rājā vivadamānayoḥ || iti |

etaiḥ prāṅnirūpitaiḥ sīmāliṅgair arthipradarśitaiḥ sīmāṃ nayet nirṇayed ity arthaḥ | athārthiny aviśvāsaḥ tadā sākṣipratyayād eva nirṇayet | tad āha sa eva |

	yadi saṃśaya eva syāl liṅgānām api darśane |

	sākṣipratyaya eva syāt sīmāvādaviniścaye ||

liṅgaviṣayakaḥ sīmāviṣayako vā sākṣipratyayaḥ sīmāvivādaniścayahetuḥ syād ity arthaḥ | tatra liṅgaviṣayakapratyayaśālināṃ sākṣiṇāṃ sākṣiprakaraṇoktalakṣaṇam evānusaṃdheyam | sīmāviṣayakapratyayaśālināṃ tu sākṣiṇāṃ lakṣaṇādhikyam iha bṛhaspatinā darśitam |

	āgamaṃ ca pramāṇaṃ ca bhogaṃ kālaṃ ca nāma ca |

	bhūbhāgalakṣaṇaṃ caiva ye vidus te 'tra sākṣiṇaḥ ||

āgamaḥ svatvāpādakaḥ krayādiḥ | pramāṇaṃ daṇḍādinā parikalpitaṃ parimāṇam | yadā tūktavidhasākṣyabhāvaḥ tadā sāmantapradarśitair liṅgair nirṇayet | etad api vacobhaṅgyāha manuḥ |

	sākṣyabhāve tu catvāro grāmasīmāntavāsinaḥ |

	sīmāvinirṇayaṃ kuryuḥ prayatā rājasaṃnidhau ||

kātyāyano 'pi: "teṣām abhāve sāmantāḥ" iti | teṣāṃ dvividhasākṣiṇām | ke punaḥ sāmantā ity apekṣite sa evāha: "saṃsaktakās tu sāmantāḥ" iti | vipratipannasīmakasya grāmādeś catasṛṣu dikṣv anantaragrāmādibhoktāraḥ saṃsaktakāḥ, ta eva sāmantā jñeyā ity arthaḥ | evamuktānāṃ sāmantānāṃ yadā rāgadveṣādiprakaṭadoṣasadbhāvas tadāpy āha sa eva |

	svārthasiddhau praduṣṭeṣu sāmanteṣv arthagauravāt |

	tatsaṃsakteṣu kartavyaḥ uddhāro nātra saṃśayaḥ ||

tatsaṃsakteṣu sāmantasaṃsakteṣu | uddhāraḥ sīmāyā uddhāraḥ sīmānirṇaya iti yāvat | etad uktaṃ bhavati: catasṛṣu dikṣu sthitasāmantagrāmādibhyo 'nantaratvena tattaddiśi sthitagrāmādibhoktāraḥ tatsaṃsaktāḥ, taiḥ pradarśitasīmāliṅgair grāmādeḥ sīmāṃ nirṇayed iti | yadā teṣām api prakaṭadoṣasadbhāvaḥ tadāpy āha sa eva |

	saṃsaktasaktadoṣe tu tatsaṃsaktāḥ prakīrtitāḥ | iti |

tatsaṃsaktāḥ saṃsaktasaktasaṃsaktāḥ | etad uktaṃ bhavati: catasṛṣu dikṣu sthitasaṃsaktasaktagrāmādibhyo 'nantaratvena tattaddiśi sthitagrāmādibhoktāraḥ saṃsaktasaktasaṃsaktāḥ, taiḥ pradarśitasīmāliṅgaiḥ grāmādisīmāṃ nirṇayed iti | yadā tu teṣām api prakaṭadoṣasadbhāvaḥ tadāpy āha sa eva |

	tyaktvā duṣṭāṃs tu sāmantān anyān maulādibhiḥ saha |

	saṃmarśya kārayet sīmām evaṃ dharmavido viduḥ ||

saṃsaktasaktasaṃsaktā api sāmantakoṭiniviṣṭāḥ, tena eteṣāṃ sāmantaśabdena nirdeśo nānupapannaḥ | tataś cāyam arthaḥ: duṣṭān saṃsaktasaktasaṃsaktān tyaktvā sākṣisāmantatatkoṭibhyo 'nyān sīmāliṅgābhijñān maulavṛddhoddhṛtasahitān sīmāntapratinirṇāyakān kārayed iti | ke punaḥ sākṣisāmantatatkoṭibhyo 'nya ity apekṣite nāradaḥ |

	nagaragrāmagaṇino ye ca vṛddhatamā narāḥ | iti |

sīmāliṅgajñā iti śeṣaḥ | maulavṛddhoddhṛtās tu kātyāyanena darśitāḥ |

	ye tatra pūrvasāmantāḥ paścād deśāntaraṃ gatāḥ |

	tanmūlatvāt tu te maulā ṛṣibhiḥ samprakīrtitāḥ ||

	niṣpādyamānaṃ yair dṛṣṭaṃ tat kāryaṃ nṛguṇānvitaiḥ |

	vṛddhā vā yadi vāvṛddhās te vṛddhāḥ parikīrtitāḥ ||

	upaśravaṇasaṃbhogakāryākhyānopacihnitāḥ |

	uddharanti tato yasmād uddhṛtās te tataḥ smṛtāḥ || iti |

nṛguṇānvitaiḥ puruṣaguṇānvitaiḥ | vayovṛddhatvaṃ na tantram iti vikalpoktyā darśitam | kāryajñātṛtvaṃ yeṣāṃ pāramparyeṇa te uddhṛtā iti tṛtīyaślokasya tātparyārthaḥ | evaṃ ca prakaṭadoṣeṇa saṃsaktasaktasaṃsakteṣu duṣṭeṣu pūrvasāmantādyupetanāgaragrāmyajanaśreṇīvayovṛddhadarśitaiḥ sīmāliṅgaiḥ sīmānirṇayaḥ kārya ity avaboddhavyam | guptadoṣeṣu sāmanteṣu viśeṣam āha sa eva |

	sāmantāḥ sādhanaṃ pūrvam aniṣṭoktau guṇānvitāḥ |

	dviguṇās tūttarā jñeyās tato 'nye triguṇā matāḥ ||

aniṣṭoktau prativādinā guptadoṣodbhāvane kṛte ity arthaḥ | uttarāḥ tatsaṃsaktādayo 'ntaraṅgāḥ sāmantakoṭayo dviguṇā jñeyāḥ | tataḥ sāmantatatkoṭibhyo 'nye bahiraṅgā nāgarādayo maulavṛddhoddhṛtasahitās triguṇā matāḥ | evaṃ tatsaṃsaktakādiṣv api guptadoṣodbhāvane saty uttareṣāṃ dvaiguṇyādikam ūhyam | sākṣiprabhṛtyuddhṛtaparyantānām abhāve tu manur āha |

	sāmantānām abhāve tu maulānāṃ sīmasākṣiṇām |

	imān apy anuyuñjīta puruṣān vanagocarān ||

sāmantādīnām anugrāhakamaulādīnāṃ sīmāsākṣiṇāṃ cābhāve imān asabhyān api vakṣyamāṇān puruṣān anuyuñjīta sīmāliṅgāni pṛcched ity arthaḥ | tān eva darśayati |

	vyādhān śākunikān gopān kaivartān mūlakhānakān |

	vyālagrāhān ucchavṛttīn anyāṃś ca vanagocarān || (MDh 8.260)

vyādhādīnāṃ dvitīyāntatayā nirdeśaḥ pūrvaślokasthenānuyuñjītetipadenānvayārthaḥ | kaivartāḥ taṭākādikhananopajīvinaḥ | nāradas tu maulādisahitānyeṣām abhāve sīmāntikapradeśakarṣakāḥ teṣām abhāve vanagocarā iti darśayituṃ vanagocarebhyaḥ prāksīmākarṣakān darśayati |

	grāmasīmāsu ca bahiḥ ye syus tat kṛṣijīvinaḥ |

	gopāḥ śākunikā vyādhā ye cānye vanagocarāḥ || (NSm 11.3)

evaṃ sāmantādyuddhṛtaparyanteṣv apy utkṛṣṭānām abhāve nikṛṣṭānām anuyojanam ūhyam | anuyojanaṃ satyānṛtajanyapuṇyapāpapratipādakamanvādivacanair yathārthakathanaparān kṛtvā prastutārthapraśnakaraṇam | tāni ca vacanāni sākṣyanuyojanavidhiprakaraṇoktāny anusaṃdheyāni | sākṣipraśnavidhiprakaraṇoktaśapathaiḥ śāpitā eva sāmantādayo vinirṇayaṃ brūyuḥ | tathā ca bṛhaspatiḥ |

	śapathaiḥ śāpitāḥ svaiḥ svaiḥ brūyuḥ sīmāvinirṇayam |

	darśayeyuś ca liṅgāni tat pramāṇam iti sthitam ||

śapathaiḥ svaiḥ svaiḥ,

	satyena śāpayed vipraṃ kṣatriyaṃ vāhanāyudhaiḥ |

ityādinoktavyavasthān atikrameṇety arthaḥ | manunāpi,

	grāmeyakakulānāṃ tu samakṣaṃ sīmasākṣiṇaḥ |

	praṣṭavyāḥ sīmaliṅgāni tayoś caiva vivādinoḥ ||

ity uktvoktam,

	te pṛṣṭās tu yathā brūyuḥ sīmāsaṃdhiṣu lakṣaṇam |

	tat tathā sthāpayed rājā dharmeṇa grāmayor dvayoḥ || iti |

grāmīṇapuruṣasamūhasya vivādinoś ca samakṣaṃ sīmāliṅgāni tatsākṣiprabhṛtayaḥ praṣṭavyā iti prathamaślokasyārthaḥ | dvitīyaślokārthas tu suvyaktaḥ | sīmāyā eva ye sākṣiṇas te sīmārtham eva praṣṭavyāḥ, pṛṣṭāś ca yathā sīmāṃ brūyuḥ tathā jñāpayed ity uhyam | yadā tu sīmāliṅgasākṣiṇo lakṣaṇāni kathaṃcit pradarśayituṃ na śaknuvanti kevalaṃ sīmāṃ vadanti tadā tān praty āha sa eva |

	śirobhiḥ svaiḥ gṛhītvorvīṃ sragviṇo raktavāsasaḥ |

	sukṛtaiḥ śāpitāḥ svaiḥ svaiḥ nayeyus tān samañjasam ||

yāvantaḥ sīmāliṅgasākṣiṇaḥ te sarve lohitakusumasragviṇo lohitavasanāḥ loṣṭaṃ śirasi dhārayantaḥ sīmānuyāyinā caṅkrameṇa sīmāntaṃ pradarśayantas tāṃ sīmāṃ samañjasaṃ samyak nirṇayeyur ity arthaḥ | yājñavalkyas tu sāmantādīn pray āha |

	sāmantā va samagrāmāś catvāro 'ṣṭau daśāpi vā |

	raktasragvasanāḥ sīmāṃ nayeyuḥ kṣitidhāriṇaḥ ||

vāśabdāt tatsaṃsaktakādayo 'py evam eva liṅgapradarśanāsaṃbhave sīmāṃ nayeyur iti gamyate, liṅgapradarśakeṣu vikalpārthatvāt | samagrāmāḥ samasaṅkhyātāḥ samudāyabhāvam āpannāś catvāra ityādiviśeṣopādānam anyasamasaṃkhyānirāsārtham | samagrāmā ity atra samagrahaṇaṃ viṣamasaṃkhyānivṛttyartham | tatrāpy atyartham ekasaṃkhyānivṛttyartham āha nāradaḥ |

	naikaḥ samunnayet sīmāṃ naraḥ pratyayavān api |

	gurutvād asya kāryasya kriyaiṣā bahuṣu sthitā ||

asya pratiṣedhasya kvacit pratiprasavam āha bṛhaspatiḥ |

	jñātṛcihnair vinā sādhur eko 'py ubhayasaṃmataḥ |

	raktamālyāmbaradharo mṛdam ādāya mūrdhani ||

	satyavrataḥ sopavāsaḥ sīmāntaṃ darśayen naraḥ || iti |

jñātṛcihnair vinā jñātṝṇāṃ cihnānāṃ cābhāva ity arthaḥ | etad uktaṃ bhavati: sākṣyādivanagocarāntānāṃ sīmājñātṛṇāṃ pra(?)prakāśopāṃśuliṅgānām abhāve yaḥ kaścid uktaviśeṣaṇaviśiṣṭo naraḥ sīmāvit sīmāntam uktavidhinā caṅkramamāṇo darśayed iti | yady apy atra manvādivacanāc caṅkramaṇānantaram eva nirṇayaḥ saṃpadyata iti pratibhāti, tathāpi caṅkramaṇadinam ārabhya sārdhamāsānte nirṇayo na tato 'rvāg ity avagantavyam | yad āha kātyāyanaḥ |

	sīmācaṅgramaṇe krośe pādasparśe tathaiva ca |

	tripakṣapakṣasaptāhaṃ daivarājakam iṣyate || iti |

yathāsaṃkhyam iti śeṣaḥ | yadāpy uktalakṣaṇasya (narasyā) pramāṇasyābhāvaḥ tadāpi na divyena nirṇayaḥ,

	vākpāruṣye mahīvāde divyāni parivarjayet |

ityādyanekavacanena bhūvivāde divyaniṣedhāt | sīmāvivādaś ca bhūvivāda eva | yad āha kātyāyanaḥ |

	ādhikyaṃ nyūnatā cāṃśe astināstitvam eva ca |

	abhogabhuktiḥ sīmā ca ṣaṭ bhūvādasya hetavaḥ || iti |

kathaṃ tarhy atra nirṇaya ity apekṣite nāradaḥ |

	yadā tu na syur jñātāraḥ sīmāyā na ca lakṣaṇam |

	tadā rājā dvayoḥ sīmām unnayed iṣṭataḥ svayam ||

iṣṭataḥ icchāta ity arthaḥ | iṣṭata ity asya kvacid apavādam āha manuḥ |

	sīmāyām aviṣahyāyāṃ svayaṃ rājaiva dharmavit |

	praviśed bhūmim ekeṣām upakārād iti sthitiḥ ||

aviṣahyā jñātṛjñāpakaśūnyā | etad uktaṃ bhavati: yatra vivādaviṣayo bhūr ekasya niravakāśasya grāmakṣetrāder atyantopakārikā anyasya tu sāvakāśasya na tathā tatra mahopakārārthaṃ niravakāśagrāmādiśeṣatayā tāṃ bhūmiṃ praveśayed iti | evam uktaividhinā sīmānirṇayo nāvedanānantaram eva ṛṇādinirṇayavat kartuṃ sarvadā sukaraḥ, prāvṛḍādikāle sasyādibhis tirohiteṣu setvādisīmāliṅgeṣu duṣkaratvāt | tena yadā setvādisīmāliṅgānāṃ tirodhāyakasasyādyabhāvaḥ tadā nirṇayaḥ kāryaḥ | tathā ca manuḥ |

	sīmāṃ prati samutpanne vivāde grāmayor dvayoḥ |

	jyeṣṭhamāsi nayet sīmāṃ suprakāśeṣu setuṣu ||

dvayor grāmādhipayor vivāde sīmāṃ prati samutpanne jyeṣṭamāsi māsāntare vā setuprabhṛtiṣu sīmāliṅgeṣu suvyakteṣu vivādādhyāsitāṃ sīmāṃ nirṇayed ity arthaḥ | grāmagrahaṇaṃ kṣetrādīnām upalakṣaṇārtham | ata eva bṛhaspatinā,

	grāmakṣetragṛhādīnāṃ sīmāvādaṃ nibodhata |

ity upakrāntam | gṛhādīnām ityādiśabdena nagaradeśau svīkriyete, tatrāpi sīmāvādasadbhāvāt | ata eva kātyāyanena,

	sāmantabhāve sāmantaiḥ kuryāt kṣetrādinirṇayam |

	grāme sīmāsu ca tathā tadvan nagaradeśayoḥ ||

ity uktam | kṣetrādinirṇayaṃ kṣetragṛhayoḥ sīmānirṇayam ity arthaḥ | na caivaṃ grāmakṣetragṛhādiṣv anyonyasāmantair anyonyanirṇayaḥ kāryaḥ, grāmasāmantānāṃ kṣetragṛhasīmāsv aparicitatvāt, evaṃ kṣetrasāmantānāṃ grāmagṛhasīmāsu aparicitatvāt | ata evāha sa eva |

	grāmo grāmasya sāmantaḥ kṣetraṃ kṣetrasya kīrtitam |

	gṛhaṃ gṛhasya nirdiṣṭaṃ sāmantān paribhāvayet ||

atra grāmādiśabdena prathamāntena lakṣaṇayā grāmādibhoktā kathitaḥ | tataś cāyam arthaḥ: vivādaviṣayasya grāmādeḥ samantataḥ pūrvadakṣiṇapaścimottaradikṣu sthitagrāmādibhoktṛjanas tasya sāmantaḥ tataḥ sakāśād vivādaviṣayagrāmādisīmāliṅgāni paribhāvayet niścinuyāt nirṇetā rājādir iti | evaṃ nagaradeśayor api tattatsāmantāt paribhāvayed iti vidhir udāharaṇamukhenāsmin vacane sūcita ity avagantavyam | evam eva kedārārāmodyānadevālayakūpataṭākapravarṣaṇodbhūtajalapravāhasthānādisīmāvivāde sākṣitattatsāmantādito nirṇetā nirṇayet | tathā ca bṛhaspatiḥ|

	sarvasmin sthāvare vāde vidhir eṣa prakīrtitaḥ | iti |

**iti smṛticandrikāyāṃ sīmāvivādanirṇayaḥ**

**atha sīmāsākṣyādyaparādhaviṣayāṇi kānicid vacanāni likhyante**

tatra kātyāyanaḥ |

	bahūnāṃ tu gṛhītānāṃ na sarve nirṇayaṃ yadi |

	kuryur bhayād vā lobhād vā dāpyas tūttamasāhasam ||

sīmāsākṣitvena prakīrtitānām aśeṣāṇāṃ sākṣyavādārthaṃ melane kṛte te sarve yadi bhayādinā sākṣyavādaṃ na brūyuḥ tadā te pratyekam uttamasāhasaṃ dāpyā ity arthaḥ | pratyekam ity anuktāv api ekaikasyaiva sākṣitvāt tad atra labhyate | yadā tu te bhayādinā sarve saṃśayam utpādayitvānaikamatyena brūyus tadāpy evam eva dāpyā ity āha sa eva |

	kīrtite yadi bhedaḥ syāt dāpyās tūttamasāhasam | iti |

yadā tv anṛtaṃ brūyus tadā tv āha viṣṇuḥ: "kūṭasākṣiṇāṃ sarvasvāpahāraḥ" iti | sāmānyenābhidhāne 'pi daṇḍagauravāt bhūvādaviṣayam etad avaseyam | sāmantānām anṛtavāditve tv āha nāradaḥ |

	atha ced anṛtaṃ brūyuḥ sāmantāḥ sīmanirṇaye |

	sarve pṛthak pṛthag daṇḍyā rājñā madhyamasāhasam ||

anṛtaṃ brūyuḥ sākṣyavāde sīmāliṅgāni vañcayitvā brūyur ity arthaḥ | ajñānoktau tv āha kātyāyanaḥ |

	nājñānena hi mucyante sāmantā nirṇayaṃ prati |

	ajñānoktau daṇḍayitvā punaḥ sīmāṃ vicārayet ||

ajñānoktāv iti nirṇayābhāvopalakṣaṇārtham, tena bhedenoktāv api nirṇayābhāvāt punaḥ sīmāṃ vicārayet | kas tatra nirṇāyaka ity apekṣite śaṅkhalikhitau: "sāmantavirodhe lekhyapratyayo lekhyavirodhe grāmanagaravṛddhaśreṇīpryayo grāmanagaravṛddhaśreṇīvirodhe daśavarṣā bhuktir anyatra rājaviplavāt" iti | lekhyapratyayo nirṇāyaka iti śeṣaḥ | evam uttaratrāpi śeṣo draṣṭavyaḥ | tatsaṃsaktādivanagocarāntānām anṛtavāditve tu nārada āha |

	śeṣāś ced anṛtaṃ brūyuḥ niyuktā bhūmikarmaṇi |

	pratyekaṃ tu jaghanyās te vineyāḥ pūrvasāhasam ||

	gaṇavṛddhādayas tv anye daṇḍanīyāḥ pṛthak pṛthak |

	vineyāḥ prathamenaiva sāhasenānṛte sthitāḥ || iti |

śeṣāḥ sāmantebhyo 'vaśiṣṭāḥ tatsaṃsaktāḥ | tebhyo jaghanyāḥ saṃsaktasaṃsaktāḥ | gaṇavṛddhādaya ity atrādiśabdena grāmanagaramaulavṛddhoddhṛtasīmākarṣakavanagocarāḥ saṃgṛhītāḥ | manus tu sīmācaṅkramaṇakartṝṇām anṛte sthitānāṃ daṇḍam āha |

	yathoktena nayantas te pūyante satyasākṣiṇaḥ |

	viparītaṃ nayantas tu dāpyās tu dviśataṃ damam ||

yathoktena "śirobhis te gṛhītvorvīm" ityādinoktamārgānatikrameṇa nayantaḥ sīmācaṅkramaṇaṃ kurvāṇāḥ satyasākṣiṇaḥ satyabhūtasīmānubhavaśālinaḥ pūyante pāpena na saṃbadhyante | viparītaṃ nayantaḥ pūrvasīmātikrameṇa caṅkramaṇaṃ kurvāṇāḥ kārṣāpaṇānāṃ dviśataṃ dāpyā ity arthaḥ | viparītanayanaṃ tu caṅkramaṇānantarakṣaṇam ārabhya sārdhamāsābhyantare daivarājakṛtavyasanadarśane veditavyam ||

**iti smṛticandrikāyāṃ sīmāsākṣyādyaparādhaviṣayāṇi**

**atha nadyādivaśāt prāptabhūviṣayāṇi**

tatra bṛhaspatiḥ |

	anyagrāmāt samāhṛtya dattānyasya yadā mahī |

	mahānadyātha vā rājñā kathaṃ tatra vicāraṇā ||

	nadyotsṛṣṭā rājadattā yasya tasyaiva sā mahī |

	anyathā na bhavel lābho narāṇāṃ rājadaivikaḥ ||

	kṣayodayau jīvanaṃ ca daivarājavaśān nṛṇām |

	tasmāt sarveṣu kāryeṣu tatkṛtaṃ na vicālayet || iti |

tatkṛtaṃ daivarājakṛtam | yady api daivaśabdo bhāgyam ācaṣṭe tathāpi nadīkṛte daivakṛtam ity ucyate, bhāgyasyaiva mūlakāraṇatvāt | tathā ca sa eva |

	grāmayor ubhayor yatra maryādā kalpitā nadī |

	kurute dānaharaṇaṃ bhāgyābhāgyavaśān nṛṇām ||

	ekatra kūlapātaṃ tu bhūmer anyatra saṃsthitim |

	nadī tīre prakurute tasya tāṃ na vicālayet || iti |

tīre nadī prakurute ity anvayaḥ | tasya nadīvaśāl labdhabhūmikasya tāṃ nadīkṛtabhūmisaṃsthitiṃ pūrvasvāmī na vicālayed ity arthaḥ | etad anuptasasyatīraviṣayam | uptasasyatīraviṣaye 'py āha sa eva |

	kṣetraṃ sasasyam ullaṅghya bhūmiś chinnā yadā bhavet |

	nadīsrotaḥpravāheṇa pūrvasvāmī labheta tām ||

tāṃ sasasyāṃ bhūmim | chedanād ūrdhvam api pūrvasvāmī yāvad uptasasyaphalaprāptis tāval labhata ity arthaḥ | phalalābhād ūrdhvaṃ tu prācīnavacanaviṣayatulyataiva | rājadattabhūmiviṣaye 'pi kvacit pūrvasvāmī vicālayet kvacin na vicālayed ity āha sa eva |

	yā rājñā krodhalobhena chalanyāyena vā kṛtā |

	pradattānyasya tuṣṭena na sā siddhim avāpnuyāt ||

	pramāṇarahitāṃ bhūmiṃ bhuñjato yasya yā hṛtā |

	guṇādhikāya vā dattā tasya tāṃ na vicālayet || iti |

pramāṇarahitāṃ bhūmiṃ bhuñjataḥ svatve likhitādipramāṇarahitāṃ bhūmiṃ bhuñjata ity arthaḥ ||

**iti smṛticandrikāyāṃ nadyādivaśāt prāptabhūviṣayāṇi**

**atha gṛhādiviṣayāṇi**

tatra bṛhaspatiḥ |

	niveśakālād ārabhya gṛhavāryāpaṇādikam |

	yena yāvad yathā bhyuktaṃ tasya tan na vicālayet ||

grāmādipraveśakālād ārabhya gṛhādikaṃ tatsvāminā yena yāvat pracārabhūmyādyupetaṃ tathā yasyāṃ diśi dvārādimad bhuktaṃ tasya tan na vicālayet prātiveśyadir jana ity arthaḥ | "nirveśakālād ārabhya" iti vadan kālāntarād ārabhya bhuktaṃ vipratipannaṃ cet vicālayed iti darśayati | evaṃ niveśakāle kalpitaṃ gavākṣādikaṃ prātiveśyādyaniṣṭakāry api na kenacic cālanīyam ity āha sa eva |

	vātāyanaṃ praṇālīṃ ca tathā niryūhavedikāḥ |

	catuḥśālasyandanikāḥ prāṅniviṣṭā na cālayet ||

vātāyanaṃ gavākṣaḥ | praṇālī kāṣṭhādimayo jalanirgamopāyaḥ | niryūhaḥ gṛhaghoṇā | vedikā dārupariṣkṛtā caturaśrā viśrāntibhūmiḥ | catasṝṇāṃ śālānāṃ samāhāraś catuḥśālam | etac ca tṛṇamayagṛhopalakṣaṇārtham uktam | tasmād vṛṣṭyudakanipātasyandanikāḥ | atrāpi madhye niviṣṭānāṃ vicālanaṃ pūrvavad arthād uktam | ata eva gavākṣādikaṃ parāniṣṭakāritayā na kāryam ity āha kātyāyanaḥ |

	niveśasamayād ūrdhvaṃ naite yojyāḥ kadācana | iti |

parāniṣṭakāritayeti śeṣaḥ | tathā ca sa eva |

	dṛṣṭiprāsaṃ praṇālīṃ ca na kuryāt paraveśmasu | iti |

dṛṣṭiprāso gavākṣaḥ | paraveśmasu paraveśmābhimukhyenety arthaḥ | evaṃ kṛte parāniṣṭaṃ bhavatīty abhiprāyaḥ | anenaivābhiprāyeṇa bṛhaspatināpy uktam |

	varcaḥsthānaṃ vahnicayaṃ gartocchiṣṭāmbusecanam |

	atyārāt parakuḍyasya na kartavyaṃ kadācana ||

varcaḥsthānaṃ viṣṭhāsthānam | atyārāt aratnidvayam avivihāyety arthaḥ | ata eva kātyāyanaḥ |

	viṇmūtrodakavapraṃ ca vahniśvabhraniveśanam |

	aratnidvayam utsṛjya parakuḍyān niveśayet ||

bṛhaspatis tu śakaṭādikaṃ saṃkaṭahetubhūtaṃ saṃsaraṇe na ciraṃ dharyam ity āha |

	yānty āyānti janā yena paśavaś cānivāritāḥ |

	tad ucyate saṃsaraṇaṃ na roddhayaṃ tu kenacit ||

evaṃ catuṣpathādāv apy avarodhanaṃ na kāryam | ata eva nāradaḥ |

	catuṣpathasurasthānarājamārgān na rodhayet | iti |

surasthānaṃ devakulādikam | catuṣpatharājamārgayoḥ svarūpam āha kātyāyanaḥ |

	sarve janāḥ sadā yena prayānti sa catuṣpathaḥ |

	aniruddhā yathākalaṃ rājamārgaḥ sa ucyate ||

avelāyāṃ yatra mārge rājakīyaiś caṅkramaṇaṃ niṣidhyate sa rājamārga ity arthaḥ | yasya kṣetrasyāntike madhye vā mārgo 'sti taṃ pray āhatuḥ śaṅkhalikhitau: "mārgakṣetre pathivisargaḥ" iti | kārya iti śeṣaḥ | yas tu saṃsaraṇādāv avarodhaṃ karoti tasya daṇḍam āha bṛhaspatiḥ |

	yas tatra saṃkaraṃ śvabhraṃ vṛkṣāropaṇam eva ca |

	kāmāt purīṣaṃ kuryād yas tasya daṇḍas tu māṣakaḥ ||

saṃkaraḥ saṃkīrṇatā avarodha iti yāvat | vṛkṣagrahaṇaṃ sasyāder upalakṣaṇārtham | yady api pañcakṛṣṇalako māṣo 'trāpi grāhyatayā pratibhāti, tathāpy aparādhānurūpatvāya kārṣāpaṇasya viṃśo bhāgo grāhyaḥ, tatrāpi māṣavyavahārāt | rājamārge purīṣakartur daṇḍādhikyam āha manuḥ |

	samutsṛjed rājamārge yas tv amedhyam anāpadi |

	sa dvau kārṣāpaṇau dadyād amedhyaṃ cāśu śodhayet ||

mārgavaiśiṣṭyād atrāparādhādhikyam abhisaṃdhāya daṇḍādhikyābhidhānaṃ manor iti mantavyam | āpadi tu nārthadaṇḍaḥ kiṃ tu vāgdaṇḍa ity āha sa eva |

	āpadgatas tathā vṛddhaḥ garbhiṇī bāla eva vā |

	paribhāṣaṇam arhanti tac ca śodhyam iti sthitiḥ ||

taṭākādāv amedhyakartur atyantāparādhitvād daṇḍe 'py atyantādhikyam āha kātyāyanaḥ |

	taṭākodyānatīrthāni yo 'medhyena vināśayet |

	amedhyaṃ śodhayitvā tu daṇḍayet pūrvasāhasam ||

kaśmalacelanirṇejanādinā tīrthadūṣakasyāpy ayam eva daṇḍa ity āha sa eva |

	dūṣayet siddhatīrthāni sthāpitāni mahātmabhiḥ |

	puṇyāni pāvanīyāni prāpnuyāt pūrvasāhasam ||

aparādhāntareṣu daṇḍān āha yājñavalkyaḥ |

	maryādāyāḥ prabhede tu sīmātikramaṇe tathā |

	kṣetrasya haraṇe daṇḍā adhamottamamadhyamāḥ ||

sīmāliṅgavināśakasya prathamasāhaso daṇḍaḥ, kṣetrasyāpaharaṇe 'pahartur madhyamasāhaso daṇḍa ity arthaḥ | yat tu viṣṇunoktam: "sīmābhettāram uttamasāhasaṃ daṇḍayitvā punaḥ sīmāṃ kārayet" iti, tatra sīmābhettāram ity asya sīmām ullaṅghya karṣakam ity artho 'dhyavaseyaḥ | sīmāpradeśe punaḥkarṣaṇādyakaraṇam eva punaḥ sīmākaraṇam, tad yathā bhavati tathā rājā yateteti punaḥ sīmāṃ kārayed ity asyārthaḥ | uttamasāhasābhidhānam ardhasīmātikramaviṣayam | samagrasīmātikramaviṣaye tv āhatuḥ śaṅkhalikhitau: "sīmātikrameṣv aṣṭasahasram" iti | daṇḍa iti śeṣaḥ | daṇḍādhikyāt samagrasīmātikramaviṣayatvam asya vacanasya nyāyyam | svalpasīmātikramaviṣaye tv āha vṛddhamanuḥ |

	sthāpitāṃ caiva marydām ubhayor grāmayos tathā |

	atikrāmanti ye darpāt te daṇḍyāḥ dviśataṃ damam ||

daṇḍālpatvād alpātikramaviṣayam etad iti nyāyyam | yas tu yājñavalkīye sīmāliṅgavināśe prathamasāhasa uktaḥ sa gṛhasīmāliṅgavināśaviṣayaḥ daṇḍasyālpatvāt | kṣetrasīmāliṅgavināśaviṣaye tv aparādhādhikyād daṇḍādhikyam āhatuḥ śaṅkhalikhitau: "kṣetramaryādābhede tv aṣṭaśatam" iti | daṇḍa iti śeṣaḥ | evaṃ grāmādisīmāliṅgavināśe daṇḍādhikyam ūhyam | uktavidhinā daṇḍayitvā punar gṛhādīnāṃ sīmāliṅgāni kārayed iti cohyam | yas tu yājñavalkīye kṣetrāpaharaṇe madhyamasāhasa uktaḥ sa tu balād apahāraviṣayaḥ | catvāriṃśadadhikapañcaśatakārṣāpaṇātmakasya madhyamasāhasasya gurudaṇḍatvāt | bhayapradarśanenājñānena vāpaharaṇe kṛte tu manur āha |

	gṛhaṃ taṭākam ārāmaṃ kṣetraṃ vā bhīṣayā haran |

	śatāni pañca daṇḍyāḥ syād ajñānād dviśato damaḥ ||

yat tu śaṅkhalikhitābhyām uktam: "kṣetrodakāpaharaṇe aṣṭaśatam" iti, daṇḍa iti śeṣaḥ | tad etad balātkāreṇa sodakaśālyādikṣetrāpaharaṇe draṣṭavyam | evam apahriyamāṇakṣetrādibhūstvāpekṣayā daṇḍādhikyam ūhyam | sīmotpannavṛkṣādiphalapuṣpāpahāradaṇḍaprāptiparihāropayoginam artham āha kātyāyanaḥ |

	sīmāmadhye tu jātānāṃ vṛkṣāṇāṃ kṣetrayor dvayoḥ |

	phalaṃ puṣpaṃ ca sāmānyaṃ kṣetrasvāmiṣu nirdiśet ||

sāmānyaṃ sādhāraṇam | kṣetrasvāmiṣu savṛkṣasīmakṣetrayoḥ svāmiṣu | yady ekakṣetrasvāmy eva sarvaphalam āharet tadā tasminn arthaphalāpahāradaṇḍaprāptiḥ | yeṣāṃ tu vṛkṣādīnām ekasya kṣetre mūlapradeśā vartante anyakṣetrasyopari śākhās tadviṣaye 'py āha sa eva |

	anyakṣetre tu jātānāṃ śākhā yatrānysaṃśritāḥ |

	svāminaṃ taṃ vijānīyād yasya kṣetreṣu saṃśritāḥ ||

saṃśritā āśritāḥ jātā iti yāvat ||

**iti smṛticandrikāyāṃ gṛhādiviṣayāṇi**

**atha setvādiviṣayāṇi**

tatra nāradaḥ |

	setus tu dvividho jñeyaḥ khanyo bandhyas tathaiva ca |

	toyapravartane khanyo bandhyaḥ syād vinivartane ||

kṣetrasthitādhikodakanirgamanārthaṃ khātvā yaḥ kriyate setuḥ sa khanyaḥ, āgatodakadhāraṇārthaṃ mṛdādibhiḥ yatra jalapravāho badhyate sa setuḥ bandhya ity arthaḥ | tatra nātinimnatayā khanyaḥ kāryaḥ, nātyuccatayā bandhya iti darśayitum anudakātyudakanindām āha sa eva |

	nāntareṇodakaṃ sasyaṃ nāśaś cātyudake sati |

	ya evātyudake doṣaḥ sa evānudake bhavet ||

ato yathā na sarvodakahānis tathā khanyaḥ kāryaḥ, yathā ca nātibahūdakasthitiḥ tathā bandhyaḥ kāryaḥ ity abhiprāyaḥ | setubandhapratibandhakam api praty āha sa eva |

	parakṣetrasya madhye tu setur na pratiṣidhyate |

	mahāguṇo 'lpadoṣaś ced vṛddhir iṣṭā kṣaye sati ||

asyārthaḥ: svakṣetre pareṇa kriyamāṇaḥ setuḥ svakṣetre 'py apekṣitodakasthāpakatvādimahāguṇavān, svakṣetralavanāśakaratayālpadoṣavān kṣetrasvāminā na pratiṣedhyo yasmāt alpakṣetrakṣaye saty api sasyasamṛddhir iṣṭeti | cecchabdāt kutracit uktavaiparītye pratiṣedhya iti darśayati | yājñavalkyo 'pi |

	na niṣedhyo 'lpavādhas tu setuḥ kalyāṇakārakaḥ |

	parabhūmiṃ haran kūpaḥ svalpakṣetro bahūdakaḥ ||

na niṣedhya ity anuṣaṅgāt kūpapadenāpi saṃbadhyate | svalpakṣetraḥ svalpakṣetravartī | evaṃ cāyam arthaḥ: parabhūmiṃ svalpāṃ haran bahūdakaḥ kūpaḥ pareṇa bhūsvāminā na pratiṣedhya iti | viparītas tv atrāpi niṣedhya eva | yat punas tenoktam,

	svāmine yo 'nivedyaiva kṣetre setuṃ pravartayet |

	utpanne svāmino bhogas tadabhāve mahīpateḥ ||

iti, tasya sati saṃbhave kṣetrasvāminaṃ tadabhāve rājānaṃ vānujñāpyaiva pareṇa parakṣetre setvādikaḥ pravartanīya ity atra tātparyam, na punar anivedane setvādivaśād utpannaparakṣetraphalabhoktṛnirūpaṇe, vacanavaiyarthyaprasaṅgāt | na hi setvādipravartanamātreṇa paraḥ parakṣetrotpannaphalabhoktṛtāṃ pratipadyate, yena tannivāraṇārthaṃ vacanam arthavat bhavet | kecit tu setvādinirmāṇotpannadṛṣṭādṛṣṭaphalabhoktṛnirūpaṇārthaṃ vacanam etad iti vadanti | yad atra yuktaṃ tad grāhyam | evam evānivedya jīrṇoddhāre kṛte 'pi boddhavyam | tathā ca nāradaḥ |

	pūrvapravṛttam utpannam apṛṣṭvā svāminaṃ tu yaḥ |

	setuṃ pravartayet kaścin na sa tatphalabhāg bhavet ||

	mṛte tu svāmini punaḥ tadvaṃśye vāpi mānave |

	rājānam āmantrya tataḥ kuryāt setupravartanam ||

	ato 'nyathā kleśabhāk syāt mṛgavyādhāvamarśanāt |

	iṣavas tasya naśyanti yo viddham anuvidhyati || iti |

avamarśanaṃ nidarśanam | tasya mṛgavyādhasya | kātyāyano 'pi |

	asvāmyanumatenaiva saṃskāraṃ kurute tu yaḥ |

	gṛhodyānataṭākānāṃ saṃskartā labhate na tu ||

	vyayaṃ svāmini cāyāte na nivedya nṛpe yadi |

	athāvedya prayuktas tu tadgataṃ labhate vyayam || iti |

āvedya nṛpe tatprayuktaḥ saṃskartā saṃskārakṛtaṃ vyayaṃ labhate ||

**iti smṛticandrikāyāṃ setvādiviṣayāṇi**

**atha kṣetrakartṛviṣayāṇi**

tatra bṛhaspatiḥ: "gṛhītvā bāhayet kāle" iti | kṣetrādiviṣaye kṣetrādisvāmipārśve aham idaṃ kariṣyāmīti kṛṣīvalaḥ kṣetraṃ gṛhītvā grīṣmādikāle lāṅgalādikaṃ balīvardādibhir vāhayed ity arthaḥ | vāhanagrahaṇaṃ tadādiphalasaṃgrahaṇāntavyāpārasyopalakṣaṇārtham | ata eva kṛṣimātraṃ kurvan kṛṣīvalo vyāpāraikadeśakaratayā duṣṭatvāt kṣetraphalamūlyatayā kalpitaṃ kṣetrasvāmine rājñā dāpya ity āha sa eva: "vāpagopansaṃgrahān | akurvan svāmine dāpyaḥ" iti | vāpo bīnānām āvāpaḥ | gopanaṃ sasyādirakṣaṇam | saṃgrahaḥ phalasaṃgrahaṇam | vākyārthas tu yājñavalkyena vivṛtaḥ |

	phālāhatam api kṣetraṃ yo na kuryān na kārayet |

	taṃ pradāpyākṛṣṭaśadaṃ kṣetram anyena kārayet ||

phālāhataṃ phālena vidāritaṃ kṛṣṭam iti yāvat | na bījāvāpayogyaṃ mārdavādikaṃ kuryāt | akṛṣṭaśadam akṛṣṭatvena sthitakṣetrād yat tṛṇādi phalaṃ labhyate tad akṛṣṭaśadam | anyena kṛṣīvalāntareṇa | yas tu kṣetraṃ gṛhītvā kṣetrakaraṇakālārdhe gate karṣaṇaṃ kurute sa kālātyayāparādhānurūpaṃ damaṃ dāpya ity āha bṛhaspatiḥ: "madhye kṛṣṭe damaṃ tu saḥ" iti | dāpya ity anuṣajyate | yas tu kṣetraṃ gṛhītvā tatkaraṇakālāntaparyantaṃ na kiṃcit karoti kārayati ca, tam api praty āha sa eva |

	kṣetraṃ gṛhītvā yaḥ kaścin na kuryān na ca kārayet |

	svāmine sa śadaṃ dāpyo rājñā daṇḍaṃ ca tatsamam ||

śadaṃ kṣetraphalam, tatsamaṃ svāmigrāhyaśadasamam | svāmigrāhyaśado 'pi kiyān ity apekṣite sa evāha |

	cirāvasanne daśamaṃ kṛṣyamāṇe tathāṣṭamam |

	svasaṃskṛte tu ṣaṣṭhaṃ syāt parikalpya yathāsthitam ||

cirāvasanne cirakālam akṛṣṭakṣetraṃ kariṣyāmīti svīkṛtya upekṣite, yāvatphalam anupekṣite labhyate tasya daśamaṃ bhāgaṃ mūlyadvāreṇa dāpyaḥ | kṛṣyamāṇe acirāvasanne kṣetre svīkṛtyopekṣite tv aṣṭamaṃ bhāgaṃ dāpyaḥ | svasaṃskṛte tu kṣetre svīkṛtyopekṣite ṣaṣṭhaṃ bhāgaṃ dāpya ity arthaḥ | yat tu kṣetraṃ svāminaḥ sāmarthyavaikalyādinā khilatvādyavasthayā sthitaṃ gṛhītvā tad yena kṛṣīvalena svāmyanivāritena kṛtaṃ tat praty āha nāradaḥ |

	aśaktapretanaṣṭeṣu kṣetrikeṣv anivāritaḥ |

	kṣetraṃ ced vikṛṣet kaścid aśnuvīta sa tatphalam ||

aśaktāḥ kṣetrakaraṇasāmarthyavikalāḥ | pretāḥ svaryātāḥ | naṣṭāḥ kutra gatā iti cirakālam avijñātāḥ | kṣetrikāḥ kṣetrasvāminaḥ | etad uktaṃ bhavati: parakṣetratve 'pi khilabhūtabhūviṣaye kartuḥ phalabhogo na jātu phaladaṇḍadāpanam iti | prasaṅgāt kṣetrasvāminam āgatam api praty āha sa eva |

	vikṛṣyamāṇe kṣetre tu kṣetrikaḥ punar āvrajet |

	khilopacāraṃ tat sarvaṃ datvā svaṃ kṣetram āpnuyāt ||

khilopacāraḥ kilhabhañjanārtho vyayaḥ  | tasyeyattāvadhāraṇaṃ khilabhūtakṣetrakāṭhinyatāratamyāyattam iti tat tāratamyam āha sa eva |

	saṃvatsareṇārdhakhilaṃ khilaṃ syād vatsarais tribhiḥ |

	pañcavarṣāvasannaṃ tu kṣetraṃ syād aṭavīsamam ||

saṃvatsaropekṣitaṃ kṣetram ardhakhilam īṣadduṣkarṣaṃ bhavati, trivatsaropekṣitaṃ tu khilaṃ syād duṣkarṣaṃ bhavet | pañcavarṣopekṣitaṃ punar aṭavīsamaṃ syāt atyantaduṣkarṣaṃ bhaved ity arthaḥ | yadā khilabhañjanārthaṃ vyayaṃ svāmī na dātum utsahate tadā tv āha kātyāyanaḥ |

	aśaktito na dadyāc cet khilārthe yat kṛto vyayaḥ |

	tad aṣṭabhāgahīnaṃ tu karṣakaḥ phalam āpnuyāt ||

	varṣāṇy aṣṭau sa bhoktā syāt parataḥ svāmine tu tat | iti |

khilārthe yaḥ kṛto vyayaḥ tatpratidānāsamarthaḥ svāmī karṣakāya yadi khilavyayaṃ na dadyāt tadā karṣakaḥ kṣetraphalsyāṣṭamaṃ bhāgam aṣṭau varṣāṇi yāvat svāmine datvā avaśiṣṭaṃ gṛhṇīyāt tadūrdhvaṃ svāmine tat kṣetraṃ samarpayed ity arthaḥ | yad etat "vikṛṣyamāṇe kṣetre" ityādinā "parataḥ svāmine tu tat" ityantenoktaṃ tat sarvaṃ pretakṣetraviṣaye tatputrādyāgamane 'pi kāryam, aśaktanaṣṭakṣetraviṣaye tu teṣām āgamane tatputrādīnām āgamane vā kāryam iti mantavyam ||

**iti smṛticandrikāyāṃ kṣetrakartṛviṣayāṇi**

**samāptaś ca kṣetrajavivādākhyasya padasya vidhivitānaḥ **

**atha strīpuṃsaṃbandhākhyasya padasya vidhir ucyate**

tatra manuḥ |

	puruṣasya striyāś caiva dharmye vartmani tiṣṭhatoḥ |

	saṃyoge viprayoge ca dharmān vakṣyāmi śāśvatān ||

dharmye vartmani śāstrīye mārge | saṃyoge anyonyasaṃnidhāne | viprayoge deśataḥ kālato vā vyavadhāne | śāśvatān nityān avaśyānuṣṭheyān iti yāvat | etad uktaṃ bhavati: anucchṛṅkhalayoḥ jāyāpatyoḥ anyonyam avipratipattisiddhyartham avaśyaṃ ye dharmāḥ parasparasaṃnidhāv asaṃnidhau cānuṣṭheyāḥ tān vakṣyāmīti | ke punas te dharmā ity apekṣite sa evāha |

	asvatantrāḥ striyaḥ kāryāḥ puruṣaiḥ svaiḥ divāniśam |

	viṣaye sajjamānāś ca saṃsthāpyā hy ātmano vaśe ||

svaiḥ puruṣaiḥ bhartrādipuruṣaiḥ | viṣaye vināśahetubhūtaśītādiviṣaye | nārado 'pi |

	svātantyād vipraṇaśyanti kule jātā api striyaḥ |

	asvātantryam atas tāsāṃ prajāpatir akalpayat ||

ato 'nyair api svastrīṇāṃ yathā bhavaty asvātantryaṃ tathaiva kalpayitavyam iti śeṣaḥ | duṣprasaṅgād api rakṣaṇaṃ kartavyam | tathā ca hārītaḥ: "jāyānāśe kulanāśaḥ kulanāśe tantunāśaḥ tantunāśe devapitṛnāśo yajñanāśo dharmanāśo dharmanāśe ātmanāśaḥ ātmanāśe sarvanāśaḥ tasmād enāṃ dharmaśīlāṃ suguptāṃ patnīṃ rakṣet" iti | manur api |

	sūkṣmebhyo 'pi prasaṅgebhyaḥ striyo rakṣyā viśeṣataḥ |

	dvayor hi kulayoḥ śokam āvaheyur arakṣitāḥ ||

	imaṃ hi sarvavarṇānāṃ paśyanto dharmam anuttamam |

	yatante rakṣituṃ bhāryāṃ bhartāro durbalā api ||

	svāṃ prasūtiṃ caritraṃ ca kulam ātmānam eva ca |

	svaṃ ca dharmaṃ prayatnena jāyāṃ rakṣan sa rakṣati || iti |

arakṣitāḥ striyo duścaritena dvayoḥ kulayoḥ bhartṛpitṛkulayoḥ śokam āvaheyuḥ kuryur ity arthaḥ | anena kuladvayavṛddhair api rakṣyā iti tatkleśakathanam upadarśitam | darśitaṃ cāsāṃ rakṣaṇaṃ bṛhaspatinā |

	sūkṣmebhyo 'pi prasaṅgebhyo nivāryā strī svabandhubhiḥ |

	svastrādibhiḥ gurustrībhiḥ pālanīyā divāniśam ||

manus tv ātmanaiva puruṣavat striyo 'pi guptā bhaviṣyantīti buddhyā strīrakṣaṇe puruṣeṇānāsthā na kāryeti pratipādanārtham āha |

	naitā rūpaṃ pratīkṣante nāsāṃ vayasi saṃsthitiḥ |

	surūpaṃ vā virūpaṃ vā pumān ity eva bhuñjate ||

	pauṃścalyāc calacittatvān naiḥsnehyāc ca svabhāvataḥ |

	rakṣitā yatnato 'pīha bhartṛṣv etā vikurvate ||

	śayyāsanam alaṃkāraṃ kāmaṃ krodham anārthatām |

	drohabhāvaṃ kucaryāṃ ca strībhyo manur akalpayan ||

	evaṃ svabhāvaṃ jñātvāsāṃ prajāpatinisargajam |

	paramaṃ yatnam ātiṣṭhet puruṣo rakṣaṇaṃ prati || iti | \
drohabhāvo dakṣeṇa prapañcitaḥ |

	jalūkāvat striyaḥ sarvā bhūṣaṇācchādanāśanaiḥ |

	saṃbhṛtāpi kṛtā nityaṃ puruṣaṃ hy apakarṣati ||

	jalūkā raktam ādatte kevalaṃ sā tapasvinī |

	itarā tu dhanaṃ vittaṃ māṃsaṃ vīryaṃ balaṃ sukham ||

	sāśaṅkā bālabhāve tu yauvane vimukhī bhavet |

	tṛṇavan manyate nārī vṛddhabhāve punaḥ patim || iti |

bhūṣaṇābhiḥ saṃbhṛtā kṛtāpi puruṣaṃ nityam apakarṣati satatam avajñāpātraṃ karotīty arthaḥ | itarā strīty arthaḥ | dhanam ityādau pratipadam ādatta ity anuṣajyate | evaṃ drohabhāvam atiśayena vadato dakṣasyāyam abhiprāyaḥ: bhāryāyāṃ bahudhā bahuvidhadauṣṭyadarśane 'pi jātisvabhāvanibandhane kim atra citram ity udvegam utsṛjya pālane yatnānuvṛttiḥ kāryeti | bharyāyā bharaṇe 'pi ca puruṣeṇa yauvane yatitavyam | tathā ca manuḥ |

	pitā rakṣati kaumāre bhartā rakṣati yauvane |

	rakṣanti sthāvire putrā na strī svātantryam arhati ||

patiputravihīnāyās tūbhayavidharakṣaṇaṃ patipakṣāntargatena pratyāsannena kāryam | tathā ca nāradaḥ |

	mṛte bhartary aputrāyāḥ patipakṣaḥ prabhuḥ striyāḥ |

	viniyogātmarakṣāsu bharaṇe ca sa īśvaraḥ ||

viniyogaḥ karmaṇi niyojanam | patipakṣasyāpy abhāve sa evāha |

	parikṣīṇe patikule nirmanuṣye nirāśraye |

	tatsapiṇḍeṣu cāsatsu pitṛpakṣaḥ prabhuḥ striyāḥ ||

viniyogādiṣv iti śeṣaḥ | pitṛpakṣasyāpy abhāve sa evāha |

	pakṣadvayāvasāne tu rājā bhartā smṛtaḥ striyāḥ |

	sa tasyā bharaṇaṃ kuryān nigṛhṇīyāt paticyutām ||

bhartā bharaṇakartā ||

**iti smṛticandrikāyāṃ strīrakṣaṇavidhiḥ**

**atha strīrakṣaṇaprakāraḥ**

tatra manuḥ |

	na kaścid yoṣitaḥ śaktaḥ prasahya parirakṣitum |

	etair upāyayogais tu śaktas tāḥ parirakṣitum ||

prasahya ākramya avarudhyeti yāvat | yady apy avarodhena śārīravyabhicārād rakṣaṇaṃ śakyam, tathāpi mānasavyabhicārād rakṣaṇam aśakyam iti manvānena manunā,

	na kaścid yośitaḥ śaktaḥ prashya parirakṣitum |

ityādy uktam | na ca māstu mānasavyabhicārād rakṣaṇam, anyajātyasaṃbhavena prajāśuddhivighātābhāvād iti vācyam | yata āha sa eva |

	yādṛśaṃ bhajate hi strī sutaṃ sūte tathāvidham |

	tasmāt prajāviśuddhyarthaṃ striyaṃ rakṣet prayatnataḥ ||

yādṛśaṃ puruṣam ṛtukāle strī manasā bhajate tatsamānaśīlaṃ putraṃ janayatīti pūrvārdhasyārthaḥ | tathā ca śaṅkhalikhitau: "yasmin bhāvo 'rpitaḥ strīṇām ārtave tacchīlaṃ putraṃ janayati" iti | ato mānasavyabhicārād api striyaḥ rakṣed iti śeṣaḥ | tathā ca manunā "tasmāt" ityādinā uttarārdhena ayam eva vidhir darśitaḥ | parirakṣaṇopāyā api manunā darśitāḥ |

	arthasya saṃgrahe caināṃ vyaye caiva niyojayet |

	śauce dharme 'nnapaktyāṃ ca pārīṇahyasya cekṣaṇe ||

saṃgrahe svena samānītārthasaṃvidhāne | vyaye svenoktavyaye | śauce gṛhādiśuddhikarasaṃmārjanānulepanādau | dharme agnihotrādyanukūlalaukikavyāpāre | annapaktyāṃ cullīsaṃmārjanādipākavyāpāre | pārīṇahyasyekṣaṇe piṭharādigṛhopakaraṇapratīkṣaṇe | etad uktaṃ bhavati: akutsitāvaśyakavyāpāravaiyagryavaśena puruṣāntaracintanādyavasararāhityaṃ bhāryāyā yathā bhavati tathā kuryād iti | bṛhaspatināpi pūrvoktā evopāyā uktāḥ |

	āyavyaye 'nnasaṃskāre gṛhopaskārarakṣaṇe |

	śauce 'gnikārye saṃyojyāḥ strīṇāṃ śuddhir iyaṃ smṛtā ||

iyam uktopāyaprabhavā strīṇāṃ śuddhiḥ sādhvī smṛtety arthaḥ | tathā ca manunā smaryate |

	ātmānam ātmanā yās tu rakṣeyus tāḥ surakṣitāḥ | iti |

ātmanā arthasaṃgrahādyāsaktacittenety arthaḥ | āptapuruṣais tu rakṣitāḥ striyo na samyag rakṣitā ity āha sa eva |

	arakṣitā gṛhe ruddhāḥ puruṣair āptakāribhiḥ | iti |

āptakāribhiḥ puruṣair gṛhe ruddhā ity anvayaḥ | arakṣitāḥ samyagrakṣāvihīnā ity arthaḥ | samyagrakṣāvihīnatvaṃ ca prāg evābhihitam | pānādinivāraṇam api nārīrakṣaṇaprakāra iti darśayitum āha sa eva |

	pānaṃ durjanasaṃsargaḥ patyā ca viraho 'ṭanam |

	svapno 'nyagehe vāsaś ca nārīṇāṃ dūṣaṇāni ṣaṭ || iti |

tenaitāny avahitena patiprabhṛtinā nārīṣu pratiṣeddhavyānīti śeṣaḥ | pānaṃ madyādīnām | patyā ca viraho deśāntare patim utsṛjyāvasthānam | aṭanaṃ vinā patyā tīrthayātrādikaraṇam | svapno yatra kutra vā śayanam | anyegehe vāsaḥ paragṛhe vasanam | patyuḥ śaiṣṭyam api strīrakṣaṇaprakāra iti darśayitum āha sa eva |

	yādṛgguṇena bhartrā strī saṃyujyeta yathāvidhi |

	tādṛgguṇā sā bhavati samudreṇeva nimnagā ||

avyabhicāravyabhicārayoḥ śubhāśubhaphalajñāpanam api strīrakṣaṇaprakāra iti darśayituṃ tayoḥ phalam āha sa eva |

	patiṃ yā nāticarati manovākkāyasaṃyatā |

	sā bhartṛlokān āpnoti sadbhiḥ sādhvīti cocyate ||

	vyabhicārāt tu bhartuḥ strī loke prāpnoti nindyatām |

	sṛgālayoniṃ prāpnoti pāparogaiś ca pīḍyate || iti |

bharaṇarūparakṣaṇasyāpi prakāraṃ darśayitum āha sa eva |

	devadattāṃ patir bhāryāṃ vindate necchayātmanaḥ |

	tāṃ sādhvīṃ bibhṛyān nityaṃ devānāṃ priyam ācaran ||

devair dattā devadattā devavaśāyāteti yāvat | tāṃ bhāryāṃ svayaṃvare patir vindate na punar ātmecchayā ātmavyāpāreṇa vindate | tatra svavyāpārābhāvāt tāṃ devavaśāyātāṃ sādhvīṃ śobhanāṃ nityaṃ bibhṛyāt poṣayed ity arthaḥ | na caivaṃ mānuṣavaśād āyātāyāṃ bhāryāyāṃ bharaṇam anāvaśyakam iti vācyam | daṇḍāpūpanyāyena tatrāpi nityaṃ bibhṛyād iti vidhir gamyate yataḥ | tathā hi, vareṇāvṛtāpy avaśyaṃ bhartavyety ukte varavṛtā tu sutarām iti gamyate | na ca sādhvīm ity asya pativratām ity arthāntaraparatvena na vyabhicāriṇīṃ bibhṛyād ity artho 'rthād gamyata iti vyabhicāriṇyāḥ bharaṇam anāvaśyakam iti vācyam, tasyā apy avaśyabharaṇīyatvāt | tatrānutkaṭavyabhicāriṇī satīva bharaṇīyā, asaṃvyavahāryaiva paramāprāyaścittakaraṇāt | utkaṭavyabhicāriṇy api paścāttāpākhyaprāyaścittādhikāraviśeṣeṇa siddhiparyantam avaśyaṃ bhartavyā, kiṃ tu kadannādinā | tathā ca nāradaḥ |

	vyabhicāre striyā mauṇḍyam adhaḥśayanam eva ca |

	kadannaṃ ca kuvāsaś ca karma cāvaskaro 'nvaham ||

striyā atyantavyabhicāre jāte mauṇḍyam adhaḥśayanaṃ ca sādhayet, kadannaṃ kuvāsaś ca bharaṇārthaṃ dadyāt | amedhyaśodhanarūpaṃ ca karma kārayed ity arthaḥ | evaṃ ca manuvṛttau sādhvīm ity asya yad arthāntaram uktam: "yad vā sādhvīṃ pativratāṃ bibhṛyāt na vyabhicāriṇīm" iti, tat tu heyam | hārīto 'pi atyantavyabhicāriṇyāḥ bharaṇam āvaśyakam ity āha |

	bhāryāyā vyabhicāriṇyāḥ parityāgo na vidyate |

	dadyāt piṇḍaṃ kucelaṃ cāpy adhaḥśayyāṃ ca śodhayet ||

piṇḍaṃ kṣunnivāraṇamātrakṛt kadannam ity arthaḥ | adhaḥ śayyā yasyāḥ sā adhāḥśayyā tām | yājñavalkyo 'pi |

	hṛtādhikārāṃ malināṃ piṇḍamātropajīvinīm |

	paribhūtām adhaḥśayyāṃ vāsayed vyabhicāriṇīm ||

hṛtādhikārāṃ śrautasmārtādikarmaṇi nivṛttādhikārām | paribhūtām anadhikṛtām | vāsayet svagṛhaikadeśa iti śeṣaḥ,

	vipraduṣṭāṃ striyaṃ bhartā nirundhyād ekaveśmani |

iti manusmaraṇāt | vipraduṣṭāṃ kāyikavyabhicāreṇātyantaduṣṭām ity arthaḥ | tathā ca śaṅkhalikhitau: "kāmacāriṇīṃ malināṃ kucelāṃ piṇḍamātropajīvanīṃ nivṛttādhikārām adhaḥśayyāṃ niruddhāṃ nivāsayed atyarthavyabhicāriṇīm" iti | kāmacāriṇīṃ parapuruṣakāmanayā carantīm ity arthaḥ | svacchandacāriṇyās tyājyatvād evaṃ vyākhyātā kṛtā | tasyās tyājyatvam āha yamaḥ |

	svacchandagā ca yā nārī tasyās tyāgo vidhīyate | iti |

saṃvyavahāryatvāpādakaprāyaścittābhāvo yad gamane bhavati tam api yā gacchati sā svacchandagā | atyarthavyabhicārīṇī tu na tyājyā, prāyaścittena saṃvyavahāryatvasaṃbhavāt | yat tu yājñavalkyenoktam,

	somaḥ śaucaṃ dadau strīṇāṃ gandharvaś ca śubhāṃ giram |

	pāvakaḥ sarvamedhyatvaṃ medhyā vai yoṣito hy ataḥ ||

iti, sarvamedhyatvaṃ sarvayajñārhatvam ity arthaḥ | tad etat praśaṃsāmātram, tena vipraduṣṭatvaṃ hṛtādhikāratvaṃ ca vyabhicāriṇyā uktam aviruddham | yat punar manunoktam,

	prajanārthaṃ mahābhāgāḥ pūjārhā gṛhadīptayaḥ |

	striyaś śriyaś ca geheṣu na viśeṣo 'sti kaścana || 

iti, pūjārhāḥ pūjāspadībhūtā ity arthaḥ | tad etad avipraduṣṭastrīviṣayam | tena paribhāvāspadatvaṃ vyabhicāriṇyā uktam aviruddham | maṅgalārtham apy avipraduṣṭāḥ striyaḥ pitrādibhiḥ pūjyā ity āha sa eva |

	pitṛbhir bhrātṛbhiś caitāḥ patibhir devarais tathā |

	pūnyā bhūṣayitavyāś ca bahukalyāṇam īpsubhiḥ ||

devarāḥ patyuḥ bhrātaraḥ | yājñavalkyo 'pi |

	bhartṛbhrātṛpitṛjñātiśvaśrūśvaśuradevaraiḥ |

	bandhubhiś ca striyaḥ pūjyā bhūṣaṇācchādanāśanaiḥ ||

atra bhartṛvyatiriktaiḥ pūjanam utsavaviṣaye draṣṭavyam | tathā ca bṛhaspatiḥ |

	bhartrā patnī samabhyarcyā vastrālaṃkārabhojanaiḥ |

	utsave tu pitṛbhrātṛśvaśurādyāiś ca bandhubhiḥ ||

tatra manuḥ |

	yatra nāryas tu pūjyante ramante tatra devatāḥ |

	yatra tās tu na pūjyante sarvās tatrāphalāḥ kriyāḥ ||

	śocanti yoṣito yatra vinaśyanty āśu tatkulam |

	na śocanti tu yatraitā vardhate tatra sarvadā || iti |

śocanti bharaṇapūjanayor abhāveneti śeṣaḥ | yatra kula ity arthaḥ | pravatsyatā tu pratyāgamanaparyantaṃ bharaṇārtham arthasaṃvidhānaṃ vidhātavyam | anyathā sanmārge sthitāpi vardhanarāhityād dhairyacyutā vṛttyarthaṃ vyabhicared ity āha sa eva |

	vidhāya vṛttiṃ bhāryāyāḥ pravaset kāryavān naraḥ |

	avṛttikarśitā hi strī praduṣyet sthitimaty api ||

dveṣānuvṛttimatyās tu bhāryāyāḥ dveṣānuvṛtteḥ prāk pūjanāya dattaṃ vastrābharaṇādikaṃ saṃvatsarād ūrdhvaṃ hṛtvā tām ṛtukāle 'pi na sevety āha sa eva |

	saṃvatsaram udīkṣeta dviṣantīṃ yoṣitaṃ patiḥ |

	ūrdhvaṃ saṃvatsarāt tv enāṃ hṛtvā na saṃvaset ||

udīkṣeta dveṣānuvṛttiṃ pratīkṣeta | ūrdhvaṃ saṃvatsarāt dveṣānuvṛttau satyām iti śeṣaḥ | dāyaṃ pūjanāya dattam | vṛttyarthaṃ tu kalpitam anāharyam, bhāryāyā dveṣānuvṛttiśālinyā api bharaṇasyāvaśyakatvāt | uktārthasya kvacid apavādam āha sa eva |

	unmattaṃ patitaṃ klībam abījaṃ vāpi rogiṇam |

	na pradviṣantyās tyāgo 'sti na ca dāyāpavartanam ||

klībaṃ nirutsāham | abījaṃ nirvīryam | etad uktaṃ bhavati: dṛṣṭādṛṣṭavaikalyanibandhanadveṣānuvṛttāv apy ayuktakāritvābhāvād ṛtugamanatyāgādir atra nāstīti | yājñavalkyas tv adhivinnāyā bharaṇam evāvaśyakaṃ na pūjanādikam ity āha |

	adhivinnā ca bhartavyā mahad eno 'nyathā bhavet |

bhartavyā pūrvavad eveti śeṣaḥ ||

**iti smṛticandrikāyāṃ strīrakṣaṇaprakāraḥ**

**athādhivedanaviṣayāṇi kānicid vacanāni likhyante**

tatra manuḥ |

	madyapāsabhyavṛttā ca pratikūlā ca yā bhavet |

	vyādhitā cādhivettavyā hiṃsrārthaghnī ca sarvadā ||

adhivedanamātrayogyapātivratyarahitā madyapātra vivakṣitā, na punar mahāpātakavaśāt tyāge 'pi yogyā surāpī | asabhyavṛttā vyabhicāraratā durācārā vā | pratikūlā nityam iṣṭaviparītakāriṇī | vyādhitā dīrgharogā | hiṃsrā atikrūrā | arthaghnī svātantryeṇārthavyayaśīlā | adhivettavyeti pañcasv anuṣajyate | adhivedanaṃ pūrvasthitabhāryopari pariṇayanam | arthaghnī ceti caśabdo 'nuktasamuccayārthaḥ | kāḥ punaś caśabdasamuccitā ity apekṣite śaṅkhalikhitau: "dhūrtāṃ vaināsikīṃ strījananīṃ vandhyām apriyavādinīm apriyaśīlāṃ puruṣadveṣiṇīm ananukūlāṃ cādhivindet" iti | dhūrtā pratārikā | vaināsikī vigatanāsā | strījananī stryapatyamātrajananī | etad uktaṃ bhavati: dharmakāryaputralābhayoḥ siddhir yayā saha na saṃbhavati tām atītya bhāryāntaraṃ vinded iti | kāmasiddhis tu yayā saha na saṃbhavati paripūrṇā vā na bhavati tām arthais toṣayitvā bhāryāntaram udvahed ity āha devalaḥ |

	ekām utkramya kāmārtham anyāṃ labdhuṃ ya icchati |

	samarthas toṣayitārthaiḥ pūrvoḍhām aparāṃ vahet ||

kvacit pūrvabhāryātaḥ vivāhāntare (?) 'nujñāṃ prāpyānyām udvahed ity āha manuḥ |

	yā rogiṇī syāt tu hitā saṃpannā caiva śīlataḥ |

	sānujñāpyādhivettavyā nāvamānyā ca karhicit ||

rogiṇī dīrgharogā | hitā bhartur abhyudayārthinī | kvacit kālakṣepeṇa kvacit taṃ vinaivādhivedanaṃ kāryam ity āha sa eva |

	vandhyāṣṭame 'dhivedyābde daśame tu mṛtaprajā |

	ekādaśe strījananī sadyas tv apriyavādinī ||

aṣṭame 'bde gate iti śeṣaḥ | "aprajāṃ navame varṣe" iti hārītasmaraṇāt | evam ekādaśe ity atrāpi śeṣo 'vagantavyaḥ,

	ākāṅkṣetāṣṭavarṣāṇi bhartātiprasavāṃ striyam |

	daśa vandhyāṃ ca nindyāṃ ca dvādaśe strīprasavinīm ||

iti devalasmaraṇāt | atiprasavā atikrāntaprasavā pratigarbhaṃ garbhasrāvavatīti yāvat | vandyā anapatyā | nindyā madyapāsabhyavṛttetyevamādikā | daśa vandhyām iti priyataravandhyāviṣayam | atra manuḥ |

	adhivinnā tu yā nārī nirgacchet ruṣitā gṛhāt |

	sā sadyaḥ saṃniroddhavyā tyājyā vā kulasaṃnidhau ||

upari yasyā abhūt pariṇayanaṃ sādhivinnocyate | kulasaṃnidhau adhivinnāyāḥ pitrādikulasaṃnidhāv ity arthaḥ | tatkulasaṃnidhau tyaktāyā api bharaṇaṃ patir eva saṃnidhānakaraṇena kuryāt,

	pitā rakṣati kaumāre bhartā rakṣati yauvane |

ity uktatvāt,

	adhivinnā tu bhartavyā mahad eno 'nyathā bhavet |

ity uktatvāc ca | yā tv adhyūḍhā nārī patyur aucityājñānadoṣāt kupitā tadgṛhān nirgatā bandhubhyo 'anyam anāśritā sā patigṛhe bandhubhir āśrayabhūtaiḥ praveśanīyā | bandhurahitā cet svayam eva vimṛśya patigṛham āśrayed ity āha nāradaḥ |

	ajñānadoṣād ūḍhā yā nirgatā nānyam āśritā |

	bandhubhiḥ sā niyoktavyā nirbandhuḥ svayam āśrayet ||

yājñavalkyas tu adhivinnastrībhyo 'dhivedananimittakaṃ bhartur deyam āha |

	adhivinnastriyai dadyād ādhivedanikaṃ samam |

	na dattaṃ strīdhanaṃ yasyai dattaṃ tv ardhaṃ prakīrtitam ||

adhivinnāyai striyai strīdhanarahitāyai yāvad adhivedanārthaṃ vyayīkṛtaṃ yavad vādhunā pariṇītayai dattaṃ tatsamam adhivedananimittakadhanaṃ bhartrā deyam | tadardhaṃ tu strīdhanasahitāyai deyatvena bhartuḥ prakīrtitam ity arthaḥ ||

**iti smṛticandrikāyām adhivedanaviṣayāṇi**

**athātyājyastrīviṣayāṇi**

tatra devalaḥ |

	svadārān tyajato mohān narasyānyāyamocinaḥ |

	dharmavaṃśaparityaktur niṣkṛtir na vidhīyate ||

śāstroktatyāgahetūn vinaiva yo mohādinā svastriyaṃ tyajati tasyānyāyena svadāramocinaḥ tanmocanadvāreṇa tayā saha vihitaśrautasmārtādidharmasya tasyām utpādyamānasaṃtānasya ca tyaktur niṣkṛtir nastīty arthaḥ | iha loke 'pi tasya rājñā coravad daṇḍanaṃ kāryam | tathā ca "coravac chāsyaḥ" ity anuvṛttau viṣṇuḥ: "nirdoṣāṃ parityajan patnīṃ ca" iti | tyāgahetubhūtadoṣarahitāṃ bhāryāṃ parityjann api coravad daṇḍya ity arthaḥ | guṇavatīṃ punaḥ parityajan mahatā daṇḍena vaśīkṛtya tasyām eva bhāryāyām avasthāpyaḥ | tathā ca naradaḥ |

	anukūlām avāgduṣṭāṃ dakṣāṃ sādhvīṃ prajāvatīm |

	tyajan bhāryām avasthāpyo rājñā daṇḍena bhūyasā ||

yadā punar daṇḍena mahatā tasyām avasthāpayitum aśakyas tadā tv āha yājñavalkyaḥ |

	ajñāsaṃpādinīṃ dakṣāṃ vīrasūṃ priyavādinīm |

	tyajan dāpyas tṛtīyāṃśam adravyo bharaṇaṃ striyāḥ ||

guṇavatīm api bhāryāṃ yo durāgraheṇa utsṛjati taddhanatṛtīyāṃśaṃ tyakṣyamāṇabhāryāyai rājñāsau dāpyaḥ | alpadhanś ced bharaṇamātraparyāptaṃ dhanaṃ dāpya ity arthaḥ ||

**iti smṛticandrikāyām atyājyastrīviṣayāṇi**

**atha tyājyastrīviṣayāṇi**

tatra nāradaḥ |

	anyonyaṃ tyajator dharmaḥ syād anyonyaṃ vikurvatoḥ |

	strīpuṃsayor na coḍhāyā vyavacārād ṛte kriyāḥ ||

vivāhasaṃskāravihīnayoḥ hīnajātīyastrīpuṃsayor anyonyavirodhenānyonyaṃ tyajatoḥ dharmaḥ syād doṣo na syād ity arthaḥ | ūḍhā vivāhasaṃskṛtā | tasyās tu vyabhicārarūpanimittam antareṇa nāsti tyāgaḥ | anena vyabhicāre saty ūḍhāyā apy asty eva tyāga ity arthād uktam | tac ca svacchandavyabhicāriṇīviṣayam,

	svacchandagā ca yā nārī tasyās tyāgo vidhīyate |

iti yamasmaraṇāt | tyāgo 'tra vadhapratinidhitvena kāryaḥ | tathā ca sa eva |

	svacchandavyabhicāriṇyā vivasvāṃs tyāgam abravīt |

	na vadhaṃ na ca vaikṛtyaṃ vadhaḥ strīṇāṃ visarjanam ||

strīṇāṃ mahāparādhe vadhaṃ kurvan visarjanam eva tāsāṃ kuryād ity arthaḥ | vaikṛtyaṃ karṇanāsādyaṅgavikartanam | tad api bhartrā na kadācit kāryam ity arthaḥ,

	na caiva strīvadhaṃ kuryān na caivāṅgavikartanam |

iti tenaivoktatvāt | evam eva śiṣyagāpi nārī parityājyaiva | tathā ca vasiṣṭhaḥ |

	catasras tu parityājyāḥ śiṣyagā gurugā ca yā |

	patighnī ca viśeṣeṇa juṅgitopagatā ca yā ||

śiṣyo bhartṛśiṣyaḥ | guruḥ pitā | juṅgitaḥ patitaḥ, pratilomajo vā | patighnī tu jñātibhiḥ parityājyā | jñātiparityaktāyāḥ kadannapradānādikam api na kartavyam, viśeṣeṇety uktatvāt | catasra ity uktiḥ na tato 'dhikaparityājyayoṣidabhāvabodhanārthā, juṅgitopagatapadena patitopagatapratilomajopagatayor abhidhānāt pūrvāparavirodhāpatteḥ | kathaṃ tarhi catasra ity uktam | ucyate, patitapratilomajopagatayor juṅgitopagatapadārthatayaikyam upetya catasra iti saṃkalīkṛtā | yat eva catasya ity uktiḥ parityājyāntarābhāvaṃ na bodhayati ata eva parityājyāntarṇy āha yājñavalkyaḥ |

	.......................... garbhe tyāgo vidhīyate |

	garbhabhartṛvadhe tāsāṃ tathā mahati pātake || iti |

yatra dvijastīṇāṃ śūdrāt garbhe sati prāyaścittena saṃvyavahāryatvābhāvāt tatraiva viṣaye garbhe sati tyāgo vidhīyata iti mantavyam | tathā ca vasiṣṭhenoktam |

	brāhmaṇakṣatriyaviśāṃ striyaḥ śūdreṇa saṃgatāḥ |

	aprajātā viśudhyanti prāyaścittena netarāḥ || iti |

hārīto 'pi: "garbhaghnīm adhovarṇaśiṣyagurugāminīṃ pānavyāsaktāṃ dhanadhānyavikrayakāriṇīṃ ca varjayet" iti | atrāpi yatrādhovarṇagamane pānavyasane dhanadhānavikraye ca prāyaścittena śuddhir nāstīti śāsrād gamyate tataiva visarjanavidhānam iti mantavyam | visarjanaṃ vyavahāraparityāgaḥ | tathā ca vasiṣṭhaḥ |

	vyavāye tīrthagamane dharmebhyaś ca nivartate | iti |

vyavāyaḥ saṃbhogaḥ | tīrthagamanaśabdenātra smārtakarma pradarśitam | dharmaśabdena śrautam | caśabdena sparśanādi laukikam | tataś cāyam arthaḥ: bhogasahāyakārisaṃsparśasaṃbhāṣaṇādibhyo varjitā strī nivartata iti | anena vacobhaṅgyā saṃbhogāder ātyantikavarjanaṃ visarjanam ity uktam | evaṃ saṃbhogādau nivṛttāyā api striyāḥ kadannādi kalpayitavyam | gṛhasamīpe gṛhāntaraṃ cety āha manuḥ |

	evam eva vidhiṃ kuryād yoṣitsu patiāsv api |

	vastrānnam āsāṃ deyaṃ tu vaseyuś ca gṛhāntike ||

devalas tu vyādhyādinā tyājyāsu saṃbhogamātrasya tyāgo na sahādhikārādīnām ity āha |

	vyādhitāṃ strīprajāṃ vandhyām unmattāṃ vigatārtavām |

	aduṣṭāṃ labate tyaktuṃ tīrthān na tv eva karmaṇaḥ||

tīrtāt saṃbhogād ity arthaḥ | tathā ca nāradaḥ |

	vandhyāṃ strījananīṃ nindyāṃ pratikūlāṃ ca sarvadā |

	kāmato nābhinandeta kurvann etan na doṣabhāk ||

nindyāṃ maraṇaśīlāpatyaprasaveneti śeṣaḥ | sarvadā pratikūlāṃ nityam iṣṭaviparītakāriṇīm | kāmataḥ saṃbhogakaraṇenety arthaḥ | na doṣabhāg iti vadan pratiṣedhavidher anityatāṃ darśayati atra bodhāyanaḥ |

	aprajāṃ navame varṣe strīprajāṃ dvādaśe tyajet |

	mṛtaprajāṃ pañcadaśe sadyas tv apriyavādinīm ||

tyajet saṃbhogata iti śeṣaḥ | apriyavādinīṃ tu sahavāsato 'pi tyajet | tathā ca nāradaḥ |

	anarthaśīlā satataṃ tathaivāpriyavādinī |

	pūrvāśanā ca yā bhartuḥ tāṃ strīṃ nirvāsayed gṛhāt ||

aparā api gṛhān nirvāsanīyāḥ striyas tenaiva darśitāḥ |

	strīdhanabhraṣṭasarvasvāṃ garbhavisraṃsinīṃ tathā |

	bhartuś ca vadham icchantīṃ striyaṃ nirvāsayed gṛhāt ||

strīdhanena saha bharṣṭaṃ sarvasvaṃ yasyāḥ sā tathoktā | garbhāvisraṃsinī auṣadhādisevanayā saṃpāditagarbhasrāvā | bhartur vadham icchantī viṣapradānādineti śeṣaḥ | bodhāyanenāpi nirvāsanīyāḥ striyo darśitāḥ |

	bhartuḥ pratiniveśena yā bhāryā skandayed ṛtum |

	tāṃ grāmamadhye vikhyāpya bhrūṇaghnīṃ tu nayed gṛhāt ||

	aśuśrūṣākarīṃ nārīṃ bandhakīṃ parihiṃsikām |

	tyajanti puruṣāḥ prājñāḥ kṣipram apriyavādinīm || iti |

bandhakī puṃścalī ||

**iti smṛticandrikāyāṃ tyājyastrīviṣayāṇi**

evaṃ saṃyoge viprayoge ca puruṣasya dharmā uktāḥ | adhunā saṃyoge eva dvayor jāyāpatyor dharmā ucyante | tatra manuḥ |

	saṃtuṣṭo bhāryayā bhartā bhartrā bhāryā tathaiva ca |

	yasminn etat kule nityaṃ kalyāṇaṃ tatra vai dhruvam ||

tathaiva bhartṛvad eva bhāryā bhartrā saṃtuṣṭeti vipariṇamya pūraṇīyam, yathāsthitasya puṃliṅgatvenātrānvayāsaṃbhavāt | yasmin kule nityam etad anyonyasaṃtuṣṭatvaṃ tatra kalyāṇam, suputrajanmalakṣaṇaṃ bhāryābandhuvarge prītimattvalakṣaṇaṃ parasparāvyabhicāritvādilakṣaṇaṃ cāvaśyaṃ bhavatīty ārthaḥ | tathā ca svayam eva vyatirekamukhenānvayamukhena ca kalyāṇaśabdasya vivakṣitārthaṃ vivṛṇoti |

	yadi hi strī na roceta pumāṃsaṃ na pramodayet |

	apramodāt punaḥ puṃsaḥ prajanaṃ na pravartate ||

	striyāṃ tu rocamānāyāṃ sarvaṃ tad rocate kulam |

	tasyām arocamānāyāṃ sarvam eva na rocate ||

	anyonyasyāvyabhīcāro bhaved āmaraṇāntikaḥ | iti |

puṃsaḥ prajanaṃ putrajananam ity arthaḥ | tatkulaṃ strīkulam | dampatyor dharmāntaram āha sa eva |

	tathā nityaṃ yateyātāṃ strīpuṃsau ca kṛtakriyau |

	yathā nāticareyātāṃ viyuktāv itaretaram ||

nāticareyātāṃ dharmārthakāmeṣv iti śeṣaḥ | dakṣo 'pi |

	svarge 'pi durlabhaṃ hy etad anurāgaḥ parasparam |

	raktam ekaṃ viraktaṃ vā tataḥ kaṣṭataraṃ nu kim ||

dampatyoḥ parasparam anurāga ity etat svarge 'pi durlabham | tathā tayor ekatarat svarūpam anuraktaṃ viraktaṃ vā syāt tataḥ kaṣṭataraṃ nu kiṃ na kim api, tad eva paramaṃ kaṣṭam ity arthaḥ | tena mitho 'nurāgo yathā bhavati tathā strīpuṃsau yateyātām iti śeṣaḥ | yājñavalkyo 'pi |

	yatrānukūlyaṃ dampatyos trivargas tatra vardhate | iti |

tena mitho 'nukūlatvaṃ yathā bhavati tathā strīpuṃsau yateyātām iti śeṣaḥ | trivargo dharmārthakāmāḥ | tathā ca dakṣaḥ |

	gṛhāśramāt paraṃ nāsti yadi bhāryā vaśānugā |

	tayā dharmārthakāmātmatrivargaphalam aśnute ||

tayā vaśavartinyā dharmārthakāmātmakaṃ trivargākhyaphalam aśnute gṛhīty arthaḥ | vaśānugeti guṇāntarāṇām upalakṣaṇārtham | tathā ca sa eva |

	gṛhe vāsaḥ sukhārtho hi patnīmūlaṃ ca tat sukham |

	sā patnī yā vinītā ca cittajñā vaśavartinī ||

	anukūlā tv avāgduṣṭā dakṣā sādhvī prajāvatī | iti |

patnī yajñādhikārasaṃpadyuktā bhāryā, tadvikalā tu stry eva na patnī | sāpi bhāryā prāguktavinītatvādiguṇānvitety āha sa eva |

	ebhir eva guṇair yuktā bhāryaiva strī na saṃśayaḥ | iti |

ebhir evety evakāro 'tryāyogavyavacchedārtho na punar anyayogavyavacchedārthaḥ, guṇāntarayogasyāpīṣṭatvāt | yā punar nirguṇā sā jarety āha sa eva |

	aduṣṭamānasā nityaṃ sthānamānavicakṣaṇā |

	bhartuḥ priyakarī yā tu sā bhāryā tv itarā jarā ||

itarā guṇarahitā jarā kleśakāriṇīty arthaḥ | patnyādāv eva patnyādiśabdaprayogo vinītatvādiguṇānvitāyām eva samagraṃ patnyādinirvartyakāryaṃ bhavati nānyasyām iti praśaṃsārthaḥ | yathā "paśavo goaśvāḥ" iti śrutau gavāśvapaśuṣv eva paśuśabdaprayogo gośveṣv eva samagraṃ paśunirvartyām kāryam, na punar ajādiṣv iti praśaṃsārthaḥtadvad atrāpīti sarvam anavadyam | suśikṣitā bhāryā tu bāhyābhyantaraśuddhimadbhrātrādisamety āha sa eva |

	śiṣṭā bhāryā śucibhrātṛmitradāsasamā smṛtā |

	yasyaitāni vinītāni tasya lokeṣu gauravam ||

mitradāso 'nukūladāsaḥ | etāni pūrvoktopasarjanāni | vyāsas tu strīdharmaiḥ pūrvoktaguṇaiś ca yuktā strī puṇyakarmaṇaḥ kasyacid eva saṃpadyata ity āha |

	pūrvotthānaparā dakṣā jaghanyāsanaśāyinī |

	avāgduṣṭānukūlā strī bhaved vai puṇyakarmaṇaḥ ||

uktalakṣaṇastrīkasya svargasaṃnibhaṃ sukhaṃ tayā labhyata ity āha dakṣaḥ |

	anukūlakalatrasya svargas tena na saṃśayaḥ | iti |

pratikūlakalatradvayaśālino duḥkhaviśeṣam āha sa eva |

	duḥkhāsikā kalir bhedaś chidrapīḍā parasparam |

	pratikūlakalatrasya dvidvārasya na saṃśayaḥ || iti |

duḥkhāsikā duḥkhena vasanam | kaliḥ kalahaḥ | bhedo vimatiḥ | chidrapīḍā chidrānveṣaṇanibandhanapīḍā | parasparaṃ kalatrayor mitha ity arthaḥ | <span style="text-decoration:underline;">kathaṃ</span> tarhi pratikūladvikalatrasya kalahādijanyaduḥkhaviśeṣakathanam | <span style="text-decoration:underline;">ucyate</span>: mithaḥ kalatrayor utpannaḥ kalahādiḥ tad bhartṛparyantatām āyātīty abhisaṃdhāyoktam, "pratikūlakalatrasya dvidvārasya" iti ||

**iti smṛticandrikāyāṃ jāyāpatyor dharmāḥ**

**atha strīdharmāḥ**

tatra manuḥ |

	bālayā vā yuvatyā vā vṛddhayā vāpi yoṣitā |

	na svātantryeṇa kartavyaṃ kāryaṃ kiṃcid gṛheṣv api || \
	bālye pitur vaśe tiṣṭhet pāṇigrāhasya yauvane |

	putrasya bhartari prete na bhajet svatantratām ||

	pitrā bhrātrā sutair vāpi necched viraham ātmanaḥ |

	eṣāṃ hi vraheṇa strī garhye kuryād ubhe kule || iti |

ubhe kule pitṛbhartṛkule | svayaṃ ca garhyā bhavatīti daṇḍāpūpanyāyena gamyate, yā kulasyāpi garhyatām āvahati sā sutarām ātmana iti | uktaṃ ca bṛhaspatinā |

	bhartrā pitrā sutair na strī viyuktānyagṛhe vaset |

	asatsaṅge viśeṣeṇa garhyatām eti sā dhruvam ||

yājñavalkyenāpy uktam |

	pitṛmātṛsutabhrātṛśvaśrūśvaśuramātulaiḥ |

	hīnā na syād vinā bhartrā garhaṇīyānyathā bhavet ||

vyāsas tu veśyāvvad ācaraṇapratiṣedhārtham āha |

	dvāropaveśanaṃ nityaṃ gavākṣāvekṣaṇaṃ tathā |

	asatpralāpo hasyaṃ ca dūṣaṇaṃ kulayoṣitām ||

nityam ity avekṣaṇādāv anuṣajyate | bṛhaspatis tu svairaṇīvad ācaraṇapratiṣedhārtham āha |

	pānāṭanadivāsvāpam akriyā dūṣaṇaṃ striyāḥ | iti |

akriyā akaraṇaṃ nirvyāpāratayā sthānam iti yāvat | śaṅkhalikhitau veśyāvad ācaraṇapratiṣedhārtham āhatuḥ: "strī nānuktvā bahir niṣkrāmen nānutsave gandhamālyābharaṇāni vikṛtāni vāsāṃsi bibhṛyān na parapuruṣam abhibhāṣetānyatra vaṇikpravrajitavṛddhebhyo na nābhiṃ darśayed ā gulphābhyāṃ vāsaḥ paridadhyān na stanau vivṛtau kuryān na hased anapāvṛtaṃ na mahājane" iti | vikṛtānīti purastāt parastāc ca saṃbadhyate | pravrajitaś caturthāśramī | anapāvṛtam asaṃvṛtam, kriyāviśeṣaṇaṃ caitat | mahājanasamīpe tu saṃvṛtasyāpi hasanasya pratiṣedhārthaṃ punar niṣedhaḥ kṛtaḥ | veśyādistrībhiḥ sahaikatrāvasthānapratiṣedho 'pi tābhyāṃ darśitaḥ: "na gaṇikādhūrtācāriṇīmāyāvinīkuhakaśīlāviplutābhiḥ sahaikatas tiṣṭhet | saṃsargeṇa hi cāritraṃ duṣyati" iti | kuhakaśīlā śaṭhasvabhāvā | viplutā jārādibhir naṣṭā | ekataḥsthitiniṣedho 'yaṃ punaḥ punaḥ kriyamāṇaviṣaya iti hetvabhidhānād avagamyate | na hi sakṛd ekatra sthityā kulavadhūnāṃ cāritraṃ duṣyati | evaṃ kāyaśuddhyupahatihetubhūtaparaśayanādisaṃsargaṃ (?) varjayet | tathā ca hārītaḥ: "paraśayanāsanavastrābharaṇāni manasāpi nādhyavasyet ā punaḥsaṃskārāt | tathaikapātre madyamāṃsādīny ucchiṣṭanirmālye cānyatra gurubhartṛsutebhyaḥ" iti | ā punaḥsaṃskārāt ā punarnirṇejanasaṃskārāt | ekapātragrahaṇam anyena saha bhojanopalakṣaṇārtham | madyamāṃsagrahaṇam apeyābhakṣyāṇām upalakṣaṇārtham | ata eva surāpyātyarthopahatakāyayā saṃspṛṣṭaṃ duṣṭaṃ bhavatīty āha sa eva |

	daive vā yadi vā pitrye surāpy āyatanaṃ spṛśet |

	rajasvalā puṃścalī vā rakṣasāṃ gacchatīha tat ||

ata eva madyamāṃsādīnītyādigrahaṇaṃ kṛtam | ucchiṣṭaṃ ca nirmālyaṃ cocchiṣṭanirmālye | guruḥ pitā anyatra gurubhartṛsutebhya iti vadan gurvādīnām ucchiṣṭanirmālyavarjane 'pi na doṣa iti darśayati | apeyādivarjanam avaśyaṃ kāryam, garbhasyāpi doṣahetutvāt | na hi duṣṭakāraṇajanyam aduṣṭaṃ bhavitum arhati | mātrā yat sevitaṃ duṣṭam aduṣṭaṃ vā tad api garbhakāraṇam | tad etad āhatuḥ śaṅkhalikhitau: "surālaśunapalāṇḍugṛñjanakalañjamāṃsādīny abhakṣyāṇi varjayen mātur aśitapītād dhi garbhaḥ saṃbhavati" iti | laśunādīnām avāntarajātibhedaḥ suśrute nirūpitaḥ | tena bhedena trayāṇāṃ grahaṇam arthavat | surā tu striyā viśeṣato varjanīyā, bhartur api doṣāvahatvāt | tathā ca hārītaḥ |

	pataty ardhaṃ śarīrasya yasya bhāryā surāṃ pibet |

	patitārdhaśarīrasya niṣkṛtir na vidhīyate ||

yamo 'pi |

	vāruṇīṃ yasya viprasya bhāryā seveta saṃnidhau |

	sa śūdravad bahiṣkāryaḥ sarvasmād dvijakarmaṇaḥ ||

saṃnidhāv iti vadan saṃsargiṇy eva bhartari bahiṣkāravidhir iti darsayati | tena surāpīparityāgino noktadoṣa ity avagantavyam | yājñavalkyo 'pi surā viśeṣato varjyā brāhmaṇyā iti darśayituṃ tatpānajanyapratyavāyasya phalam āha |

	patilokaṃ na sā yāti brāhmaṇī yā surāṃ pibet |

	ihaiva sā śunī ghṛdhrī sūkarī vopajāyate ||

tena surā prayatnato varjyety abhiprāyaḥ | viṣṇus tu dharmāntarāṇy āha: "atha strīdharmāḥ | kvacit samānavṛttacaritratvaṃ susaṃskṛtopaskaratā amuk tahastatā suguptatā mūlakriyāsv anabhiratir maṅgalācāratatparatā" iti | susaṃskṛtopaskaratā prakṣālanādibhiḥ saṃskṛtapīṭhādigṛhopakaraṇatā | amuktahastatā asadvyayaparāṅmukhatā | mūlakriyā mūlakarma, mantratantrādinā bhartur vaśīkaraṇam iti yāvat ||

**iti smṛticandrikāyāṃ strīdharmāḥ**

**atha strīkarmāṇi**

tatra bṛhaspatiḥ |

	pūrvotthānaṃ guruṣv arvāk bhojanavyañjanakriyā |

	jaghanyāsanaśāyitvaṃ karma strīṇām udāhṛtam ||

pūrvotthānaṃ bhartur utthānāpekṣayā | evaṃ jaghanyāsanādividhāv api bhartrāsanādyapekṣayā jaghanyatvam | mānyeṣv ādau bhojanapradānādivyāpāraḥ | devalo 'pi: "patiśuśrūṣā sahadharmacaryā tatpūjyamānapūjanaṃ taddveṣyadveṣaṇam" iti | śaṅkhalikhitāv api: "śvaḥpacanabhāṇḍānām upalepanaṃ susaṃmṛṣṭagṛhadvāropalepanaṃ dadhyakṣatadūrvāpravālapuṣpakṛtabalikarma śvaśurayor abhivādanaṃ mahāvaśyakāni kuryāt" iti | śvaḥpacanabhāṇḍānām upalepanaṃ pūrvedyur iti śeṣaḥ | ṛśyaśṛṅgo 'pi:

	gṛhamedhī bhaven nityaṃ bhūṣaṇāni ca bhūṣayet |

	nityaṃ snānakṛtāṃ veṇīm añcayet puṣpamālayā ||

	pūrvam eva raho gacchet yāvan nāryaḥ prabudhyate |

	devatārādhanaṃ kuryāt dhūpapuṣpākṣatādibhiḥ || iti |

gṛhamedhī gṛhadevatāpūjāparā | snānakṛtāṃ snānena saṃskṛtām | raho gacchet rahasi bhartuḥ sakāśāt gacchet | kātyāyano 'pi |

	patyā cāpy aviyoginyā śuśrūṣyo 'gnir vinītayā |

	saubhāgyavad avaidhavyakāmyayā bhartṛbhaktayā ||

agnir gārhapatyādiḥ, aupāsanākhyo vā | saubhāgyavad avaidhavyakāmyayā | saubhāgyopetam avaidhavyaṃ kāmayamānayā anena saubhāgyam avaidhavyaṃ cāgniparicaryāphalam ity uktam | ślokādāv ante ca uktaviśeṣaṇavaśād vinitayā patir api satataṃ śuśrūṣya iti gamyate | na kevalaṃ śuśrūṣyaḥ api tu durdaśāyām apy alaṅghyaḥ patir ity āha manuḥ |

	yasmai dadyāt pitā tv enāṃ bhrātā vānumate pituḥ |

	taṃ śuśrūṣeta jīvantaṃ duḥsthitaṃ ca na laṅghayet || iti |

na ca taṃ dviṣ¥ād iti caśabdārthaḥ | tathā ca śaṅkhalikhitau: "na bhartāraṃ dviṣyād aṣṭīvalaḥ syāt patito 'ṅgahīno vyādhito vā patir hi daivataṃ strīṇām" iti | aṣṭīvalaḥ syāt aṣṭīvalākhyarogī syād ity arthaḥ | patitasya tu pātityāpagamaparyantaṃ bhāryayāsau patiḥ śuśrūṣārthaṃ pratīkṣya ity āha yājñavalkyaḥ |

	ā śuddheḥ saṃpratīkṣyo hi mahāpātakadūṣitaḥ | iti |

patitāvasthāyāṃ patiḥ na śuśrūṣya ity ārthiko 'rthaḥ pratyetavyaḥ | duḥśīlādis tu patir naiva dauḥśīlyādyapagamaparyantaṃ pratīkṣyaḥ | yad āha manuḥ |

	viśīlaḥ kāmavṛtto vā guṇair vā parivarjitaḥ |

	upacaryaḥ striyā sādhvyā satataṃ devavat patiḥ ||

kāmavṛttaḥ svacchandacārī | devavad upacaryaḥ devo yathā aihikāmuṣmikasukhasaṃpādakatvād upacaryaḥ tadvat patir apīty arthaḥ | tathā ca sa eva |

	anṛtāv ṛtukāle ca mantrasaṃskārakṛt patiḥ |

	sukhaṃ nityaṃ dadātīha paraloke ca yoṣitaḥ ||

mantrasaṃskārakṛt mantrāpādyasaṃskārakṛt, vivāhādisaṃskārakṛd iti yāvat | yājñavalkyas tu patiśuśrūṣaṇātmakadharmānurodhenaiva anyo dharmaḥ kārya iti pratipādanārtham āha |

	strībhiḥ bhartṛvacaḥ kāryam eṣa dharmaḥ paraḥ striyāḥ | iti |

paraḥ utkṛṣṭa ity arthaḥ | evaṃ cotkṛṣṭānurodhenāpakṛṣṭānuṣṭhānam ity arthāt pratipāditam | manur apy arthād etad eva vaktum āha |

	nāsti strīṇāṃ pṛthagyajñaḥ na vrataṃ nāpy upoṣaṇam |

	patiḥ śuśrūṣyate yena tena svarge mahīyate ||

śaṅkho 'pi |

	na vratenopavāsena dharmeṇa vividhena ca |

	nārī svargam avāpnoti prāpnoti patipūjanāt ||

viṣṇus tu patiśuśrūṣaṇam akṛtvā upavāsavrataṃ na kāryam iti pratipādayitum āha |

	patyau jīvati yā yoṣit upavāsavrataṃ caret |

	āyur harati sā bhartuḥ narakaṃ caiva gacchati || iti |

yat tu śaṅkhalikhitābhyām uktam: "bhartur anujñayā vratopavāsaniyamejyādīnām ārambhaḥ strīdharmaḥ" iti, tat patiśuśrūṣaṇānupamardena saṃpāditavratādiviṣayam | yat tu paiṭhīnasinoktam: "striyo gṛhadevatās tāsāṃ nāśaucaṃ na vrataṃ nopavāsaḥ patiśuśrūṣayaiva gacchanti paramāṃ gatim" iti, tat patiśuśrūṣāyāḥ prāśastyamātraparaṃ na punaḥ śaucādinivāraṇaparam iti mantavyam | evaṃ kurvantyāḥ phalam āha manuḥ |

	anena nārī vṛttena manovāgdehasaṃyatā |

	ihāgryāṃ kīrtim āpnoti patilokaṃ paratra ca ||

yājñavalkyo 'pi |

	patipriyahite yuktā svācārā vijitendriyā |

	iha kīrtim avāpnoti pretya cānuttamāṃ gatim || iti |

kātyāyano 'pi |

	patiśuśrūṣayaiva strī sarvān kāmān samaśnute |

	divaḥ punar ihāyātā sukhānāṃ śevadhir bhavet ||

divaḥ sakāśāt punar ihāgatā sukhānāṃ nidhir bhaved ity arthaḥ | pṛthivīṃ prati lakṣmīvākyam api |

	nārīṣu nityaṃ suvibhūṣitāsu pativratāsu priyavādinīṣu |

	amuktahastāsu śubhānvitāsu suguptabhāṇḍāsu balipriyāsu ||

	saṃmṛṣṭagehāsu jitendiryāsu kalivyapetāsu vilolupāsu |

	dharmavyapekṣāsu dayānvitāsu sthitā sadāhaṃ muitāsu dhātri || iti |

kalivyapetāsu kalaharahitāsu | hārītas tu apativratāyā doṣam āha |

	asādhvī yā patiṃ tyaktvā vartate kāmakārataḥ |

	na sā sukham avāpnoti kalpate narakāya ca ||

**iti smṛticandrikāyāṃ strīkarmāṇi**

**atha proṣitabhartṛkāyāḥ striyā dharmāḥ**

tatra manuḥ:

	vidhāya proṣite vṛttiṃ jīven niyamam āsthitā |

	proṣite tv avidhāyaiva jīvec chilpair agarhitaiḥ ||

jīvanārthaṃ vyayaṃ parikalpya proṣite bhartari tadbhāryā vakṣyamāṇaniyamasthā punar āgamanaparyantaṃ parikalpitaṃ vyayārthaṃ dravyam upajīvet | tatkṣaye tadakalpane vā kartanādiśilpaiḥ paragṛhapraveśanaduḥsaṅgatyādihetutvādirāhityenāgarhitair jīved ity arthaḥ | ke punar vakṣyamāṇā niyamā ity apekṣite viṣṇuḥ: "bhartari proṣite pratikarmākriyā paragṛheṣv anabhigamanaṃ dvāradeśagavākṣeṣv anavasthānam" iti | pratikarmākriyā alaṅkṛter akaraṇam | tathā ca hārītaḥ: "na proṣite 'laṃkuryān na veṇīṃ muñcet" iti | śaṅkhalikhitāv api niyamān āhatuḥ: "preṅkhātāṇḍavavihāracitradarśanāṅgarātodyānayānavivṛaśayotkṛṣṭapānabhojana-kantukakrīḍādhūpagandhamālyālaṃkāradantadhāvanāñjanādarśanaprasādhanādīnām asvatantrāṇāṃ proṣitabhartṛkāṇāṃ kulastrīṇām anārambhaḥ" iti | preṅkhā ḍolāvihāro rathyādau, na punar gṛhe 'pi | vivṛtaśayanaṃ niṣprāvaraṇatayā śayanam | preṅkhādiprasādhanāntānām anārambho 'svatantrāṇāṃ proṣitabhartṛkāṇāṃ kulastrīṇām ity anvayaḥ | prasādhanādīnām ityādigrahaṇalabdhān āha bṛhaspatiḥ |

	prasādhanaṃ nṛttagītasamājotsavadarśanam |

	māṃsamdhābhiyogaṃ ca na kuryāt proṣite prabau ||

proṣitabhartṛkāṇāṃ duṣprasaṅgebhyo rakṣakajane vyavasthām āhatuḥ śaṅkhalikhitau: "sarvāsāṃ proṣite bhartari brāhmaṇī cāritraṃ rakṣet | itarāsāṃ mātāpitarau anantaro vā rājanyo vā" iti | sarvāsāṃ kṣatriyādistrīṇām | itarāsāṃ viprāstrīṇām | anantaraḥ pratyāsannabandhuḥ ||

**iti smṛticandrikāyāṃ proṣitabhartṛkāyāḥ striyo dharmāḥ**

**atha mṛtabhartṛkā striyā dharmāḥ**

tatrāhitāgner bhāryāṃ praty āha hārītaḥ: "āhitāgniś cet pramīyeta aupāsanāvakṣāṇāgniṃ parigṛhya sarparājñībhir anusavanam indhānā vaset" iti | ardhādhānapakṣe mṛtasyāhitāgnes tretāgninā dahanam | aupāsanāgnis tu patyartham indhane dhriyate | ulmukāvasthendhanāny avakṣāṇāny ucyate | evaṃ cāyam arthaḥ: ulmukāvastham aupāsanāgniṃ parigṛhya "bhūmir bhūmnā" iti catasṛbhir anusavanam indhānā śvaśurādigṛhe vased iti | evam evānāhitāgner mṛtasya bhāryā vaset | iyaṃs tu viśeṣaḥ: aupāsanāgneḥ svagṛhyoktavidhinā punaḥ saṃdhānaṃ laukikāgner vā parigrahaṃ kuryāt | tathā ca sa eva: "anāhitāgniś ced anyam ādadhyāj janāgniṃ vā parigṛhya" iti | anāhitāgniś cet pramīyītety anuṣajyate | parigṛhya pūrvavat samindhnam ācared iti śeṣaḥ | anāhitāgner dahanakarmaṇi pūrvasthitasyaupāsanasya pratipattir jāteti punar utpattyartham anyam ādadhyād ity uktam | <span style="text-decoration:underline;">kathaṃ</span> punaḥ sarvādhānapakṣe mṛtabhartṛkāyā agniparicaryā, na cānāhitāgner bhāryāyām uktam atrāpy ūhyam, vacanabalenaiva mṛtabhartṛkāyā alaukikāgniniṣpatteḥ | <span style="text-decoration:underline;">ucyate</span>: nirmathitāgniṃ parigṛhya pūrvavat samindhanam ācaret | "nirmanthyena patnīm" ity āpastambenaitasmin pakṣe nirmanthyena patnyāḥ pitṛmedhavidhānāt | evaṃ strīviśeṣe 'gniviśeṣasamindhanam uktvā sarvapramītabhartṛkāyāḥ sādhāraṇadharmam apy āha sa eva: "bhartuḥ pituḥ svajanasya vā gṛham āśritya saṃyatajihvāhastapādendriyā svācāravatī divārātraṃ bhartāram anuśocantī vratopavāsaiḥ kṛśātmā āyuṣo 'nte patilokaṃ jayati na bhūyaḥ pativiyogam āpnoti" iti | smṛtyantare 'pi phalam uktam |

	pativratā tu yā nārī niṣṭhāṃ yāti prabhau mṛte |

	sā hitvā sarvapāpāni patilokam āpnuyāt ||

bṛhaspatināpy uktam |

	vratopavāsaniratā brahmacarye vyavasthitā |

	dharmadānaparā nityam aputrāpi divaṃ vrajet ||

yat tu śrutāv uktam: nāputrasya loko 'sti" iti, tat yaḥ putrotpattau dharmyamārgeṇādhikāre jāte 'pi kiṃ putreṇety anāsthayā putrotpattiṃ na karoti tadviṣayam | ayam eva viṣayo 'syāḥ śruteḥ iti darśayituṃ manunā dṛṣṭānto 'pi darśitaḥ |

	anekāni sahasrāṇi kaumārabrahmacāriṇām |

	divaṃ gatāni viprāṇām akṛtvā kulasaṃtatim ||

	mṛte bhartari sādhvī strī brahmacarye vyavasthitā |

	svargaṃ gacchaty aputrāpi yathā te brahmacāriṇaḥ || iti |

putrapautrādisaṃtatim akṛtvā kaumārabrahmacāriṇāṃ viprāṇām anekāni sahasrāṇi svargaṃ gatānīty ādyaśokānvayaḥ | yā tu putrotpattyarthaṃ brahmacarye 'avasthitiṃ na karoti, tasyāḥ doṣam āha sa eva |

	apatyalobhād yā tu strī bhartāram ativartate |

	seha nindām avāpnoti patilokāc ca hīyate ||

yat tu yamenoktam,

	striyāḥ śrutau vā śāstre vā pravrajyā na vidhīyate |

	prajā hi tasyāḥ svo dharmaḥ savarṇād iti dhāraṇā || 

iti — śāstre dharmaśāstre, pravrajyā brahmacaryam ity arthaḥ, yady api striyā braahmacaryaṃ śrutyādau vihitaṃ tathāpi savarṇataḥ putraprāptilakṣaṇadharmapraśaṃsārthaṃ brahmacaryavidhir avidyamānaprāya iti nindānena kriyata ity avirodhaḥ — tad etat kaliyugād yugāntaradharmatvenoktam iti mantavyam | tathā ca saṃskārakāṇḍe vidhavāyā niyojanaprakaraṇe pratipāditam asmābhiḥ | tena kaliyuge brahmacarye vyavastitatvam eva dharmaḥ | yugāntare tu yamokto 'pi dharmo bhavatīty avagantavyam | tatrāpi brahmacarye vyavasthānam uttamo dharmo brahmalokaprāptikaratvāt | tathā ca kātyāyanaḥ |

	mṛte bhartari yā sādhvī brahmacarye vyavasthitā |

	sārundhatīsamācārā brahmaloke mahīyate ||

yat tu viṣṇunā dharmāntaram uktam: "mṛte bhartari brahmacaryaṃ tadanvārohaṇaṃ vā" iti — tadanvārohaṇaṃ bhartāram anu āhrohaṇam, agnyārohaṇam; tathā ca aṅgirāḥ:

	mṛte bhartari yā nārī samārohed dhutāśanam |

	sārundhatīsamācārā svargaloke mahīyate ||

— tad etad dharmāntaram api brahmacaryadharmāt jaghanyam, niṛṣṭaphalatvāt ||

**iti smṛticandrikāyāṃ mṛtabhartṛkā dharmāḥ**

**atha dāyavibhāgākhyasya padasya vidhir ucyate**

tatra manuḥ |

	eṣa strīpuṃsayor ukto dharmo vo ratisaṃhitaḥ |

	āpady apatyaprāptiś ca dāyadharmaṃ nibodhata ||

dāyākhyadravyaviṣayadharmaṃ mayocyamānaṃ yūyaṃ nibodhatety arthaḥ | kiṃ punar dāyākhyadravyam ity apekṣite nighaṇṭukāreṇoktam |

	vibhaktavyaṃ pitur dravyaṃ dāyam āhur manīṣiṇaḥ | iti |

vibhāgārhapitrādidvārāgate dravye vṛddhā dāyaśabdam āhur ity arthaḥ | ata eva dhāreśvareṇaivam evoktam: "dāyaśabdena pitṛdvārā mātṛdvārāgataṃ ca dravyam evocyate" iti | caśabdaḥ saṃbandhyantaradvārāgatadravyam api dāyaśabdenocyata iti sūcanārthaḥ | evaśabdas tv anāpannasvatvarūpam iti jñāpanārthaḥ | <span style="text-decoration:underline;">sa ca ayuktaḥ</span>, āpannasvatvarūpasyaiva dravyasya pitṛdvārā putrapautreṣv āgamanāt | evaṃ cānyasaṃbandhini dhane vibhāgārhadāyaśabdo vartata iti nighaṇṭukāreṇoktam iti mantavyam | dāyaviṣayadharmaś cātra vibhāgalakṣaṇo 'bhipretaḥ "strīpuṃdharmo vibhāgaś ca" iti padoddeśāvasare tasyaiva pūrvam uktatvāt | ata eva saṃgrahakāraḥ |

	pitṛdvārāgataṃ dravyaṃ mātṛdvārāgataṃ ca yat |

	kathitaṃ dāyaśabdena tadvibhāgo 'dhunocyate ||

pitṛdvārāgatam iti yad dravyaṃ dāyaśabdena dāyadharmam iti samāsāntargatena kathitaṃ tasya vibhāgo 'dhunā strīpuṃdharmākhyapadapratipādyajātasya sarvasya pratipādanānantaraṃ manunocyata iti saṃgrahaśokasyārthaḥ | katham ucyata ity apekṣite manuḥ |

	ūrdhvaṃ pituś ca mātuś ca sametya bhrātaraḥ samam |

	bhajeran paitṛkaṃ riktham anīśās te hi jīvatoḥ ||

asyāpi tātparyam āha saṃgrahakāraḥ |

	yasmin kāle yayā bhaṅgyā yair eva kriyate 'pi ca |

	yādṛśasya ca dāyasya yathāśāstraṃ pradarśyate ||

asyārthaḥ: yādṛśasya dāyasya paitṛkamātṛkāder yasmin kāle yayā samaviṣamādibhaṅgyā prakāreṇa yaiḥ pitṛmātṛbhaginyādibhiḥ kartṛbhir vibhāgaḥ kartavyaḥ tad etat sarvaṃ vṛddhamanvādiśāstrānatikrameṇa "ūradhvaṃ pituś ca" ityādinā pradarśyata iti | "ūrdhvaṃ pituś ca" iti pitṛdhanavibhāgakāla uktaḥ | "mātuś ca" iti mātṛdhanavibhāgakālaḥ | tena mātari jīvantyām api pitṛdhanavibhāgaḥ kāryaḥ | tathā mātur ūrdhvaṃ pitari jīvaty api mātṛdhanavibhāgaḥ kārya eva | anyataradhanavibhāge ubhayor ūrdhvakālapratīkṣaṇānupayogāt | tathā ca saṃgrahakāraḥ |

	pitṛdravyavibhāgaḥ syāj jīvantyām api mātari |

	na svatantratayā svāmyaṃ yasmān mātuḥ patiṃ vinā ||

	mātṛdravyavibhāgo 'pi tathā pitari jīvati |

	satsv apatyeṣu yasmān na strīdhanasya patiḥ patiḥ || iti |

bhāryāyāḥ patiṃ vinā patimaraṇe 'pi yasmāt patyur dhane svatantratvena na svāmitvam, yasmāc cāpatyeṣu vidyamāneṣu strīdhanasya bhāryādhanasya bhāryāmaraṇe 'pi patiḥ bhartā na patiḥ na svāmī | tasmāt tayor madhye jīvaty apy anyatarasmin anyataradhanavibhāgo yukta ity arthaḥ | anena pitari jīvati taddravyavibhāgo mātari ca jīvantyāṃ taddravyavibhāgaḥ putrādair na kārya ity arthād uktam | uktaṃ cāntyapādena mānave: "anīśās te jīvatoḥ" iti | anīśāḥ asvatantrāḥ | tathā ca śaṅkhalikhitau: "na jīvati pitari putrā rikthaṃ bhajeran yady api syāt paścād adhigataṃ tair anarhā eva putrā arthadharmayor asvātantryāt" iti | yady api taiḥ svakīyajanmanaḥ paścād anantaram eva pitṛdhane svāmyam adhigataṃ prāptaṃ tathāpi jīvati pitari pitṛdhanaṃ na vibhajeran | yato 'rthadharmayor asvātantryāt vibhāgaṃ kartum anarhāḥ putrā ity arthaḥ | arthāsvātantryaṃ arthādānapradānayor asvātantryam, tathā ca hārītaḥ: "jīvati pitari putrāṇām arthadānavisargākṣepeṣv asvātantryam" iti | arthadānaṃ arthopabhogaḥ | visargo vyayaḥ | ākṣepaḥ dāsādiparijanasyāparādheṣu śikṣārtham ākṣepaḥ | asvātantryaṃ pitur anujñām antareṇa svecchayārthādānādāv apravṛttiḥ | dharmāsvātantryam api evaṃ pṛthag iṣṭāpūrtādāv apravṛttiḥ | dharmāsvātantryam api evaṃ pṛthag iṣṭāpūrtādāv apravṛttiḥ | evaṃ ca pitrānujñātena putreṇa svakarmāgnihotrādi kāryaṃ nānanujāteneti mantavyam | yat tu devalenoktam,

	pitary uparate putrā vibhajeran pitur dhanam |

	asvāmyaṃ hi bhaved eṣāṃ nirdoṣe pitari sthite ||

iti, tatrāsvāmyavacanam asvātantryapratipādanārtham iti mantavyam | nirdoṣe pitari sthite 'pi pitṛdhane putrāṇāṃ janmanā svāmyasya lokasiddhatvāt | <span style="text-decoration:underline;">nanv</span> alokikaṃ svāmyaṃ na putrāṇāṃ lokasiddham iti vṛdhaiva (?) "asvāmyaṃ hi bhavet" iti vacanasvārasyabhaṅgaḥ kriyate | na ca vācyaṃ pratijñāmātram alaukikaṃ svāmyam iti, yato nyāyam āha saṃgrahakāraḥ |

	vartate yasya yad dhaste tasya svāmi sa eva na |

	anyasvam anyahasteṣu cauryād yaiḥ kiṃ na vartate ||

	tasmāc chāstrata eva syāt svāmyaṃ nānubhavād api || iti |

yasmād yasyāntike yad dhanaṃ vartamānaṃ dṛṣṭaṃ tasya sa eva svāmīty avadhārayituṃ na śakyate | parakīyasyāpi cauryādinānyāntikasthasya darśane tasyaiva svāmitvāpatteḥ | tasmāc chāstraikasamadhigamyaṃ svāmyaṃ na punar mānāntaragamyam apīty arthaḥ | kiṃ ca yadi yad yasyāntike dṛṣṭaṃ tasya sa eva svāmī tarhy asya svam etenāpahṛtam iti na brūyāt, yadyaivāntike dṛṣṭaṃ tasyaiva svāmitvāt | api ca pramāṇāntaragamye svāmye "brāhmaṇasyādhikaṃ labdham, kṣatriyasya vijitam, nirviṣṭaṃ vaiśyaśūdrayoḥ" iti gautamapraṇīte dharmaśāstre yathākramaṃ varṇānatikrameṇa pṛthak pṛthag vibhinnaprakāreṇa vihito 'rthāgamo vyarthaḥ syāt, mānāntarasyaiva niyāmakatvāt, etad bādhakaṃ cāha sa eva |

	asyāpahṛtam etena na yuktaṃ vaktum anyathā |

	vihito 'rthāgamaḥ śāstre yathāvarṇaṃ pṛthak pṛthak ||

	pratigrahāstravāṇijyaśuśrūṣādyair yathākramam || iti |

"asya" ityādinā "vaktum" ityantenātra prathamaṃ bādhakam uktam, avaśiṣṭena vyarthaḥ syād ity adhyāhārasāpekṣeṇa dvitīyam iti mantavyam | evaṃ ca svatvam api svāmyavad eva śāstraikasamadhigamyaṃ vijñeyam | yasmāt svāmyatvatvayos tulyayogakṣemayor ekataram adhikṛtya sādhite 'pi śāstraikasamadhigamyatve dvayor eva sādhitaṃ bhavati | ata eva saṃprati svatvam adhikṛtyāpi śāstraikasamadhigamyatvaṃ dvayoḥ sādhayitum āha sa eva |

	na ca svam ucyate tadvat svecchayā viniyujyate |

	viniyogo 'pi sarvasya śāstreṇaiva niyamyate ||

asyāyam arthaḥ: na ca na brūmo 'ntike vartamanatayā paridṛṣṭaṃ svam iti, kiṃ tu yad vastu yena yatheṣṭaṃ viniyujyate tat tasya svam ity ucyate | tataś ca nātiprasaṅgādidūṣaṇam, apahṛtāder ayatheṣṭaviniyojyasya svavyavahārāprasaṅgād iti vācyam, yataḥ sarvasya svavyavahārāviṣayasyāpi dhanasya viniyogaḥ śāstreṇaiva gurubhṛtyādeḥ bharaṇādau niyamyata iti yatheṣṭaviniyojyaṃ kim api nāstīti | prapañcitaṃ caitat sarvaṃ dhāreśvarasūriṇā | tasmāt

	asvāmyaṃ hi bhaved eṣāṃ nirdoṣe pitari sthite | 

iti dharmaśāstrād asvāmye siddhe "yady api syāt paścād adhigataṃ taiḥ" iti śaṅkhavanasyaivānyathā vyākhyā nyāyyā |

	atrocyate: na brūmo yatheṣṭaṃ viniyojyaṃ svam iti, kiṃ tu yatheṣṭaviniyogārhaṃ svam iti brūmahe | <span style="text-decoration:underline;">nanu</span> śāstreṇa gurubhṛyāder bharaṇādau viniyoganiyamāt yathā yatheṣṭaviniyojyaṃ durnirūpaṃ tathā yatheṣṭaviniyogārhatvam api yatheṣṭaviniyogābhāvād eva durnirūpam | <span style="text-decoration:underline;">maivam</span>, yatheṣṭaviniyogābhāve 'pi yad yenārjitaṃ tat tasya yatheṣṭaviniyogārham ity evaṃ nirūpyate | tathā ca nayaviveke bhavanāthenaivaṃ nirūpitam "tac ca tasya tad arhaṃ yad yenārjitam" iti granthena | tasyāyam arthaḥ: yad vastu yena puruṣeṇārjitaṃ tad vastu tasya puruṣasya tadarhaṃ yatheṣṭaviniyogārham iti | svatvanirūpaṇavad yatheṣṭaviniyogārhatvanirūpaṇaṃ cāsmin mate suśakam iti caśabdarthaḥ | <span style="text-decoration:underline;">nanv</span> evaṃ corasya cauryārjitaṃ yatheṣṭaviniyogārhaṃ syāt ity āśaṅkyāha sa eva: "lokasiddhaṃ cārjanaṃ janmādi" iti | janmakrayasaṃvibhāgaparigrahādhigamādy evānidaṃprathamalokasiddhaṃ (?) dhanārjanaṃ na punaś cauryādikam ity arthaḥ | atiprasaṅgapariharaṇam api suśakam iti caśabdārthaḥ |

	<span style="text-decoration:underline;">nanv</span> idam ārjanam anidaṃprathamalokasiddham idaṃ nety atra kiṃ niyāmakam ity āśaṅkyāha sa eva: "ata evānidaṃprathamalokadhīviṣayavyavasthitanibandhanārthā smṛtiḥ vyākaraṇādismṛtivat" iti | yata evānidaṃprathamalokasiddhārjanam eva svatvāpādakaṃ tataś ca tad eva laukikavaidikavyavahārasiddhyartham avaśyaṃ jñeyam | ata evānidaṃprathamalokadhīviṣayatayā vyavasthitārjanānāṃ svagranthe nibandhanārtha "svāmī rikthakrayasaṃvibhāgaparigrahādhigameṣu brāhmaṇasyādhikaṃ labdhaṃ kṣatriyasya vijitaṃ nirviṣṭaṃ vaiśyaśūdrayoḥ" ityādikā gautamādipraṇītā dharmasmṛtiḥ sādhuśabdanibandhanārthavyākaraṇādismṛtivat kṛtety arthaḥ | rikthaṃ rikthārjanaṃ pitrādidhane svāmitvāpādakaṃ gautamenaiva: "utpattyaivārthasvāmitvaṃ labhetety ācāryaḥ" iti | utpattyaiva mātur garbhe śarīrotpattyaivety arthaḥ | saṃvibhāgaḥ pitrādidhane viśeṣaniṣṭhasvāmitvasaṃpādako vibhāgaḥ | parigrahaḥ kānanādigatajalatṛṇakāṣṭāder anyenāsvīkṛtasya svīkāraḥ | adhigamo nidhyāder upalabdhiḥ | eteṣu nimitteṣu satsu putrādiḥ kretā saṃvibhaktā parigrahītādhigantā ca yathākrameṇa pitrādidhanasya krītasya saṃvibhakāṃśasya parigṛhītasyādhigatasya ca svāmī bhavati |

	tathā ca labdhaṃ parigṛhītaṃ brāhmaṇasyādhikaṃ prātisvikam ārjitam, evaṃ kṣatriyasa vijitaṃ vijayalabdham, evaṃ vaiśyasya nirviṣṭaṃ kṛṣṭādau bhṛtirūpeṇa labdham, śūdrasyāpi nirviṣṭaṃ dvijaśuśrūṣādau bhṛtirūpeṇa labdham, prātisvikam ārjitam ity evam ārjananibandhanārthāyā gautamasmṛter artho vijñeyaḥ | evaṃ ca yat saṃgrahakāreṇoktam: "vartate yasya yaddhaste" ityādinā, yac ca dhāreśvarasūriṇā prapañcitam, tat sarvam apāstaṃ veditavyam | tataś ca,

	asvāmyaṃ hi bhaved eṣāṃ nirdoṣe pitari sthite |

iti vacanānāñjasyena śaṅkhavacanavirodhaparihāro yukta evety alam atibahunā |

	prakṛtam ucyate: nirdoṣagrahaṇāt pitari sthite 'pi doṣe sati na putrāṇāṃ tatpāratantryam iti darśayati | yena pitari sthite 'py akṣamatvādidoṣe sati arthādānavisargādau jyeṣṭhasya svātantryam, anujānāṃ tu jyeṣṭhādhīnatvam avagantavyam | ata eva śaṅkhalikhitābhyām uktam: "pitary aśakte kuṭumbasya vyavahārān jyeṣṭhaḥ prakuryād anantaro vā kāryajñas tadanumatena" iti | tadanumatena jyeṣṭhānumatena, tadānīṃ tasyaiva svātantryāt | tadanantragrahaṇam anujopalakṣaṇārtham, kāryajñasyaivātra vivakṣitatvāt | aśaktagrahaṇaṃ ca dīnāder upalakṣaṇārtham | ata eva hārītaḥ: "kāmaṃ dīne proṣite ārtiṃ gate vā jyeṣṭho 'rthāṃś cintayet" iti | dīne ityādau jīvati pitarīti padadvayam anuṣajyate | tasya pūrvavākye śravaṇād ihākāṅkṣitatvāc ca | kāmam iti vadan pitṛparatantratvaṃ tadānīṃ gatam iti darśayati | gate ca pitṛparatantratve purāṇāṃ pitṛdhanavibhāgakartṛtvārhatā jāteti pitṛdhanavibhāgo 'pi tadānīṃ putrāṇām evecchayā bhavitum arhati | ata eva śaṅkhalikhitau: "akāme pitari rikthavibhāgo vṛddhe viparītacetasi dīrgharogiṇi ca" iti | akāme pitari vibhāgecchāśūnye pitarīty arthaḥ | vṛddhe ativṛddhe | viparītacetasi aprakṛtisthe | etad uktaṃ bhavati: vārdhakādinā pitary asvatantratvam āpanne tadanicchyāpi taddhanavibhāgaḥ putrāṇām icchayaiva bhavatīti | dīrgharogigrahaṇaṃ dīrghakopāder apy upalakṣaṇārtham | ata eva nāradaḥ |

	vyādhitaḥ kuptaś caiva viṣayāsaktamānasaḥ |

	anyathāśāstrakārī ca na vibhāge pitā prabhuḥ ||

api tu tatputra eva prabhavati iti śeṣaḥ | anyathāśāstrakārī smṛtyācāravyapetamārgavartī | nirdoṣe pitari sthite 'pi kvacid viṣaye putrakartṛkam eva vibhāgam āha sa eva |

	ata ūrdhvaṃ pituḥ putrā vibhajeran dhanaṃ samam |

	mātur nivṛtte rajasi prattāsu bhaginīṣu ca |

	nivṛtte cāpi ramaṇe pitary uparataspṛhe || iti |

ata ūrdhvam ityādi samamityantam ādyaṃ vākyaṃ jīvadvibhāgakālabodhakam, tathāpy uttaravākyapūraṇopayogārthaṃ paṭhitam | pitror apatyotpattisāmagryabhāvaniścaye stryapatyavivāhe ca kṛte pitur dhanaspṛhāyāṃ ca gatāyāṃ taddhanaṃ putrā eva vibhajerann iti dvitīyavākyasyārthaḥ | bodhāyanas tv atra pitur api kartṛtvam anumatidvāreṇāha: "pitur anumatyā dāyavibhāgaḥ" iti | kva tarhi pitṛkartṛko vibhāga ity apekṣite nāradaḥ |

	pitaiva vā svayaṃ putrān vibhajed vayasi sthitaḥ | iti |

vayasi sthita iti vadann apratihatasvātantryayuktapitṛviṣaya evāyaṃ niyama iti darśayati | evakāreṇa pitṛkartṛkaniyamalābhe 'pi svayaṃgrahaṇād asmin viṣaye putrāṇām anumatikartṛtvam api nirastam | vāśabdaḥ sahavāsena vikalpārthaḥ, na punaḥ pitrādikartrantareṇa, sahavāsasyaivātra pakṣāntaratvāt | tathā ca vyāsaḥ |

	bhrātṝṇāṃ jīvatoḥ pitroḥ sahavaso vidhīyate | iti |

pitur ūrdhvam api bhrātṝṇām anyonyam arthopacayārthaṃ sahavāso 'sty eva | tathā ca śaṅkhalikhitau: "kāmaṃ sahavaseyur ekataḥ saṃhatā vṛddhim āpadyeran" iti | pṛthak pṛthak vyayābhāvad iti bhāvaḥ | vibhāge tu dharmavṛddhim āpadyerann ity āha gautamaḥ: "vibhāge tu dharmavṛddhiḥ" iti | katham ity apekṣite nāradaḥ |

	bhrātṝṇām avibhaktānām eko dharmaḥ pravartate |

	vibhāge sati dharmo 'pi bhavet teṣāṃ pṛthak pṛthak ||

dharmaḥ pitṛdevadvijārcanajanyaḥ | tathā ca bṛhaspatiḥ |

	ekapākena vasatāṃ pitṛdevadvijārcanam |

	ekaṃ bhaved vibhaktānāṃ tad eva syād gṛhe gṛhe ||

<span style="text-decoration:underline;">nanv</span> agnihotrādijanyo 'pi dharmo vibhaktānāṃ vardhate nāvibhaktānāṃ svatvābhāvenāvibhaktānāṃ svasyāgnihotrādijanyadharmārjanāsaṃbhavāt | tenāgnihotrādiharmo vibhāgapakṣotkṛṣṭatve hetutayā vaktavyaḥ | uktaṃ ca tathaiva saṃgrahakāreṇa |

	kriyate svaṃ vibhāgena putrāṇāṃ paitṛkaṃ dhanam |

	svatve sati pravartante tasmād dharmyā pṛthakkriyā ||

pravartante svasādhyāgnihotrādīnīti śeṣaḥ | atrocyate: paitṛkadhanavibhāgena putrāṇāṃ svaṃ kriyata ity etad ayuktam, janmanaiva svaṃ kriyata iti prāg eva pratipāditatvāt | tataś cāvibhaktānām api svatvam astīti svasādhyāgnihotrādijanyo dharmaḥ saṃpadyata eveti na kaścid vibhāgapakṣasyāvibhāgapakṣād viśeṣa iti pūrvoktaprakāreṇaiva vibhāgapakṣe dharmavṛddhiḥ gautamādibhir ukteti dik ||

**iti smṛticandrikāyāṃ vibhāgakālakartṛpradarśanam**

**atha jīvadvibhāgaprakāraḥ**

tatra śaṅkhalikhitau: "jīvati pitari rikthavibhāgo 'numataḥ prakāśaṃ vā mitho vā dharmataḥ" iti | yo jīvadvibhāgapakṣo 'numataḥ sa tāvat prakāśaṃ bandhvādijanasamakṣaṃ yathā bhavati tathā mitho vā rahasi vā dharmato dharmānapetena prakāreṇa kārya ity arthaḥ | tam evaṃ prakāram āha kātyāyanaḥ |

	sakalaṃ dravyajātaṃ yad bhāgaiḥ gṛhṇanti tatsasamaiḥ |

	pitaro bhrātaraś caiva vibhāgo dharmya ucyate ||

yan madhyagaṃ dravyajātaṃ tat sarvaṃ pitrādayo yatra vibhāgaiḥ samair eva bhāgair gṛhṇanti sa vibhāgaḥ śāstrāvagatatvāt dharmād anapeta ity ucyata ity arthaḥ | jyeṣṭhabhrātṛbhāgādhikyena vidhāntarato dharmyaṃ vibhāgaṃ vaktuṃ bodhāyanenoktam: "manuḥ putrebhyo dāyaṃ vyabhajat, iti samo 'ṃśaḥ sarveṣām aviśeṣāt" iti | manuḥ putrebhyo dāyaṃ vyabhajad iti jīvadvibhāgābdhidāyake brāhmaṇe viśeṣānabhidhānāt "samaṃ syād aśrutatvāt" iti nyāyabalād asmād eva śāstrāt sarveṣāṃ pitṛputrāṇāṃ sama evāṃśo 'vagamyata ity arthaḥ | jyeṣṭhasya tv ādhikyaṃ śrutyantarasiddham ity āha sa eva: "dhanam ekaṃ cāru samuddharej jyeṣṭhas tasmāj jyeṣṭhaṃ putraṃ dhanena niravasāyayanti" iti śrutiḥ | dhanam ekam iti vadan dhanenety ekavacanaṃ śrutivākyagataṃ vivakṣitam iti darśayati | niravasāyayanti toṣayantīty arthaḥ | tathā ca āpastambaḥ: "ekadhanena jyaeṣṭhaṃ toṣayitvā jīvan putrebhyo dāyaṃ vibhajet samam" iti | jīvan pitā śreṣṭhenaikadhanena madhyakadravyād uddhṛtena jyeṣṭhaṃ prathamaputraṃ toṣayitvāvaśiṣṭam ātmasahitajyeṣṭhādiputrebhyaḥ samatvenaiva vibhajed ity arthaḥ | evaṃ ca prathamotpannatayā tadartham evodhāraḥ | sa caikasyaiva sarvadhanaśreṣṭhasya, uddhṛtāvaśiṣṭasya samatvenaiva vibhāga iti vidhāntaram uktam ity avagantavyam | evaṃ kātyāyanabodhāyanoktapakṣayor madhye yaṃ pakṣaṃ pitā kartum icchati tam eva pakṣaṃ kuryāt | pitṛkartṛke vibhāge tasyaiva prabhutvena tadicchāyā eva pakṣaviśeṣaparigrahakāraṇatvāt | tad etat sarvaṃ saṃkṣipya yājñavalkyenoktam |

	vibhāgaṃ cet pitā kuryād icchayā vibhajet sutān |

	jyeṣṭhaṃ vā śreṣṭhabhāgena sarve vā syuḥ samāṃśinaḥ ||

atrottarārdhena prāṅnirūpitapakṣadvayaṃ pūrvoktakramavyatyāsenoktam | tayor anyatarapakṣaparigrahe pitur icchaiva kāraṇaṃ na punaḥ putrāṇām apīcchā kāraṇam iti pūrvārdhenoktam iti mantavyam | evaṃ cātmecchayā yaḥ pakṣaḥ pitrā parigṛhītaḥ sa sutair anapekṣito 'pi anumantavyaḥ | tathā ca sa eva |

	nyūnādhikavibhaktānāṃ dharmyaḥ pitṛkṛtaḥ smṛtaḥ | iti |

nyūnatayā vibhaktānāṃ jyeṣṭhetareṣāṃ śreṣṭhabhāgābhāvena tatsadbhāvāt, adhikatayā vibhakto jyeṣṭhas teṣāṃ pitur icchayā svīkṛto yady uddhārapūrvako vibhāgaḥ tadā so 'pi śāstramūlatvena dharmyatayā prāk smṛta iti tair apy anumantavya ity arthaḥ | nārado 'py amum evārtham āha |

	pitraiva tu vibhaktā ye samanyūnādhikair dhanaiḥ 

	teṣāṃ sa eva dharmyaḥ syāt sarvasya hi pitā prabhuḥ ||

samadhanaiḥ kṛto yo dhanavibhāgaprakāras tatra pitrā mahyam ekam adhikaṃ śreṣṭhaṃ dhanaṃ na dattam iti jyeṣṭhenanuśayo na kāryaḥ | tathā yaḥ pitrā kṛto nyūnādhikadhanair vibhāgas tatra pitrāsmabhyaṃ nyūnaṃ dattaṃ jyeṣṭhāyādhikam iti anujair anuśayo na kāryaḥ, pitur icchayā prāptasyaiva atra dharmyatvāt | kutas tasyaiva dharmyatvam ity apekṣite 'py uktam "sarvasya hi pitā prabhuḥ" iti | sarvavidhasya pitṛkartṛkavibhāgasya yataḥ pitaiva prabhur ity arthaḥ | ye punar dharmyaṃ vibhāgam atikrāmanti ye daṇḍyāḥ | yad āha bṛhaspatiḥ |

	samanyūnādhikā bhāgāḥ pitrā yeṣāṃ prakalpitāḥ |

	tathaiva te palanīyā vineyās te syur anyathā ||

pitrā śāstrāvagataprakārānusāreṇeti śeṣaḥ, prakārāntareṇa kalpitānām adharmyatvenāpalanīyatvāt | na hi svecchayaiva svārjitadhane 'pi kasyacit putrasya niṣkasahasreṇa kasyacit putrasya kapardikāmātreṇa vibhāgaḥ kṛto dharmyo bhavitum arhati | anidaṃprathamasaṃvibhāgasyaiva svatvavyavasthāpakatvāt | na caicchiko viṣamavibhāgo 'nidaṃprathama eva "icchayā vibhajet sutān" iti smṛtinibaddhakatvād iti vācyam, asyāḥ smṛtes tathāvidhavibhāgānibandhakatvāt | tathā hi, svatas tāvad ayuktatve 'py aparārkeṇāsyāḥ smṛteḥ pāriśeṣyāt tathāvidhavibhāgapratipādanaparatvam āpāditam | tat prākpratipāditasamyagarthasadbhāve saty apāstam iti | svecchāmātreṇa pitrā svārjitadhane 'pi kṛto viṣamavibhāgaḥ putrair anuśaye saty apālanīya iti siddham | yat punar aparārkeṇoktam "śreṣṭhabhāgenety etad uddhārapradarśanārtham, tena 'jyeṣṭhasya viṃśa uddhāraḥ' ityādibhir manvādiśāstrair yāvanta uddhāraprakārā abhihitāḥ te sarve 'tropalakṣitāḥ" iti, tad apy apāstam, "dhanam ekaṃ cāru samuddharj jyeṣṭhaḥ" iti jīvadvibhāgoktoddhāraviśeṣaparatvasyaiva nyāyyatvāt | bṛhaspatis tu pitur bhāgādhikyena prakārāntaram āha |

	jīvadvibhāge tu pitā gṛhṇītāṃśadvayaṃ svakam | iti |

pitā vibhajann iti śeṣaḥ | tathā ca nāradaḥ |

	dvāv aṃśau pratipadyeta vibhajann ātmanaḥ pitā | iti |

vibhajann iti vadan pitṛkartṛke jīvadvibhāge bhāgadvayam ātmano na punaḥ putrakartṛke jīvadvibhāga iti darśayati | pitṛkartṛkavibhāge 'py ātmano bhāgadvayagrahaṇe viśeṣam āhatuḥ śaṅkhalikhitau: "sa yady ekaputraḥ syāt dvau bhāgāv ātmanaḥ kuryāt" iti | sa iti prakṛtaḥ pitā pratyavamṛśyate | ekaputraḥ syāt atikrāntaputrāntaralābhakālaḥ syāt, galitavayaskaḥ syād iti yāvat | ata eva bahuputrasadbhāvaviṣaye 'pi galitavayaskasya bhūyiṣṭhabhagagrahaṇe pitṛputrāṇāṃ bhāgavaiṣamyam āha hārītaḥ: "jīvann eva vā vibhajya vanam āśrayed vṛddhāśramaṃ vā gacchet svalpena vā saṃvibhajya bhūyiṣṭham ādāya vaset sa yady upadasyet punas tebhyo gṛhṇīyāt kṣīṇāṃś ca vibhajet" iti | svalpena bhāgenātmīyabhāgārthapramāṇakena bhāgena pitā putrān vibhajya dvaiguṇyena bhūyiṣṭhaṃ bhāgaṃ svayam ādāya gṛha eva vā vaset | evaṃ vasan yadi kathaṃcid upadasyed aśanādyabhāvena kṣīṇaḥ syāt pitā tadā tebhyaḥ putrebhyaḥ svadattabhāgavaśād upacitadravyebhyaḥ sakāśāt svakuṭumbabharaṇaparyāptaṃ dhanaṃ punar gṛhṇīyāt | ata putrā evāśanādyabhāvena kṣīṇāḥ tadā tān punaḥ pūrvavad vibhajed ity arthaḥ | vanam āśrayet vānaprasthaḥ syāt | vṛddhāśramaḥ caturthāśramaḥ | vṛddhāśramam iti vadan galitavayaskaviṣayam iti darśayati | evaṃ cāparavayasi putrāśrayārthitvāt "yathā pitā putraṃ kṣita upadhāvati tādṛg eva tat" iti śrutiviṣayatvaṃ pitur yuktam | svalpabhāgagrahaṇād yathā putraḥ pitaraṃ kṣita upadhāvati tādṛg eva tad iti śrutiviṣayatvaṃ putrasya yuktam ity abhisaṃdhāya "yady upadasyet" ityādinā "yathā pitā putram, yathā putraḥ pitaram" ityāditacchrutidvayārthaḥ ukta iti mantavyam | ata eva "punas tebhyo gṛhṇīyāt kṣīṇāṃś ca vibhajet" iti svakīyasmṛtyor evaṃvidhaśrutimūlatāṃ darśayitum etatsamānārthaśrutidvayaṃ pratīkena tenaiva darśitam: "athāpy atra grahopadāsopadāyikīṃ śrutim udāharanti — pitāgrayaṇaḥ putrā itare grahā yady āgrayaṇaḥ skandeyur iti vyākhyātām" iti | grahopadāsopadāyikīṃ somagrahaśoṣasamādhātrīm | āgrayaṇaḥ somagrahaviśeṣaḥ | itare āgrayaṇavyatiriktā grāhā aindravāyavādayaḥ | upa vā dasyet upadasyed vā śuṣyed veti yāvat | skandeyur itītikāro 'trāvaśiṣṭaśrutibhāgapratīkārthaḥ | vyākhyātām iti pratīkopadarśitaśrutibhāgasya vyākhyāsmābhiḥ "yady upadasyet punas tebhyo gṛhṇīyāt kṣīṇāṃś ca vibhajet" iti vākyadvayena kṛtety arthaḥ | atrāpi pitur icchayā samavibhāgapakṣo 'pi pakṣe kāryaḥ,

	sakalaṃ dravyajātaṃ yadbhāgair gṛhṇanti tatsamaiḥ |

	pitaro bhrātaraś caiva vibhāgo dharmya ucyate ||

iti jīvadvibhāgaṃ vadatā kātyāyanena samavibhāgapakṣasya sārvatrikatvenābhidhānāt | tenātra viṣaye yadi svakīyecchayā pitā samabhāgapakṣaṃ kuryāt tadā tv āha yājñavalkyaḥ |

	yadi kuryāt samān aṃśān patnyaḥ kāryāḥ samāṃśikāḥ |

	na dattaṃ strīdhanaṃ yāsāṃ bhartrā vā śvaśureṇa vā ||

yadi vārdhake 'py ātmanā saha samavibhāgapakṣam icchayā pitā kuryāt tadā tv ātmabhāgena saha tatsamānaṃ bhāgaṃ pratipatni gṛhṇīyād ity arthaḥ | evaṃ ca "jāyāpatyor na vibhāgo vidyate" iti hārītavacanavirodhaśaṅkā parihṛteti sarvam anavadyam | yatra putraḥ pitṛdhane dhanārjanasamarthatayā svāṃśaṃ grahītuṃ necchati tadā yāvat svīkaroti tāvat tasmai datvā pṛthakkriyā kāryety āha sa eva |

	śaktasyānīhamānasya kiṃcid datvā pṛthakkriyā | iti |

yadā punar jīvati pitari putrakartṛko vibhāgaḥ kriyate tadā "sakalaṃ dravyajātam" iti kātyāyenenoktasamabhāgaprakāreṇa kāryaḥ, putrakartṛkajīvadvibhāge pramāṇāntarapratipādakaśāstrāntarābhāvāt, "pituḥ putrā vibhajeran dhanaṃ samam" ity anuvṛttau "mātur nivṛtte rajasi" ityādinā samavibhāganiyamasya nāradoktasya pūrvaprakaraṇe putrakartṛkajīvadvibhāgāvasare darśitatvāc ca ||

**iti smṛticandrikāyāṃ jīvadvibhāgaprakaraṇam**

**athājīvadvibhāge samavibhāgaprakārāḥ**

tatra pitarīty anuvṛttau hārītaḥ: "samenaiva mṛte rikthavibhāgaḥ" iti | mṛte pitari bhrātṛbhiḥ kriyamāṇo rikthavibhāgaḥ samāṃśenaiva kārya ity arthaḥ | paiṭhīnasir api: "paitṛke vibhājyamāne dāyādye bhrātṝṇāṃ samo vibhāgaḥ" iti | dāyādye dāyadhana ity arthaḥ | na ca bhrātṝṇām iti bahucavanabalāt dvayor bhrātror avibhāga eveti vācyam, madhyakadravyasvāmisamarpaṇamātrārthatvāt tasya | ata eva madhyakadravyasvāmina ekasyaiva dāyavibhāgaḥ devalena pratiṣidhyate |

	eka eva savarṇaḥ syād dāyo 'tra na vibhajyate | iti |

savarṇāsavarānekabhrātṛviṣaye tu kvacid deśe dāyo na vibhajyata iti darśayituṃ savarṇaḥ syād ity uktam | uktaṃ ca manunā |

	brāhmaṇakṣatriyaviśāṃ śūdrāputro na rikthabhāk | iti |

etad uktaṃ bhavati: śūdrāśūdrabhrātror anekatve 'pi vivāhaśunyaśūdrāputro rikthānarha ity aśūdra eva sarvaṃ gṛhṇīyād iti | evaṃ vibhāgānadhikārisavarṇasāhityād anekatve 'pi eka eva gṛhṇīyāt | tathā ca samgrahakāraḥ |

	sarvam eva harej jyeṣṭho 'nujeṣv anadhikāriṣu |

	madhyamo vā kaniṣṭḥo vā jyāyasy anadhikāriṇi || iti |

na tv adhikārisavarṇānekabhrātṛviṣaye 'pi dāyo na vibhajyate | tatra manuḥ |

	jyeṣṭha eva tu gṛhṇīyāt pitryaṃ dhanam aśeṣataḥ |

	śeṣās tam upajīveyuḥ yathaiva pitaraṃ tathā ||

na caitad vacanaṃ sahavāsapakṣaśikṣārtham iti vācyam | yatas tadartham anyad eva vacanam "evaṃ sahavaseyur vā" iti tenaiva praṇītam āste | satyam āste, tathāpi pragalbhabhrātṛṣu sahavāsapakṣaśikṣārtham eva sahavaseyur ity atideśaḥ | apragalbhānujeṣu tu tatprāgalbhyaparyantaṃ sahavāsa eva kāryo 'nena prakāreṇeti darśayitum "jyeṣṭha eva tu gṛhṇīyāt" ity upadeśa iti nānena vacanena vacobhaṅgyā savarānekabhrātṛṣu dāyavibhāgaḥ pratiṣidhyata iti na kaścid virodhaḥ | yat tu nāradenoktam,

	bibhṛyād vecchataḥ sarvān jyeṣṭho bhrātā yathā pitā |

	bhrātā śaktaḥ kaniṣṭho vā śaktyapekṣā kule sthitiḥ ||

iti, tad aśaktākhilānujaviṣayam | yat tu gautamenoktam: "sarvaṃ vā pūrvajasya itarān bibhṛyāt pitṛvat" iti | na caitan mānavena samānārtham iti vācyam, vāśabdena pragalbhabhrātṛṣv anujānāṃ dayahartvasya pākṣikatvapratipādanārthatvāvagateḥ | <span style="text-decoration:underline;">satyam</span> — na mānavena samānārtham, kiṃ tu pratyakṣaśrutiviruddhtvād anadartavyam | tathā ca āpastambaḥ: "jyeṣṭho dāyāda ity eke tac chāstrair vipratiṣiddhaṃ manuḥ putrebhyo dāyaṃ vyabhajad ity aviśeṣeṇa śrūyate" iti | jyeṣṭha eva bhrātṝṇāṃ madhye paitṛkadhanabhāg ity eke punar ācāryā manyante tanmataṃ pratyakṣaśrutiviruddham, yatas taittirīyakabrāhmaṇe: "manuḥ putrebhyo dāyaṃ vyabhajat" ity aviśeṣeṇa śrūyata ity arthaḥ | svamataṃ cānantaraṃ tenaivoktam: "sarve hi dharmayuktā dharmayuktā bhāginaḥ" iti | sarve putrā ity śeṣaḥ | tathā ca bṛhaspatiḥ |

	pitṛrikthaharāḥ putrāḥ sarva eva samāṃśinaḥ | iti |

rikthe ṛṇe ca samāṃśina ity arthaḥ | tathā ca yājñavalkyaḥ |

	vibhajeran sutāḥ pitror ūrdhvaṃ riktham ṛṇaṃ samam | iti |

ṛṇam atra paitṛkaṃ vivakṣitam | apaitṛkasya tadaivāpākaraṇaniyamāt | tathā ca kātyāyanaḥ |

	bhrātrā pitṛvyamātṛbhyāṃ kuṭumbārtham ṛṇaṃ kṛtam |

	vibhāgakāle deyaṃ tat rikthibhiḥ sarvam eva tu ||

nāradas tu vibhāgakāle paitṛkam ṛṇam api deyam ity āha |

	yac chiṣṭaṃ pitṛdāyebhyo datvarṇaṃ paitṛkaṃ ca tat |

	bhrātṛbhis tad vibhaktavyam ṛṇī syād anyathā pitā ||

"pitṛdāyāt nava śrāddhāni, navaśrāddhaṃ saha dadyuḥ" iti gautamabrāhmaṇāt,

	pitur ūrdhvaṃ vibhāgo ya ekoddiṣṭād anantaram |

iti saṃgrahakāravacanāc ca | evaṃ ca paitṛkaṃ dhanaṃ navaśrāddhapaitṛkādiṛṇāpākaraṇārthadhanād abhyadhikaṃ cen nāradoktam eva kāryam, no ced yājñavalkyenoktam everty avagantavyam | paitṛkam api kiṃcid ṛṇaṃ vibhāgakāle paitṛkadhanād anapākaraṇīyam, kiṃ tu vibhajanīyam evety āha kātyāyanaḥ |

	dharmārthaṃ prītidattaṃ ca yad ṛṇaṃ syān niyojitam |

	tad dṛśyamānaṃ vibhajen na dānaṃ paitṛkād dhanāt ||

yad dharmārthaṃ saṃkalpitam, yac ca pitrā prītena vācā dattam, yac ca svenaiva pitrā putrair apākaraṇīyam iti niyojitaṃ tad etat trividham ṛṇaṃ dṛśyamānaṃ jñayamānaṃ vibhajed evety arthaḥ | yaḥ punaḥ putraḥ svakartṛkadhanārjanakarmaṇā dhanaṃ prāptuṃ śaktaḥ san pitṛdvārāgataṃ dhanaṃ necchati tasya santānatas tadaṃśanimittakavivādaparihārārtham asāvitaraiḥ putrair vibhājyadhanāt kiṃcid dhanaṃ mūladhanārthaṃ datvā avaśyaṃ vibhājya ity āha |

	bhrātḍṇāṃ yas tu neheta dhanaṃ śaktaḥ svakarmaṇā |

	sa nirbhājyaḥ svakād aṃśāt kiṃcid datvopajīvanam ||

bhrātṛviśeṣasya "karmabhūyastvāt phalabhūyastvam" iti nyāyena samabhāgād abhyadhikena dhānyādinā vivardhanam itarair bhrātṛbhiḥ kāryam ity āha nāradaḥ |

	kuṭumbārtheṣu codyuktaṃ tat kāryaṃ kurute tu yaḥ |

	sa bhrātṛbhir bṛhaṇīyo grāsācchādanavahanaiḥ ||

**iti smṛticandrikāyām ajīvadvibhāge samavibhāgaprakāraḥ**

**atha viṣamavibhāgaprakāraḥ**

tatra bṛhaspatiḥ |

	pitṛrikthaharāḥ putrāḥ sarva eva samāṃśinaḥ |

	vidyākarmaratas teṣām adhikaṃ labdhum arhati ||

ye patitādivyatiriktāḥ pitṛrikthaharāḥ putrāḥ vidyāder asattayā sattayā vā sadṛśās te sarve samāṃśina eva syuḥ | ye punar vidyāder asattayā sattayā va visadṛśās teṣāṃ madhye yo vidyādyupetaḥ sa evoddhāreṇa vā viṣamavibhāgena vādhikaṃ dhanaṃ labdhum arhatīty arthaḥ | tatrāpi karmānuṣṭhātṛtvatāratamye labhyadhanaparimāṇaśreṣṭhyayos tāratamyaṃ bhavati | na punar vidvattātāratamyenety āha kātyāyanaḥ |

	yathā yathā vibhāgāptaṃ dhanaṃ yāgārthatām iyāt |

	tathā tathā vidhātavyaṃ vidvadbhir bhāgagauravam || iti |

dravyabāhulye satīti śeṣaḥ | ata eva manuḥ |

	uddhāro na daśasv asti saṃpannānāṃ svakarmasu |

	yat kiṃcid eva deyaṃ syāj jyāyase mānavardhanam || iti |

jyeṣṭhāder arpaṇārthaṃ vibhājyadravyarāśeḥ sakāśād yo 'rtha uddhriyate sa uddhāraḥ | daśasu katipayeṣu jīvanaparyāptadhaneṣv iti yāvat | svakarmasu svādhikārato 'nuṣṭheyakarmasu saṃpannānāṃ kartṛtvam āpannānām aśeṣabhrātṝṇāṃ dravyabāhulye saty api karmaniṣṭhatvasāmyād uddhāro mānavardhanārthadānaṃ ca nāsti | kiṃ tu svalpadhanaśāliṣu vidyādito visadṛśeṣu jīvanamātraparyāptadhanatvenānuddhāre 'pi saṃmānārthaṃ jyāyase kiṃcid vastramātraṃ deyamity arthaḥ | evaṃ ca yeṣāṃ bhrātṝṇāṃ prabhūtaṃ dhanaṃ vidyate, vidyādau ca tāratamyam asti teṣāṃ vibhāge uddhāra iti mantavyam | uddhāraprakāram apy āha manuḥ |

	jyeṣṭhasya viṃśa uddhāraḥ sarvadravyāc ca yad varam |

	tato 'rthaṃ madhyamasya syāt turīyaṃ tu yavīyasaḥ ||

jyeṣṭhasya agrajasya vidyādivaśād uttamasya vibhājyadravyarāśer viṃśatitamo bhāgaḥ, tasminn eva rāśau śreṣṭham ekaṃ ca dravyam uddhāraḥ | tato 'rthaṃ tasminn eva rāśau catvāriṃśattamo bhāgo madhyamam ekaṃ dravyaṃ janmato vidyādivaśataś ca madhyamasyoddhāraḥ | turīyaṃ tasminn eva rāśau aśītitamo bhāgaḥ kaṇiṣṭham ekaṃ darvyaṃ janmato vidyāvaśāc ca yavīyasa uddhāra syād ity arthaḥ | aviśiṣṭasya ca rāśer vibhāgaprakāram āha sa eva |

	evaṃ samuddhṛtoddhāre samānaṃśān prakalpayet | iti |

uddhṛtāvaśiṣṭam samaṃ nibhajed ity arthaḥ | atha vā tasminn eva viṣaye viṣamavibhāga eva syān noddhāra ity āh sa eva |

	uddhāre 'nuddhṛte tv eṣām iyaṃ syād aṃśakalpanā |

	ekādhikaṃ harj jyeṣṭhaḥ putro 'dhyarthaṃ tato 'nujaḥ ||

	aṃśam aṃśaṃ yavīyāṃsa iti dharma vyavasthitaḥ ||

ekādhikam aṃśaṃ dvyaṃśam it yavat, "dvyaṃśī vā pūrvajaḥ syāt" iti gautamasmaraṇāt | pūrvajo vidhyādināpi jyeṣṭha ity arthaḥ | ata eva bṛhaspatiḥ |

	janmavidyāguṇajyeṣṭho dvyaṃśaṃ dāyam avāpnuyāt | iti |

evaṃ ca na janmataḥ prāthamyādimātram uddhāre viṣamavibhāge vā kāraṇam, kiṃ tu vidyādinibandhanaśreṣṭhatvādyupetaṃ prāthamyādikam iti mantavyam | ayaṃ ca viṣamavibhāgaprakāraḥ kaliyuge tu na vartat ity āha saṃgrahakāraḥ |

	yathā niyogadharmo 'dya nānūbandhyāvadho 'pi vā |

	tathoddhāravibhāgo 'pi naiva saṃprati vartate ||

adya saṃpratīty etau śabdau kaliyugam abhisaṃdhāyoktau | ata eva purāṇam |

	ūḍhāyāḥ punar udvāhaṃ jyeṣṭhāṃśaṃ govadhaṃ tathā |

	kalau pañca na kurvīta bhrātṛjāyāṃ kamaṇḍalum ||

jyeṣṭhāṃśaṃ janmavidyādinibandhanaśreṣṭhāṃśam | govadham anūbandhyādikarmāṅgam | kamaṇḍaluṃ gṛhiṇaḥ kamaṇḍaludhāraṇam | etad eva dhāreśvareṇoktam: "jyeṣṭhasya viṃśa uddhāraḥ ityevamādīni vākyāni na vicāryante lokena atyantaṃ parityaktatvāt" iti | kalāv iti śeṣaḥ, dvāparādāv anuṣṭheyatvenātyantaṃ parityāgābhāvāt | yat punar viśvarūpeṇoktam, "yathā

	mahokṣaṃ vā mahājaṃ vā śrotriyāyopakalpayet |

ityasya śiṣṭācāreṇa bādhitatvād akaraṇam, evam evoddhārasyāpi" iti, tad ayuktam, smṛtiśiṣṭācārayor virodhe śiṣṭācārasyaiva durbalasya bādhyatvāt | durbalatvaṃ ca "śrutismṛtivihito dharmas tadalābhe śiṣṭācāraḥ pramāṇam" iti vasiṣṭhasmaraṇād avagamyate | kiṃ ca mahokṣāder anupakalpanaṃ śiṣṭācārābhāva evaṃ na punaḥ śiṣṭācāra iti śiṣṭācāreṇa badhitatvād ity ayuktam uktam, "śiṣṭācārābhāvād akaraṇam" iti śrīkaroktivad vaktavyam, na ca tathoktam | yat punar vijñāneśvareṇoktam: "satyam ayaṃ viṣamo vibhāgaḥ śāstradṛṣṭaḥ, tathāpi lokavidviṣṭatvān nānuṣṭheyaḥ" iti, etad api vāṅmātram | na hy uddhāravibhāgādau lokavidveśo 'sti, pratyuta vidyāguṇapuṇyakarmasaṃpannajyeṣṭhādau bhāgādhikye lokānurāgo dṛśyata iti yat kiṃcid etat | ye punaḥ smṛtisamuccayakārāḥ śambhuśrīkaradevasvāmyādayaḥ uddhāraviṣamavibhāgayoḥ śiṣṭācāraṃ kvāpi manyamānā uddhārādiviṣayāṇi bahūni smṛtivākyāni vicārayituṃ granthavistaraṃ cakrire | teṣāṃ dharmajñasamayapurāṇavacanābhyāṃ kalau sarvatra śiṣṭācārābhāvasya niścitatvād vṛthaiva prayāso granthavistaraś ca jāta ity asmābhir uddhārādiviṣaye diṅmātram eva pradarśitam ||

**iti smṛticandrikāyāṃ viṣamavibhāgaprakāraḥ**

**athānyāny apy ajīvadvibhāgaviṣayāṇi kānicid vacanāni likhyante**

tatra vasiṣṭhaḥ: "atha bhrātṝṇāṃ dayavibhāgo yāś cānapatyāḥ striyas tāsāṃ cā putralābhāt" iti | yāḥ pitṛstriyo 'napatyā garbhāvasthāpatyās tāsām ā putralābhād ā prasavāt sahavāsena sthitānāṃ bhrātṝṇāṃ prasūtāpatyaliṅgānānantaraṃ dāyavibhāgo na punar evaṃvidhaviṣaye navaśrāddhānantaraṃ dāyavibhāgo na punar evaṃvidhaviṣaye navaśrāddhānantaraṃ dāyavibhāga ity arthaḥ | <span style="text-decoration:underline;">nanv</span> asya vacanasya navaśrāddhānantaraṃ bhrātṝṇām anapatyapitṛstrīṇāṃ ca dāyavibhāgo bhavatīti ṛjvarthaḥ kim iti parityajyate | <span style="text-decoration:underline;">ucyate</span>: anapatyastrīṇām ā putralābhād iti viruddhārthāvagates tatparihārāya parityajyate | strīṇām adāyānāṃ dāyavibhāgāsaṃbhavāc ca parityajyate | strīṇām adāyānāṃ dāyavibhāgāsaṃbhavāc ca parityajyate | tathā ca arhati strīty anuvṛttau bodhāyanaḥ: "na dāyaṃ nirindriyā hy adāyāś ca striyo matā iti śrutiḥ" iti | hiśabdo 'tra yasmādarthe | evaṃ cāyam arthaḥ: yasmān nirindriyā vyādhyādināpagatendriyāḥ striyaś cādāyā matā iti śrutis tasmān na strī dāyaṃ vibhaktavyā, anyadvārāgata taddravyam arhatīti | "nirindriyā adāyāś ca striyo matāḥ" ity anena "tasmāt striyo nirindriyā adāyādīḥ" iti taittirīyakaśrutir arthataḥ pradarśiteti mantavyam | yady adāyāḥ striyaḥ kathaṃ tarhi yājñavalkyenoktam,

	pitur ūrdhvaṃ vibhajatāṃ mātāpy aṃśaṃ samaṃ haret |

iti, kathitaṃ ca vyāsena,

	asutās tu pituḥ patnyaḥ samānāṃśāḥ prakīrtitāḥ |

	pitāmahyaś ca sarvās tā mātṛtulyāḥ prakīrtitāḥ||

iti, kathitaṃ ca viṣṇunā: "mātaraḥ putrabhāgānusāribhāgahāriṇya anūḍhāś ca duhitaraḥ" iti | na hi strīṇāṃ dāyānarhatve mātrādīnāṃ duhitrantānām aṃśabhāgitvoktir yujyate | bāḍhaṃ yujyate, dāyānarhāṇāṃ tu dāyarāhitvoktir virudhyate, na punar aṃśahāritvoktiḥ | aṃśaśabdo hi bhāgavacano na dāyavacanaḥ, gaṇadravyādāv apy aṃśo deya iti prayogadarśanāt | tena mātrādīnāṃ dāyadravyābhāve 'pi vibhājyarāśau svāmyasya patnyadhikaraṇasiddhasya vidyamānatvāt tatra yāvadartham arthaharaṇaṃ svakīyasvāmyavyavasthāpakaṃ mātrādibhir api kāryam iti yājñavalkyādibhir uktam iti mantavyam | na ca dāyaśabdo "yad dhanaṃ svāmisaṃbandhād eva nimittād anyasya svaṃ bhavati tad ucyate" iti dāyaśabdārthanirūpaṇārthaṃ mitākṣarāyām uktaṃ yuktam | evaṃ hi nityaṃ vibhāgārham eva tvanmate patnīsvaṃ bhavet dāyaśabdārthatvāt | loke dampatyor dhane vibhāgārhadravyam eva hi dāyaśabdena prayujyate | tvanmate patnīsvaṃ patisaṃbandhād eva bhavatīti tasyāpi dāyatvāpattiḥ | tataś ca "adāyāḥ striyaḥ" iti śrutivirodho durvāraḥ syāt | asmin mate tu vibhāgārhaṃ svasvāmisaṃbandhād eva nimittād anyasya svaṃ jātaṃ dāyaśabdārtha iti vibhāgānarhaṃ patnīsvaṃ na dāyaḥ | tathā hi, patidvārāgataṃ jāyādhanaṃ nityaṃ vibhāgānarham eva, loke dampatyor dhane vibhāgādarśanāt, "jāyāpatyor na vibhāgo vidyate," iti hārītasmaraṇāc ca | tenātra na mātuḥ svāmyavyavasthāpako dāyavibhāgaḥ, kiṃ tu yāvadartham evārthagrahaṇam iti mantavyam | ata eva smṛtyantare nirdhanamātṛviṣayam evāṃśaharaṇaṃ na mātṛmātraviṣayam eva jñāyate,

	janany asvadhanā putrair vibhāge 'ṃśaṃ samaṃ haret |

iti smaraṇāt | asvadhanā prātisvikastrīdhanaśūnyā jananī putrair ajīvadvibhāge kriyamāṇe putrāṃśasamam aṃśaṃ hared ity arthaḥ | jananīgrahaṇaṃ tatspatnyāder upalakṣaṇārtham, asvadhanetiviśeṣaṇopādānāt | svadhanād eva svakīyajīvanasya svānuṣṭheyasya ca dhanasādhyakarmaṇaḥ siddhisaṃbhave jananyādīnāṃ na bhāgagrahaṇam iti gamyate | tathā svadhanamātrāt tayoḥ siddhyasaṃbhave jananyādīnāṃ sadhanānām api na samabhāgaharaṇam, kiṃ tu yathopayogaṃ nyūnabhāgasyaiva grahaṇam iti ca gamyate, tathā vibhājyarāśer atibahutve nirdhanānām api jananyādīnāṃ na samāṃśagrahaṇam, kiṃ tu yathāsvopayogaṃ nyūnasyaiva haraṇam ity api gamyate, asvadhaneti viśeṣaṇasyopayogavaśād aṃśaharaṇam jananyāḥ na punaḥ bhrātṛvad dāyabhāgitvavaśād iti jñāpanārthatvāt | samam iti viśeṣaṇasya tūpayogavaśād asamāṃśasya haraṇe 'py avaiyarthyam, alpavibhājyarāśāv upayogavaśād adhikaharaṇasya prāptasya nivṛttyarthatvāt | yat punar viṣṇunā duhitṝṇāṃ putrabhāgānusāribhāgahāritvam uktam, tatrāpi janmanā labdhasvāmyasya pitṛmaraṇe 'py asvatantrāvasthasyāpy avibhājyasyādāyatvāt, anūḍhā iti viśeṣaṇopādānāc ca vivāhārthaṃ putrabhāgānusāribhagaharaṇaṃ na punaḥ bhrātṝṇām iva duhitṝṇāṃ dāyavibhāgārtham iti gamyate | yata eva na dāyavibhāgārtham aṃśaharaṇaṃ kiṃ tu vivāhasaṃskārārtham ata eva vibhājyadhanabāhulyābhāvaviṣayam etad iti vakṣyate | ata eva ca devalenoktam |

	kanyābhyaś ca pitṛdravye deyaṃ vaivāhikaṃ vasu |

vivāhaprayojakaṃ dhanam ity arthaḥ | ata eva ca saṃskāryā ity anuvṛttau yājñavalkyenoktam |

	bhaginyaś ca nijād aṃśād datvāṃśaṃ tu turīyakam | iti |

ekasya putrasya yāvān nijāṃśas taccaturthāṃśaṃ pratibhagini pradāya bhrātṛbhir bhaginyaḥ saṃskāryā vivāhayitavyā ity arthaḥ | smṛtyantare 'pi |

	bhrātṛbhyo 'ṃśacaturbhāgaṃ tatra kanyā hared dhanam | iti |

bhrātṛbhyaḥ sakāśād aṃśaṃ caturthāṃśaṃ dhanaṃ tatra ajīvadvibhāge ekaikā kanyā hared ity arthaḥ | analpavibhājyaviṣayam etat | tathā ca kātyāyanaḥ |

	kanyakānāṃ tv adattānāṃ caturtho bhāga iṣtate |

	putrāṇāṃ tu trayo bhāgāḥ sāmyaṃ tu alpadhane smṛtam ||

kanyakānāṃ pratyekam iti śeṣaḥ | evaṃ putrāṇām ity atrāpi śeṣo draṣṭavyaḥ | alpe vibhājyadhane putrabhāgasāmyaṃ tv ekaikakanyakābhāgasya viṣṇvādinā smṛtam iti turīyapādārthaḥ | evaṃ cānalpe vibhājyadhane caturtho bhāga iti pāriśeṣyād avagamyate | "putrāṇāṃ tu trayo bhāgāḥ" ity etat samasaṃkhyākabhrātṛbhaginīviṣayam | yatra tu bhaginyo nyūnasaṃkhyākās tatra putrāṇāṃ na trayo bhāgāḥ kiṃ tu kiṃcid abhyadhikāḥ | yat punar manunoktam,

	svebhyo 'ṃśebhyas tu kanyābhyaḥ pradadyur bhrātaraḥ pṛthak |

	svāt svād aṃśāc caturbhāgaṃ patitāḥ syur aditsavaḥ ||

iti, yady apy atra svāt svād iti vīpsayā yāvanto bhrātṝṇām aṃśās tāvanta eva caturthāṃśāḥ kanyābhyo bhrātṛbhiḥ pradeyā iti ṛñvarthaḥ pratibhāti | tathāpy adhikasaṃkhyākakanyāviṣayatvān na prācīnasmṛtivirodhaḥ | na cātraikaikasyāḥ svāt svād aṃśāc caturthāṃśadānam, yena prācīnasmṛtivirodhaḥ | kiṃ tu samudāyasyeti sutarām avirodhaḥ | dattaṃ ca kanyābhiḥ samatvena vibhajya grāhyam | yat punar viṣṇunoktam: "anūḍhānāṃ ca kanyānām aṃśavān svavittānusāreṇa saṃskāraṃ kuryāt" iti, tad ekaputratayā dāyavibhāgābhāvaviṣayam | yad vā bhrātṝṇāṃ sahavāsaviṣayam | kanyāgrahaṇam asaṃskṛtānāṃ pitur apatyānām upalakṣaṇārtham | ata eva vyāsaḥ |

	asaṃskṛtās tu ye tatra paitṛkād eva te dhanāt |

	saṃskāryā bhrātṛbhir jyeṣṭhaiḥ kanyakāś ca yathāvidhi ||

bṛhaspatiḥ |

	asaṃskṛtā bhrātaras tu ye syus tatra yavīyasaḥ |

	saṃskaryāḥ pūrvajais te vai paitṛkān madhyakād dhanāt ||

tatra ajīvatpitṛkeṣu bhrātṛṣv ity arthaḥ | asaṃskṛtāḥ pitreti śeṣaḥ | ata eva nāradaḥ |

	yeṣāṃ vai na kṛtāḥ pitrā saṃskāravidhayaḥ kramāt |

	kartavyā bhrātṛbhis teṣāṃ paitṛkād eva te dhanāt ||

paitṛkadhanābhāve 'py āha sa eva |

	avidyamāne pitrye 'rthe svāṃśād uddhṛtya vā punaḥ |

	avaśyakāryāḥ saṃskārā bhrātṝṇāṃ pūrvasaṃskṛtaiḥ ||

saṃskārā jātakarmādyā upanayanāntā vivakṣitāḥ, avaśyakāryā ity abhidhānāt | vivāhādisaṃskārasya tu naiṣṭhikatvādipakṣāntaradarśanād avaśyakāryatābhāvāt saṃskāraśabdasya saṃkoco 'tra vivakṣita ity anavadyam | kanyakānāṃ tu vivāhāntāḥ saṃskārā upanayanarahitāḥ pitryārthābhāve svārthād uddhṛtya kāryāḥ, vivāhasyopanayanasthānatvenāvaśyakāryatvāt | vibhāgakāle 'nyad api dhanaṃ kanyakā svadhṛtālaṃkārādikaṃ labhata ity āha śaṅkhaḥ: "vibhajyamāne dāyādye kanyālaṃkāre vaivāhikaṃ strīdhanaṃ ca kanyā labhet" iti | dāyādye dāyadhane bhrātṛbhir vibhajyamāne kanyā svadhṛtālaṃkāraṃ vaivāhikaṃ turīyāṃśādidhanaṃ strīdhanaṃ ca pitrādinā dattaṃ labhed ity arthaḥ | bodhāyano 'pi: "mātur alaṃkāraṃ duhitaraḥ sāṃpradāyikaṃ labheran anyad vā" iti | sāṃpradāyikaṃ mātṛparaṃparāyātam | anyat tad itarad vā mātrā dhṛtam alaṃkāraṃ mātṛkaṃ tatra vibhayamāne duhitaraḥ kumāryo labherann ity arthaḥ ||

**iti smṛticandrikāyām ajīvadvibhāgaviṣayāṇi**

**atha anyāny api dāyāṃśānarhaviṣayāṇi kānicid vacanāni likhyante**

tatra devalaḥ |

	mṛte na pitari klībakuṣṭhyunmattajaḍāndhakāḥ |

	patitaḥ patitāpatyaṃ liṅgī dāyāṃśabhāginaḥ ||

mṛte pitari klībādayo dhanāṃśabhāgino na bhavantīty arthaḥ | liṅgī naiṣṭhikavanasthādiḥ | kṣapaṇakapāśupatādiś cātra vivakṣitaḥ | mṛte pitarīti vibhāgakālapradarśanārtham uktam | tena pitari jīvaty api jīvadvibhāge klībādayo dāyabhāgino na bhavanti | ata eva jīvadvibhāge 'py abhāgitvam eteṣāṃ vaktum uktam āpastambena: "jīvan putrebhyo dāyaṃ vibhajet samaṃ klībam unmattaṃ patitaṃ ca parihāpya" iti | caśabdaḥ kuṣṭhijaḍāndhādīnāṃ saṃgrahārthaḥ | parihāpya varjayitvety arthaḥ | manur apy anaṃśabhāgina āha |

	anaṃśau klībapatitau jātyandhabadhirau tathā |

	unmattajaḍamūkāś ca ye ca kecin nirindriyāḥ ||

nirindriyāḥ vyādhyādinā vinaṣṭaghrāṇādīndriyāḥ | nārado 'pi |

	pitṛdviṭ patitaḥ ṣaṇḍo yaś ca syād apapātritaḥ |

	aurasā api naite 'ṃśaṃ labheran kṣetrajāḥ kutaḥ ||

apapātritaḥ apapātrīkṛtaḥ, "apapātritasya rikthapiṇḍodakāni vyāvartante" iti śaṅkhalikhitasmaraṇāt | apapātritasya mahāparādhena bandhubhir bahiṣkṛtasyety arthaḥ | vasiṣṭho 'p: "anaṃśās tv āśramāntaragatāḥ" iti | gṛhasthāśramam apekṣyeti śeṣaḥ | na caivam upakurvāṇasya brahmacāriviśeṣasyāpy aṃśaśūnyatvam āyātam iti vācyam, gṛhasthāśramānarhatvakāryāśramāntarasyātra vivakṣitatvāt | viṣṇur api: "patitaklībāciktsyarogavikalās tv abhāgaharāḥ" iti | vikalaḥ indriyavikalaḥ | acikitsyaroga iti vadan aciktsyaklaibyavaikalyādiśālino 'py abhāgaharā iti darśayati | tena vibhāgakālasthitaklaibyādiśālinām abhāgaharatvaṃ na punaḥ sahajabādhiryaklaibyādiśālinām eveti mantavyam | kātyāyanaḥ |

	akramoḍhāsutaś caiva sagotrādyas tu jāyate |

	pravrajyāvasitaś caiva na riktaṃ teṣu cārhati ||

akramoḍhāsuto varṇakramajanmakramātikrameṇa pariṇītāyāḥ suto yaḥ | tathā sagotrāt sagotrastrīpariṇetuḥ sakāśād yaḥ sutaḥ sagotrastriyāṃ jāyate | tathā pravrajyāvasitaḥ svīkṛtacaturthāśramatyāgī yo bhavet | teṣv akramoḍḥāsutādiṣu rikthaṃ prāptuṃ nārhati, te rikthānarhā ity arthaḥ | manur api |

	aniyuktāsutaś caiva pitriṇyāptaś ca devarāt |

	ubhau tau nārhato bhāgaṃ jārajātakakāmajau ||

aniyuktāyāṃ parastriyām apariṇetuḥ sakāśād utpannaḥ suto jārajātakaḥ, svārthe kapratyayaḥ | pariṇetrotpannaputravatyāṃ devarāt utpannaḥ kāmajaḥ | tāv ubhau bhāgaṃ nārhata ity arthaḥ | etad uktaṃ bhavati: jārajātaḥ niyogavidhyatikrameṇa jātaś ca kṣetriṇo dhanabhāgaṃ nārhatīti | bṛhaspatir api |

	savarṇajo 'py aguṇavān nārhaḥ syāt paitṛke dhane | iti |

aguṇavān pitṛdṛṣṭādṛṣṭakāryopayogiguṇarahitaḥ | tathā cānantaram uktaṃ tenaiva |

	uttamarṇādhamarṇābhyāṃ pitaraṃ trāyate sutaḥ |

	atas tu viparītena nāsti tena prayojanam ||

	tathā gavā kiṃ kriyate yā na dogdhrī na garbhiṇī |

	ko 'rthaḥ putreṇa jātena yo na vidvān na dhārmikaḥ ||

	śāsraśauryārtharahitas tapovijñānavarjitaḥ |

	ācārahīnaḥ putras tu mūtroccārasamaḥ smṛtaḥ || iti |

uttamam ṛṇam ṛṣidevapitṝṇām | adhamam ṛṇaṃ dhanikahastāt gṛhītam | yathā vidyādirahitaḥ sūnur auraso 'pi heyabhūta iti mūtroccārasama ity uktam | manur api |

	sarva eva vikarmasthā nārhanti bhrātaro dhanam | iti |

vikarmasthāḥ niṣiddhakarmaikaniratāḥ | dhanaṃ vibhājyadhanam | evaṃ nirūpitaniraṃśakāḥ sarve poṣaṇīyāḥ | tathā ca yājñavalkyaḥ |

	klībo 'tha patitas tajjaḥ paṅgur unmattako jaḍaḥ |

	andho 'cikitsyarogādyā bhartavyāś tu niraṃśakāḥ ||

tajjaḥ patitotpannaḥ | ādyaśabdenānyeṣāṃ prākpratipāditānāṃ grahaṇam | bhartavyāḥ dāyaharair it śeṣaḥ, "rikthagrāhibhis te bhartavyāḥ" it viṣṇusmaraṇāt | kathaṃ bhartavyā ity apekṣite manuḥ |

	sarveṣām api tu nyāyyaṃ dātuṃ śakyaṃ manīṣiṇā |

	grāsācchādanam atyantaṃ patito hy adadad bhavet ||

atyantaṃ yāvajjīvam ity arthaḥ | kātyāyanaḥ |

	grāsācchādanam atyantaṃ deyaṃ tadbandhubhir matam |

	bandhūnām apy abhāve tu pitṛdravyaṃ tadāpnuyāt ||

	apitryaṃ draviṇaṃ prāptaṃ dāpanīyā na bāndhavāḥ || iti |

tadbandhubhiḥ niraṃśakabandhubhiḥ | tatpitṛdravyagrāhibhir grāsācchādanaṃ deyam iti manvādīnāṃ matam ity arthaḥ | apitryam ityāder ayam arthaḥ | niraṃśakapitṛdraviṇaṃ tadbandhubhir aprāptam, rājñā tadbandhavo bharaṇāya na dāpanīyā iti | etad uktaṃ bhavati | niraṃśakapitṛdhanāgrāhakabāndhavānām āvaśyakaṃ niraṃśakabharaṇam iti | evam aśeṣaniraṃśakānāṃ bharaṇaṃ prāptaṃ kasyacit paryudāsaṃ kurvann āha devalaḥ |

	teṣāṃ patitavarjyebhyo bhaktavastaṃ pradīyate | iti |

patitotpannasyāpi patitatvāt so 'pi varjyaḥ | ata eva bodhayanaḥ: "atītavyavahārān grāsācchādanaiḥ bibhṛyuḥ andhajaḍaklībavyasanivyādhitādīṃś cākarmiṇaḥ patitatajjātavarjyam" iti | atītavyavahārāḥ mūkādayaḥ | akarmiṇaḥ dharmārthavṛttyarthakarmasv akṣamāḥ | vasiṣṭhas tu tantrokyaiva caturṇāṃ bharaṇapratiṣedham āha: "anaṃśās tv āśramāntaragatāḥ klībonmattapatitāś ca bharaṇaṃ klībonmattānām" iti | atra viśeṣagrahaṇaṃ śeṣapratiṣedhārtham iti nyāyena patitāśramāntaragataviṣayasya bharaṇasya pratiṣedho gamyate | āśramāntaragatim antareṇa pravrajyāvasitatvāsaṃbhavāt pravrajyāvasitaviṣayabharaṇasyāpi pratiṣedho 'trāvagamyate | evaṃ ca patitatajjātāśramāntaragatapravrajyāvasitatajjātānāṃ niraṃśakānāṃ bharaṇam anāvaśyakam iti mantavyam | niraṃśakaputrāṇām aṃśagrahaṇavirodhiklaibyādyābhāve 'pi niraṃśakaputratvena paitāmahadhanānarhatve prāpte tadapavādam āha devalaḥ |

	tatputrāḥ pitṛdāyāṃśaṃ labheran doṣavarjitāḥ | iti |

tatputrāḥ niraṃśakaputrāḥ | aṃśagrahaṇavirodhiklaibyādidoṣavarjitāḥ pitṛdāyāṃśaṃ paitāmahadhanāṃśaṃ labherann ity arthaḥ | na cedaṃ vacanaṃ patitāpatyasyāpi paitāmahadhanabhāgitvaṃ prāpayati tatputrā iti sāmānyenābhidhānād iti śaṅkanīyam, doṣavarjitā ity anena vyadastatvāt  | patitasyāpi pumapatyaṃ patitam eva bhavati | tathā ca vasiṣṭhaḥ: "patitotpannaḥ patito bhavatīty āhur anyatra striyāḥ sā hi paragāminī" iti | patitasya putravat pratilomāyāḥ striyāḥ putrasya putro 'pi paitāmahadhanānarhaḥ aṃśagrahaṇavirodhidoṣasadbhāvāt | ata eva viṣṇuḥ: "teṣām evaurasāḥ putrā bhāgahāriṇo na tu patitasya patanīye kṛte karmaṇy anantarotpannāḥ pratilomāsu strīṣūtpannāś cābhāginas tatputrāḥ paitāmahe 'py arthe" iti | anantarotpannāḥ paścād utpannāḥ, ānantaryasyāvivakṣitatvāt | te tu na bhāgahāriṇaḥ | evaṃ pravrajyāvasitādiputreṣu yatra yatra aṃśagrahaṇavirodhidoṣo 'sti tatra tatra paitāmahadhanābhāgitvaṃ vijñeyam | kṣetrajaputraviṣaye 'py uktaṃ yājñavalkyena,

	aurasakṣetrajās teṣāṃ nirdoṣā bhāgahāriṇaḥ |

iti, tat dvāparādiviṣayam iti mantavyam, kalau kṣetrajaputraniṣedhāt | sadoṣās tv aurasādayo bhartavyā ity etat

	andhociktsyarogādyā bhartavyās tu niraṃśakāḥ |

ity anenaivoktam itīha noktam, kiṃ tu pūrvaṃ yan noktaṃ tad āha sa eva |

	sutāś caiṣāṃ prabhartavyā yāvad vai bhartṛsātkṛtāḥ |

	aputrā yoṣitaś caiṣāṃ bhartavyāḥ sādhuvṛttayaḥ ||

	nirvāsyā vyabhicāriṇyaḥ pratikūlās tathaiva ca || iti |

sutāḥ kanyakāḥ eṣāṃ niraṃśakānām | bhartavyāḥ niraṃśakapitṛdravyagrāhibhir niraṃśakabharaṇaprakāreṇaiva | yā vajjīvam ity asyāpavādo "yāvad vai bhartṛsātkṛtāḥ" iti,yāvad vivāhasaṃskṛtā bhavanti tāvad evaty apavādabhāgasyārthaḥ | eṣāṃ niraṃśakānām aputrā yoṣitaḥ pariṇītāḥ striyaḥ sadācārā niraṃśakapitṛdravyagrāhibhir eva niraṃśakabharaṇaprakāreṇaiva bhartavyāḥ | vyabhicāriṇyaḥ bharaṇakartuḥ pratikūlāś ca gṛhād bahiḥ kāryāḥ | tatrāsādhuvṛttayo nirvāsitā na bhartavyāḥ | pratikūlās tu nirvāsitā na bhartavyāḥ ||

**iti smṛticandrikāyām aṃśānarhaviṣayāṇi**

**atha vibhājyanirūpaṇam**

tatra kātyāyanaḥ |

	paitāmahaṃ ca pitryaṃ ca yac cānyat svayam ārjitam |

	dāyādānāṃ vibhāge tu sarvam etad vibhajyate ||

svayam ārjitaṃ pitryādyavibhaktadravyopayogena svayam ārjitam, tadanupayogena svayam ārjitasyāvibhājyatvāt | evaṃ trividhaṃ dhanaṃ sarvaṃ vibhajyate | yadi nāsti pitāmahādikṛtam ṛṇādikam iti śeṣaḥ | asti cen na sarvam, api tu ṛṇādikaṃ datvāvaśiṣṭaṃ vibhajyate | tathā ca sa eva |

	ṛṇaṃ prītipradānaṃ tu datvā śeṣaṃ vibhājayet | iti |

prītipradānaṃ prītyā pradattaṃ śeṣaṃ vibhājayed iti vadan vibhājyabāhulyaviṣayam etad iti darśayati | tadbāhulyaviṣaye tu rikthavad ṛṇam api vibhājyam ity ajīvadvibhāgaprakaraṇe pradarśitam | vibhāgakāle yad ṛṇaṃ prītideyaṃ tasyākūṭatvaniścayārthaṃ bandhubhiḥ saha rikthagrāhibhis tadvicāryam ity āha sa eva |

	ṛṇam evaṃvidhaṃ śodhya vibhāge bandhubhiḥ saha | iti |

vañcanarhaṃ riktham api viśodhyam ity āha sa eva |

	gṛhopaskaravāhyāś ca dohyābharaṇakarmiṇaḥ |

	dṛśyamānā vibhajyante kośaṃ gūḍhe 'bravīd bhṛguḥ ||

karmiṇaḥ karmakarā dāsādayaḥ | gūḍhe dravye vañcanāśaṅkāyāṃ kośākhyaṃ divyaṃ bhṛgur abravīd ity arthaḥ | tathā ca sa eva |

	gūḍhadravyābhiśaṅkāyāṃ pratyayas tatra kīrtitaḥ | iti |

prayayo divyam, tad api kośākhyam evety uktaṃ prāk | bṛhaspatir apy atra tad eva divyaṃ bhavatīty āha |

	gṛhopaskaravāhyādidohyābharaṇakarmiṇaḥ |

	dṛśyamānā vibhajyante gūḍhe kośo vidhīyate ||

na ca kośagrahaṇaṃ yathāprāptadivyopalakṣaṇārtham iti vācyam,

	śaṅkāviśvāsasaṃdhāne vibhāge rikthināṃ sadā |

	kriyāsamūhakartṛtve kośam eva pradāpayet ||

iti kātyāyanīye vibhāgaviṣaye 'bhihite 'pi kośe punar  iha viṣayābhidhānasya niyamārthatvāt | tena bārhaspatye 'pi kośagrahaṇaṃ niyamārtham eva ||

**iti smṛticandrikāyāṃ vibhājyanirūpaṇam**

**atha avibhājyanirūpaṇam**

tatra vyāsaḥ |

	vidyāprāptaṃ śauryadhanaṃ yac ca saudāyikaṃ bhavet |

	vibhāgakāle tat tasya nānveṣṭavyaṃ svarikthibhiḥ ||

vidyāprāptaśabdenātra na vidyāmātraprāptaṃ dhanam ucyate, kiṃ tu vidyāviśeṣaprāptam | tathā ca kātyāyanaḥ |

	parabhaktopayogena vidyā prāptānyatas tu yā |

	tayā prāptaṃ dhanaṃ yat tu vidyāprāptaṃ tad ucyate ||

parānyaśabdāv atrāvibhaktāpekṣayā yad vyaktyantaraṃ tatra prayuktau | bhaktasabdo 'tra dravyamātropalakṣakatayā prayuktaḥ | uktalakṣaṇayā vidyayā dhanaprāptau nimittatvam anekavidham iti nimittabhāvabhedena tatprāptaṃ dhanam apy anekavidham, tat sarvam avibhājyam iti saṃkṣepato vidyāprāptaśabdenaiva vyāsenābhihitam | tat svagranthe prapañcitum apy āha kātyāyanaḥ |

	upanyaste tu yal labdhaṃ vidyayā paṇapūrvakam |

	vidyādhanaṃ tu tad vidyād vibhāge na vibhajyate ||

	śiṣyād ārtvijyataḥ praśnāt saṃdigdhapraśnanirṇayāt |

	svajñānaśaṃsanad vādāl labdhaṃ prādhyayanāc ca yat ||

	vidhādhanaṃ tu tat prāhur vibhāge na vibhajyate |

	paraṃ nirasya yal labdhaṃ vidyāto dyūtapūrvakam ||

	vidyādhanaṃ tu tad vidyān na vibhājyaṃ bṛhaspatiḥ |

	vidyāpratijñayā labdhaṃ śiṣyād āptaṃ ca yad bhavet ||

	ṛtviṅnyāyena yal labdham etad vidyādhanaṃ bhṛguḥ |

	śilpiṣv api hi dharmo 'yaṃ mūlyād yac cādhikaṃ bhavet ||

	vidyābalakṛtaṃ caiva yājyataḥ śiṣyatas tathā |

	etad vidyādhanaṃ prāhuḥ sāmānyaṃ yad ato 'nyathā || iti |

upanyaste vargatyāgādivaicitryeṇopanyaste | śiṣyāt adhyāpanāt | ārtvijyataḥ ārtvijyakaraṇāt | praśnāt upapātakyādikṛtaprāyaścittārthapraśnāt | saṃdighapraśnanirṇayāt arthyādikṛtapraśnapratipraśnayor nirṇayāt | svajñānaśaṃsanāt agrapūjādau svajñānaprakhyāpanāt | vādāt jalpavitaṇḍādibhedāt | prādhyayanāt ghaṭikādhyayanāt |vidyātaḥ akṣahṛdayajñānādinā | vidyāpratijñayā bahuvidyāḍhyatvapratijñayā | śiṣyād āptaṃ gurupūjanārtham | ṛtviṅnyāyena labdham upadraṣṭṛtvādinā labdham | śilpiṣv api śilpividhyopajīviṣv api | ayaṃ vidyādhanavibhāgarūpo dharmo 'sti | mūlyāt bhṛteḥ yad dhanam adhikaṃ bhṛtakādhyayanādau bhavet | tathā vidyābalakṛtaṃ vidyādhikyakṛtaṃ yad viśiṣṭapūjādau bhavet | tathā vidyābalakṛtaṃ vidyādhikyakṛtaṃ yadviśiṣṭapūjādau bhavet | tathā yājyataḥ śiṣyataḥ satkārādau bhavet | tad etad vidhyādhanaṃ prātisvikaṃ prāhuḥ | ato vidyādhanād yadanyathābhūtaṃ vibhaktapitrādidravyopayogena prāptaṃ tadvibhaktānāṃ sāmānyaṃ sādhāraṇaṃ vibhājyam iti yāvat | śeṣaṃ vyaktārtham | nārado 'pi sāmānyaṃ vidyādhanam āha |

	kuṭumbaṃ bibhṛyād bhrātur yo vidyām adhigacchati |

	bhāgaṃ vidyādhanāt tasmāt sa labhetāśrito 'pi san ||

avibhaktadhanopayogena prāptavidyādhanasya vibhājyatvapradarśanārtham etat | āśrito 'pi avidyo 'īty arthaḥ | evam avibhaktapitrādigrāhitavidyālabdham api dhanaṃ vibhājyam | tathā ca kātyāyanaḥ |

	kule vinītavidyānāṃ bhrātṝṇāṃ pitṛto 'pi vā |

	śauryaprāptaṃ tu yad vittaṃ vibhājyaṃ tad bṛhaspatiḥ || iti |

avibhaktasvakule pitṛdravyādeḥ pitṛto 'pi vā śikṣitavidyānāṃ yad vittaṃ śauryādiprāptaṃ vidyayaiva prāptaṃ tat vidyādhanaṃ vibhājyaṃ bṛhaspatir abravīd ity arthaḥ | vibhājyavidyādhane bhāgādhikyam ārakasyāsti, "yena caiṣāṃ svayam ārjitaṃ syāt sa dvyaṃśam eva haret" iti vasiṣṭhasmaraṇāt | gautamas tv avibhājyavidyādhane 'pi aṃśadānam ārjakecchayāpi kvacid āha: "svayam ārjitaṃ vaidyebhyo vaidyāḥ kāmaṃ dadyāt" it | vaidyebhyaḥ vidyāvadbhyaḥ | nāradas tu icchāśūnyo na dadyād ity āha |

	vaidyo vaidyāya nākāmo dadyād aṃśaṃ svato dhanāt |

	pitṛdravyaṃ samāśritya na cet tena tad āhṛtam ||

pūrvārdhe yad dhanād iti sāmānyenoktaṃ tad avibhājyavidyādhanaviṣayam ity uttarārdhenāvagantavyam | avaidyāya sakāmo 'pi na dadyāt | tathā ca kātyāyanaḥ |

	avidyānāṃ tu vaidyena deyaṃ vidyādhanāt kvacit |

	samavidyādhikānāṃ tu deyaṃ vaidyena tad dhanam ||

avaidyānāṃ na kvacid deyam, sakāmenāpi na deyam ity arthaḥ | śauryadhanaṃ ca tenaiva nirūpitam |

	āruhya saṃśayaṃ yatra prasabhaṃ karma kurvate |

	tasmin karmaṇi tuṣṭena prasādaḥ svāminā kṛtaḥ ||

	tatra labdhaṃ tu yat kiṃcit dhanaṃ śauryeṇa tad bhavet || iti |

prasabho balātkāraḥ | anyad apy avibhājyam āha sa eva |

	dhvajāhṛtaṃ bhaved yat tu vibhājyaṃ naiva tat smṛtam | iti |

dhvajāhṛtapadapratipādyam apy uktaṃ tenaiva |

	saṃgrāmād āhṛtaṃ yat tu vidrāvya dviṣatāṃ balam |

	svāmyarthe jīvitaṃ tyaktvā tad dhvajāhṛtam ucyate ||

etad api śauryadhanaśabdenaiva vyāsenābhihitam, tadveiśeṣatvāt | kātyāyanena bhedena dhvajāhṛtasyābhidhānaṃ prapañcanārtham iti mantavyam | atrāpi vidyāprāptavad avibhājyatve pitrādyavibhaktadhanānupayogenārjanaṃ prayojakam ity avagantavyam | ata eva tadupayogenārjitaṃ viṣamavibhāgena vibhājyaṃ bhavatīty āha vyāsaḥ |

	sādhāraṇaṃ samāśritya yat kiṃcid vāhānāyudham |

	śauryādināpnoti dhanaṃ bhrātaras tatra bhāginaḥ ||

	tasya bhāgadvayaṃ deyaṃ śeṣās tu samabhāginaḥ || iti |

sādhāraṇaṃ vibhaktānāṃ dhanam | bhrātṛgrahaṇam avibhaktopalakṣaṇārtham | tasya sādhāraṇadhanāśrayād ārjitasyety arthaḥ | śauryādineti vadan anyatrāpi dhane kanyāgatavaivāhikādau sādhāraṇaṃ samāśritya vivāhena prāpte vibhājyatvaṃ darśayati | kanyāgatavaivahikayoḥ svarūpam āha kātyāyanaḥ |

	yal labdhaṃ dānakāle tu sajātyā kanyayā saha |

	kanyāgataṃ tu tad vittaṃ śuddhaṃ vṛddhikaraṃ smṛtam ||

	vaivāhikaṃ tu tad vidyāt bhāryayā yat sahāgatam |

	dhanam evaṃvidhaṃ sarvaṃ vijñeyaṃ dharmasadhakam || iti |

kanyāgataṃ kanyayā sahāgatam | strīdhanasya tu sarvavidhasyāpi avibhājyatvam āha sa eva |

	vivāhakāle yat kiṃcid varayoddiśya dīyate |

	kanyāyās tad dhanaṃ sarvam avibhājyaṃ ca bandhubhiḥ ||

	śauryaprāptaṃ vidyayā ca strīdhanaṃ caiva yat smṛtam |

	etat sarvaṃ vibhāge tu na ca vaibhājyam arthibhiḥ ||

bṛhaspatir apy avibhājyadhanam āha |

	pitāmahapitṛbhyāṃ ca dattaṃ mātrā ca yad bhavet |

	tasya tan nāpahartavyaṃ śauryabhāryādhanaṃ tathā ||

mātṛdatte tu viśeṣam āha nāradaḥ |

	mātrā ca yad dhanaṃ yasmai syāt prītipūrvakam |

	tasyāpy eṣa vidhir dṛṣṭo mātāpīṣṭe tathā pitā ||

svadhana iti śeṣaḥ | eṣa vidhiḥ pitṛdattaviṣayokto vidhiḥ | evaṃ mitradattādikam apy avibhājyam | tathā ca yājñavalkyaḥ |

	pitṛdravyāvirodhena yad anyat svayam ārjitam |

	maitram audvāhikaṃ caiva mādhuparkikam eva ca || iti |

manunātra mādhuparkikasyāpy avibhājyatvam uktam | 

	pitṛdravyāvirodhena yad anyat svayam ārjitam |

ity asyārtho manunā spaṣṭīkṛtaḥ |

	anupaghnan pitṛdravyaṃ śrameṇa yad upārjayet | iti |

ubhayatra pitṛgrahaṇam avibhaktopalakṣaṇārtham | śrameṇa śramajanakena kṛṣyādineti yāvat | anupaghnan apīḍayan | vyāso 'pi |

	anāśritya pitṛdravyaṃ svaśaktyāpnoti yad dhanam |

	dāyādebhyo na tad dadyāt ................... ||

anāśritya ārjanasiddhyartham it śeṣaḥ | pitṛgrahaṇam avibhaktopalakṣaṇārtham atrāpi | prajāpatir api |

	vidyāśauryaśramair labdhaṃ strīdhanaṃ mādhuparkikam |

	maitram audvāhikaṃ bhrātuḥ bhrātṛbhir na vibhajyate ||

śramaḥ kṛṣyādiḥ | evaṃ pūrvapuruṣakramāyātaṃ parāpahṛtaṃ svaśaktyābhyuddhṛtaṃ dravyaṃ dāyādebhyo na dadyāt,

	kramād abhyāgatadravyaṃ hṛtam abhyuddharet tu yaḥ |

	dāyādebhyo na tad dadyāt .................. ||

iti yājñavalkyasmaraṇāt | dravyaṃ bhūvyatiriktam | bhūdravye 'py āha śaṅkhaḥ |

	pūrvanaṣṭāṃ tu yo bhūmim ekaś cābhyuddharet kramāt |

	yathābhāgaṃ labhante 'nye datvāṃśaṃ tu turīyakam ||

kramād abhyāgatāṃ putrapautrādīnāṃ madhye yaḥ pūrvaṃ naṣṭāṃ parāpahṛtāṃ bhūmiṃ svaśaktyābhyuddharet tasmai taccaturthāṃśaṃ datvā śeṣam uddhārakeṇa sahānye vibhajerann ity arthaḥ | kecit — abhyuddhṛtaṃ tvam eva gṛhāṇety anyānumatim antareṇābhyuddhṛtabhūmyādisarvadravyaviṣayam etad vacanam, yājñavalkyavacanaṃ tv anyānumatyābhyuddhṛtabhūmyādisarvadravyaviṣayam — iti vadanti | yad atra yuktaṃ tad grāhyam | pareṇāpahnutusya (?) tu bhūmyādidravyasyoddhāre vyāsenoktam |

	kṛte 'kṛte vā vibhāge rikthī yatra pravartate |

	sāmānyaṃ ced bhāvayati tatra bhāgaharas tu saḥ ||

parāpahnutaṃ vibhājyadhanaṃ yo rikthī sādhayati sa tatra sādhite dhane dvyaṃśī syād ity arthaḥ | anyad apy avibhājyam āha manuḥ |

	vastraṃ patram alaṃkāraṃ kṛtānnam udakaṃ striyaḥ |

	yogakṣemapracāraṃ ca na vibhājyaṃ pracakṣate ||

vastram avibhaktaprāvṛtaṃ vastram, "yac cāṅgayojitam" iti kātyāyanasmaraṇāt | patraṃ patrārūḍham ṛṇam, "dhanaṃ patraniviṣṭam" iti tenaivoktatvāt | striyo dāsyaḥ | udakaṃ svaniveśanasthakūpavāpyādyambhaḥ | yogakṣemaśabdau lokākṣiṇā vyākhyātau |

	kṣemaṃ pūrtaṃ yogam iṣṭam ity āhus tattvadarśinaḥ |

	avibhājye tu te prokte ....................... || iti |

atha vā yogakṣemārtham upāsiteśvarasakāśād yo rikthināṃ lābhaḥ sa evātra yogakṣemaśabdenocyate | pracāraśabdena gopracāra ucyate, kātyāyanena "gopracāraś ca" iti viśeṣitatvāt | atha vā pracāraśabdenāṅkaṇādikam ucyate | avibhājyaṃ pracakṣate vicārahīnāḥ kecana smṛtikārā iti śeṣaḥ | ata eva bṛhaspatiḥ |

	vastrādayo vibhājyā yair uktās tair na vicāritam |

	dhanaṃ bhavet samṛddhānāṃ patrālaṃkārasaṃśritam ||

	yuktyā vibhajanīyaṃ tad anyathānarthakaṃ bhavet || iti |

yady api vastrādāv ekasmin vastre dhāraṇāya vibhāge kriyamāṇe vastunāśaḥ | ṛṇalekhye tu tatprāmāṇyanāśaḥ | kṛtānne prabhūte vibhajyamāne svalpāśanabhoktṛviṣaye tannāśaḥ | kūpādau tu duṣkaro vibhāga iti avibhājyatvam eva bhāti, tathāpi yathā vastunāśādyanavatāraḥ tathā yuktyā vibhajanīyam, anyathā sādhāraṇatayāvasthite satyasūyayā parasparopabhogapratibandhe kasyacid apy upakārābhāvād anarthakaṃ bhaved ity arthaḥ | yuktyā vibhajanaprakāro 'pi tenaiva darśitaḥ |

	vikrīya vastrābharaṇam ṛṇam udgrāhya lekhitam |

	kṛtānnaṃ cākṛtānnena parivartya vibhajyate ||

	uddhṛtya kūpavāpyambhas tv anusāreṇa gṛhyate |

	ekāṃ strīṃ kārayet karma yathāṃśena gṛhe gṛhe ||

	bahvyaḥ samāṃśato deyā dāsānām apy ayaṃ vidhiḥ |

	yogakṣemavato lābhaḥ samatvena vibhajyate ||

	pracāraś ca yathāṃśena kartavyo rikthibhiḥ sadā || iti |

ṛṇam udgrāhya adhamarṇasakāśād ādāya | anusāreṇa svabhāgānusāreṇety arthaḥ | evaṃ ca yad uktam uśanasā |

	avibhājyaṃ sagotrāṇām ā sahasrakulād api |

	yājyañṃ kṣetraṃ ca patraṃ ca kṛtānnam udakaṃ striyaḥ || iti |

etad api anādṛtya yuktyā yājyaṃ ca kṣetraṃ ca vibhajanīyam | tathā hi — yājyasakāśād utpanno lābho vibhajanīyaḥ | kṣetraṃ tu akhiladāyādānumatyā vibhajanīyam,

	dāyādair nābhyanujñātaṃ yat kiṃcit sthāvare kṛtam |

	tat sarvam akṛtaṃ jñeyaṃ yady eko 'pi na manyate ||

iti prajāpatismaraṇāt | yat punas tenaivoktam,

	gṛhakṣetrāṇi yājyāś ca prasādo yaś ca paitṛkaḥ |

	mātṛkaś ca prasādo yaḥ tadvibhāgo na vidyate || iti |

tatra tāvad vibhāganiṣedham anādṛtyaiva yuktyā pūrvoktaprakāreṇa gṛhādikaṃ vibhajanīyam | tathā ca kātyāyanaḥ,

	dṛśyamānaṃ vibhajyeta gṛhaṃ kṣetraṃ catuṣpadam |

iti gṛhāder api vibhāgam āha | pitṛprasādalabdhasya niṣedho 'pi sthāvare 'nādṛtya eva,

	pitṛprasādāt sidhyanti vastrāṇy ābharaṇāni ca |

	sthāvarāṇi na sidhyanti prasāde paitṛke sati ||

iti yājñavalkyasmaraṇāt | yat punas tenaiva smṛtam,

	loke rikthavibhāge 'pi na kaścit prabhutām iyāt |

	bhoga eva tu kartavyo na dānaṃ na ca vikrayaḥ || iti |

loke kulakramāyāte sthāvarādau na kaścit pitrādir api rikthavibhāge, apiśabdāt vikrayādāv api na prabhutām iyāt | tena tatra dāyādānumatim antareṇa na vibhāgavikrayadānāni kuryād iti tasyārthaḥ||

**iti smṛticandrikāyām avibhājyanirūpaṇam **

**atha putrapautrādivibhāgviṣayāṇi kānicid vacanāni likhyante**

tatra yājñavalkyaḥ |

	pramītapitṛkāṇāṃ tu pitṛto bhāgakalpanā | iti |

pramītā avibhaktāḥ pitaro yeṣāṃ bhrātṝṇāṃ te pramītapitṛkāḥ | teṣāṃ pitṛto bhāgakalpanā | pitṛdvāreṇaiva pitṛpitāmahaprapitāmahadravyavibhāgakalpanā, na punaḥ svarūpeṇety arthaḥ | pitṛto bhāgakalpanāyāṃ ko viśeṣa ity apekṣite bṛhaspatiḥ |

	tatputrā vixamasamāḥ pitṛbhāgaharāḥ smrtāḥ | iti |

tatputrāḥ pramītapitṛkāṇām ekaikasya putrā viṣamasamāḥ nyūnādhikasaṃkhyākāḥ svaṃ svaṃ paitṛkaṃ bhāgam eva labhanta ity arthaḥ | etad uktaṃ bhavati: kasyacit pramītasya pitur eka eva putraḥ, kasyacit dvau putrau, kascacid bahavaḥ tatra yathaikaḥ svapitṛbhāgaharaḥ tathaiva dvāv api svapitṛbhāgamātrahatau | tathaiva bahavo 'pi svapitṛbhāgamātraharāḥ smṛtā iti | yady api pitṛbhāgamātraharatve naikapitṛkāṇāṃ pitṛto bhāgakalpanā svāmyānanurūpā, tathāpi vācanikatvād anumantavyā | yadā sasutayor avibhaktayor bhrātroḥ madhye kaścid bhrātā mṛtaḥ tatsutas tu pitāmahād apy aprāptāṃśakaḥ, pitāmaho 'pi nasīt, tadā kātyāyana āha |

	avibhakte 'nuje prete tatsutaṃ rikthabhāginam |

	kurvīta jīvanaṃ yena labdhaṃ naiva pitāmahāt ||

	labhetāṃśaṃ sa pitryaṃ tu pitṛvyāt tasya vā sutāt || iti |

jīvanaṃ dāyadhanam | anujagrahaṇaṃ mṛtabhrātur upalakṣaṇārtham | asminn eva viṣaye yadā pramītasya sutā bahavaḥ tadāpy āha sa eva |

	sa evāṃśas tu sarveṣāṃ bhrātṝṇāṃ nyāyato bhavet | iti |

nyāyato bhavet, "samaṃ syād aśrutatvāt" iti nyāyena mithaḥ samabhāgatayā bhaved ity arthaḥ | yad aparaṃ sa evāha |

	labheta tatsuto vāpi nivṛttiḥ parato bhavet | iti |

tasyāyam arthaḥḹ tasya vibhājyadhanasvāmipautrasya suto 'pi vā svapitur abhāve tadbhāgaṃ labheta, atha tasyāpy abhāvaḥ kiṃ tu tatsutād eva vidyamānatvaṃ tadā tu mṛtabhrātṛsantatau vṛddhaprapitāmahadhanabhāgagrahaṇanivṛttir iti | <span style="text-decoration:underline;">nanu</span> prapautrasya prapitāmahadhanagrahaṇam api na ghaṭate, janmanā pitṛpitāmahayor eva dhane putrapautrayor eva svatvasiddhiniyamāt | <span style="text-decoration:underline;">satyam</span>, yathā putrāder mātṛdhane piṇḍaṃ datvā tadaiva mātur ūrdhvaṃ svatvasiddhiḥ jīvanakriyayā bhavatīti vakṣyate tathā prapitāmahadhane prapautrasyāpi svatvasiddhir iti yuktam uktam "labheta tatsuto vāpi" iti | evaṃ ca yo yasya dhanasvāminaḥ pramītasya pitṛtvena pitāmahatvena vā piṇḍadātā tasya taddhanabhāgitvaṃ dhanasvāminaḥ saṃtatyantare saty api vidyata ity avagantavyam | ata eva devalaḥ |

	samam icchanti piṇḍānāṃ dāyārthasya vibhājanam | iti |

ā caturthād dāyārthasya vibhāgaṃ piṇḍadātṛtvaṃ ca manvādaya icchantīty arthaḥ | tathā ca sa eva |

	avibhaktavibhaktānāṃ kulyānāṃ vasatāṃ saha |

	bhūyo dāyavibhāgaḥ syād ā caturthād iti sthitiḥ ||

	tāvat kulyāḥ sapiṇḍāḥ syuḥ piṇḍabhedas tataḥ param | iti |

avibhaktavibhaktānām avibhaktadhanānāṃ vibhinnasaṃtatijātānāṃ kūṭasthakulyānāṃ bhūyaś ciraṃ sahavasatām ā caturthāt kūṭasthaprapautraparyantaṃ dāyadhanavibhāgaḥ syād ity anekasaṃtatikadāyavibhāgamaryādeyam ity arthaḥ | jīvatpitṛkasya punaḥ pitrā saha kathaṃ paitāmahadhanavibhāga ity apekṣite kātyāyanaḥ |

	paitāmahaṃ samānaṃ syāt pituḥ putrasya cobhayoḥ | iti |

vyāso 'pi |

	kramāyāte gṛhakṣetre putrapautrāḥ samāṃśinaḥ | iti |

bṛhaspatir api |

	dravye pitāmahopātte jaṅgame sthāvare 'pi vā |

	samam aṃśitvam ākhyātaṃ pituḥ putrasya caiva hi ||

yājñavalkyaḥ |

	bhūr yā pitāmahopāttā nibandho dravyam eva vā |

	tatra syāt sadṛśaṃ svāmyaṃ pituḥ putrasya cobhayoḥ ||

nibandhaḥ karatayā yācakādibhiḥ paṇyadiṣu gṛhyamāṇo 'ṃśaḥ | sadṛśaṃ svāmyaṃ syād ity anayaiva vacobhaṅgyā samāṃśatvam evoktam iti mantavyam | anyathā pūrvoktavacanasamānārthatā svarasato yuktā na syāt | evaṃ ca jīvadvibhāge pitāmahādidhanaviṣaye viṣamavibhāgo na kadācid apīti mantavyam | svārjitadhanaviṣaye tu viṣamavibhāgo 'pi yugāntare kadācid astīti jīvadvibhāgaprakaraṇe 'bhihitam | kecid yathāśrutārthatām eva cāsya vacanasyāṅgīkkurvanti | tathā ca pautramātrecchayāpi pitāmahadhanavibhāgo bhavati | pitur icchāmātreṇa ca kramāyātadhanadānādikaṃ na bhavati, tatra pautrasyāpi svāmyābhidhānād ity āhuḥ | tad atrāpi grāhyam, āñjasatvāt, "arthe paitāmahe pitṛputryos tulyaṃ svāmyam" iti viṣṇunāpy uktatvāt | atrārthād atulyaṃ svāmyaṃ pitṛputrayoḥ pitṛdhana iti gamyate | <span style="text-decoration:underline;">nanu</span> paitāmahe paitṛke ca janmanaiva svāmyam iti kā tatra tulyātulyatā | <span style="text-decoration:underline;">ucyate</span>: paitāmahe dhane pitṛputrayoḥ svāmye svātantryam eva tulyatā | paitṛke tu jīvati pitari nirdoṣe tasyaiva svātantryam ity atulyatā | anenaiva bhedena svāmye tulyātylyoktiḥ | yat tu katyāyanenoktam,

	svayaṃ copārjite pitrā na putraḥ svāmyam arhati |

iti, etat putramātrecchayā paitṛkadhanavibhānarhatāṃ (?) vacobhaṅgyā vakti, na punar yathāśrutārthaparam ity anavadyam | vyāsena tu spaṣṭam evoktam |

	paitṛke na vibhāgarhāḥ putrāḥ pitur anicchataḥ | iti |

yat punar bṛhaspatinoktam,

	paitāmahaṃ hṛtaṃ pitrā svaśaktyā yad upārjitam |

	vidyāśauryādināvāptaṃ tatra svāmyaṃ pituḥ smṛtam ||

iti, tatrāpi svāmyam ity anena vacobhaṅgyā pituḥ svātantryam uktam iti mantavyam | svātantryābhidhānasya prayojanam apy āha sa eva |

	pradānaṃ svecchayā kuryād bhogaṃ kuryāt tato dhanāt |

	tadabhāve tu tanayāḥ samāṃśāḥ parikīrtitāḥ || iti |

sutānumatim antareṇāpi pituḥ svātantryabalād dānādikaṃ jīvadvibhāgoktaviṣayaviśeṣe viṣamavibhāgakalpanaṃ ca yujyata iti tātparyārthaḥ | svārjitaprāyaṃ yat kramāyātam, yac ca svārjitaṃ pitṛdhanaṃ tadvibhāge putrair balādkāro na kārya iti vacobhaṅgyāha kātyāyanaḥ |

	svaśaktyāpahṛtaṃ naṣṭaṃ svayam āptaṃ ca yad bhavet |

	etat sarvaṃ pitā putrair vibhāge naiva dāpyate ||

yat parair apahṛtaṃ kramāyātaṃ svaśaktyaivoddhṛtam, yad vinaṣṭaṃ vā kramāyātaṃ svenaiva labdham, yac ca vidyāśauryādinā svayam evārjitam etat sarvaṃ pitā vibhāge putrair na dāpya ity arthaḥ ||

**iti smṛticandrikāyāṃ putrapautrādivibhāgakalpanāviṣayāṇi**

**atha strīdhanavibhāgaviṣayāṇi**

tatrādau tāvat strīdhanabhedān āha manuḥ |

	adhyagnyadhyāvahanikaṃ dattaṃ ca prītikarmaṇi |

	bhrātṛmātṛpitṛprāptaṃ ṣaḍvidhaṃ strīdhanaṃ smṛtam ||

atra pūrvārdhasyārthaḥ kātyāyanena vivṛtaḥ |

	vivāhakāle yat strībhyo dīyate hy agnisaṃnidhau |

	tad adhyagnikṛtaṃ sadbhiḥ strīdhanaṃ parikīrtitam ||

	yat punar labhate nārī nīyamānā pitur gṛhāt |

	adhyāvahanikaṃ caiva strīdhanaṃ tad udāhṛtam ||

	prītyā dattaṃ tu yat kiṃcit śvaśrvā va śvaśureṇa vā |

	pādavandanikaṃ caiva prītidattaṃ tad ucyate || iti |

pādavandanikaṃ pādavandanāvasare dattam | bhrātṛmātṛpitṛprāptaṃ yadā kadā vā jīvanartham iti śeṣaḥ | ṣaḍvidhagrahaṇam uttarārdhoktam eva strīdhanam iti bhramāpanuttyarthaṃ kṛtam, na punar avadhāraṇārtham | ata eva,

	mātāpitṛpatibhrātṛdattam adhyagnyupāgatam |

	ādhivedanikādyaṃ ca ............... ||

iti yājñavalkyenādyagrahaṇaṃ kṛtam | viṣṇunā tu ṣaḍvidhād adhikam uktam: "pitṛmātṛsutabhrātṛdattam adhyagnyupāgatam adhivedanikaṃ bandhudattaṃ śulkam anvādheyikaṃ strīdhanam" iti | ādhivedanikam adhivedananimittam | bandhudattam ity atra bandhuśabdaḥ pūrvoktapitrādivyatiriktabandhuṣu gobalīvardanyāyād vartate | śulkānvādheyikayoḥ svarūpaṃ kātyāyanenoktam |

	gṛhopaskāravāhyānāṃ dohyābharaṇakarmiṇām |

	mūlyaṃ labdhaṃ tu yat kiṃcic chulkaṃ tat parikīrtitam ||

	vivāhāt parato yat tu labdhaṃ bhartṛkulāt striyā |

	bhartuḥ pitroḥ sakāśād vā anvādheyaṃ tu tad bhṛguḥ || iti |

mūlyaṃ gṛhopaskarādimūlyam labdhaṃ kanyādhanatvena varādisakāśāt kanyārhaṇopādhitayeti śeṣaḥ | pitṛmātrādibhiḥ striyai jīvanārthadānaviṣaye viśeṣam āha sa eva |

	pitṛmātṛpatibhrātṛjñātibiḥ strīdhanaṃ striyai |

	yathāśaktyā dvisāhasrād dātavyaṃ sthāvarād ṛte ||

yathāśakti sthāvaravyatiriktadvisāhasrakārṣāpaṇaparyantaṃ dātavyam ity arthaḥ | vyāso 'pi |

	dvisāhasraḥ paṇo dāyaḥ striyai deyo dhanasya ca | iti |

dīyata iti dāyaḥ | paraḥ paramaḥ | evaṃ ca dvisahasrakārṣāpaṇādhikamūlyo dhanasya bhāgo jīvanārtham ṛddhenāpi na deya iti gamyate | striyai deya ity atra pratyabdam iti vidheyasaṃkhyā yogyatābalād gamyate | striyai deya ity atra pratyabdam iti vidheyasaṃkhyā yogyatābalād gamyate | pratyabdam asakṛdarpaṇe niyamo 'yam | anekābdeṣūpajīvanārthaṃ sakṛd eva dāne tu nayam avidhiniyamo nāpi sthāvaraparyudāsaḥ | yat tūtsavādāv eva dhāryam ity evamādyupādhinālaṃkārādikaṃ dattam, yac ca dāyādadivañcanārthaṃ dattam, tat strīdhanaṃ na bavatīty āha kātyayanaḥ |

	yat tu sopādhikaṃ dattaṃ yac ca yogavaśena vā |

	pitrā brātrātha vā patyā na tat strīdhanam iṣyate ||

yogavaśena vañcanādyupāyata evety arthaḥ | <span style="text-decoration:underline;">nanū</span>pādhiyogayor abhāve 'pi pitrādinā dattaṃ na strīdhanaṃ bhavitum arhati,

	bhāryā putraś ca dāsaś ca nirdhanāḥ sarva eva te |

	yat te samadhigacchanti yasyaite tasya tad dhanam ||

iti smaraṇāt | <span style="text-decoration:underline;">maivam</span>, putrādisāhacaryān nānena paramārthato nirdhanatvaṃ bhāryāyā gamyate, kiṃ tu dhanavyayādāv asvātantryamātram | tena yasya ete tasyānujñayā svadhanasyāpi viniyogaṃ bhāryādayaḥ kuryur iti smṛtivākyatātparyam avaseyam | ata eva coktaṃ manunā |

	na nirhāraṃ striyaḥ kuryuḥ kuṭumbād bahumadhyagāt |

	svakād api ca vittād dhi svasyā bhartur anājñayā ||

svatantrānanujñyā paratantrāḥ striyaḥ strīpuṃsasādhāraṇavittād ātmīyavittād vā tyāgabhogādikaṃ na kuryur ity arthaḥ | atha vā, nirdhanatvādhidhāyakasmṛtivākyasya śilpādiprāptadhanaviṣayatvaṃ vijñeyam | tad āha kātyāyanaḥ |

	prāptaṃ śiklpais tu yad vittaṃ prītyā caiva yad anyataḥ |

	bhartuḥ svāmyaṃ tadā tatra śeṣaṃ tu strīdhanaṃ smṛtam ||

anyataḥ sakhyāditaḥ, pitrāditaḥ prāptasya strīdhanatvena śeṣakoṭitvāt ||

**iti smṛticandrikāyāṃ strīdhanabhedāḥ **

**atha strīdhanakṛtyam**

tatra vyāsaḥ |

	yac ca bhartrā dhanaṃ dattaṃ sā yathākāmam aśnuyāt | iti |

caśabdāt "saudāyikaṃ yathākāmam" iti vadan bhartṛdāyādau svātantryaṃ darśayati | kātyāyano 'pi |

	saudāyikaṃ dhanaṃ yat tu strīṇāṃ svātantryam iṣyate |

	tasmāt tad ānṛśaṃsyārthaṃ tair dattam upajīvanam ||

	saudāyike sadā strīṇāṃ svātantryaṃ parikīrtitam |

	vikraye caiva dāne ca yatheṣṭaṃ sthāvareṣv api ||

	bhartṛdāyaṃ mṛte patyau vinyaset strī yatheṣṭataḥ |

	vidyamāne tu saṃrakṣet ...................... || iti |

dvitīyaślokena saudāyikākhyastrīdhane patyau vidyamāne 'py avidamāne 'pi svātantryam uktam, sadety abhidhānāt | bhartṛdāyo bhartṛdattam, tasmin dhane tu tadanantaroktapādatrayenāvidyamāne patyau svātantyam uktam | vidyamāne tu saṃrakṣet bhartṛdattaṃ bhartrājñayā vinyased ity arthaḥ | saudāyikapadaṃ tenaiva nirūpitam |

	ūḍhayā kanyayā vāpi patyuḥ pitṛgṛhe 'pi vā |

	bhrātuḥ sakāśāt pitror vā labdhaṃ saudāyikaṃ smṛtam ||

labdha dhanam iti śeṣaḥ | tathā ca vyasaḥ |

	yat kanyayā vivāhe ca vivāhāt parataś ca yat |

	pitṛbhartṛgṛhāt prāptaṃ dhanaṃ sodāyikaṃ smṛtam || iti |

etadvacanadvayenaitad uktaṃ bhavati | vāgdānaprabhṛti patigṛhapraveśarūpotsavasamāptiparyantaṃ pitṛgṛhe patigṛhe vā pitṛmātṛpakxata eva striyā labdhaṃ yautakādi dhanaṃ saudāyikaśabdābhidheyam iti | <span style="text-decoration:underline;">nanu</span> "yautakādi tu yad deyaṃ sudāyaḥ" iti nighaṇṭupāṭhāt kathaṃ saudāyikaśabdo 'tra prayuktaḥ | svārthataddhitāntatayety anavadyam | bhartṛdāye tu mṛte bhartari na sthāvare svātantryam | tathā ca nāradaḥ |

	bhartrā prītena yad dattaṃ striyai tasmin mṛte 'pi tat |

	sā yathākāmam aśnīyād dadyād vā sthāvarād ṛte ||

bhartari mṛte 'pi na taddattasthāvare svātantryam ity arthaḥ | yathākāmam ity anena svātantryam uktam | evaṃ ca saudāyike sthāvaretaraprītidatte ca strīṇāṃ svātantryam anyatra tu strīdhane 'py asvātantryam iti mantavyam | puruṣāṇāṃ tu strīdhane sarvatrāsvātantryam eva | yad āha katyayanaḥ |

	na bhartā naiva ca suto na pitā bhrātaro na ca |

	ādāne ca visarge vā strīdhane parbhaviṣṇavaḥ ||

svāmitvābhāvād ity abhiprāyaḥ | ata evānantaram uktaṃ tenaiva |

	yadi hy ekataro 'py eṣāṃ strīdhanaṃ bhakṣayed balāt |

	savṛddhikaṃ pradāpyaḥ syād daṇḍaṃ caiva samāpnuyāt ||

	tad eva yady anujñāpya bhakṣayet prītipūrvakam |

	mūlyam eva pradāpyaḥ syāt yady asau dhanavān bhavet || iti |

dhanavān yadi bhaved ity abhidhānāt mūlyamātram api nirdhano na dāpya ity arthāt gamyate | anujñāpya bhakṣaṇe 'pi mūlyapradānābhidhānāt bhartrādīnām asvātantryam agagamyate, na punaḥ pāratantryamātram | evaṃ ca vivāhena bhāryāyā bhartṛdhane nityapāratantryaṃ svāmitvaṃ saṃpadyate, na punar bhartuḥ bhāryādhane tādṛśam apīty avagantavyam | ata eva bhartuḥ strīdhanabhoge 'py anarhatām āha devalaḥ |

	vṛttir ābharaṇaṃ śulkaṃ lābhaś ca strīdhanaṃ bhavet |

	bhoktrī tat svayam evedaṃ patir nārhaty anāpadi ||

	vṛthā mokṣe ca bhoge ca striyai dadyāt savṛddhikam | iti |

vṛttiḥ vartanārthaṃ pitrādinā dattam | labhyata iti lābhaḥ | etad uktaṃ bhavati: pārvatyādiprītyarthaṃ vratādau striyā yal labhyate tad api strīdhanam iti | svayam evety evakāraḥ svāpatyānāṃ vyudāsārthaḥ | bhartṛvyudāsasya patir nārhatīty anena siddhatvāt | bhartur vyudāse tato bahiraṅgabhrātrādivyudāsasya daṇḍāpūpanyāyasiddhatvāt | vṛthā āpadaṃ vinety arthaḥ | mokṣas tyāgaḥ | striyānanujñātabalātkārarahitatyāgabhogaviṣayam etat, savṛddhikapradānasya daṇḍāsahitasyābhidhānāt | patir nārhatīty anapadīti vadan āpadi tu patir evārhati strīdhanaṃ bhoktuṃ nānya iti darśayati | ata eva,

	putrārtiharaṇe vāpi strīdhanaṃ bhoktum arhati |

ity anantaravacane bhoktum arhatīty atra patir iti śeṣo draṣṭavyaḥ | putragrahaṇaṃ svakuṭumbopalakṣaṇārtham | ārtiḥ dhanālābhanimittato durapanodātra vivakṣitā | tasyāḥ haraṇe parihareṇe | vāśabdād anyatrāpi dhanālābhanimittato duṣparihare mahāsaṅkaṭe strīdhanam ananujñātam api patir bhoktuṃ tyaktuṃ vārhatītyuktam | <span style="text-decoration:underline;">nanu</span> paradhanatyāgabhoge parasya svāmyanujñayā vinā katham arhatā | <span style="text-decoration:underline;">ucyate</span>: svāmyanujñābhāve 'pi pūrvoktaviṣaye svādhīnajanasvāmyake tu strīdhane yatheṣṭaviniyogānarhe 'py āpadapanodakatyāgabhogādāv arhatāstīty asmād eva vacanāt kalpyata ity adoṣaḥ | atra yājñavalkyaḥ |

	durbhikṣe dharmakārye ca vyādhau saṃpratirodhake |

	gṛhītaṃ strīdhanaṃ bhartā na striyai dātum arhati ||

dharmakārye nitye naimittike ca kāmye 'pi | kvacic chāntike grahayajñādau | saṃpratirodhake dhanadānaṃ vinā nivārayitum aśakye dhanikāsedhādau | gṛhītaṃ strīdhanam, gatyantarābhāveneti śeṣaḥ | bhartā pratidānasamarthadhanābhāvena daridraḥ iti śeṣaḥ, sati saṃbhave pratidānasyātrāvaśyakatāt | ata eva pratidānasya kvacid evāvaśyakatvam uktaṃ kātyāyanena |

	vyādhitaṃ vyasanasthaṃ ca dhanikair vopapīḍitam |

	jñātvā nisṛṣṭaṃ yat prītyā dadyād ātmecchayā tu saḥ ||

jñātvā striyeti śeṣaḥ | nisṛṣṭam anujñātam | yady apīdaṃ vacanaṃ "na bhartā naiva ca sutaḥ" ityādivacanatrayānantaryato bhartrādiviṣayam iti pratibhāti, tathāpi,

	atha cet sa dvibhāryaḥ syān na ca tām bhajate punaḥ |

	prītyā nisṛṣṭam api cet pratidāpyaḥ sa tadbalāt ||

	grāsācchādanavāsānām ācchedo yatra yoṣitaḥ |

	tatra svam ādadīta strī ............... ||

ity uparitanavacanaparyālocanayā bhartrekaviṣayam iti mantavyam | yā punar atiduṣṭā strī sā svadhanam api viniyoktuṃ nārhatīty āha sa eva |

	apakārakriyāyuktā nirmaryādārthanāśikā |

	vyabhicāraratā yā ca strīdhanaṃ na ca sārhati ||

svecchayā viniyoktum iti śeṣaḥ | bhartrāśrutaṃ strīdhanaṃ tv agṛhītam api deyam,

	bhartrā pratiśrutaṃ deyam ṛṇavat strīdhanaṃ sutaiḥ |

iti tenaivoktatvāt | sutagrahaṇaṃ pautrasyāpy upalakṣaṇam ṛṇavad ity abhidhānāt | anenāpi strīdhane sutādīnāṃ nāsti svāmyam iti gamyate | tataś ca strīdhane jīvadvibhāgo nasty eva stryekasvāmikatvāt | ata eva manuḥ |

	jīvantīnāṃ tu tāsāṃ ye tad dhareyuḥ svabāndhavāḥ |

	tān śiṣyāc coradaṇḍena dhārmikaḥ pṛthivīpatiḥ ||

	patyau jīvati yaḥ strībhir alaṃkāro dhṛto bhavet |

	na taṃ bhajeran dāyādāḥ bhajamānāḥ patanty adhaḥ || iti |

ghṛtaḥ sātatyeneti śeṣaḥ | sātatyena dhṛte yogopādhirāhityena strīdhananiścayo bhavati | pūrvārdhasya ca niścitastrīdhanakathanārthatvāt sātatyeneti śeṣeṇa bhāvyam iti gamyate | dāyādā duhitrādayaḥ |

**iti smṛticandrikāyāṃ strīdhanakṛtyam**

**atha strīdvārāgatadhanavibhāgaḥ**

tatra tāvad āgamanaprakāram āha manuḥ |

	anvādheyaṃ ca yad dattaṃ patyā prītena caiva yat |

	patyau jīvati vṛttāyāṃ prajāyās tad dhanaṃ bhavet ||

anvādheyaṃ vivāhād ūrdhvaṃ striyā bhartṛkulāt pitṛkulāc ca labdham,

	vivāhāt parato yat tu labdhaṃ bhartṛkulāt striyā |

	anvādheyaṃ tu tad dravyaṃ labdhaṃ pitṛkulāt tathā ||

iti kātyāyanasmaraṇāt | vivāhāt parata ity anenānvādheyapadasthānuśabdārtho vivṛtaḥ | labdham ity anena tatrasthādheyaśabdārtha iti mantavyam | yad anvadheyam, yac ca prītena patyaiva dattaṃ tad dvividhaṃ strīdhanaṃ dhanasvāminyāṃ mṛtāyām anantarakṣaṇavartinyāḥ strīpuṃsaprajāyāḥ svaṃ bhaved ity arthaḥ | etad uktaṃ bhavati: saprajastrīdhanaṃ dhanasvāmimaraṇānatarakṣaṇajīvanaśālitve 'pi na patyur bhavati, kiṃ tu tacchālinyāḥ prajāyā iti | evaṃ cāsmād idam avagamyate: dhanasvāmina ūrdhvaṃ dhanāgamane dhanasvāmimaraṇāntarakṣaṇajīvanakriyaiva dhanagrahaṇādhikāritayā dharmaśātrapratipāditajanasya svatvāpattikāraṇam iti | tena yatra yatra dhanasvāmina ūrdhvam eva dhanāgamanam aputrasvaryātadhanadau tatra tatra rikthagrāhiṇaḥ svatvāpattāv idam eva kāraṇaṃ kalpyam | prajāyā iti sāmānyenābhidhānād atra strīpuṃsaprajāyā uktadvividharikthagrahaṇādhikāraḥ samasamaya eva jñāyata iti | svatvāpattir api tathaiva, na punaḥ pūrvaṃ bhaginīnāṃ tadabhāve bhrātṝṇāṃ bhavatīti mantavyam | vibhāgo 'py atra bhrātṛbhaginīkartṛko vijñeyaḥ | evaṃ ca yad uktam,

	jananyāṃ saṃsthitāyāṃ tu sarvaṃ sarve sahodarāḥ |

	bhajeran mātṛkaṃ rikthaṃ bhaginyaś ca sanābhayaḥ ||

iti, tat svoktānvādheyādidvividharikthaviṣayam iti mantavyam | asminn eva viṣaye veśeṣam āha bṛhaspatiḥ |

	strīdhanaṃ syād apatyānāṃ duhitā ca tadaṃśinī |

	aprattā cet samuḍhā tu labhate sā na mātṛkam ||

apatyānāṃ putrāpatyānām | vacanadvaye 'pītaretarayoge caśabdaḥ, tenātretaretarayuktānāṃ vibhāgakartṛtvaṃ vijñeyam | ata eva kātyāyanaḥ |

	bhaginyo bāndhavaiḥ sārdhaṃ vibhajeran sabhartṛkāḥ | iti |

bāndhavaiḥ sahodarair bhrātṛbhir ity arthaḥ | sabhartṛkā iti viśeṣaṇaṃ vidhavānivṛttyartham | na punaḥ kanyānivṛttyartham, pūrvoktavacanavirodhāt | sahodarabhrātṛbhiḥ sārdhaṃ bhāgaharā bhaginyo yās tāḥ prakṛtyāha manuḥ |

	yās tāsāṃ syur duhitaras tāsām api yathārhataḥ |

	mātāmahyā dhanāt kiṃcit pradeyaṃ prītipūrvakam ||

yathārhataḥ śīlopayogadāridryādyapekṣayety arthaḥ | <span style="text-decoration:underline;">nanu</span> duhitṛduhitṝṇāṃ bhrātṛbhaginīsadbhāve mātāmahīdhane svācitvābhāvāt kim iti kiṃcit pradīyate | <span style="text-decoration:underline;">ucyate</span>: yathā paitṛke dhane kanyānāṃ dāyārhatvābhāve 'pi vacanāt tābhyas turīyāṃśo bhrātṛbhir dīyate, tathātra svāmitvābhāve 'pi bhrātṛbhaginībhir vacanabalāt kiṃcid dīyate | iyāṃs tu bhedaḥ: tatra dāyānarhatve 'pi janmanā svāmyam astīty abhisaṃdhāya "patitāḥ syur aditsavaḥ" iti doṣakīrtanād avaśyaṃ dātavyam, iha tu svāmitvam api nāstīty abhisaṃdhāya prītipūrvakam iti svavacanāt prītau satyāṃ deyam, no cen na deyam iti | anyat kiṃcin mātṛkaṃ riktham aprattānām eva na punaḥ sarvāsāṃ duhitṛsodaraprajānāṃ bhavatīty āha sa eva |

	mātus tu yautakaṃ yat syāt kumārībhāga eva saḥ | iti |

yautakaṃ samānāsanopaveśanapratyāsannayor vadhūvarayor vivāhādau yena kenacit samarpitaṃ dhanam,

	tadvadhūvarayor deyaṃ yutayor yautakaṃ matam | 

iti nighaṇṭukāroktatvāt | anyonyānvitayor vadhūvarayor yad deyaṃ tad dhanaṃ yutayor idam iti vyutpattyā yautakaṃ matam ity arthaḥ | devasvāmī tu, "pitṛgṛhāl labdhaṃ bhartṛgṛhāl labdhāpekṣayā pṛthakdhanatayā mātur yautakaṃ mātṛdhanaṃ mātur eva" ity āha | tac cintyaṃ pakṣadvayasyāpi kalpanāmātratvāt | kumārīṇām anekatve "samaṃ syād aśrutatvāt" iti nyāyena yautakavibhāgaḥ kāryaḥ bhāgaviśeṣāsmṛteḥ | evam uktaṃ trividhavyatiriktaṃ mātṛkaṃ rikthaṃ kumārīṇām akumārīṇām apy apratiṣṭitānām eva, na punaḥ sarvāsāṃ duhitṝṇām ity āha gautamaḥ: "strīdhanaṃ duhitṝṇām aprattānām apratiṣṭhitānāṃ ca" iti | adhyagnyādi strīdhanaṃ kumārīṇām apratiṣṭhitānām anūḍhānāṃ ca duhitṝṇām evety arthaḥ | tataś ca tad dhanaṃ tā eva duhitaro vibhajerann ity abhiprāyaḥ | apratiṣṭhitā anapatyā nirdhanāḥ durbhagāḥ vidhavā vā | evam aparārkānusāreṇa gautamavacanaṃ vyākhyātam | asya vijñāneśvarakṛtā vyākhyā heyā, svabuddhimātreṇādhyāhārādikaraṇāt | asminn eva viṣaye viśeṣam āha yājñavalkyaḥ: "mātur duhitaraḥ śeṣam ṛṇāt" iti | mātṛṛṇāpākaraṇāvaśiṣṭaṃ mātṛkaṃ rikthaṃ mātur ūrdhvaṃ samam aprattāpratiṣṭhitaduhitaro vibhajerann ity arthaḥ | evaṃbhūtaduhitrabhāve 'py āha sa eva: "tābhya ṛte 'nvayaḥ" iti | etad eva nāradaḥ spaṣṭayati: "abhāve duhitṝṇāṃ tadanvayaḥ" iti | aprattaduhitṛṣv anvayāsaṃbhavāt prattaduhitranvaya iti pāriśeṣyād avagamyate | strīgāmidhanatvāt strīrūpānvaya iti ca gamyate | prattaduhitṝṇāṃ strīrūpānvayābhāve dauhitrāṇāṃ yathā syād iti sāmānyena tadanvaya ity uktam | dautrāṇām apy abhāve tu,

	vibhajeran sutāḥ pitror ūrdhvaṃ riktham ṛṇaṃ samam |

iti yājñavalkyavacanataḥ mātur ūrdhvaṃ mātṛkaṃ rikthaṃ mātṛkṛtaṃ ca ṛṇaṃ samaṃ sutā vibhajerann ity avagamāt sutānāṃ mātṛṛṇadhanavibhāgakartṛtvaṃ siddham, anyathā "vibhajeran sutāḥ pitroḥ" ity ekaśeṣoktir apārthikā syāt | sutānām apy abhāve pautrāṇāṃ pitāmahīṛṇadhanabhoktṛtvam "putrapaitrai ṛṇaṃ deyam" iti pautrāṇām api pitāmahīkṛtaṛṇāpākaraṇādhikārāt, "rikthabhājaḥ ṛṇaṃ prakuryuḥ" it smaraṇāc ca | bhinnapitṛkāṇāṃ viṣamasaṃkhyānāṃ pautrāṇāṃ samavāye pitāmahīṛṇadhanavibhāgaḥ pitāmahadhanavibhāgavat "pitṛto bhāgakalpanā", evam eva bhinnamātṛkāṇāṃ dauhitrāṇāṃ dauhitīṇāṃ ca viṣamasaṃkhyānāṃ samavāye mātṛto bhagakalpanā | atra "pratimātṛ svavarge bhāgaveśeṣaḥ" iti gautamasmaraṇāt | yat tu kātyāyanenoktam,

	duhitṛṇām abhāve tu rikthaṃ putreṣu tad bhavet |

iti, tad aprattaduhitṛviṣayam | tatra ṛtukālabhartror asaṃbhavenānvayāsaṃbhavāt | evaṃ ca kātyāyanenoktaṃ yautakaviṣayam iti mantavyam | bhāryāyā ūrdhvam anvayābhāve bhartari bhāryārikthaṃ bhavet,

	aprajaḥ strīdhanaṃ bhartuḥ brāhmādiṣu caturṣv api |

iti yājñavalkyasmaraṇāt | apiśabdāt gāndharve 'pi | ata eva manuḥ |

	brāhmadaivārṣagāndharvaprājāpatyeṣu yad dhanam |

	atītāyām aprajasi bhartur eva tad iṣyate ||

uktapañcavivāheṣu saṃskṛtāyāḥ bhāryāyā yad dhanaṃ tat tasyāḥ duhitrādipautrāntadhanahārisaṃtater abhāve saty atītāyāḥ bhartur eveṣyate, na punar mātrādīnāṃ bandhūnām ity arthaḥ | yat tu kātyāyanenoktam,

	bandhudattaṃ tu bandhūnām abhāve bhartṛgāmi tat |

iti, tat uktapañcavidhetaravivāhasaṃskṛtastrīdhanaviṣayam | tathā ca sa eva |

	āsurādiṣu yal labdhaṃ strīdhanaṃ paitṛkaṃ striyāḥ |

	abhāve tadapatyānāṃ mātāpitros tad iṣyate ||

paitṛkaṃ mātāpitṛsakāśād dānenāgatam | tadapatyānām abhāve āsurādiṣu saṃskṛtastriyām utpannāpatyānām abhāve | apatyagrahaṇaṃ pūrvoktadauhitrādipautrāntānāṃ strīdhanahāriṇām upalakṣaṇārtham | yat tu yamenoktam,

	āsurādiṣu yad dravyaṃ vivāheṣu pradīyate |

	aprajāyām atītāyāṃ pitaiva tu dhanaṃ haret ||

iti, tatra pradīyate pitreti śeṣo draṣṭavyaḥ | tataś ca na pūrvoktavacanavirodhaḥ | evaṃ pitṛvyabhrātṛmātulādibandhudattaṃ strīdhanaṃ sati saṃbhave pitṛvyādibandhūnām, anyathā bhartur evety āsurādiṣv avagantavyam | kiṃcid bandhudattaṃ na dātur bhavatīty āha gautamaḥ: "bhaginīśulkaḥ sodaryāṇām ūrdhvaṃ mātuḥ" iti, śulkākhyaṃ strīdhanaṃ pūrvataraprakaraṇe nirūpitam, taddātāro varādayaḥ, teṣāṃ dātṛtve 'pi taddhanaṃ na bhavati, kiṃ tu dhanasvāmitvaṃ sodarabhrātṝṇām, teṣām abhāve tanmātur bhavatīty arthaḥ | yat punar arhatīty anuvṛttau śaṅkhenoktam: "svaṃ ca śulkaṃ voḍhā" iti, tat aparisamāpte vivāhe sati mṛtāyāṃ vadhvāṃ draṣṭavyam | "mṛtāyāṃ dattam ādadyāt" iti yājñavalkyasmaraṇāt | dattaṃ śulkam alaṃkārādikaṃ vā ādadyāt voṣheti śeṣaḥ | kanyādhanaṃ pray āha bodhāyanaḥ |

	rikthaṃ mṛtāyāḥ kanyāyāḥ gṛhṇīyuḥ sodarāḥ svayam |

	tadabhāve bhaven mātus tadabhāve pitur bhavet ||

gauṇamātṛparigaṇanapūrvakaṃ dhanahartṝn āha bṛhaspatiḥ |

	mātṛṣvasā mātulānī pitṛvyastrī pitṛṣvasā |

	śvaśrūḥ pūrvajapatnī ca matṛtulyāḥ prakīrtitāḥ ||

	yady āsām auraso na syāt suto dauhitra eva vā |

	tatsutā vā dhanaṃ tāsāṃ svastrīyādyāḥ samāpnuyuḥ || iti |

svasrīyo dhanasvāminyā bhāgineyaḥ svamātṛṣvsur dhanam avāpnuyāt | evamādyaśabdaparigṛhītāḥ yathākrameṇa svakīyamātṛtulyāyāḥ dhanaṃ samāpnuyuḥ | evam eva sapatnīsaṃtāno 'py upamātṛdhanaṃ tatsaṃtānatadbhartrādyabhāve saty avāpnuyāt | kvacid bhartrādisadbhāve saty avāpnuyāt | kvacid bhartrādisadbhāve 'pi sapatnīnāṃ saṃtānaviśeṣasyopamātṛdhanabhāktvam āha manuḥ |

	striyās tu yad bhaved dattaṃ pitrā dattaṃ kathaṃcana |

	brāhmaṇī tad dharet kanyā tadapatyasya vā bhavet ||

pitrā dattam iti vadan pūrvoktadhanahartṛbhartṛpitṛprabhṛtiṣu satsv apīti darśayati | bhartṛvijātīyastrīdhanaṃ tatsaṃtānābhāve sati bhartṛsajātīyastryantarakanyā tatsaṃtatir vā hared ity arthaḥ | evaṃ ca bhartṛsajātīyānekastrīṣu saṃtānaśūnyāyā mṛtāyā dhanaṃ stryantarakanyā tatsaṃtatir vā na haret | kiṃ tu brāhmādiṣu bhartaiva, śeṣeṣu dhanadātaivety anusaṃdheyam | uktārthopasaṃhāras tu kātyāyanena kṛtaḥ |

	strīdhanasyeti dharmo 'yaṃ vibhāgaś ca prakalpitaḥ |

ity evaṃ nirūpito dharmo 'yaṃ prakalpitaś ca vibhāgaḥ strīdhanasyādhyavaseya ity arthaḥ \\

**iti smṛticandrikāyāṃ strīdvārāgatadhanavibhāgaḥ**

**atha gauṇapitṛdvārāgatadhanavibhāgaḥ**

tatra manuḥ |

	na bhrātaro na pitaraḥ putrā rikthaharāḥ pituḥ | iti |

<span style="text-decoration:underline;">nanu</span>,

	eka evaurasaḥ putraḥ pitryasya vasunaḥ prabhuḥ |

iti tenaivoktatvāt, pitṛriktha bhrātrādīnāṃ na prasaktir iti kathaṃ tatpratiṣedho 'vakalpate | na ca pranaṣṭaputraviṣaye 'vakalpata iti vācyam, putrā rikthaharā iti vidhānānavakalpanāt | <span style="text-decoration:underline;">ucyate</span>: "putrā rikthaharāḥ pituḥ" ity atra pitṛputraśabdau gauṇau | evaṃ cāyam arthaḹ kṣetrajādiputrāḥ kṣetrasvāmyādipitṛrikthaharā na tadbhrātrādaya iti | kṣetrajādiputrā api tena darśitāḥ |

	yas talpajaḥ pramītasya klībasya patitasya vā |

	svadharmeṇa niyuktāyāṃ sa putraḥ kṣetrajaḥ smṛtaḥ ||

	mātā pitā vā dadyātāṃ yad adbhiḥ putram āpadi |

	sadṛśaṃ prītisaṃyuktaṃ sa jñeyo dattrimaḥ sutaḥ ||

	sadṛśaṃ tu prakuryād yaṃ guṇadoṣavicakṣaṇam |

	putraṃ putraguṇair yuktaṃ sa vijñeyas tu kṛtrimaḥ ||

	utpadyate gṛhe yas tu na vijñāyeta kasyacit |

	sa gṛhe gūḍha utpannas tasya syād yasya talpajaḥ ||

	mātāpitṛbhyām utsṛṣṭaṃ tayor anyatareṇa vā |

	yaṃ putraṃ parigṛhṇīyād apaviddhas tu sa smṛtaḥ ||

	pitṛveśmani yaṃ putraṃ janayet kanyakā rahaḥ |

	taṃ kānīnaṃ vaden nāmnā voḍhuḥ kanyāsamudbhavam ||

	yā garbhiṇī saṃskriyate jñātājñātāpi vā satī |

	voḍhuḥ sa garbho bhavati sahoḍha iti cocyate ||

	krīṇīyād yas tv apatyārthaṃ mātāpitror yam antikāt |

	sa krītakaḥ sutas tasya sadṛśo 'sadṛśo 'pi vā ||

	yā patyā vā parityaktā vidhavā vecchayātmanaḥ |

	utpādayet punarbhūtvā sa paunarbhava ucyate ||

	mātāpitṛvihīno yas tyakto vā syād akāraṇāt |

	ātmānaṃ sparśayed yasmai svayaṃ dattas tu sa smṛtaḥ ||

	yaṃ brāhmaṇas tu śūdrāyāṃ kāmād utpādayet sutam |

	sa pārayann eva śavas tasmāt pāraśavaḥ smṛtaḥ ||

	kṣetrajādīn sutān etān ekādaśa yathoditān |

	putrapratinidhīn āhuḥ kriyālopān manīṣiṇaḥ || iti |

adbhir iti putradānavidhānasyopalakṣaṇārtham | tadvidhānaṃ cāsmābhir dattāpradānikapade darśitam | āpadi durbhikṣādau, atha vā grahītur āpadi putrābhāve | sadṛśaṃ dātuḥ pratigrahītuś ca savarṇam | prītisaṃyuktaṃ na lobhādisaṃyutam | prakuryāt anāthaṃ putratvena svīkuryāt | "sadṛśo 'sadṛśo 'pi vā" ity atra guṇāpekṣayeti śeṣaḥ | gṛhe bhāryayā utsṛṣṭaṃ duṣṭamuhūrtajatvādihetuto na pātityataḥ | pārayann eva śavaḥ jīvann eva śavaḥ | putrapratinidhīn gauṇaputrān | kriyālopāt aurasābhāve tatkartṛkaśrāddhādikriyālopāt bibhyato manīṣiṇa āhur iti saṃbandhaḥ | evaṃ nirūpitagauṇaputrāṇāṃ sarveṣāṃ yugāntare putratvena parigrahaḥ, kalau tu dattasyaiva,

	dattaurasetareṣāṃ tu putratvena parigrahaḥ |

iti kaler ādau dharmaguptyarthaṃ mahātmabhiḥ dattakaurasetareṣāṃ putratvena parigrahanivāraṇāt | putrikākaraṇam apy asmād eva vākyāt kalau nivāritam, dattaurasetaratvāt putrikāyāḥ | evaṃ ca kalāv aurasaputrapautrayor abhāve dattaka eva putro gauṇo bhavati nānya ity anusaṃdheyam | mukhyo 'pi putraḥ kalāv asavarṇabhāryābhavo nāsti, asavarṇakanyāvivāhaniṣedhāt | tathā ca dharmavākyam |

	kanyānām asavarṇānāṃ vivāhaś ca dvijanmabhiḥ | iti |

atrāpi kaler ādau dharmaguptyarthaṃ mahātmabhiḥ nivārita iti vākyaseṣo draṣṭavyaḥ | ata evāsmābhir asavarṇāputrāṇāṃ dattaketaragauṇaputrāṇāṃ putrikāyās tatputrasya ca vibhāgavidhayo na nibadhyante, saṃpraty ananuṣṭheyatayā vṛthā granthavistarāpatteḥ | yat punar manunoktam,

	bhrātṝṇām ekajātānām ekaś cet putravān bhavet |

	sarve te tena putreṇa putriṇo manur abravīt ||

iti, tan na paramārthato bhrātrantarsyāpi tenaiva putreṇa putravattvam ācaṣṭe, bhrātṛputrasadbhāve 'pi bhrātrantarasyāputratvāvagamāt | ata eva yājñavalkyena "patnī duhitaraḥ" ityādinā bhrātṛputrasadbhāve 'pi "svaryātasya hy aputrasya" ity uktam | bhrātṛputrasya ca patnīduhitṛpitṛbhāve saty aputradhanabhāgitvaṃ ca ata eva tatroktam | evaṃ tarhi manuvacanasya kā gatiḥ | uktam asmābhiḥ śrāddhādhikāranirūpaṇaprakaraṇe bhrātrantarāṇāṃ putratvoktiḥ grāmasya tāta itivad aurasapraśaṃsārtheti | yat tu saṃgrahakāreṇoktam,

	yady ekajātā bahavo bhrātaras tu sahodarāḥ | 

	ekasyāpi sute jāte sarve te putriṇaḥ smṛtāḥ ||

	bahvīnām ekapatnīnām eṣa eva vidhiḥ smṛtaḥ |

	ekā cet putriṇī tāsāṃ sarvāsāṃ piṇḍadas tu saḥ ||

iti, tasya pūrvoktena sahāvirodhāya devasvāminā tātparyārtha uktaḥ, "ubhayatra nānyaḥ pratinidhiḥ kāryaḥ" ity anena granthena | ubhayatrāpi "yady ekajātāḥ" ityādivacanadvaye 'pi bhrātṛsute sapatnīsute putrapratinidhitayā kathaṃcit kartuṃ śakye sati tadanyo na pratinidhiḥ kārya iti tātparyārtho boddhavya ity arthaḥ | evaṃ ca gauṇapitṛdvārā dhanāgamanaṃ kalau dattakākhyaṃ putraṃ praty eva | atra manuḥ |

	upapanno guṇaiḥ sarvaiḥ putro yasya tu dattrimaḥ |

	sa haretaiva tad rikthaṃ saṃprāpto 'py anyagotrataḥ ||

apiśabdāt sagotrataḥ saṃprāpto 'pi | atra tṛtīyapādārtho devasvāminā vivṛtaḥ: "tadīyaṃ sarvaṃ rikthaṃ gotraṃ ca haretaiva" iti | evaṃ ca putratvāpādakakriyayaiva dattrimasya pratigrahītur dhane svatvaṃ tatsagotratvaṃ ca bhavatīti mantavyam | dātur dhane tu dānād eva putratvanivṛttidvārā dattrimasya svatvanivṛttir dātur gotranivṛttiś ca bhavatīti cāvagantavyam | anenaivābhiprāyeṇoktam |

	gotrarikthe janayitur na hared datrimaḥ sutaḥ | iti |

pratigrahītṛrikthagrahaṇe 'pi sarvaṃ kvacid viṣaye na haret | tathā ca vasiṣṭhaḥ: "tasmiṃs cet pratigṛhīta aurasaputra utpadyeta caturthabhāgī syāt" iti | viṣṇuḥ |

	anekapitṛkāṇāṃ tu pitṛto 'ṃśasya kalpanā |

	yad yasya paitṛkaṃ rikthaṃ sa tad gṛhṇīta netaraḥ ||

yatra bhrātṝṇām ekasyaurasaḥ putra itareṣāṃ kṣetrajādayaḥ yadā te avibhaktadhanā mṛtāḥ tadā teṣām aurasādīnāṃ mukhyagauṇapitṛdvārā paitāmahadravyavibhāgakalpanā kartavyā | tatāpy aurasotpattau caturthāṃśabhāgitvam eva, itareṣāṃ pūrvanyāyānapāyāt | yatra bhrātaraḥ kecij jīvanti kecin naṣṭāḥ tatrāpy ayam eva nyāya iti ||

**iti smṛticandrikāyāṃ gauṇapitṛdvārāgatadhanavibhāgaḥ**

**atha putradvārāgatadhanavibhāgaḥ**

tatra manuḥ |

	pitā hared aputrasya rikthaṃ bhrātara eva vā | iti |

akṣarārtho vyaktas tātparyārthas tv avyaktaḥ saṃgrahakāreṇa darśitaḥ |

	aśeṣātmajahīnasya mṛtasya dhanino dhanam |

	kenedānīṃ grahītavyam ity etad adhunocyate ||

asyāyam arthaḥ: mukhyagauṇaputravihīnasya dhanavato mṛtasya dhanam idānīṃ tanmaraṇānantaraṃ kena janena hartavyam ity ākāṅkṣāyāṃ pitrādinā hartavyam ity etat adhunā pitrādyapekṣayeha bahuvidhopakārakāsannajanābhāve manunocyata iti | ata eva pitrādibhyo gauṇaputrāṇām āsannataratvaṃ jñātvā saṃgrahakāreṇa "pitā hared aputrasya" ity asya aśeṣātmajahīnasyeti tātparyam uktam, tad anavadyam eva | kiṃ tu yathā gauṇaputrāṇāṃ dṛṣṭādṛṣṭopakārakatvena pitrādyapekṣayāgresaratvāt tadapekṣayāsannataratvam, tathā patnyā api dṛṣṭādṛṣṭopakārakaraṇe śrutismṛtyādiparyālocanayā pitrādyapekṣayāgresaratvāt tadapekṣayāsannataratvam astīti patnyā apy abhāve "pitā hared aputrasya" ity etan manunocyata ity evaṃ tātparyam ūhyate | ata eva dṛṣṭādṛṣṭopakārakatvala(kṣa?)ṇasaṃbandhenānyāpekṣayā patnyāḥ pratyāsannatvam abhidhāya bṛhaspatinā gauṇaputrābhāve tiṣṭhatsv api pitrādiṣu sakulānteṣu patnyā eva patidhanabhāgitvaṃ darśitam |

	āmnāye smṛtitantre ca lokācāre ca sūribhiḥ |

	śarīrārdhaṃ smṛtā bhāryā puṇyāpuṇyaphale samā ||

	yasya noparatā bhāryā dehārdhaṃ tasya jīvati |

	jīvaty ardhaśarīre 'rthaṃ katham anyaḥ samāpnuyāt ||

	kulyeṣu vidyamāneṣu pitṛbhrātṛsanābhiṣu |

	asutasya pramītasya patnī tadbhāgahāriṇī ||

atra dvitīyārdhena dṛṣṭādṛṣṭopakārasaṃpadane putrādibhyaḥ patnyāḥ pratyāsannatvam uktam | avayavārthas tu — āmnāye vede "ardho vā eṣa ātmanaḥ yat patnī" ityevamādau | ātmano dehasyety arthaḥ | etad uktaṃ bhavati: dehārdhaṃ yathā arthāt ardhaṃ dṛṣṭādṛṣṭopakāri tathā jāyāpīti | smṛtitantre dharmaśāstre |

	pataty ardhaṃ śarīrasya yasya bhāryā surāṃ pibet |

	patitārdhaśarīrasya niṣkṛtir na vidhīyate ||

ityevamādau | lokācāre lokānusāryarthaśāstre |

	śarīrārdhamayīṃ bhāryāṃ ko vihāsyati paṇḍitaḥ |

ityevamādau | puṇyāpuṇyaphale smārtakarmaṇi sahādhikārāt | asutasya mukhyagauṇasutahīnasya | patnī yajñādhikārāpādakapraśastabrāhmādivivāhasaṃskṛtā, "patyur no yajñasaṃyoge" iti pāṇinismaraṇāt | netarā, patnīpadena vyāvartitāyāḥ tasyāḥ patnītvāyogāt | tathā ca smṛtyantaram |

	krayakrītā tu yā nārī na sā patny abhidhīyate |

	na sā daive na sā pitrye dāsīṃ tāṃ kavayo viduḥ ||

patnītvābhāve kevaladṛṣṭopakāratvaṃ striyā iti darśayituṃ dāsīṃ vidur ity uktam | evaṃ ca pitryādikarmaṇy arhatāpi patibhāgahāritve prayojiketi patnīgrahaṇena jñāpitam | ata eva śrautasmārtādikarmaṇi pātivratyena parirakṣitāyā adhikārārhāyā eva patnyāḥ patidhanalābha ity āha prajāpatiḥ |

	pūrvaṃ pramītāgnihotraṃ mṛte bhartari taddhanam |

	labhet pativratā nārī dharma eṣa sanātanaḥ ||

agnihotraśabdena tatsādhanāgnir lakṣyate | pativratā susaṃyatā, svataḥ prāyaścittena vā śrautasmārtakarmādhikārārhatayā vā bhartrā sahavāsena sthiteti yāvat | nārī patnī, agnihotralābhokteḥ patnītvāvagamārthatvāt | karmārhāyāḥ pitrye karmaṇi bhrātrādyapekṣayāgresaratvaṃ bṛhaspatinā darśitam |

	putrābhāve tu patnī syāt patnyabhāve tu sodaraḥ | iti |

atra vṛddhamanuḥ |

	aputrā śayanaṃ bhartuḥ pālayantī vrate sthitā |

	patny eva dadyāt tatpiṇḍaṃ kṛtsnam aṃśaṃ labheta ca ||

uttarārdhe tv arthakrameṇa pāṭhakramabādho draṣṭavyaḥ | tataś cāyam arthaḥ: uktalakṣaṇā patny eva kṛtsnaṃ bhartraṃśaṃ pūrvaṃ labheta paścāt patipiṇḍaṃ dadyāt | na punas tasyāṃ satyāṃ bhrātrādir iti | bhartuḥ śayanaṃ pālayantī susaṃyatety arthaḥ, varte sthitā patyau jīvaty api bhartur ajujñayā vratādiparā "kāmaṃ bhartur anujñayā vratopavāsaniyamejyādīnām ārambhaḥ strīdharmaḥ" iti śaṅkhalikhitasmaraṇāt | anenāstikatāpi patyaṃśalābhe prayojiketi vacobhaṅgyā jñāpitam iti mantavyam | yady api vivāhād eva patidhane kṛtsne patnyā api svāmyam ājīvanāt paratantratayā siddham, tathāpi svatantratayā svāmitvāntaraṃ labhyata ity evamarthaṃ labheta cety uktam | tatpiṇḍakṛtsnapadayor arthaḥ prajāpatinā prapañcitaḥ |

	jaṅgamaṃ sthāvaraṃ hema kupyaṃ dhānyarasāmbaram |

	ādāya dāpayec chrāddhaṃ māsaṣāṇmāsikādikam ||

	pitṛvyagurudauhitrān bhartuḥ svasrīyamātulān |

	pūjayet kavyapūrtābhyāṃ vṛddhānāthātithīṃs tathā || iti |

kupyaṃ trapusīdādi | kavyaṃ pitrarthaṃ saṃkalpitam annam | pūrtaṃ pūrtākhyakātādikarmāṅgabhūtaṃ dakṣiṇādikam | etad uktaṃ bhavati: sthāvareṇāpi sahitaṃ kṛtsnam aṃśam ādāya dhanasādhyaṃ stryadhikāraśrāddhapūrtādikaṃ dānādikaṃ ca patyur ātmanaś ca śreyaḥsādhanaṃ karmajātaṃ patipakṣīyaṛtvigācāryādipuraḥsaraṃ patnyā gṛhītadhanānusāreṇa kāryam iti | evaṃ ca yat kaiścid uktam: patnīgṛhītaṃ dhanaṃ yogyapatipakṣābhogyaṃ dhanikānupakārakaṃ vṛthā yāsyatīti na patnī patidhanabhāginīti, tat asiddhahetukatvād dheyam | etac ca patnīsvāmitvaṃ vibhakte patyau draṣṭavyam | yad āha bṛhaspatiḥ |

	yad vibhakte dhanaṃ kiṃcid ādhyādi vividhaṃ smṛtam |

	tajjāyā sthāvaraṃ muktvā labheta mṛtabhartṛkā ||

yat kiṃcid ādhyādi vividhaṃ dhanaṃ sthāvarajaṅgamātmakaṃ bhartṛsvāmikātmakaṃ smṛtam, tat sarvaṃ vibhaktaviṣaye labhetety arthaḥ | vibhaktagrahaṇād avibhaktaviṣaye tu sahavāsina eva pitṛbhrātrādayā mṛtāputradhanaṃ labherann iti gamyate | jāyā patnī | sthāvaraṃ muktvety etad duhitṛrahitapatnīviṣayam | patnīmātraviṣayate tu,

	jaṅgamaṃ sthāvaraṃ hema kupyaṃ dhānyarasāmbaram |

	ādāya (dāpayec chrāddhaṃ māsaṣāṇmāsikādikam) ||

iti pūrvoktavacanavirodhaḥ syāt | na ca tadvirodhaparihārāyāvibhaktapatyaṃśaviṣayaṃ vṛttahīnapatnīviṣayaṃ vedaṃ vacanam astv iti vācyam | yata evaṃprakārāṃ vyavasthāṃ nirākartum āha sa eva |

	vṛttasthāpi kṛte 'py aṃśe strī sthāvaram arhati |

iti | saṃtānavṛttibhūtasthāvaralabdhyarhatā tu saṃtānaśālitāyatteti tacchūnyā strī vṛttasthāpi vibhaktaviṣaye 'pi sthāvaraṃ nārhatīty arthaḥ | yad aparam uktaṃ tenaiva,

	mṛte bhartari bhartraṃśaṃ labheta kulapālikā | 

	yāvajjīvaṃ hīnasvāmyaṃ dānādhamanavikraye ||

iti, kulapālikā vaṃśapālikā vṛttastheti yāvat | tat vṛddhānāthādyupajīvanāyādṛṣṭārthadānavidhānāt taditaradṛṣṭārthanartakādīnāṃ dānādāv asvātantryapratipādanārtham iti mantavyam | evaṃ ca dharmārthadāne svātantryam asty eva | ata eva dharmārthadānam aniśam āvartanīyam ity āha sa eva |

	vratopavāsaniratā brahmacarye vyavasthitā |

	dharmadānaratā nityam aputrāpi divaṃ vrajet ||

na hi pāratantrye nityadānakriyā yujyate | evaṃ cādṛṣṭasādhakadravyasaṃpādanārthayor ādhivikrayayor api svātantryam apratiṣiddham iti mantavyam | yad aparam uktaṃ kātyāyanena,

	aputrā śayanaṃ bhartuḥ pālayantī gurau sthitā |

	bhuñjītāmaraṇāt kṣāntā dāyādā ūrdhvam āpnuyuḥ ||

iti — kṣāntā dāyādakāritadhanaviniyogapratibandhaṃ sahamānety arthaḥ — tat avibhaktadaśāyāṃ rakṣaṇabharaṇāsamartheṣu kāryāntaravyagreṣu vā śvaśurādiṣu patnyā svayam eva jīvanārtham upāttāvibhaktadravyaviṣayam | vibhaktadravyaviṣayatve vṛddhamanvādivacanapariniścitārthavirodhapatteḥ | rakṣaṇādisamartheṣu śvaśurādiṣv avibhaktamṛtadhanagrāhiṣu satsu tair eva gṛhītadhanair bharaṇaṃ karyam | tathā ca nāradaḥ |

	yāvatyo vidhavāḥ sādhavyo jyeṣṭhena śvaśureṇa vā |

	gotrajenāpi vānyena bhartavyāś chādanāśanaiḥ ||

dhanagrāhiṇeti sarvatra jyeṣṭhādau śeṣo draṣṭavyaḥ | dhanagrahaṇanimittatvāt bharaṇasya | atra veśeṣam āha kātyayanaḥ |

	svaryāte svāmini strī tu grāsācchadanabhaginī |

	avibhakte dhanāṃśaṃ tu prāpnoty āmaraṇāntikam ||

dhanāṃśaṃ yāvatā dhanenākliṣṭajīvanaṃ dhanasādhyaṃ ca nityanaimittikaṃ karma stryadhikārakaṃ kāmyavratādikaṃ ca sidhyati tāvantam ity arthaḥ | tuśabdo vāśabdārthe, dhanāṃśaṃ vā prāpnotīty arthaḥ | etāvad dhanasaṃpādakaṃ kṣetrāṃśaṃ vā prapnoti, dhanagrahaṇasya vartanādyupāyopalakṣaṇārthatvāt | atrādyapakṣaḥ patnīvyatiriktabhāryāviṣayaḥ, jīvanamātrasādhanasvalpārthabhāgitvābhidhānāt | jīvanamātrasādhanasya svalpām iyattām āha nāradaḥ |

	āḍhakāṃs tu caturviṃśat catvāriṃśat paṇāṃs tathā |

	pratisaṃvatsaraṃ sādhvī labheta mṛtabhartṛkā ||

āḍhako 'ṣṭonadviśataprasṛtiparimito dhānyacayaḥ | paṇaḥ kārṣāpaṇaḥ | sa ca vyāvahārikaniṣkāśītitamabhagasya sthāne kvacid deśe pravartate | tena yatra deśe paṇo na pravartate tatra tatsthāne vyāvahārikaniṣāśītitamabhāgaḥ labhyate | kṛte 'py aṃśa ity anuvṛttau bṛhaspatiḥ |

	pradadyāt tv eva piṇḍaṃ vā kṣetrāṃśaṃ vā yadṛcchayā | iti |

piṇḍagrahaṇam aśanācchādanopalakṣaṇārtham | evaṃ cāyam arthaḥ: aśanācchādanaṃ pūrvoktaparimāṇakaṃ pūrvoktadhanāṃśasaṃpādakakṣetrāṃśaṃ vā | sa ca rucyā bhartraṃśarhapatnīvyatiriktavidhavāyai avibhaktaviṣaye jīvanārthaṃ pradadyād iti | evakāraḥ pradānasyāvaśyakatvajñāpanārthaḥ | śvaśrvādyaśuśrūṣakastrīviṣayo 'trādyaḥ pakṣaḥ | tatra jñāpakam upariṣṭāt bhaviṣyati | dattaṃ ca dāyaketarair api pālanīyam ity āha sa eva |

	sthāvarāj jīvanaṃ strībhyo yad dattaṃ śvaśureṇa tu |

	na tac chakyam apāhartum itaraiḥ śvaśure mṛte ||

śvaśuragrahaṇaṃ bharaṇakāriṇa upalakṣaṇārtham | sthāvaragrahaṇaṃ ca dhanasyopalakṣanārtham | tena dhanādy api jīvanārthaṃ strībhyo dattam apāhartum aśakyam itarair ity avagantavyam | kvacid apahartavyam ity āha kātyāyanaḥ |

	bhoktum arhati kḷptāṃśaṃ guruśuśrūṣaṇe ratā |

	na kuryād yadi śuśrūṣāṃ celapiṇḍe niyojayet ||

kḷptāṃśam apahṛtyeti śeṣaḥ | evam akāryakāriṇyādāv api kḷptāṃśāpaharaṇaṃ kāryam ity āha sa eva |

	apacārakriyāyuktā nirlajjā cārthanāśikā |

	vyabhicāraratā yā ca strī dhanaṃ na ca sārhati || iti |

dhanaṃ jīvanārtham upakḷptadhanāṃśam, kṣetrāṃśaṃ vā jīvanādyartham upakḷptam uktā caturvidhā strī nārhatīty arthaḥ | dhanagrahaṇam aśanācchādanādyupalakṣaṇārtham | ata eva nāradaḥ |

	bharaṇaṃ cāpi kurvīran strīṇām ā jīvanakṣayāt |

	rakṣanti śayyāṃ bhartuś cet ācchindyur itarāsu tat ||

itarāsu vyabhicāraratāsu | bharaṇam aśanācchādanāya kalpitaṃ dhānyavastramūlyadravyam ācchindyuḥ apahareyur ity arthaḥ | yad atra manunoktam,

	evam eva vidhiṃ kuryād yoṣitsu patitāsv api |

	vastrānnam āsāṃ deyaṃ tu vaseyuś ca gṛhāntike ||

iti, tat bhartṛkartṛkabharaṇaviṣayam iti pūrvārdhata evāvagamyata ity avirodhaḥ | yā punaḥ śaṅkitavyabhicārā tasyās tu vibhaktaviṣaye patnītve 'pi hārītoktam kāryam |

	vidhavā yauvanasthā cet nārī bhavati karkaśā |

	āyuṣaḥ kṣapaṇārthaṃ tu dātavyaṃ jīvanaṃ tadā || iti |

karkaśā krūrā sāhasārhā saṃbhāvitavyabhicāreti yāvat | yat punar manunā "patny eva kṛtsnam aṃśaṃ labheta ca" iti vṛddhamanūktaviruddham uktam,

	yeṣāṃ jyeṣṭhaḥ kaniṣṭho vā hīyetāṃśapradānataḥ |

	mriyetānyataro vāpi tasya bhago na lupyate ||

	sodaryā vibhajeraṃs taṃ sametya sahitāḥ samam |

	bhrātaro ye ca saṃsṛṣṭā bhaginyaś ca sanābhayaḥ ||

iti — hīyate pātityādinimitteneti śeṣaḥ — yad api nāradena,

	saṃsṛṣṭānāṃ tu yo bhāgas teṣām eva sa iṣyate |

ity uktvoktam,

	bhrātṝṇām aprajāḥ preyāt kaścic cet pravrajeta vā |

	vibhajeyur dhanaṃ tasya śeṣās te strīdhanaṃ vinā ||

iti, tad etad vayam api saṃsṛṣṭadravyaviṣayam iti spaṣṭam eva | tena nasti virodhaḥ | evaṃ ca "patny eva samastam aṃśaṃ labheta" iti vibhaktāsaṃsṛṣṭaviṣayam it mantavyam | tathā ca saṃgrahakāraḥ |

	bhrātṛṣu pravibhakteṣu saṃsṛṣṭeṣv apy asatsu ca |

	gurvādeśān niyogasthā patnī dhanam avāpnuyāt ||

"gurvādeśān niyogasthā" iti dhāreśvaramataṃ viśvarūpādibhiḥ samyag dūṣitatvād upekṣaṇīyam | tataś ca saṃgrahakāroktaviṣaye vṛddhamanūktaguṇaviśiṣṭā patnī bhartṛdhanam akhilam avāpnuyād ity etad eva matam ādartavyam | yat tu śrutāv uktam: "tasmāt striyo nirindriyā adāyādīḥ" ity, tad api na vṛddhamanvādivacanabādhakam, nirindriyaputrasāhacaryād apatyabhūtastrīviṣayatvāvagateḥ | bhavatu vā sarvastrīviṣayatvāvagatiḥ, tathāpi dāyādatayā śṛṅgagrāhikoktapatnyādistrīvyatiriktaviṣayārthavādaśrutir iti sarvaṃ sustham | patnībahutve samaṃ vibhaya aputrabhartṛdhanagrahaṇaṃ sarvāsāṃ yuktam | evaṃ sarvasmṛtyekavākyatayā niścitaṃ patnīdhanaṃ ye pratibadhnanti te rājñā niyantavyā ity āha prajāpatiḥ |

	tatsapiṇḍā bāndhavāś ca ye tasyāḥ paripanthinaḥ |

	hiṃsyur dhanāni tān rājā coradaṇḍena śāsayet ||

**iti smṛticandrikāyāṃ putradvārāgatadhanavibhāge patnīviṣayāṇi**

**atha duhitrādiviṣayāṇi kānicid vacanāni likhyante**

tatra bṛhaspatiḥ |

	bhartur dhanaharī patnī tāṃ vinā duhitā smṛtā || iti |

tāṃ vinā tasyā abhāva ity arthaḥ | ata eva viṣṇuḥ: "aputrasya dhanaṃ patnyabhigāmi tadabhāve duhitṛgāmi" iti | asmin krame nyāyam āha bṛhaspatiḥ |

	aṅgād aṅgāt saṃbhavati putravad duhitā nṛṇām |

	tasmāt pitṛdhanaṃ tv anyaḥ kathaṃ gṛhṇīta mānavaḥ ||

śarīrāvayavasaṃbandhena duhitā putrasamā, putre hi pitravayavānāṃ bāhulyena saṃkrāntiḥ, duhitari tv alpatayā,

	pumān puṃso 'dhike śukle strī bhavaty adhike striyāḥ |

iti smaraṇāt | tena kiṃcitsāmānyāt putravad ity uktam | anyaḥ putrapatnīvyatiriktaḥ pitrādir mānavaḥ tṣṭhantyām duhitari putradhanaṃ kathaṃ gṛhṇītety arthaḥ | tathā ca manuḥ |

	yathaivātmā tathā putraḥ putreṇa duhitā samā |

	tasyām ātmani tiṣṭhantyāṃ katham anyo dhanaṃ haret ||

ātmani ātmatulyaputrasamāyām ity arthaḥ | <span style="text-decoration:underline;">nanv</span> evam api gauṇaputrapatnyor abhāve duhitetikrame nyāyo noktaḥ, aurasābhāvamātre duhitety etāvanmātrasādhakatvād uktanyāyasya | <span style="text-decoration:underline;">satyam</span>, kiṃ tv idam eva gauṇaputrapatnyor abhāve duhitety atrāpi krame nyāya ūhanīya ity abhiprāyeṇoktam | ata eva nāradena tayor apy abhāve duhiteti kramānusārī nyāyaḥ svayam ūhito mandānugrahāya pradarśitaḥ |

	putrābhāve tu duhitā tulyasaṃtānadarśanāt | iti |

svayam eva nyāyaṃ vivṛṇoti |

	putraś ca duhitā cobhau tulyasaṃtānakārakau | iti |

ubhau svapitṛśreyaḥkarasaṃtānakārakāv ity arthaḥ | tathā hi pautradauhitrayoḥ putraduhitṛsaṃtānayoḥ svarūpatas tulyatvābhāvāt kāryato 'tra tulyatvam abhipretam | na ca ṛṇāpākaraṇakāryatas tulyatvaṃ saṃbhavati "putrapautraiḥ ṛṇaṃ deyam" iti smaraṇāt | tathā pitāmahadravyam adhikṛtya,

	tatra syāt sadṛśaṃ svāmyaṃ pituḥ putrasya cobhayoḥ |

iti smaraṇataś ca pautrasyādhikyapratīteḥ, tenātrādṛṣṭakāryatas tulyatvam abhipretam | tac ca, śrāddhadātṛtvam

	pūrveṣāṃ tu svadhākāre pautrā dauhitrakā matāḥ |

iti viṣṇusmaraṇāt | evaṃ ca duhituḥ svasaṃtānamukhenādṛṣṭopakārakasaṃbandhenāsannatā ca | etāvatā nimittena "putrābhāve tu duhitā" ity atra putragrahaṇaṃ patnyā api pradarśanārtham iti mantavyam | <span style="text-decoration:underline;">nanu</span> pitā śrāddhadāne svayam evādṛṣṭopakāraka iti duhitur apekṣayāsannatvāt patnyabhāve "pitā hared aputrasya" ity asyāyam avasara iti kathaṃ duhitur arthagrahaṇam | <span style="text-decoration:underline;">maivam</span>,

	tasyām ātmani tiṣṭhantyāṃ katham anyo dhanaṃ haret |

ityanenaivoktatvāt | tathā hi, yady apy adṛṣṭopakārasaṃbandhena vyavahitā, tathāpi śārīrasambandhenāvyavahitety ubhayathāsaṃbandhād duhitaivāgresarī | evaṃ tarhi duhitrabhāve "pitā haret" ity asyāvasaraḥ syāt | nādhunāpi tasyāvasaraḥ, duhitrabhāve 'pi dauhitrasya tatkoṭitvena pitrādyapekṣayāsannatvāt,

	aputrapautrasaṃtāne dauhitrā dhanam āpnuyuḥ |

	pūrveṣāṃ tu svadhākāre pautrā dauhitrakā matāḥ ||

iti viṣṇusmaraṇāc ca | evaṃ sopapattikāṃ patnyabhāve duhitṛgāmitāṃ bruvatā bṛhaspatyādinaiva dauhitragāmi dhanam iti vidhāyakaṃ yad vacanajātaṃ tat putrikāviṣayam eva, na punar aputrikāduhitṛviṣayam iti dhāreśvaradevasvāmidevarātamataṃ smṛtitantrābhijñatvābhimānonmādakalpitaṃ nirastaṃ veditavyam | tathā hi, "tṛtīyāh putraḥ putrikā vijñāyate" iti vasiṣṭhasmṛtyā gauṇaputrakoṭiniviṣṭāyāḥ putrikāyāḥ patnyāṃ satyām api kṣetrajāder iva,

	na bhrātaro na pitaraḥ putrā rikthaharāḥ pituḥ |

ityādivacanāntarair eva aurasābhāve rikthagrāhiṇyāḥ patnyāḥ prāg eva daṇḍāpūpanyāyenaiva dhanabhāgitve siddhe punaḥ kiṃ sopapattikaṃ dhanabhāgitvaṃ smartuṃ bṛhaspatyādīnāṃ vacanāntarārambheṇa | tena tair eva tanmataṃ nirastam ity alaṃ dhāreśvarādimatāntaranirākaraṇayatnenāsmadīyena | yat tu nāradena putrahīnapatnīm adhikṛtyoktam,

	syāt tu ced duhitā tasyāḥ pitryo 'ṃśo bharaṇe mataḥ |

	ā saṃskārād dhared bhāgaṃ parato bibhṛyāt patiḥ ||

iti, tasyārthaḥ: tasyāḥ patnyāḥ putrarahitāyāḥ yadi duhitā vidyate tadā duhitur bharaṇe bhraṇāya pitryo 'ṃśo 'bhimataḥ | tasmād ā vivāhasaṃskārāt bharaṇārtham eva duhitā pitṛbhāgaṃ haret | na punar yatheṣṭaviniyogārtham iti | evaṃ ca sarvāsām eva kanyānāṃ pitṛdhanaprāptir utsarga iti gamyate | tataś cāsyāpavādakāni duhituḥ pitṛdhanaprāptipratipādakāni vacanāni sarvāṇi putrikāviṣāṇy eveti vācyam, duhitṛmātraviṣayatve tūtsargavat sāmānyatayā tadapavādākṣamatvād anarthakāni bhaveyuḥ | tasmād dhāreśvarādīnām eva matam anusartavyaḥ (?) syād eva yadi nāradavacanaṃ vibhaktaviṣayaṃ syāt | saṃsṛṣṭiviṣayaṃ tu tad iti tasyaiva pūrvāparaparyālocanayā sphuṭam avagamyate | tataś ca vibhaktaviṣaye yāni duhitṛdāyapratipādakavacanāni teṣāṃ tatprāpakatvam eva nāpavādakatvam iti na putrikāviṣayatvakalpane kiṃcin mūlam upalabhāmahe ity alam atibahunā | evam api na duhitṛmātraviṣayāṇi tāni vacanāni, yat āha kātyāyanaḥ |

	patnī bhartur dhanaharī yā syād avyabhicāriṇī |

	tadabhāve tu duhitā yady anūḍhāpratiṣṭhitā || iti |

evaṃ ca kātyāyanavacanāny anūḍhāduhitṛviṣayāṇi, atha vā nirdhanoḍhāduhitṛviṣayāṇīti mantavyam | nirdhanatvenaivāpratiṣṭhitātra vivakṣitā, na punar vandhyātvādinā saṃtānarāhityenāpratiṣṭhitā, tasyāḥ saṃtānamukhenādṛṣṭopakārakasaṃbandhābhāvena dhanahāritvāyogāt | tadabhāve ity anena pūrvoktāyāḥ avyabhicāriṇyāḥ patnyā abhāvaḥ pratyavamṛśyate, na patnīsvarūpamātrasya, na kevalaṃ patnyā svarūpābhāve duhitā dhanahāriṇī kiṃ tv avyabhicāritvalakṣaṇaviśeṣaṇābhāve 'pīti mantavyam | ata eva saṃgrahakāreṇa,

	tādṛkpatnyā abhāve 'pi putrikā dhanam arhati |

ity uktam | na paraṃ patnīsvarūpābhāve, kiṃ tu dhanabhāginīti nirūpaṇārtham uktaviśeṣaṇaviśiṣṭapatnyabhāve 'pi putrikā dhanam arhatīty arthaḥ | putrikā dhanam arhatīti tu prāg eva nirastatvād upekṣaṇīyam | tena patnyāḥ svarūpābhāve duhitṛgāmi dravyam, viśeṣaṇābhāve tu pitā hared ityādivacanoktapitrādigāmīti kaiścit kṛtā viṣayavyavasthāpy upekṣaṇīyā | bṛhaspatis tu patnyā ūrdhvam arthagrāhṇīnāṃ mukhyaputrād ūrdhvam arthagrāhiṇīnāṃ ca duhitṝṇāṃ viśeṣaṇāny āha |

	sadṛśī sadṛśenoḍhā sādhvī śuśrūṣaṇe ratā |

	kṛtākṛtā vāputrasya pitur dhanaharī tu sā ||

sadṛśī pitṛsavarṇā | atrādyāni catvāri viśeṣaṇāni patnyā ūrdhvaṃ dhanagrāhiduhitṛviṣayāṇi | prāgdhanagrāhiṇyā duhitur viśeṣaṇe tv avaśiṣṭe | kṛtākṛtety atra putriketi viśeṣyasyādhyāhāraḥ kartavyaḥ | itaratra duhiteti viśeṣyasyādhyāhāraḥ kāryaḥ | vāśabdo vyavasthitavikalpābhidhānārthaḥ | evaṃ cāyam arthaḥ: aurasaputravihīnasya pitur dhanaṃ dvividhāpi putrikā patyāḥ pūrvaṃ gṛhṇīyāt, savarṇādiviśeṣaṇopetāpratiṣṭhitānūḍhānāṃ duhitṝṇāṃ samavāye 'nūḍhaiva gṛhṇāti, pitrā bhartavyatvāt | tadabhāve 'pratiṣṭhitā, bhartrā bhartavyate 'pi bharutr bharaṇasāmarthyābhāvenāpratiṣṭhitatvāt | tadabhāve savarṇādiviśeṣaṇopetā pratiṣṭhitā, pratiṣṭhitatve 'pi dhanagrahaṇayogyatvāt | tadabhāve dauhitraḥ, tatkoṭitvād ity anusaṃdheyam | dauhitrasyābhāve tu pitrapekṣayānyasyāsannatarasyābhāvāt | "pitā hared aputrasya riktham" ityuktasyāvasaratvāt pitṛgāmi dhanaṃ bhavati | asminn evāvasare mātrapekṣayāpy anyasyāsannatarasyābhāt,

	anapatyasya putrasya mātā dāyam avāpnuyāt |

ity uktasyāvasaratvān mātṛgāmi dhanaṃ bhavati | ata eva yājñavalkyena "patnī duhitaraś caiva pitarau" ity uktam | caśabdena sūcitasya dauhitrasyānantaram eva mātāpitarau samasamaye dhanabhājau | tayor avāntarakrame nyāyābhāvād ity abhiprāyo yājñavalkyasyāvagantavyaḥ | abhiprāyam abudhvātrāpi kaiścit paṇḍitaṃmanyaiḥ kaścin nyāya utprekṣitaḥ, mātur garbhadhāraṇapoṣaṇadvāreṇātyantopakāritvāt,

	sahasraṃ tu pitur mātā gauraveṇātiricyate |

iti smaraṇāc ca, pitari vidyamāne 'pi mātur eva dhanagrahaṇe 'dhikāra iti | nāyaṃ nyāyo mātur ādau aṃśagrahaṇādhikārāpādanāyālam, pitur api bahudhā saṃvidhātṛtvāt, vidyāpradatvāt, 

	tayor api pitā śreyān bījaprādhānyadarśanāt |

iti smaraṇāc ca | anyaiḥ punar anyathā utprekṣitaḥ: "pitā sapatnīputreṣv api sādhāraṇaḥ mātā tu na sādhāraṇīti pratyāsattyatiśayo 'sti" iti | vipralambhasadṛkṣam idam, na hi jananījanakayor janyaṃ prati saṃnikarṣe tāratamyam asti | na ca bahusaṃbandhataḥ sākṣātsaṃbandhanibandhanāyāḥ pratyāsatter atiśayo 'py apaiti | yad api tair evoktam: "ekaśeṣaśravaṇe 'pi kathaṃcin matuḥ prāthamyam avagamyate" iti, tad api mandam, "sārasvatau bhavataḥ" ity utpattivākye kramāvagatyabhāvena yājyākrameṇa pradhānayoḥ kramaḥ pañcame darśito na punaḥ sārasvatāv ity ekaśeṣata eva kathaṃcit kramāvagatir upapāditeti nirnibandhanam eva mātuḥ prāthamyasamarthanam | ata eva śrīkareṇa pitror vibhajyadhanagrahaṇam uktam | tad apy ayuktam, "pitā hared aputrasya riktham," "svaryātasya hy aputrasya mātā dāyam avāpnuyāt" ity etābhyāṃ vrīhiyavayor nirapekṣasādhanatvavan nirapekṣasvāmyapratīteḥ | apare punar anyathā mātuḥ pratyāsattim unnayanti: "sodarasya tu sodaraḥ" ity atra mātṛdvāreṇa sodare dāyavacanān mātuḥ pratyāsattir gamyata iti, tad etat kāśakuśāvalambanamātram, tathā hi bhrātur bhinnodarād ekodarayor ekamātṛkatvena pratyāsattau viśeṣo 'sti janakāt punar jananyāḥ putraṃ prati pratyāsattau viśeṣaḥ kiṃnibandhano bhaviṣyatīti na vidmaḥ | tasmād atra pitroḥ sadbhāve kaḥ krama ity apekṣāyāṃ vaktavya viśeṣaḥ | yat tūktaṃ śambhunā: "madhyakadhanatvāt dampatyor yena kenacit gṛhyamāṇam ubhayārtham iti na viśeṣo vaktavyaḥ" iti, tad ayuktam | mātrā gṛhyamāṇaṃ mātrartham evādhyagnyādistrīdhanavan nobhayārtham iti viśeṣo vaktavya eva | so 'bhidhīyate: nyāyābhāvād atra atra krame vacanam eva śaraṇam, vacane ca pitur eva prathamaṃ dhanagrahaṇe 'dhikāraḥ pratipādyate | tathā ca "aputrasya dhanaṃ patnyabhigāmi, tadabhāve duhitrṛgāmi" ity anuvṛttau bṛhadviṣṇuḥ: "tadabhāve pitṛgāmi tadabhāve mātṛgāmi" iti | yady apy aputradhanasya duhitrabhāve pitṛgāmitvam uktam | tathāpi duhitrabhāve dauhitragāmitvasya nyāyavacanābhyām uktatvāt | dauhitrasyābhāve tu pitṛgāmitvam avagantavyam, dauhitrasyāpi duhitṛkoṭitvāt pṛthak dauhitragāmitvānabhidhānaṃ bṛhadviṣṇor iti ca mantavyam | mātrabhāve tu sodarabhrātṛgāmitvam ekamātṛkatvena mṛtabhrātṛpratyāsattyatiśayalakṣaṇanyāyāt prāptam, tadabhāve bhinnodarabhrātṛgāmitvaṃ ca, tat yājñavalkyena nyāyamūlakramam evābhidadhatābhihitam: "pitarau bhrātaras tathā" iti | bhrātaraḥ sodarā evātra bhinnodarāpekṣayā dhaninaṃ prati patyāsannatvād abhipretāḥ | tataś ca mātrabhāve sodarabhrātṛgāmy aputradhanam ity utsargo yājñavalkyena darśitaḥ | tathā sodaratvarūpaviśeṣavivakṣāyām api bhrātara iti sāmānyaśabdaprayogeṇa sodarābhāve bhinnodarā iti cotsargas tenaiva darśitaḥ | utsargasya vakṣyamāṇaviṣayadvaye 'pavādam āha kātyāyanaḥ |

	vibhakte saṃsthite dravyaṃ putrābhāve pitā haret |

	bhrātā vā jananī vātha mātā vā tatpituḥ kramāt ||

tatpitur mātā vibhaktamṛtāputrasya pitur mātā, pitāmahīti yāvat | putragrahaṇam āsannataropalakṣaṇārtham | tena putrādidauhitrāntānāṃ pitrapekṣayā dṛṣṭādṛṣṭopakārakādisaṃbandhenāsannatarāṇām abhāve prathamaṃ pitā hared ity arthaḥ | vāśabdās trayo 'py atrābhāvavikalpārthāḥ | svāmyākhye siddharūpe vastuni "na hi vastu vikalpyate" iti nyāyena tulyavad vikalpāsaṃbhavāt | evaṃ caitad uktaṃ bhavati: pitrabhāve bhrātā haret tadabhāve jananī tadabhāve pitāmahīti | kramāt uktapāṭhakramenety arthaḥ | anenaiva ca krameṇa vibhaktasaṃsthitaviṣaye manur api putrapatnīduhitṛdauhitrāṇām āsannatarāṇām abhāvam aputrasyety upalakṣakaśabdena aputrasyety uktvā pitṛbhrātṛmātṛpitāmahīnāṃ dhanagrahaṇaṃ sārdhaślokenāha |

	pitā hared aputrasya rikthaṃ bhrātara eva vā |

	anapatyasya putrasya mātā dāyam avāpnuyāt ||

	mātary api ca vṛttāyāṃ pitur mātā dhanaṃ haret | iti |

aputrasya putrapatnīduhitṛdauhitraśūnyasyety arthaḥ | evaṃ ca kātyāyanamanupratipāditaḥ pitrādipitāmahyantānāṃ dhanagrahaṇakramo vacanaikanibandhanaḥ svaviruddhanaiyāyikakramabādhaka iti nyāyavirodhaśaṅkātra na kāryā | yājñavalkīyam eva vacanaṃ kramaparam, tatpartvasya tatra "pūrvābhāve paraḥ paraḥ" iti kaṇṭhoktyā vyaktatvāt | tena tadviruddhāni vacanāni "pitā hared aputrasya" ityevamādīni tv adhikāramātraparāṇy eveti vyākhyāpy upekṣaṇīyā | "mātā vā tatpituḥ kramāt" iti, "mātary api ca vṛttāyām" iti kātyāyanavacanayor api kaṇṭhoktyā kramasmṛteḥ | mātuḥ pūrvaṃ bhrātā dhanahārīty atra viśeṣam āha bṛhaspatiḥ |

	bhāryāsutavihīnasya vibhaktasya mṛtasya tu |

	mātā riktahārī jñeyā bhrātā vā tadanujñayā || iti |

tasya mṛtasya | bhāryāgrahaṇaṃ nyāyato baddhakramāṇāṃ duhitṛdauhitrapitṝṇām upalakṣaṇārtham | tena sutabhāryāduhitṛdauhitrapitṛvihīnasyety artho vijñeyaḥ | evaṃ ca "pitarau bhrātaras tathā" ity uktakramasya mātur anujñāviṣaye vidyamānapitāmahīviṣaye ca kātyāyanādyuktakrameṇāpavādo 'nusaṃdheyaḥ | etenedaṃ nirastam, yat kaiścid uktam: "mātṛpitṛbhrātṛsutānāṃ 'pitarau bhrātaras tathā tatsutāḥ' iti vacanena baddhakramatvān madhye 'nupraveśābhāvāt bhrātṛsaṃtānānantaraṃ pitāmahī gṛhṇāti, tasyāḥ kramaviśeṣoktyabhāvenāvirodhāt" iti | na hi pitāmahyāḥ kramaviśeṣoktyabhāvaḥ, kātyāyanavacane pāṭhatas tadgatāthaśabdena, mānavīye "mātari vṛttāyām" iti padadvayena ca pitāmahyāḥ kramaviśeṣokteḥ prākpradarśitatvāt | baddhakramasyāpi tasya nyāyamūlasya madhye vacanamūlakam aviśeṣasaṃbhavāc ca | yat tu śaṅkhalikhitoktam: "svaryātasya hy aputrasya bhrātṛgami dravyam, tadabhāve pitarau hareyātām" iti, tat sāmānyaviśeṣanyāyena vibhaktasaṃsthitaviṣayād anyatra saṃsṛṣṭasvaryātaviṣaye 'vatiṣṭhata ity avirodhaḥ | yat tu bṛhaspatinoktam,

	putrābhāve tu patnī syāt patnyabhāve tu sodaraḥ |

	tadabhāve tu dāyādaḥ paścād dauhitrakaṃ dhanam ||

iti, tat patnyāḥ pūrvaṃ sodaranivṛttyartham, na punar dāyādaśabdanirdiṣṭaduhitṛbhyaḥ pūrvaṃ sodaraprāptyartham | tathātve "aṅgād aṅgāt saṃbhavati putravad duhitā" ityādisvavacanavirodhāpatteḥ | yat tu devalenoktam,

	tato dāyam aputrasya vibhajeran sahodarāḥ |

	tulyā duhitaro vātha dhriyamāṇaḥ pitātha vā |

	sarvarṇā bhrātaro mātā bhāryā veti yathākramam || iti |

yady apy atra vyavahitānvayo vacanaracanāñjasyenāvagamyate, tathāpi pūrvoktasarvavacananyāyāvirodhāya vyavahitānvayenaivārtho 'vagantavyaḥ | tathā hi, aputrasya dāyaṃ bhāryā patnī vāpnuyāt atha vā tulyāḥ savarṇāḥ duhitaro vibhajeran api vā dhriyamāṇo vidyamānaḥ pitā haret, anarthakadhriyamāṇaśabdād adhyamāṇe pitari mātety anvayāvagamāt pitur abhāve mātāvāpnuyāt, tataḥ sahodarāḥ savarṇāś ca bhrātaro yathākramaṃ pūrvaṃ sahodarās tattadabhāve savarṇā iti kramānatikrameṇa vibhajerann iti | mātranujñāyāḥ pitāmahyāś cābhāvaviṣaya etad draṣṭavyam | asminn api viṣaye kātyāyanena subodhāya kramo darśitaḥ |

	aputrasyātha kulajā patnī duhitaro 'pi vā |

	tadabhāve pitā mātā bhrātā putrāś ca kīrtitāḥ ||

putraśabdaḥ saṃandhiśabdatvāt padanyāyena bhrātṛputreṣv eva vartate | ata eva yājñavalkyena "bhrātaras tathā tatsutāḥ" ity uktam | yat tu saṃgrahakāreṇoktam,

	tādṛgduhitrabhāve 'pi mātā dhanam avāpnuyāt |

	vidyamāne 'pi pitari sapatnīsutasaṃtatau ||

	tādṛṅmātur abhāve 'pi pitur mātā hared dhanam |

	vidyamāne 'pi pitari kṣatriyāsutasaṃtatau ||

	pitāmahyā abhāve 'pi pitā dhanam avāpnuyāt ||

iti —sutasaṃtatāv ity atra vidyamānāyām ity adhyāhāre kṛte saty asyārthaḥ sugamaḥ — tad etad dhāreśvarotprekṣitanyāyamūlatvād viśvarūpādibhis tannyāyanirākaraṇān mūlabhūtanyāye asaty anādṛtyam eva | yat punas tenaivoktam,

	sodaryāḥ santy asodaryā bhrātaro dvividhā yadi |

	vidyamāne 'py asodarye sodaryā eva bhāginaḥ ||

iti, tat samyaṅnyāyamūlatvād ādaraṇīyam | bhrātṛsuteṣv apy ayaṃ viseṣaḥ sodarāsodarabhrātṛsutasamavāye grāhyaḥ | tataś c sodarabhrātṛsutābhāve sapatnibhrātṛsutā dhanabhājaḥ | teṣām abhāve ke dhanabhāja ity apekṣite yājñavalkyaḥ "gotrajāḥ" iti | dhanabhāja iti śeṣaḥ | gotrajaśabdo 'tra gobalīvardanyāyāt pūrvoktapitṛbhrātṛtatsutavyatiriktapitāmahatatsutādigotrajeṣu vartate | tatrāpi sarūpaikaśeṣasya svato 'vagateḥ pitāmahaduhitrādistrīvyatirikteṣu vartate | kāraṇāntarād eva hi "kukkuṭāvanaya (?) mithunīkariṣāmahe" ityādau virūpaikaśeṣāvagatiḥ | na ceha tathāstikāraṇāntaram, pratyuta bhrātṛtatsutasāhacaryāt pumāṃsa eva gotrajā gamyante | kiṃ ca patnīduhitrādīnāṃ śṛṅgagrāheṇa dāyādatvasmṛter agatyā "tasmāt striyo nirindriyā adāyādīḥ" iti śrutes tadvyatiriktaviṣayatoktā | teneha sarūpaikaśeṣatayā smṛteḥ satyāṃ saṃgatau śrutivirodhinī virupaikaśeṣatā dūrotsāritā | ata eva "jīvan putrebhyo dāyaṃ vibhajet" ity āpastambasūtraṃ vyācakṣāṇena tadbhāṣyakāreṇa putrebhya eva dāyaṃ vibhajen na strībhyo duhitṛbhya ity uktam | yady api "bhrātṛputro svasṛduhitṛbhyām" iti śabdasmṛtyā putrebhya ity atra virūpaikaśeṣaṃ kṛtvā duhitṝṇām apy anupraveśaḥ sūtre kartuṃ śakyate, tathāpi pumāṃso dāyādā na striyaḥ "tasmāt striyo nirindriyā adāyādīḥ" iti śruter iti | etenaitan nirastam, yat kaiścid uktam, gotrajā pitāmahī tatsapiṇḍāḥ samānodakāś ca, tatra pitāmahī prathamṃ dhanabhāk "mātary api ca vṛttāyāṃ pitur mātā dhanaṃ haret" iti mātrantaraṃ pitāmahyā dhanagrahaṇe prāpte putrādīnāṃ bhrātṛsutaparyantānāṃ baddhakramatvena madhye 'nupraveśābhāvād utkarṣe tatsutānantaram api pitāmahī gṛhṇāti avirodhād iti | bhrātṛsutānantaram api teṣāṃ gotrajānāṃ ca baddhakravatvāviśeṣāt pitāmahyā sahaivātra kramo bādhyata ity asaṃbandhasarūpaikaśeṣatvena puṃsām eva gotrajānāṃ bhrātṛsutaiḥ saha kramabandhanāt, na cānyagotrajā pitāmahī mṛtagotrajāpīty alaṃ bahunā | gotrajā ity ekaśeṣakaraṇam api pitarāv itivan nyāyāmūlāvāntarakramābhāvād eva yājñavalkyasyeti mantavyam | na hi bhrātṛsutābhāve pitāmahasuto dhanabhāg ity evamādyavāntarakrame kaścin nyāyo 'sti | <span style="text-decoration:underline;">nanu</span> pitāmaham atikramya tatsuto dhanabhāg iti kenocyate | bhrātaras tatsutā ity abhidhāya gotrajā ity abhidadhatā yājñavalkyenocyate | gotrajaśabdenaiva bhrātṛtatsutayor nirdeśe labhyamāne 'pi pṛthak tayor abhidhānasya gotrajeṣu pitāmahādiṣu tasya tasya saṃtatau pitṛsaṃtānāv iv dvayor eva putrapautrayor dhanabhāgitvajñāpanārthatvāt | manunāpy ayam evārthaḥ sūcyate |

	yo yo hy anantaraḥ piṇḍāt tasya tasya dhanaṃ bhavet |

	ata ūrdhvaṃ sakulyāḥ syur ācāryaḥ śiṣya eva vā ||

tad etad dhāreśvaro vyācaṣṭe: yo yo hy anantaraḥ piṇḍād ity atra piṇḍād iti padaṃ sapiṇḍād ity arthe draṣṭavyam | kaḥ punar ayam avadhibhūtaḥ sapiṇḍaḥ | pitā hared ity adhikṛtatvāt pitaiva | nanu pitur antaras tatpitā bhavati tatputraś ca | tatrobhayor vidyamānatve kasyānantaryaṃ yuktam | tatputrāṇām iti brūmaḥ | kuta etat | 'pitā hared putrasya rikthaṃ bhrātara eva vā' ity atra evakāreṇa pitāmahe rikthabhāgitvābhāvasūcanāt | tataś ca vacanād eva tulye 'py ānantarye saṃtatidvāram evānantaryam iṣyate | evaṃ ca 'yo yo hy anantaraḥ piṇḍāt' ity anena pitṛsaṃtater abhāve pitāmahasaṃtatir abhidhīyate, tasyāpy abhāve prapitāmahasaṃtatir ity evamādyāt sapiṇḍād ity anusaṃdheyam | sapiṇḍānām abhāve tu sakulyāḥ samānodakāś cātra sakulayaśabdenocyate | teṣām apy āsannasaṃtater abhāve pūrvavad viprakṛṣṭasaṃtatī rikthārheti | evaṃ ca ye — bhrātṛsutānantaraṃ pitāmaho dhanabhāk tadabhāve tatsaṃtatiḥ, evaṃ prapitāmahāder apīty āhuḥ, te nyāyasiddhakramabādhakakramāntaraparavacanasūkṣmārthajñā na bhavanti | atrāyaṃ dāyaprāptikramaḥ — bhrātṛsutābhāve pitāmahasutasya dāyaprāptiḥ, tasyābhāve prapitāmahasutasya, tasyābhāve vṛddhaprapitāmahasutasya, tasyābhāve vṛddhaprapitāmahapitṛsutasya, tasyābhāve sapiṇḍāntimapuruṣasya, tasyabhāve tatsutasya, tasyābhāve samānodakādyapuruṣasya, tasyābhāve tatsutasya, evam evoparitanaṣaṭsamānodakasaṃtatāv apy anusaṃdheyam | tad etat sarvam abhisaṃdhyāha bṛhaspatiḥ |

	bahavo jñātayo yatra sakulyā bāndhavās tathā |

	yas tv āsannataras teṣāṃ so 'napatyadhanaṃ haret ||

jñātayaḥ sapiṇḍāḥ sakulyāḥ samānodakāḥ | bāndhavās tv āsannatarāḥ krameṇaiva smṛtyantare pradarśitāḥ |

	ātampitṛṣvasuḥ putrā ātmamātṛṣvasuḥ sutāḥ |

	ātamamātulaputrāś ca vijñeyā ātmabāndhavāḥ ||

	pituḥ pitṛṣvasuḥ putrāḥ pitur mātṛṣavasuḥ sutāḥ |

	pitur mātulaputrāś ca vijñeyāḥ pitṛbāndhavāḥ ||

	mātuḥ pitṛṣvasuḥ putrāḥ mātur mātṛṣvasuḥ sutāḥ |

	mātur mātulaputrāś ca vijñeyā mātṛbāndhavāḥ || iti |

jñātisakulyabandhuṣu vācanikāsannatarābhāve yathā kathaṃcid apy āsannatarā mṛgyāḥ, "piṇḍagotraṛṣisaṃbandhā rikthaṃ bhajeran" iti sāmānyena gautamasmaraṇāt | bandhūnām abhāve ke dhanabhāja ity apekṣite yājñavalkyaḥ: "śiṣyasabrahmacāriṇaḥ" iti | dhanabhāja iti śeṣaḥ | upanīya vedam adhyāpitaḥ śiṣyaḥ, ekācāryaḥ sabrahmacārī | śiṣyopādhyāyasaṃbandhena dhanasaṃbandhe guṇabūtasya śiṣyasya kathite pradhānabhūtācāryasya daṇḍāpūpanyāyāt bandhvabhāve prathamaṃ dhanasaṃbandho jñāyate iti matvācāryasyātrānabhidhānam iti mantavyam | sabrahmacāryabhāve ke dhanabhāgina ity apekṣite manuḥ |

	sarveṣām apy abhāve tu brāhmaṇā rikthabhāginaḥ |

	traividyāḥ śucayo dāntāḥ tathā dharmo na hīyate ||

	ahāryaṃ brāhmaṇadravyaṃ rājñā nityam iti sthitiḥ || iti |

manūktalakṣaṇabrāhmaṇābhāve rājānaṃ praty āha nāradaḥ |

	brāhmaṇārthasya tannāśe dāyādaś cen na kaścana |

	brāhmaṇāyaiva dātavyam enasvī syān nṛpo 'nyathā ||

tannāśe arthasvāmināśe | brāhmanetarārthasya tannāśe tv āha manuḥ |

	itareṣāṃ tu varṇānāṃ sarvābhāve haren nṛpaḥ | iti |

nṛpo janapadapuraparipālanādikartā | sarveṣām abhāve rājagāmi dhanam ity anuvṛttau nāradaḥ |

	anyatra brāhmaṇāt kiṃ tu rājā dharmaparāyaṇaḥ |

	tatstrīṇāṃ jīvanaṃ dadyād eṣa dāyavidhiḥ smṛtaḥ ||

tatstrīṇāṃ brāhmaṇetaradhanasvāmistrīṇāṃ dhanabhāgitvānarhāṇām ity arthaḥ | sarveṣām abhāve ity atra varṇabhedanibandhanaviśeṣam āha saṃgrahakāraḥ |

	pitary avidyamāne 'pi dhanaṃ tatpitṛsaṃtateḥ |

	tasyām avidyamānāyāṃ tatpitāmahasaṃtateḥ ||

	asatyām api tasyāṃ tu prapitāmahasaṃtateḥ |

	evam evoparitanāḥ sapiṇḍā rikthabhāginaḥ ||

	tadabhāve sakulyāḥ syur ācāryaḥ śiṣya eva vā |

	sabrahmacārī sadviprāḥ purvābhāve paraḥ paraḥ ||

	śūdrasyaikodarābhāve rājā dhanam avāpnuyāt |

	ācāryasyāpy abhāve tu tathā kṣatriyavaiśyayoḥ || 

iti saṃgrahakārasya dhāreśvaramatānusāritvāt pitary avidyamāne 'pi dhanaṃ tatpitṛsaṃtateḥ ity abhidhānānam | asmin mate tu pitary avidyamāne tu mātur dhanam, tadabhāve pitāmahyāḥ, tadabhāve dhanikapitṛsaṃtateḥ bhrātṛtatsutarūpāyā ity anusaṃdheyam | evam uktam aputradhanaviṣayaṃ sarvaṃ yathāyogyam anupanītopakurvāṇabrahmacārisamāvṛttagṛhasthāśramāntarabahirbhūtasnātakasvāmiviṣayam, naiṣṭhikavanasthayatisvāmikadhanaviṣaye tu grāhakāntarasmaraṇāt | tathā ca yājñavalkyaḥ |

	vānaprasthayatibrahmacāriṇāṃ rikthabhāginaḥ |

	krameṇācāryasacchiṣyadharmabhrātrekatīrthinaḥ ||

brahmacāry atra yatisāhacaryān naiṣṭhiko 'vagamyate | dharmabhrātā samānācāryakaḥ | ekatīrthaḥ samānaśāstrakaḥ krameṇa pūrvapūrvābhāve paraḥ para ity arthaḥ ||

**iti smṛticandrikāyāṃ duhitrādiviṣayāṇi**

**atha saṃsṛṣṭabhrātrādiviṣayāṇi kānicid vacanāni likhyante**

atra bṛhaspatiḥ |

	vibhakto yaḥ punaḥ pitrā bhrātrā vaikatra saṃsthitaḥ |

	pitṛvyeṇātha vā prītyā tatsaṃsṛṣṭaḥ sa ucyate ||

yaḥ putrādiḥ pitradinā saha vibhaktaḥ san punaḥ prītyādinimittena vibhaktenaiva yena pitrādinā sahavāsam āpannaḥ sa tena saṃsṛṣṭa ity ucyata ity arthaḥ | idaṃ cātrārthād avagamyate — pitṛbhrātṛpitṛvyavyatiriktena bhrātṛpitṛvyaputrādinā saha saṃsargo na vidyata iti | sahavāse puruṣāṇām āhatya saṃsargābhāvāt dhanadvāreṇa saṃsargo vācya itīdaṃtāvyavahāranimittabhūtāvacchedakāpanodena vibhaktānāṃ pūrvavad ekarāśīkaraṇaparyantaḥ saṃsargo na punaḥ sahavāsamātram iti mantavyam | ata eva punaḥ kriyamāṇadhanavibhāgam anūdya tatra prakāraviśeṣam āha manuḥ |

	vibhaktāḥ sahajīvanto vibhajeran punar yadi |

	samas tatra vibhāgaḥ syāj jyaiṣṭhyaṃ tatra na vidyate ||

sahajīvantaḥ sahavāsena jīvantaḥ | vibhajeran saṃsṛṣṭadhanam iti śeṣaḥ | tatra saṃsṛṣṭadhanavibhāge samavibhāgavidhānād eva siddhe jyaiṣṭhyanimittakāṃśāgrahaṇe punar jyaiṣṭhyanimittakabhāgavaiṣamyaniṣedho 'yaṃ svalpadhanasaṃsarganimittakabhāgavaiṣamyānujñānārthaḥ | tena saṃsargasamaye yadīyaṃ yāvatsaṃsṛṣṭaṃ tadanusāreṇa saṃsṛṣṭavibhāgavaiṣamyaṃ kalpanīyam | evaṃ ca dhanasyedaṃtāpanodāya saṃsargo na punar iyattāpanodāyeti mantavyam | anyad api bhāgavaiṣamyaṃ nimittāntarakṛtam āha bṛhaspatiḥ |

	saṃsṛṣṭānāṃ tu yaḥ kaścid vidyāśauryādinādhikam |

	prāpnoti tasya dātavyo dvyaṃśaḥ śeṣāḥ samāṃśinaḥ ||

tasmin prāptādhikadhana iti śeṣaḥ | saṃsṛṣṭavyānuparodhenārjite 'pi vibhājyatvavidhānārtham etat | saṃsṛṣṭānāṃ madhye punar vibhāgakaraṇād arvāk pramītasya putrādisadbhāve,

	pramītapitṛkāṇāṃ tu pitṛto bhāgakalpanā |

iti vidhinā vibhāgaḥ kartavyaḥ, vidhānāntarāsmaraṇāt, putrādyabhāve tu na patnīduhitṛnyāyaḥ, vidhānāntarasmaraṇāt | tathā ca bṛhaspatiḥ |

	vibhaktā bhrātaro ye tu saṃprītyaikatra saṃsthitāḥ |

	punar vibhāgakaraṇe teṣāṃ jyaiṣṭhyaṃ na vidyate ||

	yadā kaścit pramīyeta pravrajed vā kathaṃcana |

	na lupyate tasya bhāgaḥ sodarasya vidhīyate || iti |

yathā prathamavibhāgakaraṇāt pūrvaṃ mṛtasyāputrasya pravrajitasya vā bhāgo lupyate, vibhāgābhāvena taddhetukāyā iyattāyā abhāvāt, tena sarvaṃ rikthaṃ sahavāsina eva tatra sarve gṛhṇanti, na tathātra vibhāgahetukāyā iyattāyāḥ abhāvaḥ, prathamavibhāgenaiveyattāyāḥ kṛtatvāt | na ca saṃsargāt sā apaiti, tasyedantāmātrāpanodakatvāt | tena na sarvaṃ rikthaṃ saṃsṛṣṭina eva sarve gṛhṇīyuḥ, kiṃ tu vibhāgakāle tattadbhāgaḥ pṛthaguddharaṇīyaḥ | sa ca vibhaktapatibhāgaviṣaya ivādau na patnyāḥ, kiṃ tu saṃsṛṣṭisodarasya bhrātur vacanena vidhīyate | sodarasyety ekavacanam avivakṣitam | ata eva nāradaḥ |

	bhrātṝṇām aprajāḥ preyāt kaścic cet pravrajeta vā |

	vibhajeyur dhanaṃ tasya śeṣās te strīdhanaṃ vinā ||

śeṣāḥ saṃsṛṣṭinaḥ sodarabhrātaraḥ,

	saṃsṛṣṭinas tu saṃsṛṣṭī sodarasya tu sodaraḥ |

iti yājñavalkyasmaraṇāt | saṃsṛṣṭino bhrātur dhanaṃ saṃsṛṣṭy eva bhrātā haret na patnyādiḥ, tatrāpi sodara evety arthaḥ | evaṃ tarhy atra mṛtasya patnīnām aprattaduhitṝṇāṃ ca kā gatir ity apekṣite 'py āha nāradaḥ |

	bharaṇaṃ cāsya kurvīran strīṇām ā jīvitakṣayāt |

	rakṣanti śayyāṃ bhartuś ced ācchindyur itarāsu tat ||

	yā tasya duhitā tasyāḥ pitryo 'ṃśo bharaṇe mataḥ |

	ā saṃskārād dhared bhāgaṃ parato bibhṛyāt patiḥ || iti |

tasya mṛtasya pravrajitasya vā yā duhitā tasyāḥ pariṇayanam, tataḥ pūrvaṃ bharaṇaṃ ca śeṣā eva kurvīrann iti dvitīyaślokasya tātparyārthaḥ pretyetavyaḥ | yatra punaḥ śeṣeṣu bhrātṛṣv asaṃsṛṣṭā api sodarāḥ kecit santi tatra ye saṃsṛṣṭāḥ sodarās ta eva vibhajeyuḥ |

	saṃsṛṣṭānāṃ tu yo bhāgas teṣām eva sa iṣyate |

iti prastutya bhrātṝṇām aprajā ity uktam | yatra tv asaṃsṛṣṭāḥ sarve sodarāḥ bhinnodarās tu saṃsṛṣṭāḥ tatra sodarā eva asaṃsṛṣṭā api tasya dhanaṃ vibhajeran na tu bhinoodarāḥ saṃsṛṣṭāḥ,

	saṃsṛṣṭy api cādadyāt saṃsṛṣṭo nānyamātṛjaḥ |

iti yājñavalkyasmaraṇāt | asaṃsṛṣṭy apīty apiśabdāt anyamātṛjasya saṃsṛṣṭitvaviśiṣṭasya ādānapratiṣedhaḥ avagamyate | yadā tu śeṣeṣu sodarābhāvaḥ tadā bhinnodarāṃs saṃsṛṣṭā vibhajeyuḥ,

	saṃsṛṣṭau yau punaḥ prītyā tau parasparabhāginau |

iti bṛhaspatismaraṇāt | atra bhinnamātṛkāv iti paunaruktyaparihārāya gamyate | yat tu yājñavalkyoktam,

	anyodaryas tu saṃsṛṣṭī nānyodaryo dhanaṃ haret |

iti, tat sodaryasadbhāvaviṣayam ity aviruddham | yady asaṃsṛṣṭānām ekodarāṇām abhāva eva saṃsṛṣṭabhinnodarāṇāṃ dhanagrahaṇaṃ tarhi,

	yeṣāṃ jyeṣṭhaḥ kaniṣṭho vā hīyetāṃśapradānataḥ |

	mriyetānyataro vāpi tasya bhāgo na lupyate ||

	sodaryā vibhajeraṃs taṃ sametya sahitāḥ samam |

	bhrātaro ye ca saṃsṛṣṭā bhaginyaś ca sanābhayaḥ ||

iti manuvacanavirodhaḥ syāt | caśabdadvayena sarveṣāṃ ślokoktānāṃ sodarabhrātṛbhaginyasodarabhrātṝṇām itaretarayuktānāṃ vibhāgāvagateḥ | kiṃ ca saṃsṛṣṭā bhinnodarabhrātaras taiḥ sahitāḥ sodaryāḥ sanābhayo bhaginyaḥ sametya tam aluptabhāgaṃ samaṃ vibhajerann ity evānvayān militānām eva kartṛtā sahitasarvaśabdābhyāṃ suvyakteti vyakto nirodhaḥ | kecid virodhaparihārārtham idaṃ vacanam evaṃ vyācakṣire: "tam aluptabhāgaṃ sodarā yadā saṃsṛṣṭinaḥ tadā ta eva gṛhṇīyuḥ, nāsaṃsṛṣṭinaḥ sodarā api | saṃsṛṣṭīnāṃ sodarāṇām abhāve sarve sodarāḥ sametya militāh sahitāḥ samapradhānabhāvena samaṃ anyūnādhikaṃ vibhajeran | sodarāṇām abhāve bhaginyaḥ sanābhayo vibhajeran | tāsām apy abhāve anyodaryā bhrātaraḥ" iti | tad etat anekādhyāhārakaraṇād atyantāsamañjastvāc copekṣaṇīyam | anye punar virodhaparihārārtham,

	anyodaryas tu saṃsṛṣṭī nānyodaryo dhanaṃ haret |

	asaṃsṛṣṭy api cādadyāt saṃsṛṣṭo nānyamātṛjaḥ ||

iti yājñavalkyavacanaṃ paṭhitvā tadvacanaṃ yathā pratīyamānamānavavacanasamānārthatayā vyākurvate | tatra tāvat "anyodaryas tu saṃsṛṣṭī nānyodaryo dhanaṃ haret | asaṃsṛṣṭī" ity etāvato bhāgasyākṣarārthatātparyārthau vyākhyātau | anyodaryo yaḥ sāpatno bhrātā saṃsṛṣṭidhanaṃ haret na punar anyodaryo dhanaṃ haret asaṃsṛṣṭī | anenānvayavyatirekābhyām anyodaryasya saṃsṛṣṭitvaṃ dhanagrahaṇe kāraṇam uktam iti | api cādadyāt asaṃsṛṣṭī" (?) ity etāvatā madhyamabhāgena saha saṃbandham asaṃsṛṣṭīti pūrvabhāgasyābhidhāyākṣarārthasahitaḥ tātparyārtho vyākhyātaḥ | asaṃsṛṣṭīty etad uttareṇāpi saṃbadhyate | tataś cāsaṃsṛṣṭy api saṃsṛṣṭino dhanam ādadīta | ko 'sāv ity ata āha "saṃsṛṣṭaḥ" iti | saṃsṛṣṭaḥ ekodarasaṃsṛṣṭaḥ sodarya iti yāvat | anenāsaṃsṛṣṭasyāpi sodaryadhanagrahaṇe sodaratvaṃ kāraṇam uktam iti | nānyamātṛja iti bhāgasyāpy evakārādhyāhāraṃ kṛtvā tena saha saṃbandhaṃ saṃsṛṣṭa iti madhyamabhāgāntargatasya padasyābhidhāyākṣarārtho vyākhyātaḥ | saṃsṛṣṭa ity uttareṇāpi saṃbadhyate | tatra ca saṃsṛṣṭaḥ saṃsṛṣṭīty arthaḥ | nānyamātṛja ity atra evaśabdādhyāhāreṇa vyākhyānaṃ kāryam | saṃsṛṣṭy apy anyamātṛja eva sodarasahitaḥ saṃsṛṣṭino dhanaṃ nādadīteti kṛtsnaślokasya ca tātparyartho mānavavacanasamānārthatayā darśitaḥ | evaṃ ca "asaṃsṛṣṭy api cādadyāt" ity apiśabdaśravaṇāt "saṃsṛṣṭo nānyamātṛjaḥ" ity avadhāraṇaniṣedhād asaṃsṛṣṭasodarasya saṃsṛṣṭabhinnodarasya ca vibhajyagrahaṇaṃ kartavyam ity uktaṃ bhavati | dvayor api dhanagrahaṇakāraṇasyaivaikasya sadbhāvād iti | tad etat evaṃ vyākhyātṛbhyaḥ tebhya eva rocate, na punaḥ pratipattṛbhyaḥ, vacanato 'tyantāpratīyamānasyaiva svaprajñābalād vacanārthakaraṇāt | tasmād atra manuvacanayājñavalkyavacanayor yathāpratīyamānārthaparayor viṣayavyavasthayaivāvirodho vācyo na punar arthaikyābhidhānakleśād iti saivocyate | manuvacanaṃ tāvat sthāvarataditaradhanasadbhāvaviṣayam, prajāpatinā tatraiva saṃsṛṣṭāsaṃsṛṣṭānāṃ vibhajyadhanagrahaṇavidhānāt |

	antardhanaṃ ca yad dravyaṃ saṃsṛṣṭānāṃ ca tad bhavet |

	bhūmiṃ gṛhaṃ cāsaṃsṛṣṭāḥ pragṛhṇīyur yathāṃśataḥ || iti |

saṃsṛṣṭānāṃ bhinnodarabhrātṝṇāṃ yathāṃśato gūḍhadhanaṃ jaṅgamaṃ ca dvipadacatuṣpadādirūpaṃ bhavet | asaṃsṛṣṭāḥ sodarabhrātṛbhaginyas tu gṛhakṣetraṃ yathāṃśataḥ pragṛhṇīyur ity arthaḥ | evaṃ ca pāriśeṣyāt kevalasthāvarasadbhāvaviṣaye kevalasthāvaretarasadbhāvaviṣaye vā yājñavalkyavacanaṃ draṣṭavyam | yadā tu śeṣabhūtasaṃsṛṣṭabhinnodarā eva tadā pitā pitṛvyo vā yaḥ saṃsṛṣṭaḥ sa eva gṛhṇīyāt, "saṃsṛṣṭini prete saṃsṛṣṭo rikthabhāk" iti gautamasmaraṇāt | yadā tu pitā pitṛvyo vā saṃsṛṣṭo na vidyate tadā tv asaṃsṛṣṭabhinnodaro bhrātā gṛhṇīyāt | tadabhāve tv asaṃsṛṣṭaḥ pitā, tadabhāve mātā, tadabhāve patnī | tathā ca śaṅkhaḥ: "svaryātasya hy aputrasya bhrātṛgāmi dravyaṃ tadabhāve pitarau hareyātāṃ jyeṣṭhā vā patnī" iti | svaryātasya hy aputrasya pitrā pitṛvyeṇa va saṃsṛṣṭasya saṃsṛṣṭyabhāve bhinnodarāsaṃsarge bhrātṛgāmi dravyam ity arthaḥ | tathā ca nāradaḥ |

	saṃsṛṣṭānāṃ tu yo bhāgas teṣām eva sa iṣyate |

	ato 'nyathāṃśato bhājo nirbījeṣv itarān iyāt ||

ato 'nyathā saṃsṛṣṭeṣu satsu bhinnodarabhrātrādyasaṃsṛṣṭino nāṃśabhājaḥ | yadā tu sarve saṃsṛṣṭāḥ nirbījāḥ prajārahitā bhavanti tadā cetarān bhinnodarabhrātrādīn asaṃsṛṣṭān iyāt saṃsṛṣṭānāṃ bhāgaṃ prāpnuyād ity arthaḥ | tatra cāyam "bhrātṛgāmi dravyam" ityādiśaṅkhavacanoktakramo draṣṭavyaḥ | jyeṣṭhāgrahaṇaṃ susaṃyatatvādiguṇavatyāḥ kathanārtham, na punar madhyamādinivṛttyartham | punar api tadabhāva iti vaktavye vāśabdaḥ prayuktaḥ, phalasāmyāt | tathā hi, vāśabdād vikalpo gamyate | na cātra svāmyarūpe vastuni tulyavikalpaḥ saṃbhavati, "na hi vastuni vikalpaḥ" iti nyāyaśāstre siddhatvāt | tadmād atra vāśabdād abhāvavikalpāvagateḥ phalasāmyam asty eva | evaṃ cāyaṃ kramaḥ: bhrātrabhāve pita haret tadabhāve mātā tadabhāve patnīti | tataś ca vibhaktaviṣayoktapatnīduhitrādikramaviruddhatvāt tadavirodhāyaitat saṃsṛṣṭāṃśaviṣayam iti kalpyate | vibhaktaviṣayoktanaiyāyikapatnīduhitrādikramo 'smin viṣaye śaṅkhoktavācanikakrameṇa bādhyate | vācanika evāyaṃ kramaḥ, asmin krame kasycin nyāyasyābhāvāt | anena vyutkrameṇa yadā patnīnām āgataṃ dhanaṃ bhrātṛputrādayaś ca sapiṇḍā vidyante tadā tv āha nāradaḥ |

	mṛte patyau tu bhāryāḥ syur abhrātṛpitṛmātṛkāḥ |

	sarve sapiṇḍāḥ svadhanaṃ vibhajeyur yathāṃśataḥ ||

bhāryāḥ patnyāḥ | abhrātṛpitṛmātṛkāḥ yāḥ patyur bhrātṛpitṛmātaraḥ sāsām abhāvaviśiṣṭā ity arthaḥ | anena dvandvasamāse bhrātrapekṣayābhyarhitaṃ pitṛpadasya pūrvanipātanaṃ parityajya vaiparītyena samāsaracanāṃ kurvatā nāradena saṃsṛṣṭāputradhanaṃ prathamato bhrātṛgāmi tadabhāve pitṛgāmi tadabhāve mātṛgāmi tadabhāve sarvavṛttasthapatnyabhigāmīti darśitam | saṃsṭṣṭaviṣaye patnīnāṃ na gauṇaputrābhāve dāyaharatvam, kiṃ tu bhinnodarāsaṃsṛṣṭabhrātṛpitṛmātṝṇām apy abhāv it mantavyam | sarve sapiṇḍā ityāder ayam arthaḥ: saṃsṛṣṭāputrasya ye bhrātṛpitṛmātṛvyatiriktāḥ sapiṇḍāḥ bhrātṛputrādayas te svadhanaṃ pūrvam aputradhanena saha svapitrādisaṃsṛṣṭaṃ tadūrdhvaṃ tatpatnībhiḥ saha yathāṃśato bhrātṛputrāṇāṃ bhrātraṃśo bhāryāṇāṃ bhartraṃśa ity aṃśānatikrameṇa vibhajeyur iti | patnīnām abhāve tu saṃsṛṣṭāputrāṃśaṃ tadbhaginī labhate | tathā ca bṛhaspatiḥ |

	yā tasya bhaginī sā tu tato 'ṃśāl labdhum arhati |

	anapatyasya dharmo 'yam abhāryāpitṛkasya ca ||

	sā ca dattā tv adattā vā sodare tu mṛte sati |

	tasyāṃśaṃ tu haret saiva dvayor vyaktaṃ hi kāraṇam ||

abhrātṛmātṛkasya ceti caśabdārthaḥ | bhaginyabhāve tu kevalāḥ sapiṇḍāḥ saṃsṛṣṭāṃśam,

	anantaraḥ sapiṇḍād yas tasya dhanaṃ bhavet |

ityuktakrameṇa vibhajeran, pratipadoktānām abhāvāt | tathā ca sa eva |

	mṛto 'napatyo 'bhāryaś ced abhrātṛpitṛmātṛkaḥ |

	sarve sapiṇḍās taddāyaṃ vibhajeran yathāṃśataḥ ||

taddāyaṃ saṃsṛṣṭadāyam | mṛto 'napatyo bhinnamātṛko bhrātrādipratipadoktadhanagrāhitvarahitaś ced iti pūrvārdhasya tātparyārthaḥ | sapiṇḍābhāve tu vibhaktasaṃsthitadravyavad eva saṃsṛṣṭasvaryātadravyam api samānodakādigāmīty anusaṃdheyam | saṃsṛṣṭadravyam adhikṛtya sapiṇḍebhyaḥ ūrdhvaṃ viśeṣāsmṛteḥ | 

**iti smṛticandrikāyāṃ saṃsṛṣṭabhrātrādiviṣayāṇi**

**atha vibhaktaputrādivibhāgaḥ**

atra jīvadvibhāgottarakālajātaṃ putraṃ praty āha viṣṇuḥ: "pitṛvibhāgānantarotpannasya bhāgaṃ dadyuḥ" iti | asyārthaḥ: avispaṣṭagarbhāyāṃ pitṛbharyāyāṃ ye putrāḥ pitrā vibhaktās te svavibhāgottarakālajasya putrasya tatsaṃbhājñānataḥ svabhāgapraviṣṭatadbhāgam uddhṛtya dadyur iti | pitā tu svabhāgapraviṣṭatadbhāgāṃśaṃ na dadyāt, kiṃ tu pūrvajair dattān aṃśān gṛhītvā vibhaktajena saha vaset | tasyāprāptavyavahārasya sahavāsena pālanīyatvāt | ata eva "pitṛvibhaktāḥ bhāgaṃ dadyuḥ" ity uktam, na punaḥ pitā pitṛvibhaktāś ca bhāgaṃ dadyur iti | yat tu gautamenoktam: "vibhaktajaḥ pitryam eva" iti, bhāgaṃ gṛhṇīyād iti śeṣaḥ | tad etat pitṛvibhaktaputrair vibhaktajasya bhāgadānāt prāg eva mṛte pitari draṣṭavyam | tathā ca pūrvajair bhāgo na deyaḥ, pityam evety evakārakaraṇāt | yat tu bṛhaspatinoktam,

	pitrā saha vibhaktā ye sāpatnā vā sahodarāḥ |

	jaghanyajās tu ye teṣāṃ pitṛbhāgaharās tu te ||

iti, tatra pitṛbhāgaharā ity asya pitṛbhāga eva bhāgaharā ity artho 'vagantavyaḥ | tad etat vibhād ūrdhvam eva ye garbhasthā bhūtvā jātās tadviṣayam | jaghanyajānāṃ pitṛbhāgād eva bhāgaharatve kāraṇam apy āha sa eva |

	anīśaḥ pūrvajaḥ pitrye bhrātṛbhāge vibhaktajaḥ |

anīśaḥ asvāmī | anīśaḥ pūrvajaḥ pitrya ity atra pitrā saha vibhaktatvād ity abhiprāyaḥ pratyetavyaḥ | bhrātṛbhāge vibhaktaja ity atra tu bhrātṛbhāge vibhaktajadhanasaṃkramaṇābhāvād ity abhiprāyo 'dhyavaseyaḥ | prathamoktābhiprāyeṇa vibhaktāgrajānām anīśatāṃ pitrye prasādhya tadbalād anyad apy āha sa eva |

	putraiḥ saha vibhaktena pitrā yat svayam ārjitam |

	vibhaktajasya tat sarvam anīśāḥ pūrvajāḥ smṛtāḥ ||

sarvagrahaṇaṃ vibhāgāt paścād ārjite pitrye pūrvajānāṃ sutānām agṛhītāṃśatvenāṃśo 'stīti śaṅkānivṛttyartham | evaṃ ca pūrvajās taditarāś cānyonyam asaṃbandhijanavad asvāminaḥ parasparadhane, kiṃ tv īṣad atra bhedo 'stīty āha sa eva |

	yathā dhane tathā carṇe dānādhānakrayeṣu ca |

	parasparam anīśās te muktvāśaucodakakriyāḥ ||

kevalam āśaucodakakriyādau parasparam īśā na dhanādāv ity arthaḥ | ādhānam ādhiḥ | uktam ṛṇādāv anīśatvaṃ saṃsargābhāve satīty āha sa eva |

	saṃsṛṣṭau yau punaḥ prītyā tau parasparabhāginau | iti |

yat punar manunoktam,

	ūrdhvaṃ vibhāgāj jātas tu pitryam eva hared dhanam |

	saṃsṛṣṭās tena vā ye syuḥ vibhajeta sa taiḥ saha ||

iti, tatra pitryam evety uttarārdhe 'pi saṃbadhyate | ato na prāguktena viruddham | tad etad vibhaktajena pituḥ sahavāsadaśāyāṃ mṛte pitari draṣṭavyam | ajīvadvibhāgottarakālajātaṃ tu putraṃ praty āha yājñavalkyaḥ |

	vibhakteṣu suto jātaḥ savarṇāyāṃ vibhāgabhāk |

	dṛśyād vā tadvibhāgaḥ syād āyavyayaviśodhitāt ||

pitur ūrdhvam avispaṣṭagarbhāyāṃ pitṛbhāryāyāṃ bhrātṛṣu parasparaṃ vibhakteṣu paścāt suto yo jātaḥ sa vibhāgabhāk, bhāga eva vibhāgaḥ taṃ labhata iti yāvat | sarvasmād vibhaktatadhanād uddhṛtya bhāgabhāg iti yāvat | yad vā, dṛśyāt dṛśyamānagṛhopaskaravāhyadohyābharaṇabhṛtyādeḥ sakāśād evāyavyayaviśodhitāt upacayāpacayābhyām avadhāriteyattādikād vibhaktād uddhṛto bhāgas tasya vibhaktajasya syād ity arthaḥ | dṛśyagrahaṇaṃ gūḍhadravyajātād vibhaktād ūddhṛtyāṃśakalpanānivṛttyartham | vibhaktajasya sutatvāviśeṣe 'pi vibhāgakāle durvijñeyasadbhāvaśālitvāt tatra bhāge hāsakaraṇaṃ nyāyyam iti manvānena pakṣāntaram uktam iti mantavyam | durvijñeyatatsadbhāvatā na taddoṣakṛteti prathamapakṣo 'pi nātyantānucita iti mantavyam | yatra punar vibhaktāgatasya hrāsapakṣa eva na samānabhāgapakṣāntaronmeṣaḥ | ata eva tatra hrāsabhāgam evāha bṛhaspatiḥ |

	gotrasādhāraṇaṃ tyaktvā yo 'nyaṃ deśaṃ samāśritaḥ |

	ardhatas tv āgatasyāṃśaḥ pradātavyo na saṃśayaḥ ||

gotrasādhāraṇaṃ tyaktvā sarvasahavāsanivāsadeśam utsṛjya yo 'tyantadūradeśanivāsī svasadbhāvājñānataḥ śeṣair eva vibhajya sarvasmin dhane gṛhīte paścād āgatasyāṃśo 'rdhato vibhaktadravyārdhād uddhṛtya dātavya ity arthaḥ | atretareṣāṃ vibhaktāgatasadbhāvājñānaṃ taddoṣanibandhanam iti na pakṣāntaronmeṣaḥ | ata eva na saṃśaya ity uktam | evam atidīrghakalaproṣitasya sadbhāvājñānataḥ kṛte vibhāge saty āgatasyāpīty āha sa eva |

	ṛṇaṃ lekhyaṃ gṛhaṃ kṣetraṃ yasya paitāmahaṃ bhavet |

	cirakālaproṣito 'pi bhāgabhāg āgatas tu saḥ ||

bhāgabhāk ardhabāg ity arthaḥ | āgato vibhāgād ūrdhvam āgataḥ | pautrādis tu vibhaktāgataḥ kramāyātadravyamātre 'ṃśabhāg ity āha sa eva |

	tṛtīyaḥ pañcamaś caiva saptamo yo 'pi vā bhavet |

	janmanām aparijñāne labhetāṃśaṃ kramāgate ||

kasyacid vibhaktāgatasya kramāgateṣv api bhūmātre 'ṃśo deya ity āha sa eva |

	yaṃ paramparayā maulāḥ samastāḥ svāminaṃ viduḥ |

	tadanvayasyāgatasya dātavyā gotrajair mahī ||

āgatasya vibhāgād ūrdhvam iti śeṣaḥ | vibhāgād ūrdhvam āgatasya pūrvam āgatasya vā svabhāgaṃ grahītuṃ pravṛttasya dṛṣṭādṛṣṭapramāṇenādau tāvad ātmanaḥ parāyatte dravye svāmyaṃ sādhayato bhāgaharaṇe 'dhikāro bhavati nānyathety āha sa eva |

	kṛte 'kṛte vā vibhāge rikthī yatra pravartate |

	sāmānyaṃ ced bhāvayati tatra bhāgaharas tu saḥ ||

**iti smṛticandrikāyāṃ vibhaktajaputrādivibhāgaḥ**

**athāvaluptavibhāgaḥ**

tatra manuḥ |

	ṛṇe dhane ca sarvasmin pravibhakte yathāvidhi |

	paścād dṛśyeta yat kiṃcit tat sarvaṃ samatāṃ nayet ||

vibhāgakāle yad dṛśyate ṛṇaṃ dhanaṃ vā sarvasmin tasmin yathāvidhi,

	pitṛrikthaharāḥ putrāḥ sarva eva samāṃśinaḥ |

	vidyākarmayutas teṣām adhikaṃ labdhum arhati ||

ityādividhyanatikrameṇa vibhakte paścāt kālāntare yat kiṃcid ṛṇaṃ proṣitottamarṇasya yat kiṃcid dhanaṃ proṣitanikṣepadhārakādisamīpasthaṃ tayoḥ samāgamādivaśād dṛśyate tat sarvaṃ samatāṃ nayet | na punar vidhyākarmayute 'dhikatām ity arthaḥ | paścād dṛṣṭe ṛṇe samatāni yamāt pūrvadṛṣṭe ṛṇe dhanavad viṣamatāstīti gamyate | evaṃ vibhāgakāle yad vastu yena kenacid vañcakena parakīyabuddhyutpādanādinā pracchāditaṃ vibhāgottarakāle vicāryamāṇe svakīyam eva jñātaṃ cet tatsamatāṃ nayed ity āha kātyayanaḥ |

	pracchāditaṃ yadi dhanaṃ punar āsādya tatsamam |

	bhajeran bhrātṛbhiḥ sārdham abhāve hi pituḥ sutāḥ ||

pitur abhāve sarve sutā eva tadāsāditaṃ vibhajerann ity arthaḥ | evaṃ sahavāsiṣu kenacit kiṃcid dhanam apahṛtaṃ kathaṃcid vibhāgād ūrdhvaṃ dṛṣṭaṃ cet samatāṃ nayet | tathā ca yājñavalkyaḥ |

	anyonyāpahṛtaṃ dravyaṃ vibhakte yat tu dṛśyate |

	tat punas te samair aṃśair vibhajerann iti sthitiḥ ||

te sarve vibhaktā ity arthaḥ | apahṛtavad durvibhaktam api samatāṃ nayet | tathā ca kātyāyanaḥ |

	anyonyāpahṛtaṃ dravyaṃ durvibhaktaṃ ca tad bhavet |

	paścāt prāptaṃ vibhajyeta samabhāgena tad bhṛguḥ ||

durvibhaktam aśāstroktaprakāreṇa viṣamatayā vibhaktaṃ mitho 'pahṛtadurvibhaktavad anyāpahṛtaṃ naṣṭalabdhaṃ ca samatāṃ nayet | tathā vibhaktenārjitaṃ dhanaṃ tv ārjakasyaiva bhavati na dāyādasyety āha sa eva |

	vibhaktenaiva yat prāptaṃ dhanaṃ tasyaiva tad bhavet |

	hṛtaṃ naṣṭaṃ ca yal labdhaṃ prāguktaṃ ca punar bhajet ||

prāguktaṃ mitho 'pahṛtaṃ durvibhaktaṃ ca, dṛṣṭāntārtham atra punar anayor upādānam | evaṃ ca prāguktavat vibhajerann ity arthaḥ | tena parāpahṛtasya naṣṭalabdhasya ca samam eva vibhajanam anenoktam iti mantavyam | evaṃ manvādibhir vibhāgāt paścād dṛśyamānamātrasyaiva sādhāraṇadravyasya vibhāgavidhānāt, pūrvakṛtavibhāgaḥ samyak jāta iti gamyate | tena vibhāgād ūrdhvaṃ kiṃcit sāmānyadravyadarśane 'pi puruṣāṇāṃ vibhaktatvaṃ pūrvam eva saṃpannam iti mantavyam | yat punar manunoktam,

	vibhāge tu kṛte kiṃcit sāmānyaṃ yatra dṛśyate |

	nāsau vibhāgo vijñeyaḥ kartavyaḥ punar eva hi ||

iti, tat vibhaktair vibhaktadravyeṣv āyavyayādikaraṇāt prāg eva dṛṣṭaviṣaye draṣṭavyam | anyathā pūrvoktasarvavacanavirodhāpatteḥ | punarvibhāgavidhānasya prayojanaṃ paścād dṛṣṭāṃśe 'py uddhārādikaraṇam ||

**iti smṛticandrikāyāṃ avaluptavibhāgaḥ **

**atha vibhaktakṛtyam**

tatra nāradaḥ |

	yady ekajātā bahavaḥ pṛthagdharmāḥ pṛthakkriyāḥ |

	pṛthakkarmaguṇopetā na cet kāryeṣu saṃmatāḥ ||

	svabhāgān yadi dadyus te vikrīṇīrann athāpi vā |

	kuryur yatheṣṭaṃ tat sarvam īśās te svadhanasya vai ||

asyārthaḥ: ekasmāj jātā yadi bahavo 'nekadhā vibhaktāḥ tathā pṛthak pṛthak parasparānumatim antareṇa dhanasādhyāgnihotrādikarmakāriṇaḥ syuḥ, tathaiva vibhaktavyayāyattakṛṣyādilaukikakriyākāriṇo bhaveyuḥ, tathā vibhinnabhāṇḍādikarmāṅgadravyopetāḥ syuḥ, tathā svakaryeṣu bhrātaro na cet saṃmatāḥ tadā tān anādṛtya svakāryaṃ kuryuḥ | tathā te vibhaktā yadi svabhāgāt dadyur vikrīnīyur athāpi vā tat sarvaṃ yatheṣṭaṃ kuryuḥ yatas te vibhaktāḥ svatantrāḥ svāmina iti yāvat | yat tu bṛhaspatinoktam,

	vibhaktā vāvibhaktā vā dāyādāḥ sthāvare samāḥ |

	eko hy anīśaḥ sarvatra dānādhamanavikraye ||

iti, ādhamanam ādhīkaraṇam | tad etad yatra samatayā sthāvaravibhāgam atiduṣkaraṃ matvā tatphalam eva phalakāle vibhajya grahīṣyāma ity abhisaṃdhinā taditaradhanavibhāgato dāyādā vibhaktā bhavanti tadviṣayam, tatra sthāvare tv ekaikasya svatantrasvāmitvābhāvāt | vibhaktasya kṛtyāntaram apy āha sa eva |

	yenāṃśo yādṛśo bhuktaḥ tasya tan na vicālayet | iti |

tathā rājānaṃ praty āha |

	sa rājñāṃśe svake sthāpyaḥ śāsanīyo 'nubandhakṛt |

anubandho nibandhaḥ āgraha iti yāvat ||

**iti smṛticandrikāyāṃ vibhaktakṛtyaviṣayāṇi**

**atha vibhāgataddharmasadbhāvanirṇayahetavaḥ kathyante**

tatra yājñavalkyaḥ |

	vibhāganihnave jñātibandhusākṣyabhilekhitaiḥ |

	vibhāgabhāvanā jñeyā gṛhakṣetraiś ca yautakaiḥ ||

yautakaiḥ pṛthakkṛtaiḥ | vibhāgagrahaṇaṃ taddharmāṇām api pradarśaṇārtham | ata eva nāradaḥ |

	vibhāgadharmasaṃdehe dāyādānāṃ vinirṇayaḥ |

	jñātibhir bhāgalekhyena pṛthakkāryapravartanāt ||

nāsīdāvayor vibhāga iti svarūpāpalāpādinā sarvasmād vibhājyānnāvayor vibhāga iti dharmāpalāpādinā vibhāgataddharmasadbhāvasaṃdehe dāyādānāṃ jñātyādisākṣibhir vibhāgalekhyena vā pṛthakkāryapravartanādiyuktibhir vā nirṇayo jñeya ity arthaḥ | pṛthakkāryapravartanaṃ dāyādānāṃ pṛthak pṛthag vaiśvadevabhikṣādānātithipūjanādidharmapravartanam | kathaṃ tasya yuktitvam ity apkeṣite anantaram uktaṃ tenaiva |

	bhrātṝṇām avibhaktānām eko dharmaḥ pravartate |

	vibhāge sati dharmo 'pi bhavet teṣāṃ pṛthak pṛthak ||

dharmo vaiśvadevādiḥ | tathā ca bṛhaspatiḥ |

	ekapākena vasatāṃ pitṛdevadvijārcanam |

	ekaṃ bhaved vibhaktānāṃ tad eva syād gṛhe gṛhe ||

evaṃ ca pṛthak pṛthag vaiśvadevādikārthapravartanam avibhakeṣv avidyamānaṃ vibhaktatvam avagamayatīti vibhāgasaṃdehe sati nirṇāyakayuktitayoktir yuktety anavadyam | yuktyantarāṇi vaktuṃ parasparasākṣitvādikaṃ tāvad vibhaktānāṃ vidhāsyan tatpratiṣedham avibhakteṣu sa evāha | 

	sākṣitvaṃ prātibhāvyaṃ ca dānaṃ grahaṇam eva ca |

	vibhaktā bhrātaraḥ kuryuḥ nāvibhaktāḥ parasparam ||

grahaṇaṃ pratigrahaḥ | evaṃ ca parasparasākṣitvādiyuktibhyo 'pi vibhāgasadbhāvāvagatiḥ sidhyaty eva | ata evānantaram uktam tenaiva |

	yeṣām etāḥ kriyā loke pravartante svarikthiṣu |

	vibhaktān avagaccheyuḥ lekhyam apy antareṇa tān ||

pravartante vyastāḥ samastā veti śeṣaḥ | evam ṛṇagrahaṇam api rikthiṣu pravartamānaṃ vibhaktāvagamakam, avibhakteṣv apravartanāt | tathā ca yājñavalkyaḥ |

	bhrātṝṇām atha dampatyoḥ pituḥ putrasya caiva hi |

	prātibhāvyam ṛṇaṃ sākṣyam avibhakte na tu smṛtam ||

tataś ca ṛṇadātur api ṛṇagrahītuḥ sakāśāt vibhaktatvaṃ siddham | ata eva bṛhaspatiḥ |

	pṛthag āyavyayadhanāḥ kusīdaṃ ca parasparam |

	vaṇikpathaṃ ca ye kuryuḥ vibhaktās te na saṃśayaḥ ||

kusīdaṃ vṛddhyarthaṃ dhanaprayogaḥ | vaṇikpatho vāṇijyam | parasparam ity ubhayatra saṃbadhyate | evaṃ hetuto nirṇayaḥ svataḥ śreṣṭhanirṇāyakapramāṇābhāve kārya ity āha sa eva |

	sāhasaṃ sthāvaraṃ svāmyaṃ prāgvibhāgaś ca rikthinām |

	anumānena vijñeyo na syur yatra ca sākṣiṇaḥ ||

prāgvibhāgo vibhāgavivādāt prāg jāto vibhāgaḥ | anumānaṃ yuktiḥ | sāhasādisādhakayuktipradarśanārthaṃ kāṃścit sādhakān āha sa eva |

	kulānubandhavyāghātahoḍhaṃ sāhasasādhakam |

	svasya bhogaḥ sthāvarasya vibhāgasya pṛthag dhanam ||

kulānubandhaḥ pūrvapuruṣavairānubandhaḥ | vyāghātaḥ parasparaṃ spardhā | hoḍhaṃ balād apahṛtaleśadarśanam | svasya bhogaḥ ātmano bhogaḥ atra kātyāyanaḥ |

	vaseyur daśa varṣāṇi pṛthag dharmāḥ pṛthak kriyāḥ |

	bhrātaras te 'pi vijñeyāḥ vibhaktāḥ paitṛkād dhanāt ||

bhrātṛśabdo 'tra rikthasaṃbandhyupalakṣaṇārthaḥ | paitṛkagrahaṇaṃ dāyadhanopalakṣaṇārtham | paramārthato dāyagrahanābhāve 'pi,

	paśyato 'bruvato bhūmer hānir viṃśativārṣikī |

	pareṇa bhujyamānāyāḥ dhanasya dasavārṣikī ||

iti vanānusāreṇa vibhaktā eveti vijñeyā ity arthaḥ | daśavarṣād arvāk punaḥ prāguktayuktibhir eva nirṇayaḥ | tāsām anyathā siddhisaṃbhāvanayā nirṇayābhāve tu,

	yuktiṣv apy asamarthāsu śapathair eva nirṇayet |

iti vacanād yady api śapathaḥ prāpitaḥ, tathāpi śapathe nirṇayo na kāryaḥ | yata āha yājñavalkyaḥ |

	vibhāgdharmasaṃdehe bandhusākṣyabhilekhitaiḥ |

	vibhāgabhāvanā kāryā na bhaved daivikī kriyā || iti |

kathaṃ tarhi yuktiṣv asamarthāsu nirṇaya ity apekṣite manuḥ |

	vibhāge yatra saṃdeho dāyādānāṃ parasparam |

	punar vibhāgaḥ kartavyaḥ pṛthaksthānasthitair api |

yatra saṃdeho yuktibhir asamarthābhir nāpaitīti śeṣaḥ | yat punas tenaivoktam,

	sakṛd aṃśo nipatati sakṛt kanyā pradīyate |

	sakṛd āha dadānīti trīṇy etāni sakṛt sakṛt ||

iti, tat yuktyādibhir apagatasaṃdehavibhāgaviṣayam iti sarvam anavadyam ||

**iti smṛticandrikāyāṃ vibhāgatadharmasadbhāvanirṇayahetavaḥ**

**samāptaṃ ca dāyavibhāgākhyapadasya vidhivitānam**

atreyaṃ prakaraṇānupūrvī — vibhāgakālakartṛpradarśanam, jīvadvibhāgaprakāraḥ, viṣamavibhāgaprakāraḥ, jīvadvibhāgaprakāraviṣayāṇi, dāyānarhaviṣayāṇi, vibhājyanirūpaṇam, avibhājyanirūpaṇam, putrapautrādivibhāgakalpanāviṣayāṇi, strīdhanabhedāḥ, strīdhanakṛtyam, strīdvārāgatadhanavibhāgaḥ, gauṇapitṛdvārāgatadhanavibhāgaḥ, putradvārāgatadhanavibhāgaḥ, aputradvārāgatadhanavibhāge patnīviṣayāṇi, duhitrādiviṣayāṇi, saṃsṛṣṭabhrātrādiviṣayāṇi, vibhaktajaputrādivibhāgaḥ avaluptadhanavibhāgaḥ, vibhaktakṛtyam, vibhāgataddharmasadbhāvanirṇayahetavaḥ ||

**iti smṛticandrikāyāṃ dāyavibhāgākhyapadasya prakaraṇānupūrvī**

**iti dāyabhāgaprakaraṇaṃ samāptam**

**atha sāhasākhyapadasya vidhir ucyate **

tatra bṛhaspatiḥ |

	manuṣyamāraṇaṃ cauryaṃ paradārābhimarśanam |

	pāruṣyam ubhayaṃ ceti sāhasaṃ syāc caturvidham ||

atra ādye dvividhe sāhase sāhasikajñānārtham āha sa eva |

	hatas tu dṛśyate yatra ghātakas tu na dṛśyate |

	pūrvavairānumānena jñātavyaḥ sa mahībhujā ||

	vijñeyo 'sādhusaṃsargāc cihnāt hoḍhena taskaraḥ |

	eṣoditā ghātakānāṃ taskarāṇāṃ ca bhāvanā ||

cihnaṃ śoṇitalepādi | hoḍhena hṛtahastasthadhanādinā | uditabhāvanāsaṃbhave tu kātyāyanaḥ |

	vinā cihnais tu yat kāryaṃ sāhasākhyaṃ pravartate |

	śapathaiḥ sa viśodhyaḥ syāt sarvavādeṣv ayaṃ vidhiḥ || iti |

sa iti sāhasakartṛtvenābhiyuktaḥ pratyavamṛśyate | tatra bṛhaspatiḥ |

	divyair viśuddho mānyaḥ syād aśuddho vadham arhati | iti |

nārado 'pi |

	tatkāriṇo nārthadamaiḥ śāsyā vadhyāḥ prayatnataḥ | iti |

tatkāriṇaḥ sāhasalakṣaṇavadhakāriṇaḥ | teṣāṃ vadhe viśeṣam āha vyāsaḥ |

	jñātvā tu ghātakaṃ samyag asahāyaṃ sabāndhavam |

	hanyāc citravadhopāyair udvejanakarair nṛpaḥ ||

	bandigrāhāṃs tathā vājikuñjarāṇām ca hāriṇaḥ |

	prasahya ghātinaś caiva śūlān āropayen narān ||

yat tu bṛhaspatinoktam,

	prakāśavadhakārāś ca tathā copāṃśughātakāḥ |

	jñātvā samyag dhanaṃ hṛtvā hantavyā vividhair vadhaiḥ||

iti, tat brahmaghnakṣatriyādiviṣayam | yad āha bodhāyanaḥ: "kṣatriyādīnāṃ brāhmaṇasya vadhe vadhaḥ sarvasvaharaṇaṃ ca, teṣām eva tulyāpakṛṣṭavadhe yathābalam anurūpān daṇḍān prakalpayet" iti | bahūnām ekaghātakatve doṣānurūpadaṇḍābhidhānārtham āha kātyāyanaḥ |

	ekaṃ ced bahavo hanyuḥ saṃrabdhāḥ puruṣaṃ narāḥ |

	marmaghātī tu yas teṣāṃ sa ghātaka iti smṛtaḥ ||

tena (?) sa eva vadhāparādhadaṇḍabhāk | tathā ca bṛhaspatiḥ |

	marmaghātī tu tas teṣāṃ yathoktaṃ dāpayed damam | iti |

tam iti śeṣaḥ | yattador nityābhisaṃbandhāt | marmahantṛvyatiriktānām api daṇḍo 'nantaram uktaḥ |

	ārambhakṛt sahāyaś ca tathā mārgānudeśakaḥ |

	āśrayaḥ śastradātā ca bhaktadātā vikarmiṇām ||

	yuddhopadeśakaś caiva tadvināśapradarśakaḥ |

	upekṣī kāryayuktaś ca doṣavaktānumodakaḥ ||

smṛtyantare 'pi |

	aniṣeddhā kṣamo yaḥ syāt sarve tatkāryakāriṇaḥ |

	yathāśaktyanurūpaṃ tu daṇḍam eṣāṃ prakalpayet || iti |

anurūpaṃ doṣānurūpam | ata eva marmahantṛdoṣārthabhāgitvaṃ dvayor darśayati manuḥ |

	ārambhakṛt sahāyaś ca doṣabhājau tadardhataḥ | iti |

evaṃ mārgānudeśakāder api doṣalāghavam ūhyam | yājñavalkyas tu sāhasaprayojakatvatāratamyād doṣamahattvatāratamyaṃ daṇḍātirekakathanamukhenāha |

	yaḥ sāhasaṃ kārayati sa dāpyo dviguṇaṃ damam |

	yaś caivam uktvāhaṃ dātā kāreyet sa caturguṇam ||

yad idaṃ sāhasaṃ bhavān kuryāt tadaitāvad dhanaṃ bhavate dāsyāmīty evam uktvā sāhasaṃ kārayati sa caturguṇaṃ dāpya ity arthaḥ | dviguṇaṃ caturguṇam ity atra sāhasakartur uktadaṇḍāt dviguṇaṃ caturguṇam ity artho 'vaseyaḥ | manus tu krodhād itaḥ preritānāṃ sāhasikānām ukto yo daṇḍas tasyābhāvaṃ doṣābhāvakathanamukhena vidhitaḥ preritānāṃ sāhasikānāṃ kathayati:

	śastraṃ dvijātibhir grāhyaṃ dharmo yatroparudhyate |

	dvijātīnāṃ ca varṇānāṃ viplave kālakārite ||

	ātmanaś ca paritrāṇe dakṣiṇānāṃ ca saṃgare |

	strīviprābhyavapattau ca ghnan dharmeṇa na duṣyati ||

dharmaḥ taṭākārāmādikaḥ bhedanacchedanādisāhasikaiḥ yatra deśe kāle coparudhyate, tathā śūdretaravarṇasaṃkare paradārākramaṇādirūpe rājābhāvakālakārite, tathātmanaḥ parataḥ prāṇasaṃśaye, tathā dakṣiṇānāṃ gavāṃ saṃgare grahaṇanimittakayuddhe, tathā strīviprābhyavapattau durbalahiṃsānivāraṇe, dvijātibhiḥ kṣatradharmāśrayaṇarahitair asamarthaiḥ śastraṃ grāhyam iti saṃbandhaḥ | kṣatriyasya prajāmātrarakṣaṇārthaṃ śastragrahaṇaṃ prāptam iti tadvyatiriktavipravaiśyaviṣayaṃ dvijātigrahaṇam | tathā ca bodhāyanaḥ |

	brāhmaṇārthe gavārthe vā varṇānāṃ vāpi saṃkare |

	gṛhṇīyātāṃ vipraviśau śastraṃ dharmavyatikrame ||

gautamo 'pi: "prāṇasaṃśaye brāhmaṇo 'pi śastram ādadīta durbalahiṃsāyāṃ vimocane śaktaś cet" iti | brāḥmaṇagrahaṇaṃ vaiśyasyāpi pradarśanārtham | ata eva viṣṇuḥ: "ātmatrāṇe varṇasaṃkare vā brāhmaṇavaiśyau śastram ādadīyātām" iti | yat tu bodhāyanenoktam: "bhayārtham api brāhmaṇa āyudhaṃ nādadīta" iti, yad apy āpastambena: "parīkṣārtho 'pi brāhmaṇa āyudhaṃ nādadīta" iti, ubhayatrāpy apiśabdena bibhīṣikāryaṃ hiṃśārthaṃ vā brāhmaṇasya śastragrahaṇaṃ dūrotsāritam iti gamyate | tena bibhīṣikārthaṃ brāhmaṇasya śatragrahaṇavidhānaṃ pūrvoktaṃ virudhyate | <span style="text-decoration:underline;">satyam</span>, ata eva pūrvoktadharmoparodhādiśastragrahaṇavidhiviṣayād anyatra pratiṣedho 'vatiṣṭhate iti vyavasthāpanīyam | "ghnan dharmeṇa na duṣyati" iti vadatā manunā hiṃsāparyanto 'yaṃ śastragrahaṇopadeśo na bibhīṣikāmātrasaṃjananāyeti darśitam | "ghnan dharmeṇa na duṣyati" ity asya yady api kṣātrayuddhadharmeṇa ghnan na duṣyatīty artho bhavati | tathāpi dharmoparodhakādihiṃsāyā avaśyakartavyatvāt tatra kṣātrayuddhadharmeṇa ghnann ity arthāyogād dharmeṇa hiṃśādividhinā prerito būtvā ghnan na duṣyatīty artho 'vagantavyaḥ | etad uktaṃ bhavati: dharmoparodhakādihiṃsāyāś coditatvāt tatkartā na duṣyatīti | tathā ca manuvṛttāv uktam: "stenādīnāṃ vadhaḥ kṣātradharmeṇety ayuktam, tadghananasyāvaśyakartavyatvāt | tasmād dharmeṇa śāstā na duṣyatīti draṣṭavyam" iti | dharmoparodhakādihananacodanā smṛtyanumeyā na pratyakṣaśruter iti darśayitum upakramasmṛtivāyam āha manuḥ |

	guruṃ vā bālavṛddhau vā brāhmaṇaṃ vā bahuśrutam |

	ātatāyinam āyāntaṃ hanyād evāvicārayan ||

atra gurvādipadāny anyaparatayā prayuktānīti darśayituṃ teṣāṃ tātparyārtho vṛttikāreṇa darśitaḥ: "guruṃ vā mānyatamaṃ vety arthaḥ | bālavṛddhau vā kṛpāviṣayam apīty arthaḥ | brāhmaṇaṃ vā bahuśrutaṃ samastapātraguṇayuktam ity arthaḥ" | uttarārdhārtho 'pi tenaiva darśitaḥ: "vadhārtham adhikāravicchedārtham avaśyam etīty ātatayinam āyāntaṃ pravṛttaṃ prāṇādyapahāre hanyād eva, avicāraynn ity atra dhāraṇeti niyamaḥ paraḥ" iti | kātyāyano 'pi |

	vināśahetum āyāntaṃ hanyād evāvicārayan |

vināśahetum udāsīnaṃ jalabhedādivināśahetum ātatāyinam iti yāvat | kvacid api vicārayann iti pāṭhādarśanāt | etad uktaṃ bhavati: ātatāyivadhaḥ sadoṣo nirdoṣo veti vicāro na kāryaḥ vaidhatvād iti | vasiṣṭho 'pi vaidhatvaṃ darśayati |

	ātatāyinam āyāntam api vedāntagaṃ raṇe |

	jighāṃsantaṃ jighāṃsīyān na tena brūṇahā bhavet || iti |

atra <span style="text-decoration:underline;">kecid</span> āhuḥ | ātatāyivadhavidhivākyatraye 'py āyāntam iti vacanād āttaśastro hantum unmukho 'bhidhāvan dārādīn vā jihīrṣan hantavyaḥ | kṛte tv anarthe kim anyat kariṣyatīty upekṣya eveti | atra kṛte tv anartha ityādy ayuktam ity <span style="text-decoration:underline;">apare</span> dūṣayanti | kariṣyan kṛtavāṃś ca dvāv api dauṣṭhyena samau vadhārhāv eva | tasmād āyāntam iti padaṃ kṛtvāgatasyāpy ātatāyina upalakṣaṇārtham uktam iti | <span style="text-decoration:underline;">anye</span> punar evam āhuḥ: vartamānārthajighāṃsantam iti vidhivākyasthapadaparyālocanayā vartamānaviṣadānādivyāpārā evātatāyina ucyante | tadvyāpāranivāraṇaṃ ca yatrātatāyivadham antareṇa na saṃbhavati tatraiva tadvadhābhyanujñā, satyāṃ gatau vadhasyānucitatvāt | tena viṣopādānādau vyāpriyamāṇaḥ praharaṇādimātreṇa anivāryaḥ, na hantavyaḥ | viṣadānādau vyāpṛtasya grahaṇādimātreṇa nivārayituṃ śakyasya vā vadho doṣanimittam eveti | <span style="text-decoration:underline;">tad api na</span> | na hi viṣadānādivyāpāreṣu vyāpṛtānāṃ vyāpāranivṛttāv api pūrvasiddhaṃ paraśarīrādivināśahetutvalakṣaṇam ātatayitvam apaiti | tad uktaṃ medhātithinā (on MDh 8.351): "ātatāyitvāc cāsau hanyate na hi kṛtavataḥ śtatāyitvam apaiti" iti | tena viṣadānādau vyāpṛto 'py ātatāyitvād ghantavya iti medhātither abhiprāyaḥ | <span style="text-decoration:underline;">nanu</span> ca dārādirakṣaṇārtho vadha iti kṛte dārādiviplave paścād vadho vyartha ity upekṣya eva kṛtavān ātatāyī, na hantavyaḥ | <span style="text-decoration:underline;">maivam</span>, na dārādirakṣaṇārtho vadhavidhiḥ, kiṃ tu dārādyupadravādinimitte vadho vidhīyate | rakṣaṇārthas tu vadhavidhir ātmanaś ca paritrāṇa ityādau kvacid eva | tasmāt kṛtavān ity ātatāyī nopekṣyaḥ | ata eva manuḥ |

	nātatāyivadhe doṣo hantur bhavati kaścana |

	prakāśaṃ vāprakāśaṃ vā manus taṃ manum ṛcchati ||

etadbhāṣyakāro medhātithir vyācaṣṭe: "na kaścaneti nehādharmo na daṇḍo na prāyaścittam | prakāśam ābhāṣya janasamakṣam | aprakāśaṃ viṣadānādinā yena kenacid upāyena | manuḥ krodhābhimāninī devatā | sa manyum ṛcchati | nātra hatṛhantavyabhāvo 'sti puruṣayoḥ | ātatāyikrodhaḥ itareṇa krodhena hantavya ity arthavādo 'yam" ityādigranthena | atrāprakāśavadhe 'pi doṣābhāvaṃ vadan manur apy upaplavaṃ kṛtvā gate 'py ātatāyini viṣadānādinā vadho na doṣāyeti darśayati, upaplavakaraṇasamaye viṣadānāsaṃbhavāt | bṛhaspatir api |

	nātatāyivadhe hantā kilbiṣaṃ prāpnuyāt kvacit |

	vināśārthinam āyāntaṃ ghātayan nāparādhnuyāt ||

atra kariṣyadātatāyiviṣayam uttaravākyaṃ vināśārthinam iti viśeṣaśrutyaiva pratipannam iti pūrvavākyaṃ kṛtvāgatātatāyiviṣayam iti gamyate | kariṣyadātatāyino 'pi yathākathaṃcid vināśārthitvāpagamāt nivṛttodyamāḥ tadā tān ghātayan aparādhnuyād iti darśayitum "vināśārthinam āyāntam" ity uktam | ata evāsmin viṣaye vadhasthāne grahaṇam āha kātyāyanaḥ |

	udyatānāṃ tu pāpānāṃ hantur doṣo na vidyate |

	nivṛttās tu yadārambhāt grahaṇaṃ na vadhaḥ smṛtaḥ ||

ātatāyitvāniṣpatter ity abhiprāyaḥ | ātatāyitvaniṣpattāv api kvacid viṣaye na vadha ity āha sumantuḥ: "ātatāyivadhe na doṣo 'nyatra gobrāhmaṇād yadā hataḥ prāyaścittaṃ syāt" iti | gauḥ brāhmaṇo vā ātatāyī yadā hataḥ tadā prāyaścittaṃ syād doṣaḥ syād ity arthaḥ | ātmaparitrāṇavyatiriktaviṣayam etat | yad āha devalaḥ |

	ātmatyāgaḥ paratyāgāt pāpīyān pātakād api |

	pātake niṣkṛtiḥ proktā katham ātmaghnaniṣkṛtiḥ ||

	ātmānaṃ buddhisaṃpannaṃ yogyaṃ sarvārthasiddhiṣu |

	śramaduḥkhabhaye tyaktvā raurave paripacyate ||

	udyamya śastram āyāntaṃ bhrūṇam apy ātatayinam |

	nihatya bhrūṇahā na syād ahatvā bhūṇahā bhavet || iti |

paravadhārhapātakād ātmatrāṇānāsthānād ātmatyāgaḥ pāpīyān ity uktadoṣam apaitya bhrūṇam api brāhmaṇam api daṇḍāpūpanyāyāt gām apy ātatāyinam ātmaparitrāṇāyāvaśyaṃ hanyād ity arthaḥ | yat tu uśanasā brāhmaṇasya brāhmaṇasya rudhirotpādananimittadoṣam abhidhāyābhihitam: "gṛhītaśastram ātatāyinaṃ hatvā na doṣaḥ syāt" iti, tad api pūrvoktātmaparitrāṇaviṣaye draṣṭavyam | yat tu kātyāyanenoktam,

	ātatāyini cotkṛṣṭe tapaḥsvādhyāyajanmataḥ |

	vadhas tatra tu naiva syāt pāpe hīne vadho bhṛguḥ || 

iti — tapaḥsvādhyāyajanmata utkṛṣṭe brāhmaṇe na vadha ity arthaḥ —, yac ca bṛhaspatinoktam,

	ātatyinam utkṛṣṭaṃ vṛttasvādhyāyasaṃyutam |

	yo na hanyād vadhaprāptaṃ so 'śvamedhaphalaṃ labhet ||

— utkṛṣṭaṃ brāhmaṇam ity arthaḥ, vadhaprāptaj,

	svādhyāyinaṃ kule jātaṃ yo hanyād ātatāyinam |

	na tena bhrūṇahā bhavati manyus taṃ manyum ṛcchati |

ityādivacanāpātamātrād vadham aprāptam ity arthaḥ —, tad etad vacanadvayaṃ pūrvoktātmatrāṇavyatiriktaviṣaye brāhmaṇātatāyini draṣṭavyam | yat tu bodhāyanenoktam: "ṣaṭsv apy anabhicaran patati" iti, ṣaṭsu ātatāyiṣv iti śeṣaḥ | ke punas ta ity apekṣite vasiṣṭhaḥ |

	agnido garadaś caiva śastrapāṇir dhanāpahaḥ |

	kṣetradāraharaś caiva ṣaḍ ete hy ātatāyinaḥ ||

udāharaṇabhūtānām atyantaprasiddhānāṃ ṣaḍvidhtvād ubhayatra ṣaḍgrahaṇam, na punaḥ parisaṃkhyārtham, vidhāntareṇātatayināṃ loke vidyamānatvāt | ata eva,

	udyatāsiviṣāgniś ca cāpodyatakaras tathā |

	ātharvaṇena hantā ca piśunaś caiva rājani ||

	bhāryātikramakārī ca randhrānveṣaṇatatparaḥ |

	evamādyān vijānīyāt sarvān evātatayinaḥ ||

iti kātyāyanenaiva evamādyān ity uktam | evamādyān evaṃprakārān ity arthaḥ | ata evātatāyina ity anuvṛttau tenaivoktam |

	yaśovṛttaharān pāpān āhur dharmārthahārakān |

	anākṣāritapūrvo yas tv aparādhe pravartate ||

	prāṇadravyāpahāre ca taṃ vidyād ātatāyinam ||

prāṇadravyāpahāre 'nyasminn api tattulyāparādhe ca yas tv anākṣāritapūrvo 'bhādhitapūrvaḥ pravartate tam ātatāyinaṃ vidyād ity arthaḥ | anenārthād ākṣāritapūrvo yaḥ pūrvoktaviṣadānādyaparādhe pravartate nāsāv ātatāyīty uktam | evaṃ ca "ātatāyī vadhodyataḥ" ity amarasiṃhakṛto 'rthanirdeśaḥ kṣetradārāpahartrādīnām arthānāṃ pradarśanārtham iti mantavyam | evaṃ ca "ṣaṭsv apy anabhicaran patati" ity ātatāyivadhamātram akurvan patito bhavatīty artho 'vagantavyaḥ | tad etad bodhāyanavacanam ātmatyāgaviṣaye tadvyatiriktadharmādyuparodhaviṣaye 'pi gobrāhmaṇetaraśeṣātatāyiviṣaye draṣṭavyam | gavāṃ paryudāsavacanāt taditarapaśvāditiryagjātīnām apy ātatāyināṃ vadho vihita ity avagamyate | ata eva kātyāyanena ātatāyipasvādivadhe 'pi doṣābhāvo darśitaḥ |

	nakhināṃ śṛṅgiṇāṃ caiva daṃṣṭriṇāṃ cātatāyinām |

	hastyaśvānāṃ tathānyeṣāṃ vadhe hante na doṣabhāk ||

anyeṣāṃ cañcvādiśālināṃ pakṣyādīnām | evaṃ cātatāyināṃ vadhe yatra doṣābhāva uktaḥ tatra ghātakānāṃ vadhanibandhanadaṇḍābhāvaḥ pratyetavyaḥ, asmin sāhasākhyavadhe doṣābhāvakathanasya daṇḍābhāvapratipattyarthatvāt ||

**iti smṛticandrikāyāṃ vadhalakṣaṇasāhasaviṣayāṇi vacanāni nirūpitāni**

**atha sāhasasteyaviṣayāṇi kānicid vacanāni likhyante**

tatra bṛhaspatiḥ |

	sāṃprataṃ sāhasaṃ steyaṃ śrūyatāṃ krodhalobhajam | iti |

sāhasalakṣaṇakaṃ steyam ity arthaḥ | kiṃ tad ity apekṣite yājñavalkyaḥ |

	sāmānyadravyaprasabhaharaṇaṃ sāhasaṃ smṛtam | iti |

sāmanyadravyaṃ bahujanaiḥ praharādikālakrameṇa rakṣyamāṇaṃ dravyam | etat chalena hartuṃ na śakyate, rakṣaṇe pramādāsaṃbhavāt | tenāsya prāyeṇa balād apaharaṇam, tad etad abhisaṃdhāyoktam: "sāmānyadravyaprasabhaharaṇam" iti | sāhasaṃ smṛtaṃ sāhasalakṣaṇaṃ steyam ity arthaḥ | tathā ca kātyāyanaḥ |

	sānvayas tv apahāro yaḥ prasahya haraṇaṃ ca yat |

	sāhasaṃ ca bhaved evaṃ steyam uktaṃ vinihnavaḥ ||

anvayo rakṣaṇakālakramaprāptapālakanaranairantaryam, tasmin sati yo 'pahāraḥ saḥ sānvayo 'pahāraḥ | sa ca prasahya kriyamāṇaḥ sāhasaṃ ca steyaṃ ca ity evaṃ dvirūpam āpadyate | uktaprakāraviparīto 'pi nihnavo dravyāpahāraḥ steyarūpam evāpadyata iti smṛtāv uktam ity arthaḥ,

	niranvayaṃ bhavet steyaṃ kṛtvāpavyayate ca yat |

iti manusmaraṇāt | asyārtho medhātithinā spaṣṭīkṛtaḥ: "niranvayam ārakṣakapuruṣavarjitam avasaram abhijñāya kriyate yac cauryam, prasahya kṛtaṃ nihnute kṛtam idaṃ na mayeti, tad api steyam" iti | evaṃ sāhasasteyakevalasteyayor bhedakathanaṃ tatkartṛṣu daṇḍabhedakathanārtham | tatra tāvat sāhasasteyakartṛviṣaye daṇḍān āha bṛhaspatiḥ |

	kṣetropakaraṇaṃ setumūlapuṣpaphalāni ca |

	vināśayan haran daṇḍaḥ śatādyam anurūpataḥ ||

	paśuvastrānnapānāni gṛhopakaraṇaṃ tathā |

	hiṃsayan corayan dāpyo dviśatādyaṃ damas tathā ||

	strīpuṃgohemaratnāni devavipradhanaṃ tathā |

	kauseyaṃ cottamaṃ dravyam eṣāṃ mūlyasamo damaḥ ||

	dviguṇo vā kalpanīyaḥ puruṣāpekṣayā nṛpaiḥ |

	hantā vā ghātanīyaḥ syāt prasaṅgavinivṛttaye || iti |

atra vināśayan haran hiṃsayan corayan hantā veti ca vadan idaṃ daṇḍaśāstraṃ sāhasasteyakartṛviṣayam iti darśayati, tasya krodhalobhavattvena hananopetasteyakāritvāt | hantā vā ghātanīya ity brāhmaṇaviṣayam | tathā ca sāhasasteyaṃ prakṛtya yamaḥ |

	na śārīro brāhmaṇasya daṇḍo bhavati karhicit |

	gupte tu bandhane baddhvā rājā bhaktaṃ pradāpayet ||

	atha vāpy adhanaṃ rakṣākarma vā kārayen nṛpaḥ |

	māsārdhamāsaṃ kurvīta kāryaṃ vijñāya tattvataḥ ||

	yathāparādhaṃ vipraṃ tu vikarmāṇy api kārayet |

	abadhyā brāhmaṇā gāvo loke 'smin vaidikī śrutiḥ || iti |

rakṣākarma paśvādipālanarūpaṃ garhitam | yat tu yājñavalkyena sāhasasteyaṃ prastutyānantaram uktam |

	tanmūlyād dviguṇo daṇḍo nihnave tu caturguṇaḥ | iti |

tanmūlyāt sāhasasteyaprāptavastrādimūlyād ity arthaḥ | tadvacanaṃ vastrādyuttamaharaṇe dṛṣṭasāhasakṛte draṣṭavyam,

	dviguṇo vā kalpanīyaḥ puruṣāpekṣayā nṛpaiḥ |

iti vastrādyuttamadravyaharaṇe bṛhahaspatinoktatvāt | nihnave tu na mayedam uttamadravyaprasabhaharaṇaṃ kṛtam ity apalāpe tu kṛte ity arthaḥ ||

**iti smṛticandriyāyāṃ sāhasasteyaviṣayāṇi**

atha prasaṅgād asminn eva pade kevalasteyaviṣayāny api kānicid vacanāni likhyante, nāradīye padoddeśakavacane steyasaṃgrahayor anuddeśād uddeśakramaprāptāvasarābhāvāt | tatra manuḥ |

	dvividhāṃs taskarān vidyāt paradravyāpahāriṇaḥ |

	prakāśāṃś cāprakāśāṃś ca cāracakṣur mahīpatiḥ ||

bṛhaspatir api |

	prakāśāś cāprakāśāś ca dvividhās taskarāḥ smṛtāḥ |

	prajñāsāmarthyamāyābhiḥ prabhinnās te sahasradhā ||

ke punaḥ prakāśās taskarā ity apekṣite svayam evāha |

	naigamā vaidyakitavā sabhyotkocakavañcakāḥ |

	daivotpātavido bhadrāḥ śilpajñāḥ pratirūpakāḥ ||

	akriyākāriṇaś caiva madhyasthāḥ kūṭasākṣiṇaḥ |

	prakāśās taskarā hy ete tathā kuhakajīvanāḥ || iti |

pratirūpakāḥ pratirūpakarāḥ | tathā ca nāradaḥ |

	prakāśavañcakās tatra kūṭamānatulāḥ smṛtāḥ |

	utkocakāḥ sopadhikāḥ kitavāḥ paṇyayoṣitaḥ ||

	pratirūpakarāś caiva maṅgalādeśavṛttayaḥ |

	ity evamādayo jñeyāḥ prakāśās taskarā bhuvi || iti |

naigamādicchadmanā paradravyāpahāriṇaś cet prakāśataskarā na svarūpata ity avagantavyam | naigamādivyājena paradravyapahartṛtve siddhe daṇḍam āha vyāsaḥ |

	strīpuṃsau pañcayantīha maṅgalādeśavṛttayaḥ |

	gṛhṇanti chadmanā cārtham anāryās tv āryaliṅginaḥ ||

	naigamādyā bhūridhanā daṇḍyā doṣānurūpataḥ |

	yathā te nātivartante tiṣṭhanti samaye tathā ||

doṣānurūpato daṇḍyā na punar dhanānurūpata ity arthaḥ | te ca vidhayo vistārabhayān na darśitāḥ granthāntare draṣṭavyāḥ | eam aprakāśataskarāṇāṃ daṇḍam abhidhātuṃ teṣāṃ svarūpam āha sa eva |

	sādhanādyanvitā rātrau vicaranty avibhāvitāḥ |

	avijñātanivāsāś ca jñeyāḥ pracchannavañcakāḥ ||

rātrāv iti prāyikābhiprāyeṇoktam | divāpy araṇyādāv avibhāvitānāṃ vicaratāṃ saṃbhavāt | eteṣām avāntarabhedam āha sa eva |

	utkṣepakaḥ saṃdhibhettā pāntamuṭ granthibhedakaḥ |

	strīpuṃgo'śvapaśusteyī coro navavidhaḥ smṛtaḥ ||

utkṣepako dhaninām anavadhānam avadhāryāntikasthaṃ dhanam uddhṛtya grāhakaḥ | saṃdhibhettā gṛhāṇāṃ vicchedāya kṛtasaṃcarasthāne pṛṣṭhasaṃdhāv avasthāya tatratyabhittibhettā | pānthamuṭ utkaṭakāntarādau patikānāṃ dhanāpahārakaḥ | granthibhedakaḥ paridhānādigranthidhanaṃ grahītuṃ tadgrantivimocakaḥ | strīpuṃgo'śvapaśusteyī dvandvānteśrūyamāṇaḥ śabdaḥ pratyekam abhisaṃbadhyate | ata eva navavidha ity uktam | atra yājñavalkyaḥ |

	grāhakair gṛhyate coro loptreṇātha padena vā | iti |

bṛhaspatir api |

	saṃsargaiś cihnaloptraiś ca vijñāto rājapūruṣaiḥ |

	pradāpyo 'pahṛtaṃ śāsyo damaiḥ śāstrapracoditaiḥ ||

saṃsargaiḥ kutsitasaṃsargaiḥ | cihnaṃ cauryasādhanasaṃgrahavattvādikam | loptraṃ steyāvaptaṃ dhanam | pradāpyaḥ svāmina iti śeṣaḥ | ata eva viṣṇuḥ: "stenāḥ sarva evāpahrtaṃ dhanikasya dāpyāḥ, tatas teṣām abhihitadaṇḍaprayogaḥ" iti | kasya stenasya kaḥ punar abhihito daṇḍa ity apekṣite bṛhaspatiḥ |

	utkṣepakasya saṃdaṃśaḥ chettavyo rājapūruṣaiḥ | iti |

saṃdaṃśo 'trāṅgulyaṅguṣṭhātmakaḥ paravastrādānahetur vivakṣitaḥ | manur api |

	saṃdhiṃ bhitvā tu ye cauryaṃ rātrau kurvanti taskarāḥ |

	teṣāṃ chitvā nṛpo hastau tīkṣṇe śūle niveśayet ||

tān iti śeṣaḥ | tathā ca vyāsaḥ |

	saṃdhiṃ bhitvānekavidhaṃ dhanaṃ prāpnoti vai gṛhāt |

	pradāpya svāmine sarvaṃ tīkṣṇaśūle niveśayet ||

yaḥ prāpnoti taṃ pradāpya paścāc chūle niveśayed ity arthaḥ | anyasya stenasya daṇḍam āha bṛhaspatiḥ |

	ekasmin yatra nidhanaṃ prāpite duṣṭacāriṇi |

	bahūnāṃ bhavati kṣemaḥ tasya puṇyaprado vadhaḥ ||

	tathā pānthamuṣo vṛkṣe gale badhvāvalambayet || iti |

aparasya manur daṇḍam āha |

	aṅgulī granthibhedasya chedayet prathame grahe |

	dvitīye hastacaraṇau tṛtīye vadham arhati ||

aṅgulī tarjanyaṅguṣṭhau, granthibhedane tayoḥ sādhakatamatvāt,

	prathame granthibhedānām aṅgulyaṅguṣṭhayor vadhaḥ |

iti bṛhaspatismaraṇāc ca | strīpuṃstenayor daṇḍam āha vyāsaḥ |

	strīhartā lohaśayane dagdhavyo vai kaṭāgninā |

	narahartā hastapādau chitvā sthāpyaś catuṣpathe ||

gostenasya daṇḍam āha bṛhaspatiḥ |

	gohartur nāsikāṃ chitvā badhvāmbhasi nimajjayet |

aśvapaśustenayor daṇḍam āha vyāsaḥ |

	aśvāpaharaṇe pādau kaṭiṃ chitvā pramāpyate |

	paśuhartus tv ardhapādaṃ tīkṣṇaśastreṇa kartayet ||

paśuhartur arthadaṇḍaḥ paśvanusāreṇa kārya ity āha nāradaḥ |

	mahāpaśūn stenayato daṇḍa uttamasāhasam |

	madhyamaṃ madhyamapaśūn pūrvaṃ kṣudrapaśau hṛte ||

madhyamaṃ madhyamasāhasam | pūrvaṃ prathamasāhasam | suvarṇādikaṃ stenayato daṇḍam āha manuḥ |

	suvarṇarajatādīnām uttamānāṃ ca vāsasām |

	pañcāśatas tv abhyadhike hastacchedanam iṣyate ||

	śeṣeṣv ekādaśaguṇaṃ mūlyād daṇḍaṃ prakalpayet |

	dhānyaṃ daśabhyaḥ kumbhebhyo harato 'bhyadhikaṃ vadhaḥ ||

	śeṣe 'py ekādaśaguṇaṃ dāpyas tasya ca tad dhanam || iti |

svarṇarajatādīnāṃ tulayā meyānāṃ pañcāśatsaṃkhyāḥ deśavyavahārānusāreṇa karpādinā veditavyāḥ | "tathā gaṇimameyānāṃ śatād abhyadhike vadhaḥ" ity atrāpi evam eva śatasaṃkhyāvagantavyā | śeṣaśabdo yady apy uktasaṅkhyātirikte nyūnādhikasaṃkhyāke vartitum arhati, tathāpi laghudaṇḍābhidhānān nyūnasaṃkhyāka eva vartata iti mantavyam | kumbhaśabdaḥ khārīparyāyaḥ, tatra kvacid deśe kumbhaśabdaprayogāt | khāryāḥ punar iyattā smṛtyantare darśitā |

	aṅgulyagratragrāhyā śāṇam ity abhidhīyate |

	śāṇaṃ pāṇitalaṃ muṣṭiḥ prasṛtiś ca tathāñjaliḥ ||

	kuṭupaś ca tathā prasthaḥ āḍhako droṇa eva ca |

	mānī khārī ca vijñeyāḥ saṃkhyāyāś caturuttarāḥ || iti |

"dāpyas tasya ca tad dhanam" ity anena yady api prakṛtadhānyātmakam eva dhanaṃ tatsvāmine stenāpahṛtaṃ dāpya iti bhāti, tathāpi "stenāḥ sarva evāpahṛtaṃ dāpyāḥ" iti viṣṇusmaraṇāt sarvatra kṛte steye yojyam | anyāny api bahūni steyaviṣayāṇi vidyante vacanāni vistarabhayād iha na likhitāni mānavādau draṣṭavyāni ||

**iti smṛticandrikāyāṃ kevalasteyaviṣayāṇi**

**atha sāhasatrīsaṃgrahaviṣayāṇi**

tatra bṛhaspatiḥ |

	anicchayā yat kriyate suptonmattapramattayā |

	pralapantyā vā rahasi balātkārakṛtaṃ tu tat ||

saṃvarto 'pi |

	necchantyā yāni cihnāni blātkārakṛtāni ca |

	puṃsaḥ prasaṅgeṣu nārīṇāṃ tāni śṛṇvataḥ ||

	nakhadantakṣatakṣāmā kucagrahaṇavikṣatā |

	sadyo vidhvaṃsitā nārī balātkāreṇa dūṣitā ||

	uccair vikrosayantī ca rudantī lokasaṃnidhau |

	tasya nāmnā vadantī ca yāthāhaṃ tena dūṣitā ||

	śoced evaṃvidhair liṅgaiḥ kṣāmīkṛtapayodharā |

	chinnālaṅkārakeśaiś ca vyākulīkṛtalocanā ||

	rājñā sabhaiḥ sabhāṃ nītvā svayam anviṣya tatkṣaṇāt |

	yad brūyāt sahajaṃ vākyaṃ tat kartavyaṃ prayatnataḥ ||

	vivāde sākṣiṇām atra na kurvīta parigraham |

	prārthanād abhiśastasya na divyaṃ dātum arhati || iti |

balātkāreṇa sadyo vidhvaṃsitā dūṣitā nārī yā nakhadantakṣatādyanvitā vidhvaṃsakasya nāmnā tatkṛtavidhvaṃsanaprakāraṃ vadantī śocet tāṃ tatkṣaṇād rājā svayam anviṣya sabhyaiḥ saha sabhāṃ prāpya kā tava pīḍeti pṛcchet | tatas tadā tayāveditaṃ tad ākarṇya cihnair evātra rājñā nirṇetavyam ity arthaḥ | tatrāparadhino daṇḍam āha manuḥ |

	sahasraṃ brāhmaṇo daṇḍyo viprāṃ guptāṃ balād vrajan | iti |

guptāṃ svaniyamena rakṣitām | brāhmaṇetarasavarṇāviṣaye tu bṛhaspatir aparādhino daṇḍam āha |

	sahasā kāmayed yas tu dhanaṃ tasyākhilaṃ haret |

	utkṛtya liṅgavṛṣaṇau bhrāmayed gardabhena tu ||

kāmayet parastriyaṃ vrajed ity arthaḥ | uktadaṇḍasya viṣayaṃ viṣayāntare daṇḍāntaraṃ cāha sa eva | 

	damo neyaḥ samāyāṃ tu hīnāyām ardhikas tataḥ |

	puṃsaḥ kāryo 'dhikāyāṃ tu gamane sa pramāpaṇam ||

damaḥ "sahasā kāmayet" ityādivākyokto damaḥ | samāyāṃ jārasavarṇaparabhāryāviṣaye neyo jāraṃ prāpaṇīyaḥ | jārato hīnāviṣaye tūktadamād adhiko damo jāraṃ neyaḥ | jārato 'dhikāviṣaye tu sa evokto damaḥ puṃsaḥ kāryaḥ pramāpaṇam api puṃsaḥ karyam ity arthaḥ | yat tu kātyāyanena prāpaṇamātram uktam,

	strīṣu vṛttopabhogaḥ syāt prashya puruṣo yadā |

	vadhe tatra pravarteta kāryātikramaṇaṃ hi tat ||

iti, tad aguṇavato jāyāyāṃ draṣṭavyam | atra manvādibhiḥ puruṣasyaiva daṇḍābhidhānaṃ daṇḍaprapakastrīgataparādhābhāvād iti mantavyam | tathāpītarapuruṣasaṃsargajaṃ pāpaṃ nāryāḥ saṃpadyate | tataś cāsaṃvyavaharyatatrāpi daṇḍyāyām iva samānā | sā prāyaścittena kvacid apaiti kvacin nety āha bṛhaspatiḥ | 

	anicchantī tu yā bhuktā guptāṃ tāṃ vāsayed gṛhe |

	malināṅgīm adhaḥśayyāṃ piṇḍamātropajīvinīm ||

	kārayen niṣkṛtiṃ kṛcchraṃ parākaṃ vā same gatām |

	hīnavarṇāopabuktā yā tyājyā vadhyātha vā bhavet || iti |

guptāṃ punaḥ saṃbhogarahitām | vāsayed viśuddhiparyantam iti śeṣaḥ | same gatāṃ same varṇe puṃsi saṃgatām ity arthaḥ | hīnavarṇopabhuktāviṣaye vacanāntaraparyālocanayā yad vaktavyaṃ tad vistarabhayād iha noktam | svāvasare prāyaścittakāṇḍe vakṣyate |

**iti smṛticandrikāyāṃ sāhasastrīsaṃgrahaviṣayāṇi**

**atha prasaṅgād evāsmin pade kevalastrīsaṃgrahaviṣayāṇy api **

**kānicid vacanāni likhyante**

tatra bṛhaspatiḥ |

	chadmanā kāmayed yas tu tasya sarvaharo damaḥ |

	aṅkayitvā bhagāṅkena purān nirvāsayet tataḥ ||

chadmanā kāmayed vañcanayā saṃgacchet | sarvaharaḥ sarvasvaharaṇam | tataḥ bhagāṅkakaraṇāntaram ity arthaḥ | sahasā kāmayed ityādivākyasyevāsyāpi,

	damo neyaḥ samāyāṃ tu hīnāyām ardhikas tataḥ |

	puṃsaḥ kāryo 'dhikāyāṃ tu gamane sa pramāpaṇam ||

iti viśeṣo draṣṭavyaḥ | tasyāyam arthaḥ: samāyāṃ jārasavarṇaparabhāryāgamanaviṣaye "chadmanā kāmayet" ityādivākyokto damo neyaḥ pumāṃsaṃ jārabhūtaṃ prāpaṇīyaḥ | hīnāyāṃ jārato hīnavarṇāyāṃ gamane tataḥ chadmanā gamananimittakād damād ardhiko 'rdhaḥ damaḥ puṃsaḥ kāryaḥ | adhikāyāṃ jārato 'dhikavarṇāyāṃ gamane sapramāpaṇam api puṃsaḥ kāryam sarvasvaharaṇaṃ kṛtvā pramāpayed ity arthaḥ | atrāpi puṃsa evāparādhitvāt tasyaiva daṇḍābhidhānam iti mantavyam | tenātrāpi striyā nasti daṇḍaḥ, tathāpi parapuruṣasaṃparkajanmadoṣasadbhāvād asaṃvyavahārayatāsti | tataś cātrāpi |

	anicchantī tu yā bhuktā suptāṃ tāṃ vāsayed gṛhe |

	malināṅgīm adhaḥśayyāṃ piṇḍamātropajīvinīm ||

	kārayen niṣkṛtiṃ kṛcchraṃ parākaṃ vā same gatām |

	hīnavarṇopabhuktā yā tyājyā vadhyātha vā bhavet ||

ityuktam anusaṃdheyam | strīpuṃsayoḥ parasparānurāgajopagamane tu daṇḍam āha yājñavalkyaḥ |

	sajātāv uttamo daṇḍaḥ ānulomye tu madhyamaḥ |

	prātilomye vadhaḥ puṃsāṃ strīṇāṃ nāsādikartanam ||

atra nāryā api daṇḍābhidhānād anyonyānurāgajopabhogaviṣayam idaṃ vacanam iti gamyate, gurudaṇḍābhidhānāt saṃbandhibhiḥ prasahya paripālitacaritaśālinīviṣayam iti ca gamyate | madhyamo daṇḍaḥ catvāriṃśatsahitapañcaśatakārṣāpaṇātmakaḥ | evaṃ ca pañcaśatādhikatvād ayam api gurudaṇḍaḥ,

	ṛṇaṃ vā yadi vā daṇḍaḥ prāyaścittam athāpi vā |

	yatra pañcaśatādhi syāt tat kāryaṃ guru kīrtitam ||

iti smaraṇāt | tena gurutvān madhaymo 'pi pūrvoktaguptāviṣaya eva | karṇādikartanaṃ tu prātilomya eva, tadanantarābhidhānād vadhārdhatulyatvāc ca | evaṃ ca svajātāv ānulomye ca nāryāḥ puṃso 'bhihitārthadaṇḍārdhadaṇḍaḥ kalpanīya iti vadhārdhatulyakarṇādikartanābhidhānād evādhigantavyam | ata eva kātyāyanaḥ |

	sarveṣu cāparādheṣu puṃso yo 'rthadamaḥ smṛtaḥ |

	tadardhaṃ yoṣito dadyuḥ . . . || iti |

puruṣavad aparādhaka**trya iti śeṣaḥ | yat tu manunā sānurāgayā brāhmaṇyā saha saṃgatasya madhyamasāhasam uktam,

	śatāni pañca daṇḍyaḥ syād icchantyā saha saṃgataḥ |

iti, tad arakṣitacaritaśālinīviṣayam | yat punar ānulomye 'py evam eva tenoktam |

	agupte vaiśyarājanye śūdrāṃ vā brāhmaṇo vrajet |

	śatāni pañca daṇḍyaḥ syāt sahasraṃ cāntyaje smṛtam || iti |

antyajaḥ prasiddhaś carmakarādiḥ | agupte mānasavyabhicārād arakṣite vṛhe 'varuddhe iti yāvat,

	arakṣitā gṛhe ruddhā puruṣair āptakāribhiḥ |

iti tenaivoktatvāt | evaṃ ca ruddhām ity atra gṛhe ruddhām ity adhyāhartavyam | evaṃ caitad āptakāribhiḥ prasahya rakṣitacaritaśālinīviṣayam ity avaseyam | yat tu brāhmaṇasya śūdratarānulomye tenoktam,

	sahasraṃ brāhmaṇo daṇḍaṃ dāpyo 'gupte tu te vrajan |

iti, te kṣatriyāvaiśye agupte mānasavyabhicārānavakāśāya gṛhavyāpārāvasaktacittatayā surakṣite vivakṣite, na tu svagṛhe 'varuddhe gurutaradaṇḍatvāt | dvividhaguptāvyatiriktaviṣaye tu vyāsa āha |

	guptāyāṃ saṃgrahe daṇḍo yathoktaḥ samudāhṛtaḥ |

	icchantyām āgatāyāṃ tu gacchato 'rdhadamaḥ smṛtaḥ ||

guptāṃ gacchato yāvān daṇḍa uktas taditarāṃ gacchatas tadardho daṇḍaḥ smṛtaḥ ity arthaḥ | evaṃ ca guptāyāḥ saṃgrahe yatra vadha uktaḥ tatra taditarasyāḥ saṃgrahe madhyamasāhasaḥ | yatra punaḥ madhyamasāhasa uktas tatra prathamasāhasa ity anusaṃdheyam | prātilomye tu jātiviśeṣato daṇḍaviśeṣān āha manuḥ |

	śūdro guptam aguptaṃ vā dvaijātaṃ varṇam āvasan |

	aguptam aṅgasarvasvī guptaṃ sarveṇa hīyate ||

asyārthaḥ: śūdraḥ svetaravarṇajāṃ parastriyaṃ gacchan mahāparādhī bhavati | tatra guptāyāṃ saṃgrahe tāvad aṅgasarvasvī tābhyāṃ hīyate, liṅgena dhanena ca hīyata iti yāvat | aguptāyāṃ saṃgrahe tu sarveṇa liṅgena śarīreṇa hīyata iti | tathā ca śūdrasyety anuvṛttau gautamaḥ: "āryastryabhigamane liṅgoddhāraḥ sarvasvaharaṇaṃ ca goptā ced vadho 'dhikaḥ" iti | āryastryabhigamane taivarṇikastryabhigamana ity arthaḥ | guptaṃ dvaijātaṃ varṇam āvasann ity anuvṛttau manuḥ |

	vaiśaḥ sarvasvadaṇḍaḥ syāt saṃvatsaranirodhitaḥ |

	sahasraṃ kṣatriyo daṇḍyo mauṇḍyaṃ mūtreṇa cārhati ||

saṃvatsaranirodhitaḥ bandhanāgāra iti śeṣaḥ | mūtreṇa gardabhasya gor vety śeṣaḥ | etayor evāguptāṃ brāhmaṇīṃ gacchatoḥ daṇḍam āha sa eva |

	brāḥmaṇīṃ tu yadāguptāṃ gacchetāṃ vaiśyapārthivau |

	vaiśyaṃ pañcaśataṃ kuryāt kṣatriyaṃ tu sahasriṇam ||

pañcaśataṃ kuryāt pañcaśatakārṣāpaṇadaṇḍena daṇḍayed ity arthaḥ | etayor eva guptāyāṃ brāhmaṇyāṃ daṇḍādhikyam āha sa eva |

	ubhāv api tu tāv eva brāhmaṇyā guptayā saha |

	viplutau śūdravad daṇḍyau dagdhavyau vā kaṭāgninā ||

śūdravad daṇḍyau liṅgena dhanena śarīreṇa ca hīnau kāryāv ity arthaḥ | viṣyāntare 'py etayor eva daṇḍāntaram āha sa eva |

	vaiśyas cet kṣatriyāṃ guptāṃ vaiśyāṃ vā kṣatriyo vrajan |

	yo brāhmaṇyām aguptāyāṃ tāv ubhau daṇḍam arhataḥ ||

"vaiśyaṃ pañcaśataṃ kuryāt kṣatriyaṃ tu sahasriṇam" itiuktadaṇḍam arhata ity arthaḥ | prātilome 'py alpadaṇḍārhatvāyātyantanirguṇapatipatnīviṣaya eva vaisyadaṇḍo 'yam draṣṭavyaḥ | ānulomye tu gurudaṇḍārhatvāyātyantasaguṇapatipatnīviṣaya evāyaṃ kṣatriyadaṇḍo draṣṭavyaḥ | evaṃ ca pāriśeṣyāt "vaiśyaḥ sarvasvadaṇḍaḥ syāt" ityādinokto gurudaṇḍaḥ svajatāv evatyantasaguṇapatipanīviṣaya evāvatiṣṭhata ity avagantavyam | svajātāv api kvacic chārīradaṇḍam aparādhādhikyaṃ pradarśayann āha naradaḥ |

	mātā mātṛṣvasā śvaśrūr mātulānī pitṛṣvasā |

	pitṛvyasakhiśiṣyastrī bhaginī tatsakhī snuṣā ||

	duhitācāryabhāryā ca sagotrā śaraṇāgatā |

	rājñī pravrajitā dhātrī sādhvī varṇottamā ca yā ||

	āsām anyatamāṃ gatvā gurutalpaga ucyate |

	śiśnasya kartanaṃ tatra nānyo daṇḍo vidhīyate || iti |

anyo 'smān nyūna iti śeṣaḥ, adhikasya vidhānāt | tathā ca yājñavalkyaḥ |

	pituḥ svasāraṃ matuś ca matulānīṃ snuṣām api |

	mātuḥ sapatnīṃ bhaginīm ācāryatanayāṃ tathā ||

	ācāryapatnīṃ svasutāṃ gacchaṃs tu gurutalpagaḥ |

	chitvā liṅgaṃ vadhas tasya sakāmāyāḥ striyās tathā || iti |

brāhmaṇavyatiriktaviṣayam etat, vadhasyāpi vidhānāt | asminn eva viṣaye striyā api vadhaḥ, "sakāmāyāḥ striyās tathā" iti vacanāt | anyatrāpi kvacit striyā vadham āha manuḥ |

	bhartāraṃ laṅghayed yāt tu jātistrīguṇadarpitā |

	tāṃ śvabhiḥ khādayed rājā saṃsthāne bahusaṃsthite ||

laṅghayet kim anenātyantānanurūpeṇa patyeti upapatiṃ saṃāśrayed ity arthaḥ | yamo 'pi |

	vṛṣalaṃ sevate yā tu brāhmaṇī madamohitā |

	tāṃ śvabhiḥ khādayed rājā saṃsthāne vadhyaghātinām |

	vaiśyaṃ vā kṣatriyaṃ vāpi brāhmaṇī sevate tu yā |

	śiroso muṇḍanaṃ tasyāḥ prayāṇaṃ gardabhena tu || iti |

madamohiteti vadan vadhadaṇḍasyāsārvatrikatvaṃ darśayati | tena nāryāḥ karṇādikartanam iti prāgukto daṇḍo rāgād atyantāsaktāviṣaya iti mantavyam | atyantāsaktirahitāviṣaye tu na śārīro daṇḍaḥ, saṃvyavahārārtham,

	yat puṃsaḥ paradāreṣu tac caināṃ cārayed vratam |

iti prāyascittavidhānāt | evaṃ ca yat kātyāyanenoktam,

	nāsvatantrāḥ striyo grāhyāḥ pumāṃs tatrāparādhyati |

	prabhunā śāsanīyās tā rājā tu puruṣaṃ nayet ||

	proṣitasvāmikā nārī prāpitā yady api grahe (?) |

	tāvat sā bandhane sthāpyā yāvat pratyāgataḥ prabhuḥ || 

iti, tad vratacāraṇārhāsvatantrāsu draṣṭavyam | yoṣīd utthāpitānurāgajasaṃgrahe tu bṛhaspatir āha |

	gṛham āgatya yā nārī pralobhya sparśanādinā |

	kāmayet tatra sā daṇḍyā narasyārdhadamaḥ smṛtaḥ ||

daṇḍyā yoṣito 'bhihitadaṇḍeneti śeṣaḥ | ardhadamo yoṣiddamād ardhadamaḥ | yat tu yamenoktam,

	paradārasavarṇāsu daṇḍyāḥ syuḥ pañcakṛṣṇalān |

	asavarṇāḥ svānulomye daṇḍo dvādaśako mataḥ ||

iti — dvādaśakaḥ dvādaśakārṣāpaṇa ity arthaḥ — tad etad badhakīviṣayam, bandhakyadhikāre tenasy daṇḍasya vidhānāt | veśyāviṣaye tu vyāsa āha |

	paroparuddhāgamane pañcāśatpaṇako damaḥ |

	prashya veśyāgamane daṇḍo daśapaṇaḥ smṛtaḥ || iti |

**iti smṛticandrikāyāṃ kevalastrīsaṃgrahaviṣayāṇi**

**atha sāhasapadāntargatobhayapāruṣyaviṣayāṇi**

tatra nāradaḥ |

	phalamūlodakādīnāṃ kṣetropakaraṇasya ca |

	bhaṅgākṣepāvamardādyaiḥ prathamaṃ sāhasaṃ smṛtam ||

	vāsaḥpraśvannapānānāṃ gṛhopakaraṇasya ca |

	etenaiva prakāreṇa madhyamaṃ sāhasaṃ smṛtam ||

	vyāpādo viṣaśastrādyaiḥ paradārābhimarśanam |

	prāṇoarodhi yac cānyad uktam uttamasāhasam ||

	tasya daṇḍaḥ kriyāpekṣaḥ prathamasya śatavaraḥ |

	madhyamasya tu śāstrajñaiḥ dṛṣṭaḥ pañcaśatāvaraḥ ||

	vadhaḥ sarvasvaharaṇaṃ puryā nirvāsanāṅkane |

	tadaṅgaccheda ity ukto daṇḍa uttamasāhase ||

	syātāṃ saṃvyavahāryau dvau ghṛtadaṇḍau tu pūrvayoḥ |

	dhṛtadaṇḍo 'py asaṃbhāṣyo jñeya uttamasāhase || iti |

etenaiva prakāreṇety anena bhaṅgākṣepāvamardādyaḥ prakāra uktaḥ | bhaṅgaḥ phalādirūpasya | ākṣepaḥ ākrośaḥ phalamūlāder vācā nyagbhāvakaraṇam iti yāvat | avamardaḥ svarūpāvaśeṣeṇa pīḍanam | ādyaśabdenāmedhyādinā upaghātādi gṛhyate | atrākṣepaśabdena vākpāruṣyam uktam | bhaṅgāvamardādyair ity anena daṇḍapāruṣyam | tayoḥ prathamamadhyamādisāhasabhedoktyā tu sahaśākṛtaviṣayatāpi jñāpitā | evaṃ ca phalamūlādiṣu sahasā kṛtaṃ vākpāruṣyaṃ daṇḍapāruṣyaṃ vā prathamasāhasam | vāsaḥpaśvādiṣu kṛtaṃ tu madhyamasāhasam | prāṇiṣu prāṇoparodhitayā kṛtaṃ punar uttamasāhasam iti mantavyam | tasya sāhasavākpāruṣyasya sāhasadaṇḍapāruṣyasya vāparādhasya daṇḍaḥ kriyāpekṣaḥ aparādhakriyāpekṣaḥ kalpanīya iti śeṣaḥ | tatra prathamasya daṇḍaḥ śatāvaraḥ | śatakārṣāpaṇād ūno nāstīty arthaḥ | evam uttaravākyasyāpy artho vyākhyeyaḥ | prathamasāhasadaṇḍasya kriyāpekṣayā ādhikyaṃ madhyamasāhasadaṇḍāt kalpyam | vadhādyuttamasāhasadaṇḍapañcake 'pi kriyāpekṣayā vyavasthā kalpyā, "tasya daṇḍaḥ kriyāpekṣaḥ" ity asya prathamamadhyamottamasāhasādhārasyehābhidhānāt | kriyāpekṣaḥ sahasākṛtaḥ pāruṣyatāratamyāpekṣa ity arthaḥ ||

**iti smṛticandrikāyāṃ sāhasapadāntargatobhayapāruṣyaviṣayāṇi **

**atha prasaṅgāt sāhasakalpāparādhadaṇḍaviṣayāṇi **

**kānicid vacanāni likhyante**

tatra manuḥ |

	kūṭaśāsanakartṝṃś ca prakṛtīnāṃ ca dūṣakān |

	strībālabrāhmaṇaghnāṃś ca hanyād dviṭsevinas tathā ||

dviṭsevinaḥ śatrusevakān | dvitīyapādas tu "svāmyamātyadurgakośadaṇḍarāṣṛramitrāṇi prakṛtayas taddūṣakāṃś ca hanyāt" iti viṣṇuvacanād eva vyākhyātaḥ | daṇḍaśabdo 'tra senāmātram ācaṣṭte, "rāṣṭradurgabalāni ca" ity amarasiṃhenābhidhānāt | mānave brāhmaṇagrahaṇaṃ manuṣyopalakṣaṇārtham | ata eva rājā hanyād ity anuvṛttau viṣṇuḥ: "strībālapuruxaghātinaś ca" iti | atha vā brāhmaṇaghnagrahaṇaṃ mahāpātikinām upalakṣaṇārtham | tathā ca tatraivoktam:

	brahmahā ca surāpaś ca taskaro gurutalpagaḥ |

	ete sarve pṛthag vadhyā mahāpātakino narāḥ ||

yasya pratiṣiddhā surā sa iha surāpo vivakṣitaḥ | taskaro 'py atra suvarṇasteyī vivikṣitaḥ, "mahāpātakinaḥ" ity abhidhānāt | vipretaramahāpātakiviṣayam etat | vipraviṣaye tv āha bṛhaspatiḥ |

	mahāpātakayukto 'pi na vipro vadham arhati |

	nirvāsanāṅkane mauṇḍyaṃ tasya kuryān narādhipaḥ ||

kāmakṛtaviṣayam etat | nivāsanādidaṇḍe kṛte 'py atra doṣo nāpaiti, uttamasāhasakalpāparādhatvāt,

	dhṛtadaṇḍo 'py asaṃbhāṣyo jñeya uttamasāhase |

ity asya tatkalpāparādhe 'py atidiṣṭatvāt |

	dhṛtadaṇḍo 'py asaṃbhāṣyo jñeya uttamasāhase |

ity asya tatkalpāparādhe 'py atidiṣṭatvāt |

	ata eva nirvāsitānām aṅkitānām apy asaṃvyavahāryatāṃ prapañcitavān manuḥ |

	asaṃbhojyā hy asaṃyājyā apāṭhyāś cāvivāhinaḥ |

	careyuḥ pṛthivīṃ sarvāṃ sarvadharmabahiṣkṛtāḥ ||

	jñātisaṃbandhibhiś caite kartavyāḥ kṛtalakṣaṇāḥ |

	nirvācyā nirnamaskārās tan manor anuśāsanam || iti |

sarvadharmabahiṣkṛtāḥ śrautasmārtakarmaparibhraṣṭā ity arthaḥ | kṛtalakṣaṇāḥ lalāṭe kṛtāṅkāḥ | jñātyādibhiḥ nirvācyāḥ nirnamaskārāḥ kartavyā ity anvayaḥ | yat tu tenaivoktam,

	āgaḥsu brāhmaṇasyaiva kāryo madhyamasāhasaḥ |

	vivāsyo vā bhaved rāṣṭrāt sadravyaḥ saparicchadaḥ || iti |

āgaḥsu mahāpātakeṣv ity arthaḥ | tad akāmakṛtaviṣayam | tatrāpi prāyaścittam akurvato madhayamasāhaso daṇḍaḥ kāryaḥ | tad apy akurvato vivāsa iti vyavasthā jñeyā | brāhmaṇetaramahāpātakiviṣaye tv akāmakṛte sravasvaharaṇaṃ kāmakṛte vadha ity aha sa eva,

	itare kṛtavantas tu pāpāny etāny akāmataḥ |

	sarvasvahāram arhanti kāmatas tu pramāpaṇam ||

	ete sarve pṛthag vadhyā mahāpātakino narāḥ ||

ity anena vipretareṣu niṣkāraṇaṃ vadhyasoktatvāt,

	brāhmaṇān bādhamānaṃ tu kāmād avaravarṇajam |

	hanyac citravadhopāyair udvejanakarair nṛpaḥ ||

ity tenaiva brahmaghavadhe viśeṣasmaraṇāc ca | avaravarṇajaṃ brāhmaṇetaravarṇajam | sarvasvahāram arhanti prāyaścittam akurvanta iti śeṣaḥ | kurvantas tu karma hantīty (?) apekṣite sa evāha |

	prāyaścittaṃ tu kurvāṇāḥ pūrve varṇā yathoditam |

	nāṅkyā rājñā lalāṭe tu dāpyas tūttamasāhasam ||

nāṅkyāḥ nāpi sarvasvadaṇḍārhāḥ kiṃ tūttamasāhasaṃ dāpyā ity arthaḥ | yat tu bodhāyanenoktam: "kṣatriyādīnāṃ brāhmaṇavadhe vadhaḥ sarvasvaharaṇaṃ ca" iti, tat sāhasarūpavadhaviṣayam | yat tv anantaram uktam: "teṣām eva tulyāpakṛṣṭavadhe yathābalam anurūpaṃ daṇḍaṃ prakalpayet" iti, teṣāṃ kṣatriyādīnāṃ tulyāpakṛṣṭavadhe balānurūpaṃ daṇḍaṃ prakalpayed ity arthaḥ | tat kaṇṭhoktyaiva spaṣṭaviṣayam | daṇḍaprakalpanaprakāraś cānantaram uktam: "kṣatriyavadhe gosahasram ṛṣabhaikādhikaṃ rājña utsṛjed vairaniryātanārthaṃ śataṃ vaiśye daśa śūdre vṛṣabhaś cātrādhikaḥ śūdravadhena strīvadho govadhaś ca vyākhyātaḥ" iti | utsṛjet dadyād ity arthaḥ | vaiśyasya vadhe śataṃ gośatam | śūdre śūdravadhe daśa gāḥ tāsu vṛṣabho 'dhikaḥ | vairaniryātanārthaṃ rājña utsṛjed ity ubhayatrānuṣajyate | vairaniryātanārtham ity anenāyaṃ daṇḍo na doṣaniryātanārtham ity uktam | tenātra dhṛtadaṇḍasyāpy asaṃbhāṣyatvādikaṃ nāpaitīti darśitam | evaṃ ca jaḍādhikṛtakṣatriyādivadhe kāmakṛte pādono gosahasrādiko daṇḍaḥ kalpanīyaḥ | akāmakṛte tv ardhona iti jñeyam | praṇāḍyā kṛtvākāmataś cet tripādonaḥ kalpanīyaḥ, doṣānusāritvād daṇḍasya | doṣābhāvaṃ kvacit praṇāḍyā vadhe tv āha yājñavalkyaḥ |

	amanuṣyakṛto doṣo nāpaihīti prajalpataḥ |

	kāṣṭhaloṣṭeṣupāṣāṇabāhāyudhakṛtas (?) tathā |

asyārthaḥ: amanuṣyaiḥ paśupakṣyādibhiḥ svata eva kṛto hiṃsādidoṣaḥ tatsvāmināṃ teṣu balavardhanaghāsādidāyitve 'pi na bhavati | tathānyapreṣitakāṣṭhaloṣṭapāṣāṇapṛṣṭhayānavāhādikṛto hiṃsādidoṣaḥ prerakasyāpasareti punaḥ punar uccair uccarituḥ na bhavatīti | tato 'tra daṇḍo nāstīty abhiprāyaḥ | daṇḍābhāvasyātrābhipretasya kvacid apavādam aha sa eva |

	śakto hy amokṣayan svāmī daṃṣṭriṇāṃ śṛṅgiṇāṃ tathā |

	prathamaṃ sāhasaṃ dadyād vikruṣṭe dviguṇaṃ tathā ||

vikruṣṭe mocaya mocayet pīḍyamānena ākrandite 'py amokṣayan prathamasāhasadvayaṃ dadyād ity arthaḥ | bṛhaspatir api sāhasakalpāparādhe daṇḍam āha |

	daṇḍājinādinā yuktam ātmānaṃ darśayanti ye |

	hiṃsanti chadmanā śūnye vadhyās te rājapūruṣaiḥ ||

yājñavalkyas tu saṃbandhivadhe daṇḍam āha |

	viṣāgnidāṃ patigurunijapatyapramāpaṇīm |

	vikarṇakaranāsoṣṭhīṃ kṛtvā gobhiḥ pramāpayet ||

asaṃbandhipuruṣe tu viṣāgnidānādau sāhasikavadhavat sahāyāder vadho na kāryaḥ, kiṃ tu tasyaiva kārya ity āha yamaḥ |

	viṣāgnidāyakāś corāḥ ghātakāś copaghātakāḥ |

	svaśarīreṇa daṇḍyāḥ syuḥ manur āha prajāpatiḥ ||

upaghatakāḥ anyadvārā ghātakāḥ | gurvādighātakasyāpi strīvad daṇḍaḥ, viśeṣāsmṛteḥ daṇḍāpūpanyāyasiddhatvāc ca | tathā hi, yatra striyā api gurudaṇḍas tatra sutarāṃ puṃśa iti gamyate | vividhavadho vā, strīdaṇḍāpekṣayā puruṣasyānyatra daṇḍādhikyadarśanāt | saṃbandhivadhanimittadaṇḍo 'yaṃ kāmakṛte draṣṭavyaḥ, kāmakṛtamahāpatakadaṇḍādhikyasya akāmakṛtaviṣaye kalpanāyogāt | akāmakṛtasaṃbandhivadhaviṣaye tu akāmakṛtamahāpātakadaṇḍādhikadaṇḍatvāya purān nirvāsanāntaṃ sarvasvaharaṇaṃ prāyaścittam akurvato daṇḍaḥ kalpanīyaḥ | kurvatas tūttamasāhasadvayam ity ūhyam | manur api sāhasakalpāparādhe daṇḍam āha |

	taṭākabhedakaṃ hanyād apsu suddhavadhena vā |

	tac cāpi pratisaṃskuryād dadyād vottamasāhasam ||

taṭākamahattvālpatvānusāreṇātra daṇḍavikalpe vyavasthā kāryā | tathā,

	yas tu pūrvaniviṣṭasya taṭākasyodakaṃ haret |

	āgamaṃ vāpy upārundhyāt sa dāpyaḥ pūrvasāhasam ||

āgamam udakasya taṭākaṃ praty āgamanam | haret svataṭākādipūraṇāyeti śeṣaḥ | evam upārundhyād ity atrāpi śeṣo draṣṭavyaḥ | kātyāyano 'pi |

	hared bhindyād dahed vāpi devānāṃ pratimā yadi |

	tadgṛhaṃ caiva yo bhindyāt prāpnuyāt pūrvasāhasam || \
	pramāṇena tu kūṭena mudrayā vāpi kūṭayā |

	kāryaṃ tu sādhayed yo vai sa dāpyo damam uttamam || iti |

pramāṇaṃ likhitādi | bṛhaspatir api |

	mantrauṣadhibalāt kiṃcit saṃbhrāntiṃ darśayanti ye |

	mūlakarma ca kurvanti nirvāyās te mahībhujā ||

mūlakarma vaśikriyāviśeṣo mūladyauṣadhasādhyaḥ ||

**iti smṛticandrikāyāṃ sāhasakalpaparādhadaṇḍaviṣayāṇi **

**samāptaṃ ca sāhasākhyapadasya prāsaṅgikasya vidhivitānam**

**atha vākpāruṣyasya padaya vidhir ucyate **

tatra brhaspatiḥ |

	samajātiguṇānāṃ tu vākparuṣye parasparam |

	vinayo 'bhihitaḥ śāstre paṇā ardhatrayodaśāḥ ||

ardhaṃ trayodaśaṃ yeṣāṃ dvādaśānāṃ te tathoktāḥ | kevalajātisāmye tu manur āha |

	samavarṇe tu sarveśāṃ dvādaśaiva vyatikrame | iti |

parasparaṃ vācaiveti śeṣaḥ | vācā vyatikramasya paurvāparyādikṛtaveśeṣābhave dvayoḥ samadoṣayor dvādaśa paṇā eva daṇḍo bhavati na punar anyatarasya nyūlo 'dhiko vety arthaḥ | ata eva smṛtyantaram |

	pāruṣyadoṣānṛtayoḥ yugapatsaṃpravṛttayoḥ |

	viśeṣaś cen na dṛśyeta vinayaḥ syāt samastayoḥ ||

viśeṣadarśane tu tadanusāreṇa viṣama eva damaḥ syād ity abhiprāyaḥ | ata eva bṛhaspatiḥ |

	smānayoḥ samo daṇḍao nyūnasya dviguṇas tataḥ |

	uttamasyārdhikaḥ prokto vākpāruṣye parasparam || \
ayugapat saṃpravṛttayoḥ samānayor api viṣamo daṇḍaḥ | tathā ca nāradaḥ |

	pūrvam ākṣārayed yas tu niyataṃ syāt sa doṣabhāk |

	paścād yaḥ so 'py asatkārī pūrve tu vinayo guruḥ ||

pūrve tv ākṣāraṇe tannimittako vinayaḥ paścād ākṣāraṇanimittakavinayād abhyadhiko bhaved ity arthaḥ | varṇāditaḥ samayor nibandhe tu viśeṣadarśane tannimittam api vinayagauravaṃ bhavatīty āha sa eva |

	dvayor āpannayos tulyam anubadhnāti yaḥ pumān |

	tayor daṇḍam avāpnoti pūrvo vā yadi vottaraḥ ||

tulyam āpannayoḥ samatvenaiva ākṣepakarayor iti yāvat | tayor daṇḍam avāpnoti tulyam āpannayor dvayoḥ | daṇḍo militayor yāvān tāvantam āpnotīty arthaḥ | yaḥ punar anutāpān nibandhaṃ tyajati tasya daṇḍahrāsakalpanasya prakāram āha uśanā |

	mohāt pramādāt saṃgharṣāt prītyā voktaṃ mayeti yaḥ |

	nāham evaṃ punar vakṣye daṇḍārdhaṃ tasya kalpayet ||

evaṃ jātiguṇavayovidyāviśeṣadarśane, tathā prathamamadhyamottamabhāvena tridhābhihitavākpāruṣyāntargatabhedadarśane tathā niṣṭhurāślīlatīvratvādivākpāruṣyaviśeṣadarśane, tathā śrutābhijanadeśakarmaśarīrapitṛmātṛgurvādyadhikṣepaviśeṣadarśane tattannibandhnoccāvacadaṇḍavidhāyikāḥ smṛtayo yady api vacaḥsamuccayakāraiḥ samuccitāḥ | asmābhis tu saṃprati tadarthānuṣṭhānaniṣṭhaprajāśikṣakābhāvāt vṛthāgranthavistarāpattir mā bhūd iti na samuccitāḥ | kvacid vākpāruṣyadaṇḍasyāpavādam āha vacobhaṅgyā bṛhaspatiḥ |

	guṇahīnasya pāruṣye brāhmaṇo nāparādhnuyāt | iti |

satyavāditve 'pi vākpāruṣyadaṇḍo nāpaitīty āha vacobhaṅgyā nāradaḥ |

	patitaṃ patitery uktvā coraṃ coreti va punaḥ |

	vacanāt tulyadoṣaḥ syān mithyā dvirdoṣatāṃ vrajet ||

vacanāt tathyavacanāt | tathā ca sa eva |

	duṣṭasyaiva tu yo doṣān kīrtayet krodhakāraṇāt |

	anyāpadesavādī ca vāgduṣṭaṃ taṃ naraṃ viduḥ ||

krodhakāraṇād iti vadan duṣṭapariharaṇakāraṇād doṣakīrtanaṃ na doṣakārīti darśayati | darśitaṃ ca katyāyanena |

	yatra syāt parihārārthaṃ patitas tena kīrtanam |

	vacanāt tatra na syāt tu doṣo yatra vibhāvayet ||

vacanāt patitādikīrtanād ity arthaḥ | yatrābhiyogādau pātityādikaṃ sādhayet tatrāpi vacanād doṣo na syād ity arthaḥ ||

**iti smṛticandrikāyāṃ vākpāruṣyasya padasya vidhivitānam**

**atha daṇḍapāruṣyākhyasya padasya vidhir ucyate**

atra manuḥ |

	eṣa daṇḍavidhiḥ prokto vākpāruṣyasya tattvataḥ |

	ata ūrdhvaṃ pravakṣyāmi daṇḍapāruṣyanirṇayam ||

daṇḍapāruṣyasya prativyakti daṇḍanirṇayam ata ūrdhvaṃ pravakṣyāmīty arthaḥ | daṇḍapāruṣyavyaktayas tu diṅmātrataḥ pariśiṣṭakāreṇa pradarśitāḥ |

	duḥkhaṃ raktaṃ vraṇaṃ bhaṅgaṃ chedanaṃ bhedanaṃ tathā |

	kuryad yaḥ prāṇināṃ tad dhi daṇḍaparuṣyam ucyate ||

sthāvarajaṅgamaprāṇināṃ prāṇyantarakṛtaṃ nakhādinā tvagbhedādibhavaṃ duḥkhaṃ raktavraṇādikaṃ ca daṇḍapāruṣyam ucyata ity arthaḥ | vyāsenāpi diṅmātreṇa pradarśitāḥ |

	bhasmādinā prakṣipaṇaṃ (?) tāḍanaṃ ca karādinā |

	āveṣṭanaṃ cāṃśukādyair daṇḍapāruṣyam ucyate || iti |

ādigrahaṇenopari prakṣepaṇād duḥkhakaraṃ kardamapāṃsumalādi dravyaṃ gṛhyate | karādinety anenadiśabdena laguḍapāṣāṇeṣṭakāyudhādi dravyam, ādyagrahaṇena rajjuśṛṅkhalādi dravyam | pradarśitavyaktīnāṃ madhye kāsucid vyaktiṣu daṇḍe nirṇayam aha manuḥ |

	tvagbhedakaḥ śataṃ daṇḍyo lohitasya ca darśakaḥ |

	māṃsabhettā tu ṣaṇṇiṣkān pravāsyas tv asthibhedakaḥ ||

māṃsabhettā vraṇakartā | asthibhedako 'sthibhañjakaḥ | kātyāyano 'pi |

	karṇōṣṭhaghrāṇapādākṣijihvāśiśnakarasya ca |

	chedane cottamo daṇḍo bhedane madhyamo bhṛguḥ ||

bṛhaspatir api |

	bhasmādinā prakṣipaṇaṃ tāḍanaṃ ca karādinā |

	prathamaṃ daṇḍapāruṣyaṃ damaḥ kāryo 'tra māṣakaḥ |

	iṣṭakopalakāṣṭhaiś ca tāḍane tu dvimāṣakaḥ |

	kāryaḥ kṛtanurūpas tu lagne ghāte damo budhaiḥ ||

	eṣa daṇḍaḥ sameṣūktaḥ parastrīṣv adhikeṣu ca |

	dviguṇās triguṇo jñeyaḥ prādhānyāpekṣayā budhaiḥ || iti |

yājñavalkyas tv apradarśitāsv api daṇḍapāruṣyavyaktiṣu daṇḍam āha |

	pādakeśāṃśukakarolluñchaneṣu pāṇān dasa |

	pīṣākarṣāṃśukāveṣṭapādādhyāse śataṃ damaḥ ||

atra aṃśukāveṣṭanaṃ ca aṃśukādair iti pradarśitam | śeṣās tv apradarśitā vyaktatyaḥ | evam anyāsv apy apradarśitavyaktiṣu prativyaktidaṇḍanirṇayasmṛtayo yady api samuccayakāraiḥ samuccitāḥ | asmābhis tu vistarabhayān samuccitāḥ | kātyāyanas tu vākpāruṣyoktaprativyaktidaṇḍanirṇaya ihānuktadaṇḍaviṣaye kvacid anusaṃdheya iti darśayati |

	vākpāruṣye yathaivoktāḥ prātilomyānulomyataḥ |

	tathaiva daṇḍapāruṣye pātyā (?) daṇḍā yathākramam ||

evaṃ cātra prativyakti daṇḍanirṇayaḥ prātilomyādāv api kātyāyanena smṛta iti na kvacid asmṛtāḥ daṇḍāh pātyāḥ | 

	<span style="text-decoration:underline;">nanv</span> evam api kvacid atrāparādhānusāreṇa kalpitā daṇḍā pātyāḥ, anantavyaktiṣu prativyakti daṇḍanirṇayasmaraṇayogāt | 

	<span style="text-decoration:underline;">satyam</span> | ata evoktam uśanasā |

	yatra nokto damaḥ sarvair ānantyāt tu mahātmabhiḥ |

	tatra kāryaṃ parijñāya kartavyaṃ daṇḍadhāraṇam ||

ānantyāt pāruṣyavyaktīnām iti śeṣaḥ | kāryaṃ prāṇiṣu prāṇyantarair utpāditaṃ duḥkham | ata eva manuḥ |

	manuṣyāṇāṃ paśūnāṃ ca duḥkhāya prahṛte sati |

	yathā yathā mahad duḥkhaṃ daṇḍaṃ kuryāt tathā tathā ||

kenacit kasyacid duḥkhyāya prahṛte sati svalpaṃ duḥkhaṃ mahad vā bhavatu, daṇḍas tu mahān evety aha sa eva |

	yena kenacid aṅgena hiṃsyāc chreyāṃsam antyajaḥ |

	chettavyaṃ tat tad evāsya tan manor anuśāsanam ||

hiṃsyāt praharet | śreyāṃsaṃ dvijam | antyajaḥ śūdraḥ | tathā ca bṛhaspatiḥ |

	yenāṅgena dvijātīnāṃ śūdraḥ praharate ruṣā |

	chettavyaṃ tad bhavet tasya manunā samudāhṛtam ||

yena kenacid aṅgeneti sāmānyenoktiṃ svayam eva manur viśeṣaniṣṭhāṃ kartum āha |

	pāṇim udyamya daṇḍaṃ vā pāṇicchedanam arhati |

	pādena praharan kopāt pādacchedanam arhati ||

	avaniṣṭhīvato darpād dvāv oṣṭhau chedayen nṛpaḥ |

	avamūtrayato meḍhram avaśardhayato gudam |

	keśeṣu gṛhṇato hastau chedayed avicārayan |

	pādayor dāḍhikāyāṃ ca grīvāyāṃ vṛṣaṇeṣu ca || iti |

pāṇiṃ daṇḍaṃ vā udyamyety atra praharann ity anuṣajyate | keśeṣv ekena hastena gṛhṇato 'py ubhayahastacchedanavidhiḥ dvivacanād gamyate | dāḍhikā puruṣasya pradhānaṃ liṅgam ucyate | kopād darpād iti ca vadan mohapramādadinā prahārāvaṣṭhīvanādikaṃ kurvan na daṇḍya iti darśayati | darśitaṃ ca yājñavalkyena |

	hīneṣv ardhadamo mohamadādibhir adaṇḍanam | iti |

hīneṣu pāruṣyakṛdapekṣayā jātyādinā hīneṣu puruṣeṣu pāruṣye kṛte tatkartur ardhadamaḥ sameṣūktadamapekṣayā bhavatīty arthaḥ | parasparapāruṣyakāriṣu damam āha bṛhaspatiḥ |

	dvayoḥ praharator daṇḍaḥ samayos tu samaḥ smṛtaḥ |

	ārambhako 'nubandhī ca dāpyaḥ syād adhikaṃ damam ||

saṃkhyayā samabhāvābhāve tv āha yājñavalkyaḥ |

	ekaṃ ghnatāṃ bahūnāṃ tu yathokād dviguṇo damaḥ | iti |

bahūnāṃ pratyekaṃ dviguṇo damo na punaḥ samudāyasya prahārakasya, pratyekam evāparādhadhikyāt | ata eva viṣṇuḥ: "ekaṃ ghnatāṃ bahūnāṃ pratyakesyoktadaṇḍo dviguṇaḥ" iti | pratyekasya pratyekam ity arthaḥ | vraṇādiduḥkheṣv atiduḥsaheṣu jāteṣv āha katyāyanaḥ |

	dehendriyavināśe tu yathā daṇḍaṃ prakalpayet |

	tathā tuṣṭikaraṃ deyaṃ samutthānaṃ ca paṇḍitaiḥ ||

tuṣṭikaraṃ duḥsahavraṇatuṣṭikaraṃ deyaṃ duḥsahavraṇādikāriṇā deyam | samutthānaṃ vyayaṃ paṇḍitaiḥ vraṇagurutvānusāreṇa kalpitam iti śeṣaḥ | samutthānaṃ ca ā vraṇaropaṇād deyam,

	samutthānavyayaṃ casau dadyād ā vraṇaropaṇāt |

iti tenaivoktatvāt | samutthānavyayaṃ bhiṣagbheṣajapathyapānādyarthaṃ kriyamāṇaṃ vyayam | bṛhaspatir api |

	aṅgāvapīḍane caiva chedane bhedane tathā |

	samutthānavyayaṃ dapyaḥ kalahāpahṛtaṃ ca yat ||

samutthānavyayam aṅgādipīḍanadiduḥkhotpādako dāpya ity āha yājñavalkyaḥ |

	duḥkham utpādayed yas tu sa samutthānaṃ vyayam |

	dāpyaḥ . . . || iti |

duḥkham utpādayen manuṣyagrāmyapaśūnām iti śeṣaḥ | tathā ca viṣṇuḥ: "sarve ca puruṣapīḍākarās tadutthaṃ vyayaṃ dāpyāḥ grāmyapaśupīḍākarāś ca" iti | grāmyapaśupīḍātiśayena paśumaraṇe tv āha sa eva: "grāmyapaśughātī kārṣāpaṇaśataṃ daṇḍyaḥ paśusvāminaś ca tanmūlyaṃ dadyāt" iti | prāṇighātanibandho daṇḍaḥ kvacit kvacid aśakyapratīkāraviṣaya doṣābhāvān nety āha manuḥ |

	chinne nasye yuge bhagne tiryakpratimukhāgat |

	akṣabhaṅge ca yānasya cakrabhaṅge tathaiva ca ||

	chedane caiva yantrāṇāṃ yoktraraśmes tathaiva ca |

	ākrande cāpy apaihīti na daṇḍaṃ manur abravīt || iti |

chinne nasye balīvarān nāsikāstharajjvādau truṭite | yuge śakaṭādiyugakāṣṭhe bhagne | tiryakpratimukhāgate kathaṃcid bhūvaiṣamyadinā tiryagabhimukhaṃ vā parāvṛtte yāne | yantrāṇi śakaṭādikāṣṭānāṃ bandhanārthaṃ rajjvādīni | balīvardādiniyantṛkapāśapragrahayor yoktraraśmiśabdābhyāṃ pṛthag abhidhānād yantraśabdena na grahaṇam | apaihīty ākrande apaihīty uccair uccārite | apaihītiśabdo 'pasaretyāditatsamānārthākhilaśabdānāṃ pradarśanārtham | tenāpabhraṃśabhāṣayāpy ākrande kṛte na daṇḍaḥ | śakyapratīkāre 'tropekṣakasya daṇḍam aha sa eva |

	yatrāpavartate yugyaṃ vaivuṇyāt prājakasya tu |

	tatra svāmī bhaved daṇḍyo hiṃsāyāṃ dviśataṃ damam ||

prājakasya nodakasya, śakaṭādinetur iti yāvat | dviśatagrahaṇaṃ tattatprāṇihiṃsāyāṃ viśeṣavihitadaṇḍopalakṣaṇārtham | prājakasya vaiguṇyād ekahastatvādikāt svāminā vetanalāghavārthamanumatāt | praguṇaprājakapramādādinā pravṛtte yugye na svāmī daṇḍyaḥ, kiṃ tu prājaka ity aha sa eva |

	prājakaś ced bhaved āptaḥ prājako daṇḍam arhati | iti |

āptaḥ praguṇa ity arthaḥ | nārado 'pi kvacid daṇḍyaḥ prabhur ity āha |

	putrāparādhe na pitā na svāmī śuni daṇḍabhāk |

	na markaṭe ca tatsvāmī tair eva prahito na cet ||

sthāvaraprāṇipīḍākarāṇāṃ tu daṇḍam āha manuḥ |

	vanaspatīnāṃ sarveṣām upabhogo yathā yathā |

	tathā tathā damaḥ kāryo hiṃsāyām iti dhāraṇā ||

sthāvaraprāṇijātopalakṣaṇārthaṃ vanaspatigrahaṇam | phalabogārtheṣu panasādimahābhogakāraṇeṣu uttamasahasadaṇḍaḥ, puṣpabogārtheṣu campakādiṣu pakvāpakvaphalabhogāpekṣayālpabogakāraṇeṣu madhyamasāhasadaṇḍaḥ, patrabhogārtheṣu puṣpabogāpekṣayā svalpabogakāraṇeṣu vallīgulmalatādisthāvaraprāṇiṣu kārṣāpaṇaśatam, atyalpabhogārtheṣu tṛṇeṣv ekaḥ kārṣāpaṇa ity upabhogānusāreṇa damo 'vagantavyaḥ | tathā ca daṇḍa ity anuvṛttau viṣṇuḥ: "phalopabhogadrumacchedī tūttamasāhasam, puṣpopabhogacchedī madhyamasāhasam, vallīgulyalatācchedī kārṣāpaṇaśatam, tṛṇacchedy ekam, sarve ca tatsvāmināṃ tadutpattim" iti | sarve phalopabhogadrumacchedakādayaḥ tatsvāmināṃ chinnadrumādisvāmināṃ tadutpattiṃ phalopabhogadrumādyutpattiṃ punaḥ praropitadrumādibhogakālaparyantaṃ dāpyā iti śeṣaḥ ||'

**iti smṛticandrikāyāṃ daṇḍapāruṣyākhyasya padasya vidhivitānam**

**atha dyūtasamāhvayākhyasya padasya vidhir ucyate**

tatra nṛpatiṃ praty āha manuḥ |

	prakāśam etat tāskaryaṃ yad devanasamāhvayau |

	tayor nityaṃ pratīghāte nṛpatir yatnavān bhavet ||

tāskaryaṃ taskaratvam | yatnavān bhavet yatnavān bhūtvā tau nivārayet | tathā cāha sa eva |

	dyūtaṃ samāhvayaṃ caiva rājā rāṣṭre nivārayet | iti |

dyūtasamāhvyayoḥ ko bheda ity apekṣite sa evāha |

	aprāṇibhir yat kriyate tal loke dyūtam ucyate |

	prāṇibhiḥ kriyate yas tu sa vijñeyaḥ samāhvayaḥ ||

aprāṇibhiḥ akṣādibhiḥ | prāṇibhiḥ meṣādibhiḥ | nivāraṇam atra nirvāsanādidaṇḍena, daṇḍasyaiva nīcanivāraṇatvāt | ata eva nivāraṇāya nirvāsanam āha sa eva |

	kuśīlavāṃś ca kitavān pāṣaṇḍasthāṃś ca mānavān |

	vikarmasthān śauṇḍikāṃś ca kṣipraṃ nirvāsayet purāt ||

kitavānāṃ nīcakāritvaprakhyāpanāyātra kuśīlavādyanekanīcasāhacaryakaraṇam iti mantavyam | duḥsaṅgena kumārgitvam avilambena prajānām apadyata iti kṣipragrahaṇaṃ kṛtam | kṣipragrahaṇasyaetad eva prayojanam uktaṃ tenaiva |

	ete rāṣṭre vartamānāḥ rājñaḥ pracchannataskarāḥ |

	vikarmakriyayā nityaṃ bādhante bhadrikāḥ prajāḥ ||

ete kuśīlavādayaḥ | bṛhaspatis tu manor matam anyeṣāṃ mataṃ cāha |

	dyūtaṃ niṣiddhaṃ manunā satyaśaucadhanāpaham |

	abhyanujñātam anyais tu rājabhagasamanvitam ||

	sabhikādhiṣṭhitaṃ kāryaṃ taskarajñānahetunā | iti |

sabhāṃ kṛtvā dyūtakārakaḥ sabhikaḥ | kathaṃ punaḥ sabhikasya dyūtakārakatvam ity apekṣite sa evāha |

	sabhiko grāhako dravyaṃ dadyāj jetre nṛpāya ca | iti |

dyūtaparājitakitavānāṃ tu bandhanādinā paṇagrāhako bhavet | paṇagrahaṇāt prāg eva svadravyaṃ jetre nṛpāya ca yathābhāgaṃ dadyāt sabhika ity arthaḥ | tathā ca katyayanaḥ |

	jetur dadyāt svakaṃ dravyaṃ jitād grāhyaṃ tripakṣakam |

	sadyo vā sabhikenaiva kitavāt tu na saṃśayaḥ ||

tripakṣakam ity anena yathāsāmarthyam ā tripakṣāt paṇadānakālo deya iti darśitam | jetre rājñe ca dattasya svadravyasya paṇapratinidheḥ vṛddhiḥ paṇagrahaṇakāle paṇena saha sabhikena grāhyā,

	daśakaṃ tu śate vṛddhiṃ gṛhṇīyāt tu parājayāt |

iti tenaivoktatvāt | parājayāt parājitād ity arthaḥ | sabhikādhiṣṭhitam ity asyānityatvam āha sa eva |

	atha vā kitavo rājñe datvā bhāgaṃ yathoditam |

	prakāśaṃ devanaṃ kuryād evaṃ doṣo na vidyate ||

doṣo rājavañcanalakṣaṇo dyūtakāritvalakṣaṇo vā | samāhvayaṃ prastutyāha bṛhaspatiḥ |

	dvaṃdvayuddhena yaḥ kaścid avasādam avāpnuyāt |

	tatsvāminā paṇo deyo yas tatra parikalpitaḥ ||

kvacit paṇaparikalpanaṃ kṛtākṛtam ity āha nāradaḥ |

	parihāsakṛtaṃ yac ca yac cāpy aviditaṃ bhavet |

	tatrāpi nāpnuyāt kāmam atha vānumataṃ tayoḥ ||

kāmyata iti kāmaḥ paṇaḥ, nāpnuyād dyūtasya tatrālasyāpanodanārthatvād ity abhiprāyaḥ | tayor jetṛjitayor devanāt prāg anumataṃ kāmaṃ parihāsakṛtādāv api jetā prāpnuyād iti śeṣaḥ | tatra prāptapaṇāpāditabhakṣyādibhakṣaṇādāv āvṛttipratiṣedhārtham āha sa eva |

	bhakṣyabhojyānnapānāni svalpāny anyāni kānicit |

	prītyā tu sakṛd ājīvet prasaṅgaṃ tu vivarjayet ||

vivādanirṇayas tatra sabhikādisamayānusāreṇa prasiddha iti tadviṣayāṇi vacanāny anasthayā nāsmābhiḥ samuccitāni ||

**iti smṛticandrikāyāṃ dyūtasamāhvayākhyasya padasya vidhivitānam**

**atha prakīrṇakākhyasya padasya vidhir ucyate**

tatra bṛhaspatiḥ |

	eṣa vādikṛtaḥ prokto vyavahāraḥ samāsataḥ |

	nṛpāśrayaṃ pravakṣyāmi vyavahāraṃ prakīrṇakam ||

vādikṛtaḥ arthipratyarthibhyāṃ rājani mitho visaṃvādam āvedya kṛtaḥ | sa ca ṛṇādānādidyūtāntaviṣayo na dyūtamātraviṣaya iti | eṣaśabdo 'tra prāguktasaptadaśapadāntargatāśeṣagaṇe vartate, na punar anantaroktadyūtasamāhvayāntargataviśeṣeṣv evāvatiṣṭhet | samāsata ity ubhayatra sambadhyate | nṛpāśrayaṃ duṣṭaceṣṭopetāśrayāntarasāpekṣanṛpāśrayam | ekāśrayavyavahārābhāvāt prakīrṇakaṃ prakīrṇakavyapadeśayoginam, tadyogaś ca viprakīrṇānāṃ nṛpāśrayāṇām ekatra saṃniveśāt | tathā ca nāradaḥ |

	rājñām ājñāpratīghātaḥ tatkarmakaraṇaṃ tathā |

	purapramāṇaṃ sambhedaḥ prakṛtīnāṃ tathaiva ca ||

	pāṣaṇḍanaigamaśreṇigaṇadharmaviparyayaḥ |

	pitāputravivādaś ca prāyaścittavyatikramaḥ ||

	pratigrahavilopaś ca kopa āśramiṇām api |

	varṇasaṃkaradoṣaś ca tadvṛttiniyamas tathā ||

	na dṛṣṭaṃ yac ca pūrveṣu sarvaṃ tat syāt prakīrṇakam || iti |

pratīghāto bhaṅgaḥ | tatkarma siṃhāsanārohanādirājakarma | purapramāṇaṃ pauracaritalekhyapramāṇam | sambhedaḥ prakṛtīnāṃ rājyāṅgānāṃ marmodbhedo dūṣaṇaiḥ prasiddhaiḥ | pāṣaṇḍādayaḥ prāg anekadhā vyākhyātāḥ | paradharmāṇāṃ karaṇaṃ dharmaviparyayaḥ | pitāputravivādo 'tra ṛṇādānādyanantarbhūto 'bhihitaḥ | na dṛṣṭaṃ yac ca pūrveṣv iti prāguktasarvaśeṣatayābhidhānāt | rājājñāpratīghātaviśeṣe kenacit kṛte rājñā svayam anviṣya bhāvite daṇḍam āha yājñavalkyaḥ |

	ūnaṃ vābhyadhikaṃ vāpi likhed yo rājaśāsanam |

	pāradārikacorau vā muñcato daṇḍa uttamaḥ ||

anyūnānatirekeṇa lekhanasyāduṣṭalakṣaṇasya ca rājñādiṣṭasyātikrame tadājñāpratighātakatvenātidauṣṭyād uttamasāhasadaṇḍo 'tra grāhya ity arthaḥ | ājñākāriṇāṃ satkāram anyathākāriṇām atyantāpakāram ācared ity āha sa eva |

	ye rāṣṭre 'dhikṛtās teṣāṃ cārair jñātvā viceṣṭitam |

	sādhūn saṃmānayed rājā viparītāṃś ca ghātayet ||

adhikṛtasthānānusāreṇa vartamānāḥ sādhavaḥ | rāṣṭra ity upalakṣaṇam | ata eva vyāsaḥ |

	nyāyasthāne ye 'dhikṛtā gṛhītvārthaṃ vinirṇayam |

	kurvanty utkocakās te tu rājadravyavināśakāḥ ||

	utkocajīvino dravyahīnān kṛtvā vivāsayet | iti |

kātyāyano 'pi |

	rājakrīḍāsu ye saktāḥ rājavṛttyupajīvinaḥ |

	apriyasya ca yo vaktā vadhaṃ teṣāṃ pravartayet ||

purapramāṇaprakṛtisaṃbhedādau rājñā yat kartavyaṃ tad asmābhiḥ prāg eva prasaṅgād asmin kāṇḍe sadācārakāṇḍe cābhihitam ity uparamyate | tena prakīrṇakākhyapadapratipādyaṃ kiṃcid eveha pratipāditam | avaśiṣṭam iha tatra tatra prasaṅgād uktam anusaṃdheyam ||

**iti sakalavidyāviśāradaśrīkeśavādityabhaṭṭopādhyayasūnu-**

**yājñikadevaṇabhaṭṭopādhyāyasomayājiviracitāyāṃ**

**smṛticandrikāyāṃ vyavahārakāṇḍe dvitīyaparicchedaḥ **

**kāṇḍaś ca samāptaḥ**
