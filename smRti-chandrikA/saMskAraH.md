+++
title = "संस्कारः"
unicode_script = "devanagari"
+++



**viṣayasūcikā**

pramāṇasādhanam

dharmapramāṇāni

dharmasvarūpanirūpaṇam

śrutyādibalābalanirṇayaḥ

deśanirṇayaḥ

niṣiddhadeśāḥ

deśadharmāḥ

yugadharmāḥ

kaliyugadharmāḥ

saṃskāraparibhāṣā

garbhādhānam

puṃsavanam

sīmantonnayanam

garbhiṇīdharmāḥ

jātakarma

nāmakaraṇam

niṣkramaṇam

karṇavedhaḥ

annaprāśanam

cūḍākaraṇam

strīsaṃskārāḥ

anupanītadharmāḥ

vidyārambhaḥ

upanayanam tasya mukhyakālaḥ

upanayanasya gauṇakālāḥ

ajināni

vāsāṃsi

daṇḍāḥ

mekhalāḥ

yajñopavītam

agnikāryam

mānyatvanimittāni

bhikṣāṭanam

upanītadharmāḥ

vedapraśaṃsā

śrutapraśaṃsā

adhyayanavidhiḥ

upākaraṇam

utsarjanam

anadhyāyāḥ

brahmacaryakālāvadhiḥ

brahmacāridvaividhyam

āśramasamuccayavikalpau

samāvartanam

vivāhaḥ 

sāpiṇḍyasvarūpam

samānapravaratvanirvacanam

sāpiṇḍyasagotratvanivṛttiḥ

mātulasutāpariṇayanasamarthanam

kanyālakṣaṇāni

asavarṇāpariṇayanasamarthanam

varalakṣaṇāni

kanyādānakālāḥ

kanyādānaphalam

punarudvāhaniṣedhaḥ

kanyādātṛnirṇayaḥ

vidhvāniyojanam

vivāhabhedāḥ



	vāgīśvarīṃ gaṇeśaṃ ca natvā vidvadanugrahāt |

	sarvalokahitārthāya kriyate smṛticandrikā ||

	svābhiprāyeṇa hi mayā na kiṃcid iha likhyate |

	kiṃ tu vācanikaṃ sarvam ato grāhyaiva nirbhayaiḥ ||

**pramāṇasādhanam**

manvādipraṇītānām eva dharmaśāstrāṇāṃ vedamūlatvād eva tāny eva dharme pramāṇānīti tadadhigamopayogitayā tacchāstrapraṇetāraḥ prathamaṃ pradarśyante | tatra patiṭhīnasiḥ |

	teṣāṃ manvaṅgirovyāsagautamātryuśanoyamāḥ |

	vasiṣṭhadakṣasaṃvartaśātātapaparāśarāḥ ||

	viṣṇvāpastambahārītāḥ śaṅkhaḥ kātyāyano guruḥ |

	pracetā nārado yogī bodhāyanapitāmahau ||

	sumantuḥ kaśyapo babhruḥ paiṭhīno vyāghra eva ca |

	satyavrato bharadvājo gārgyaḥ kārṣṇājinis tathā ||

	jābālir jamadagniś ca logākṣir brahmasaṃbhavaḥ |

	iti dharmapraṇetāraḥ ṣaṭtriṣadṛṣayaḥ smṛtāḥ || iti |

	<span style="text-decoration:underline;">nanu</span> kim iyaṃ parisaṅkhyā |

	<span style="text-decoration:underline;">maivam</span>, tathā sati vatsamarīcidevalapāraskarapulastyapulahakratuṛṣyaśṛṅgalikhitacchāgaleyādīnāṃ dharmaśāstrapraṇetṛtvaṃ na syāt | na ca tathāstv iti vācyam, teṣām api vedamūlasmṛtiśāstrapraṇetṛtvena manvādibhyo 'viśeṣāt | ata eva śaṅkhaḥ: "manuyamadakṣaviṣṇvaṅgirobṛhaspatyuśanaāpastambagautamasaṃvartātreyahārītakātyāyana-śaṅkhalikhitaparāśaravyāsaśātātapapracetoyājñavalkyādayaḥ" ity ādigrahaṇaṃ kṛtavān | ataḥ pradarśanārtham eva parigaṇanaṃ nyāyyam | atrāṅgirāḥ |

	jābālir nāciketaś ca skando logākṣikāśyapau |

	vyāsaḥ sanatkumāraś ca śantanur janakas tathā ||

	vyāghraḥ kātyāyanaś caiva jātūkarṇaḥ kapiñjalaḥ |

	bodhāyanaḥ kaṇādaś ca viśvāmitras tathaiva ca |

	upasmṛtay ity etāḥ pravadanti manīṣiṇaḥ || iti |

atha purāṇāni |

	brāhmaṃ pādmaṃ vaiṣṇavaṃ ca śaivaṃ bhāgavataṃ tathā |

	tathānyan nāradīyaṃ ca mārkāṇḍeyaṃ ca saptamam ||

	āgneyam aṣṭamaṃ caiva bhaviṣyaṃ navamaṃ tathā |

	daśamaṃ brahmavaivartaṃ laiṅgam ekādaśaṃ tathā ||

	vārāhaṃ dvādaśaṃ caiva skāndaṃ caiva trayodaśam |

	caturdaśaṃ vāmanaṃ ca kaurmaṃ pañcadaśaṃ smṛtam ||

	mātsyaṃ ca gāruḍaṃ caiva brāhmāṇḍaṃ ca tathāparam ||

vaktranapekṣatvena vedaś ca pramāṇam | tanmūlatvena smṛtyācārāv api | tanmūlatvaṃ ca tatpratipāditārthābhidhāyitvāt | tathā ca bhṛguḥ |

	yaḥ kaścit kasyacid dharmo manunā parikīrtitaḥ |

	sa sarvo 'bhihito vede brahmajñānamayo hi saḥ || iti |

śaṅkho 'pi: "tatra vedamūlāḥ smṛtayaḥ" iti | etad apy adṛṣṭārthānām eva, na punar dṛṣṭārthānām | tathā ca purāṇam |

	sarvā etā vedamūlā dṛṣṭārthāḥ parihṛtya tu | iti |

	<span style="text-decoration:underline;">nanu</span> yadi smṛtiśāstrasya vedapratipāditārthaparatvena vedamūlatvaṃ tarhi tenaivālaṃ kiṃ dharmaśāstreṇa,

	<span style="text-decoration:underline;">ity āśaṅkyāha</span> marīciḥ:

	durbodhā vaidikāḥ śabdāḥ prakīrṇatvāc ca ye khilāḥ |

	tajjñais ta eva spaṣṭārthāḥ smṛtitantre pratiṣṭhitāḥ || iti |

evaṃ purāṇānām api prāmāṇyaṃ prayojanavattvaṃ ca siddham | ata eva vedacatuṣṭayaṃ darśayitvāha śrutiḥ: "itihāsapurāṇaṃ pañcamam" iti | na ca śrutyādīnāṃ pauruṣeyatvāditarkaabalenāprāmāṇyaṃ śaṅkanīyam, tasyāpratiṣṭhitatvād doṣābhidhānāc ca | tathā ca manuḥ |

	yo 'vamanyeta te tūbhe hetuśāstrāśrayo dvijaḥ |

	sa sādhubhir bahiṣkāryaḥ nāstiko vedanindakaḥ || iti |

ubhe śrutismṛtī | yamo 'pi |

	etair yāni praṇītāni dharmaśāstrāṇi vai purā |

	tāny etāni pramāṇāni na hantavyāni hetubhiḥ ||

	yas tāni hetubhir hanyāt so 'ndhe tamasi majjati || iti |

dharmaśāstragrahaṇaṃ purāṇāder api pradarśanārtham | ata eva viṣṇuḥ |

	purāṇaṃ mānavo dharmaḥ sāṅgo vedaś cikitsitam |

	ājñāsiddhāni catvāri na hantavyāni hetubhiḥ || iti |

evaṃ ca gṛhyakārāṇām api prāmāṇyam aviruddham | teṣām api manvādipraṇītasyaiva saṃskārakalāpasya svaśākhāvagatamantraviniyogadvāreṇa prayogakatvāt | tathā ca devalaḥ |

	manvādayaḥ prayoktāro dharmaśāstrasya kīrtitāḥ |

	tatprayuktaprayoktāro gṛhyakārāḥ samūcire || iti |

**iti smṛicandrikāyāṃ pramāṇasādhanam**

**dharmapramāṇāni**

**atha dharmapramāṇāni**

tatra yājñavalkyaḥ |

	purāṇanyāyamīmāṃsādharmaśāstrāṅgamiśritāḥ |

	vedāḥ sthānāni vidyānāṃ dharmasya ca caturdaśa || iti |

purāṇaṃ brāhmādi | nyāyaḥ tarkaḥ | mīmāṃsā vedavākyavicāraḥ | dharmaśāstraṃ manvādismṛtayaḥ | aṅgaiḥ vyākaraṇādibhiḥ yuktāḥ catvāro vedāḥ | etāś caturdaśa vidyānāṃ dharmajñānānāṃ nimittāni pramāṇāni dharmasya ca vidyādvāreṇa | manur api |

	vedo 'khilo dharmamūlaṃ smṛtiśīle ca tadvidām |

	ācāraś caiva sādhūnām ātmanas tuṣṭir eva ca || iti |

ayam arthaḥ: vedaḥ dharmamūlaṃ dharme pramāṇam | tathā vedavidāṃ smṛtiśīle api, śīlaṃ rāgadveṣādivarjanam | ācāraḥ kaṅkaṇabandhanādiḥ | ātmatuṣṭiḥ vaikalpikeṣu padārtheṣu yasmin kriyamāṇe ātmanaḥ prītiḥ sāpi pramāṇam iti | vyāso 'pi |

	dharmamūlaṃ vedam āhuḥ grantharāśim akṛtrimam |

	tadvidāṃ smṛtiśīle ca sādhvācāraṃ manaḥpriyam ||

sādhavaḥ śiṣṭāḥ | tathā ca manuḥ |

	śiṣṭācāraḥ (?) smṛtir vedās trividhaṃ dharmalakṣaṇam | iti |

lakṣaṇaṃ pramāṇam ity arthaḥ | śiṣṭānām api svarūpaṃ sa evāha |

	dhrmeṇādhigato yais tu vedaḥ saparibṛṃhaṇaḥ |

	te śiṣṭā brāhmaṇā jñeyāḥ śrutipratyakṣahetavaḥ || iti |

itihāsapurāṇāny aṅgāni ca vedasya paribṛṃhaṇāni | tathā ca bṛhaspatiḥ |

	itihāsapurāṇebhyo vedaṃ samupabṛṃhayet |

	bibhety alpaśrutād vedaḥ mām ayaṃ pratariṣyati ||

śrutiḥ pratyakṣahetuḥ dharmādhigatau yeṣāṃ te tathoktāḥ | 

	<span style="text-decoration:underline;">nanu</span> yadi vedavidācāraḥ pramāṇaṃ tarhi indracandrāder ahalyātārādigamanam api pramāṇaṃ syāt | na ca tathā | ataḥ katham ācāraprāmāṇyam | tad aha gautamaḥ: "dṛṣṭo dharmavyatikramaḥ sāhasaṃ ca (teṣāṃ tejoviśeṣeṇa pratyavāyo na vidyate") | iti | sāhasaṃ paraśurāmādeḥ mātuḥ śiraḥchedādi |

	<span style="text-decoration:underline;">ucyate</span> | satyam, indrādīnām ahalyāgamanam api, tathāpi teṣāṃ tapaḥsaṃjanitatejoviśeṣeṇa yogināṃ pratyavāyo na bhavati | asmadādīnāṃ tadabhāvena tatkaraṇe bhavaty eva pratyavāyaḥ | tad āha āpastambaḥ |

	teṣāṃ tejoviśeṣeṇa pratyavāyo na vidyate |

	tad anvīkṣya prayuñjānaḥ sīdaty avara(jo 'bala)ḥ || iti |

dharmeṣu dharmapramāṇeṣv ity arthaḥ | te ca śiṣṭāḥ daśāvarāḥ | tad āha gautamaḥ: "anāmnāte daśāvaraiḥ śiṣṭaiḥ ūhavadbhiḥ alubdhaiḥ praśastaṃ kāryam" | yat taiḥ praśastam ity uktaṃ tat kāryam ity arthaḥ | bodhāyano 'pi: "tadabhāve daśāvarā pariśat" iti | tadabhāve śrutyādyabhāve | yājñavalkyo 'pi |

	catvāro vedadharmajñāḥ pariṣat traividyam eva vā |

	sā bhrūte yaṃ sa dharmaḥ syād eko vādhyātmavittamaḥ || iti |

dharmaḥ dharmaśāstram | tisro vidyā yeṣāṃ te traividyāḥ, teṣāṃ samūhaḥ traividyam | ṛgādivedatrayajñā dharmajñāṃś ca trayo vā pariṣad ity abhiprāyaḥ | tathā ca manuḥ |

	ṛgvedavid yajurvic ca sāmavedavid eva ca |

	tryavarā pariṣaj jñeyā dharmasaṃśayanirṇaye || iti |

adhyātmavittamaḥ adhyātmavidhāṃ śreṣṭho dharmajñaś ca sa eko vā yam arthaṃ brūte dharmatayā so 'pi dharmaḥ syāt | vasiṣṭho 'pi |

	traividyavṛddhā yaṃ brūyuḥ dharmaṃ dharmavido janāḥ |

	patane pātane caiva sa dharmo nātra saṃśayaḥ || iti |

tad api śrutyādivad eva pramāṇam ity āha yamaḥ |

	vedāḥ pramāṇaṃ smṛtayaḥ pramāṇaṃ dharmārthayuktaṃ vacanaṃ pramāṇam |

	yasya pramāṇaṃna bhavet pramāṇaṃ na tasya kuryād vacanaṃ pramāṇam ||

yasya śrutyādikaṃ pramāṇaṃna bhavati tasya vākyaṃ na pramāṇam | ataḥ tatparityājyam ity abhiprāyaḥ | ata eva pracetāḥ |

	amīmāṃsā bahiḥśāstrāḥ ye cānye vedavarjitāḥ |

	yat te brūyuḥ na tat kuryād vedād dharmo vidhīyate || iti |

tathā saṃpradāyo 'pi kvacit pramāṇam ity āha manuḥ |

	yenāsya pitaro yātā yena yātāḥ pitāmahāḥ |

	tena yāyāt satāṃ mārgaṃ tena gacchan na riṣyati ||

svakulapramparāyāta ācāraḥ saṃpradāyaḥ | so 'pi śāstravipratipattau draṣṭavyaḥ | tathā ca sumantuḥ |

	yatra śāstragatir bhinnā sarvakarmasu bhārata |

	udite 'nudite caiva homabhedo yathā bhavet ||

	tasmin kulakramāyātam ācāraṃ tv ācared budhaḥ |

	sa garīyān mahābāho sarvaśāstroditād api ||

tathā dharmajñasamayo 'pi pramāṇam ity āha āpastambaḥ: "dharmajñasamayaḥ pramāṇaṃ vedāś ca" | etac ca dharmaśāstrasyāpi dharmopayogitvād adhyayane phalaśravaṇāc ca tad adhyetavyam ity āha manuḥ |

	yathaiva vedādhyayanaṃ dharmaśāstram idaṃ tathā |

	adhyetavyaṃ brāhmaṇena niyataṃ svargam icchatā ||

yamo 'pi |

	dhanyaṃ yaśasyam āyuṣyaṃ puṇyaṃ svargyaṃ tathaiva ca |

	dhāraṇaṃ dharmaśāstrasya vedānāṃ dhāraṇaṃ tathā ||

	grahaṇād dharmaśāstrasya brahmalokam avāpnyuyāt ||

bṛhaspatir api |

	śrutismṛtī hi viprāṇāṃ cakṣuṣī parame mate |

	kāṇas tatraikayā hīnaḥ dvābhyām andhaḥ prakīrtitaḥ ||

	adhītya caturo vedān saṣaḍaṅgapadakramān |

	smṛtihīnā na śobante cantrahīneva śarvarī || iti |

manur api |

	idaṃ śāstram adhīyāno brāhmaṇaḥ saṃśitavrataḥ |

	manovāgdehajair nityaṃ karmadoṣair na lipyate || iti |

atra brāhmaṇagrahaṇaṃ dvijātyupalakṣaṇārtham | ata eva yamaḥ |

	idaṃ śāstram adhīyāno brāhmaṇaḥ kṣatriyo 'pi viṭ |

	punāti hi pitṝn pūrvān sapta saptāvarān api ||

yat punar manunoktam,

	viduṣā brāhmaṇenedam adhyetavyaṃ prayatnataḥ |

	vidvadbhiś ca pravaktavyaṃ samyaṅ nānyena kenacit ||

tac chūdrādhikāranivṛttiparam | ata eva śūdrādhikāraṃ prakṛtya yamaḥ |

	tasmād asyādhikāro 'sti na vedeṣu na tu smṛtau | iti |

ataḥ siddho dvijātīnām evādhyayane 'dhikāra iti | evaṃ tadarthānuṣṭhāne 'pi draṣṭavyam | ata eva manuḥ |

	niṣekādiśmaśānāntaṃ mantrair yasyodito vidhiḥ |

	tasya śāstre 'dhikāro 'smin jñeyo nānyasya kascacit || iti |

niṣeko garbhādānam | śmaśānaṃ pretakarma | vyāso 'pi |

	tena smārtam anuṣṭhānam antareṇa tu vaidikam |

	pravartate dvijātīnāṃ dharmaśuddhim abhīpsubhiḥ || iti |

yat punaḥ śākyādipraṇītaṃ tan nānuṣṭheyam, tasyāvedamūlatvāt | tad uktaṃ caturviṃśatimate |

	arhaccārvākavākyāni bauddhādipaṭhitāny api |

	vipralambhakavākyāni tāni sarvāṇi varjayet ||

vyāso 'pi |

	etebhyo 'pi yad anyat syāt kiṃcid dharmābhidhāyakam |

	tad dūratarato viddhi mohas tasyāśrayo mataḥ || iti |

kiṃ tarhi anuṣṭheyam ity apekṣite sa evāha |

	vedārthavittamaiḥ karma yat smṛtaṃ munibhiḥ purā |

	tad yatnenānutiṣṭheta tan niṣiddhaṃ tu varjayet ||

	te hi vedārthatattvajñā lokānāṃ hitakāmyayā |

	ādiṣṭavanto yaṃ dharmaṃ taṃ dharmaṃ na vicālayet || iti |

atra kātyāyanaḥ |

	yatropadiśyate karma kartur aṅgaṃ na vocyate |

	dakṣiṇas tatra vijñeyaḥ karmaṇāṃ pāragaḥ karaḥ ||

	yatra diṅniyamo na syāj japahomadikarmasu |

	tisras tatra disaḥ proktā aindrī saumyāparājitā ||

	āsīna ūrdhvaḥ prahvo vā niyamo yatra nedṛśaḥ |

	tadāsīnena kartavyaṃ na prahveṇa na tiṣṭhatā ||

	pravṛttam anyathā kuryād yadi mohāt kathaṃcana |

	yatas tad anyathābhūtaṃ tata eva samāpayet ||

	samāptaṃ yadi jānīyān mayaitad ayathākṛtam |

	tāvad eva punaḥ kuryān nāvṛttiḥ sarvakarmaṇaḥ ||

	prāyo yasyāṃ kriyāyāṃ tu sāṅgaṃ tat kriyate punaḥ|

	tad aṅgasyākriyāyāṃ tu nāvṛttir naiva tat kriyā || iti |

	<span style="text-decoration:underline;">nanu</span> kim atra sakalasmārtāṅgopasaṃhāreṇānuṣṭhānam uta na (anyena) ? yadi nopasaṃhāraḥ, tadā

	sarvaśākhopasaṃhārad uktaḥ śrauto yathā vidhiḥ |

	sarvasmṛtyupasaṃhārāt smārto 'py uktas tathā vidhiḥ ||

ityādivirodhaḥ syāt | athopasaṃhāraḥ, tadā nānuṣṭhātuṃ śakyaṃ viruddhopasaṃhārasaṃbhavāt |

	<span style="text-decoration:underline;">ucyate</span> | satyam, yadi sarvopasaṃhāraḥ syāt | kiṃ tu yan nāmnātaṃ svatantreṇa tāvanmātraparipūrṇam evānyataḥ kriyata ity avirodhaḥ | ata eva kātyāyanaḥ |

	yan nāmnātaṃ svaśākhāyāṃ pārakyam avirodhi ca |

	vidvadbhis tad anuṣṭheyam agnihotrādikarmavat || iti |

anenaivābhiprāyeṇoktam "sarvasmṛtyupasaṃhārāt" iti | yat tu kātyāyanenoktam,

	bahv alpaṃ vā svagṛhyoktaṃ yasya karma prakīrtitam |

	tasya tāv iti śāstrārthe kṛte sarvaṃ kṛtaṃ bhavet || 

iti, tan nirākāṃkṣābhiprāyam | yataḥ sa evāha |

	ātmatantre tu yan noktaṃ tat kuryāt pāratantrikam | iti |

**iti smṛticandrikāyāṃ dharmapramāṇāni**

**dharmasvarūpanirūpaṇam**

śrutyādipramāṇako dharma ity uktam | tasya dharmasya sāmānyalakṣaṇam āha viśvāmitraḥ |

	yamārthāḥ kriyamāṇaṃ tu śaṃsanty āgamavedinaḥ |

	sa dharmo yaṃ vigarhante tam adharmaṃ pracakṣate || iti |

manur api |

	vidvadbhiḥ sevitaḥ sadbhiḥ nityam adveṣaragibhiḥ |

	hṛdayenābhyanujñātaḥ (?) yo dharmas taṃ nibodhata || iti |

tathā viśeṣato 'pi sa evāha |

	dhṛtiḥ kṣamā damo 'steyaṃ śaucam indriyanigrahaḥ |

	hrīr vidyā satyam akrodho daśakaṃ dharmalakṣaṇam || iti |

dhṛtiḥ dhairyam | aparadhe 'pi cittasyāvikāraḥ kṣamā | antaḥkaraṇasaṃyamaḥ damaḥ | asteyam adattāsvīkāraḥ | śaucaṃ bāhyam ābhyantaraṃ ca | indriyanigrahaḥ niṣiddhebhyaḥ indriyāṇāṃ nivāraṇam | hrīḥ akaryanivṛttiḥ | vidyā ātmajñānam | satyaṃ yathārthavacanam | tac ca priyam eva veditavyam | tathā ca manuḥ |

	satyaṃ bhrūyāt priyaṃ brūyān na brūyāt satyam apriyam |

	priyaṃ ca nānṛtaṃ brūyād eṣa dharmaḥ sanātanaḥ || iti |

akrodhaḥ krodharāhityam | etad daśakaṃ dharmalakṣaṇaṃ dharmasvarūpam ity arthaḥ | vyāso 'pi |

	satyaṃ damas tapaḥ śaucaṃ saṃtoṣo hrīḥ kṣamārjavam |

	jñānaṃ śamo dayā dhyānam eṣa dharḥ sanātanaḥ || iti |

satyādīnāṃ lakṣaṇaṃ sa evāha |

	satyaṃ bhūtahitaṃ proktaṃ manaso damanaṃ damaḥ |

	tapaḥ svadharmavartitvaṃ śaucaṃ saṃkaravarjanam ||

	saṃtoṣo viṣayatyāgaḥ hrīr akāryanivartanam |

	kṣamā dvandvasahiṣṇutvam ārjavaṃ samacittatā ||

	jñānaṃ tattvārthasaṃbodhaḥ śamaḥ cittapraśāntatā |

	dayā bhūtahitaiṣitvaṃ dhyānaṃ nirviṣayaṃ manaḥ || iti |

tathā ca dharmāntarṇy api sa evāha |

	dānaṃ yajñaḥ satāṃ pūjā vedadhāraṇam ārjavam |

	eṣa dharmaḥ paro jñeyaḥ phalavān pretya ceha ca ||

	bhogeṣv āsaktirahitaṃ tathaivātmāvalokanam |

	śreyaḥ paraṃ manuṣyāṇāṃ kapilaḥ prāha pārthiva (?) ||

	sarvatra samadarśitvaṃ nirmamatvam asaṅgitā |

	śreyaḥ paraṃ manuṣyāṇāṃ prāha pañcaśikho muhiḥ || iti |

sumantur api |

	varṇatvam ekam āśritya yo dharmaḥ saṃpravartate |

	varṇadharmaḥ sa uktas tu yathopanayanaṃ kila ||

	yas tv āśramatvam āśritya adhikāraḥ pravartate |

	sa evāśramadharmaḥ syād bhikṣādaṇḍādiko yathā ||

	varṇatvam āśramatvaṃ ca yo 'dhikṛtya pravartate |

	sa varṇāśramadharmas tu yathā mauñjī tu mekhalā ||

	yo guṇena pravarteta guṇadharmaḥ sa ucyate |

	yathā mūrdhābhiṣiktasya prajānāṃ paripālanam ||

	nimittam ekam āśritya yo dharmaḥ saṃpravartate |

	naimittikaḥ sa vijñeyaḥ prāyaścittavidhir yathā || iti |

**iti smṛticandrikāyāṃ dharmasvarūpanirūpaṇam**

**śrutyādibalābalanirṇayaḥ**

**atha śrutyādīnāṃ balābalam**

tatra manuḥ |

	śrutidvaidhaṃ tu yatra syāt tatra dharmāv ubhau smṛtau |

	ubhāv api hi tau dharmau samyag uktau manīṣibhiḥ || iti |

yatra śrutyoḥ dvaividhyaṃ parasparavirodhataḥ tatra śrutipratipāditau dvāv api dharmau, yataḥ manvādibhyaḥ pūrvatarair api "tau dharmau" ity uktau | tulyapramāṇaviśiṣṭatvād anayor vikalpa ity abhiprāyaḥ | anenaiva smṛtyor virodhe 'pi vikalpa ity uktaṃ bhavati | ata eva smṛtyadhikāre gautamaḥ: "tulyabalavirodhe vikalpaḥ" iti | śrutismṛtyor virodhe smṛteḥ badha eva | yathāha logākṣiḥ |

	śrutismṛtivirodhe tu śrutir eva garīyasī |

	avirodhe sadā kāryaṃ smārthaṃ vaidikavat sadā || iti |

evam ācārasyāpi smṛtivirodhe badha eva syāt, "śrutismṛtivihito dharmaḥ, tadabhāve śiṣṭācāraḥ pramāṇam" iti vasiṣṭhasmaraṇāt | evaṃ pariṣadvacane 'pi draṣṭavyam | tad uktaṃ caturviṃśatau |

	smṛter vedavirodhena parityāgo yathā bhavet |

	tathaiva laukikaṃ vākyaṃ smṛtibādhāt parityajet || iti |

yatra punar mānavasya smṛtyantareṇa virodhaḥ tatra manūkta eva śreyān | tad āha aṅgirāḥ |

	yat pūrvaṃ manunā proktaṃ dharmaśāstram anuttamam |

	na hi tat samatikramya vacanaṃ hitam ātmanaḥ || iti |

manūktam atikramyānyadīyaṃ vacanam atmano jñānāya na bhavati | bṛhaspatir api |

	vedād upanibaddhatvāt prādhānyaṃ tu manoḥ smṛtam |

	manvarthaviparītā tu yā smṛtiḥ sā na śasyate ||

śrutir api: "yad vai kiṃ ca manur avadat tad bheṣajam" iti | yatra punar dharmadvayavirodhas tatra laghīyasa eva bādha ity āha vyāsaḥ |

	dharmaṃ yo bādhate dharmo na sa dharmaḥ kathaṃcana |

	avirodhī tu yo dharmaḥ sa dharmaḥ siddhir ucyate ||

	tasmād virodhe dharmasya niścitya gurulāghavam |

	yato bhūyas tato vidvān kuryād dharmavinirṇayam || iti |

**iti smṛticandrikāyāṃ śrutyādibalābalanirṇayaḥ**

**atha deśanirṇayaḥ**

tatra manuḥ |

	sarasvatīdṛṣadvatyor devanadyor yad antaram |

	taṃ devanirmitaṃ deśaṃ brahmāvartaṃ pracakṣate || iti |

	kurukṣetraṃ ca matsyāś ca pāñcālāḥ śūrasenakāḥ |

	eṣa braharṣideśo vai brahmāvartād anantaram ||

anantaram īṣadūnam ity arthaḥ |

	himavadvindhyayor madhyaṃ yat prāg vinaśanād api |

	pratyag eva prayāgāc ca madhyadeśaḥ prakīrtitaḥ ||

vinasanaṃ sarasvatyā antardhānadesaḥ |

	ā samudrāt tu vai pūrvād ā samudrāc ca paścimāt |

	tayor evāntaraṃ giryor āryāvartaṃ vidur budhāḥ || iti |

atra ca pūrvaḥ pūrva uttarottarāt praśastaḥ | tathā ca sumantuḥ |

	brahmāvartaḥ paro deśa ṛṣideśas tv anantaraḥ |

	madhyadeśas tato nyūnaḥ āryāvartas tataḥ paraḥ || iti |

yat punar manunoktam,

	kṛṣṇasāras tu carati mṛgo yatra svabhāvataḥ |

	sa jñeyo yajñiyo deśo mlecchadeśas tataḥ paraḥ ||

iti, tat pūrvoktadeśacatuṣṭayālābhe draṣṭavyam, tad anantaram asyabhidhānāt | etac ca na deśāntaranirākaraṇāya | yat āha viṣṇuḥ |

	cāturvarṇyavyavasthānaṃ yasmin deśe na vidyate |

	sa mlecchadeso vijñeya āryavartas tataḥ paraḥ || iti |

ataś ca yatra kṛṣṇasāraś cāturvarṇyavyavasthānaṃ vā sa dharmadeśa ity mantavyam | tathā cādipurāṇam |

	kṛṣṇasārair yavair darbhaiś caturvarṇyāśramais tathā |

	samṛddho dharmadeśaḥ syād āśrayeran vipaścitaḥ || iti |

etair vihīno mlecchadeśa ity abhiprāyaḥ | mlecchadeśa iti vadan tatra dharmakriyāniṣedham āha | ata eva viṣṇuḥ: "na mlecchaviṣaye śraddhaṃ kuryān na gacchet taṃ viṣayam" iti | ādipurāṇe 'pi |

	adharmeśamadhye tu kṛtvā kratuśatāny api |

	na paśyanti dvijāḥ śreyo yātuḥ svarge mahārgalam || iti |

anenaivābhiprāyeṇa yājñavalkyo 'py āha |

	yasmin deśe mṛgaḥ kṛṣṇas tasmin dharmān nibodhata | iti |

dharmānuṣṭhānatayeti śeṣaḥ | tasya dharmasadhanatvāt | ata eva saṃvartaḥ |

	svabhāvād yatra vicaret kṛṣṇasāraḥ sadā mṛgaḥ |

	dharmadeśaḥ sa vijñeyo dvijānāṃ dharmasādhanam || iti |

svabhāvād anadita ity arthaḥ | śaṅkhas tv āryāvartam āha: "kṛṣṇamṛgo yavad vicarati tāvad āryāvartaḥ syāt" iti | āryāvarta ity anuvṛttau, vasiṣṭho 'pi: "yavat kṛṣṇamṛgo vicarati" iti | āryāvartotpannasya ādipurāṇe niyamaviśeṣa uktaḥ |

	āryāvarte samutpanno dvijo vā yadi vādvijaḥ |

	narmadāṃ sindhupāraṃ ca karatoyāṃ na laṅghayet ||

	āryāvartam atikramya vinā tīrthakiryāṃ dvijaḥ |

	ājñāṃ caiva tathā pitror aindavena visudhyati ||

karatoyā nadī | evamukteṣv api deśeṣu keṣucid apavādam āha manuḥ |

	na śūdrarājye nivasen nādhārmikajanāvṛte |

	na pāṣaṇḍidvijākrānte nopasṛṣṭe 'ntyjair nṛbhiḥ || iti |

vyāso 'pi |

	deśāṃś chūdrāvṛttānanyān adhārmikajanāvṛtān |

	mlecchāvṛtān prayatnena varjayed dharmiko janaḥ || iti |

atrāpy apavādam āha pitāmahaḥ |

	śūdrarājye 'pi nivased yatra madhye tu jāhnavī |

	so 'tipuṇyatamo deśo narair api samāśritaḥ ||

	kurukṣetranivāsena vārāṇasyāṃ ca mānavaḥ |

	ahiṃsakaḥ paparataḥ pāpaṃ hitvā divaṃ vrajet ||

	na gaṅgayā vinā vāsaḥ sarvakṣatrakṣayad ṛte |

	kāśyām hi maraṇaṃ śreṣṭhaṃ vinā kṣetraṃ prajāpateḥ ||

	gaṅgādvāre prayāge ca gaṅgāsāgarasaṅgame |

	nivāso na vinā puṇyair narāṇām iha jayate ||

sarvakṣatrakṣayaḥ kurukṣetram | vyāso 'pi |

	te deśās te janapās te śailās te tathāśramāḥ |

	puṇyā tripathagā yeṣāṃ madhye yāti sarid varā ||

ādipurāṇe 'pi |

	yatra gaṅgā sarc chreṣṭhā sa desas tat tapovanam |

	siddhakṣetraṃ ca taj jñeyaṃ gaṅgātarisamāśritam ||

viṣṇudharmottare |

	prabhāse puṣkare kāśyaṃ naimiśe 'marakaṇṭake |

	gaṅgāyāṃ sarayūtīre nivased dhārmiko janaḥ ||

vyāso 'pi |

	antarvedir madhyadeśaṃ brahmāvartaṃ ca yajñiyam |

	miśritaṃ sarayūtīraṃ puṣkaraṃ naimiśaṃ tathā ||

	deśān etān nivāsāya saṃśrayeran dvijātayaḥ | iti |

atra dvijātigrahaṇaṃ śūdrasya pradarśanārtham, tasya āpady eva manunā deśānugrahasmaraṇāt |

	etān dvijatayo deśān saṃśrayeran prayatnataḥ |

	śūdras tu yasmin kasmin vā nivased vṛttikarśitaḥ || iti |

**atha niṣiddhadeśāḥ**

tatra bodhāyanaḥ |

	ānartā aṅgamagadhāḥ saurāṣṭrā dakṣiṇāpathaḥ |

	apāsyāḥ sindhusauvīrā ete saṅkīrṇayonayaḥ || iti |

vyāso 'pi |

	aṅgavaṅgāndhraviṣayo ye cānye mlecchajātayaḥ |

	kṛṣṇasāravihīnāś ca deśān etān visarjayet ||

ādipurāṇe 'pi |

	kāñcīkosalasaurāṣṭrā devarāṣṭrā dvikacchajāḥ |

	sauvīrakoṅkaṇodbhūtā ete 'ṣṭau ninditā bhṛśam ||

	pañca nadyo vahanty etā yatra nisrutya parvatāt |

	āraṭṭā nāma ye deśā na teṣv āryo 'nvahaṃ vaset ||

	narmadāsindhukāśīnāṃ pāraṃ padmasya paścimam |

	gatvā narakam āpnoti tīrthakālādhikaṃ vasan ||

	aṅgavaṅgakaliṅgāś ca vindhyamālavakās tathā |

	narmadādikṣiṇaṃ yac ca sindhor uttaram eva ca ||

	pauṇḍraś caiva surāṣṭraś ca caidyakeralamāgadhāḥ |

	na vivāhaṃ tathā śrāddhaṃ yajñaṃ caiva samācaret ||

	papadeśās ca ye kecit papair adhyuṣitā janaiḥ |

	gatvā deśān apuṇyāṃs tu kṛtsnaṃ pāpaṃ samaśnute ||

	saurāṣṭraṃ sindhusauvīram āvantyaṃ dakṣiṇāpatham |

	gatvaitān kāmato deśān kaliṅgāṃś ca pated dvijaḥ || iti |

etat pūrvoktakṛṣṇasārādivihīnadeśābhiprāyaṃ mantavyam, tasyāpi dharmasādhanatvāt | bodhāyanas tu sindhusauvīradigamane prāyaścittam āha |

	sindhusauvīrasaurṣṭrān tathā pratyantavāsinaḥ |

	aṅgavaṅgakaliṅgāṃś ca gatvā saṃskāram arhati || iti |

pratyanto 'ntadeśaḥ | tathā ca śrutiḥ: "tasmān na jaghanyān nāntyān" iti | ādipurāṇe 'pi:

	saurāṣṭrasindhusauvīram āvantyaṃ dakṣiṇāpatham |

	etān deśān dvijo gatvā punaḥsaṃskāram arhati ||

	himavatkauśikaṃ vindhyaṃ pāraṃ padmasya paścimam |

	tīrthayātrāṃ vinā gatvā punaḥsaṃskāram arhati ||

	tasmāt prabhātasamaye gatvā gaṅgātaṭaṃ śubham |

	pratyantavāsaśuddhyarthaṃ kariṣyāmo mahat tapaḥ || iti |

tathā dvijānām āpadi vṛttyarthaṃ deśānugrahaḥ skandapurāṇe darśitaḥ |

	aṅgavaṅgakaliṅgāṃś ca pārvatāṃś tatsamīpagān |

	sindhusauvīrasaurāṣṭrān keralāndhrakamālavān ||

	nivāsāya dvijo nityam anāpadi visarjayet |

	eteṣv apai gatvā tu tannivṛttau punar vrajet || iti |

**iti smṛticandrikāyāṃ niṣiddhadeśanirṇayaḥ**

**atha deśadharmāḥ**

tatra bodhāyanaḥ: "pañcadhā vipratipattir dakṣiṇataḥ anupanītena bhāryayā ca saha bhojanaṃ paryuṣitabhojanaṃ mātulapitṛṣvasṛduhitṛpariṇayanam iti | tathottarataḥ ūrṇāvikrayaḥ sīdhupānam ubhayatodadbhir vyavahāraḥ āyudhīyaṃ samudrayānam iti | itara itarasmin kurvan duṣyatītara itarasmin | tatra tatra deśaprāmāṇyam eva syāt" iti | ayam arthaḥ | itaro dākṣiṇātya itarasmin udīcye deśe 'nupanītādinā saha bhojanādikaṃ kurvan duṣyati na svadeśe | tathodīcya itarasmin dakṣiṇe ūrṇāvikrayādikaṃ kurvan duṣyati na svadese, kutaḥ deśaprāmāṇyāt deśanibandhanatvāt prāmānyasyety arthaḥ bṛhaspatir api |

	udvāhyate dākṣiṇātyair mātulasya sutā dvijaiḥ |

	madhyadeśe karmakarāḥ śibinaś ca gavāśinaḥ ||

	matsyādāś ca narāḥ pūrve vyabhicāratāḥ striyaḥ |

	uttare madyapā nāryaḥ spṛśyā nṝṇāṃ rajasvalāḥ ||

	sahajātāḥ pragṛhṇanti bhrātṛbhāryām abhartṛkām | iti |

eteṣāṃ ca deśavyavasthayā pramāṇyam āha sa eva |

	deśajātikulānāṃ ca ye dharmās tatpravartitāḥ |

	tathaiva te palanīyāḥ prajā prakṣubhyate 'nyathā || iti |

devalo 'pi |

	yeṣu deśeṣu ye devāḥ yeṣu deśeṣu ye dvijāḥ |

	yeṣu deśeṣu yat toyaṃ ya ca yatraiva mṛttikā ||

	yeṣu sthāneṣu yac chaucaṃ dharmācāraś ca yādṛśaḥ |

	tatra tān navamanyeta dharmas tatraiva tādṛśaḥ ||

	yasmin deśe pure grāme traividyanagare 'pi vā |

	yo yatra vihito dharmas taṃ dharmaṃ na vicālayet || iti |

evam aviśeṣeṇa deśadharmāṇāṃ prāmāṇyaprasaktau manur āha |

	sadbhir ācaritaṃ yac ca dhārmikaiś ca dvijātibhiḥ |

	taddeśakulajātīnām aviruddhaṃ prakalpayet || iti |

sadbhir ācaritaṃ yac chrutyādipramāṇāviruddhaṃ taddeśakulajātīnāṃ dharmatvena prakalpayed ity arthaḥ | tathā ca gautamaḥ: "deśajātikuladharmā āmnāyair aviruddhāḥ pramāṇam" iti | tatra viruddhā ap kvacit kvacid dṛśyante | yathā,

	viruddhās tu pradṛśyante dākṣiṇātyeṣu saṃprati |

	svamātuasutodvāho mātṛbandhutvadūṣitaḥ ||

	abhartṛkabhrātṛbhāryāgrahaṇaṃ cātidūṣitam |

	kule kanyāpradānaṃ ca deśeṣv anyeṣu dṛśyate ||

	tathā bhrātṛvivāho 'pi pārasīkeṣu dṛśyate |

	tathaikādaśarātrādau śrāddhe bhuktaṃ tu yair dvijaiḥ ||

	tebhyaḥ śrāddhe punar dānaṃ kecin necchanti deśinaḥ |

	datvā dhānyaṃ vasante 'nye śaradi dviguṇaṃ punaḥ ||

	gṛhṇanti bandhukṣetraṃ ca praviṣṭe dviguṇe dhane |

	bhujyate 'nyair apraviṣṭe mūle tac ca vikathyate ||

	itthaṃ viruddhān ācārān prabhūtān vinivartayet |

	deśajātyādidharmasya prāmāṇyam avirodhinaḥ ||

	śāstreṇāto nṛpaḥ sarvaṃ śāstram dṛṣṭvā pravartayet || iti |

tathā lokaviruddham api parityājyam eva | tad āha varāhamihiraḥ |

	deśācāras tāvad ādau vicintya deśe deśe yā sthitis saive kāryā |

	lokavidviṣṭaṃ paṇḍitā varjayanti daivajñā ye lokamārgeṇa yānti ||

**iti smṛticandrikāyāṃ desadharmāḥ **

**atha yugadharmāḥ**

tatra manuḥ |

	anye kṛtayuge dharmāḥ tretāyāṃ dvāpare pare |

	anye kaliyuge nṝṇāṃ yugahrāsānurūpataḥ ||

	tapaḥ paraṃ kṛtayuge tretāyāṃ jñānam eva ca |

	dvāpare yajñam evāhur dānam eva kalau yuge ||

tapaḥ kṛcchracāndrāyaṇādi, paraṃ pradhānam ity arthaḥ | bṛhaspatir api |

	tapo dharmaḥ kṛtayuge jñānaṃ tretāyuge smṛtam |

	dvāpare cādhvaraḥ proktas tiṣye dānaṃ dayā damaḥ ||

tiṣyaḥ kaliḥ | parāśaro 'pi |

	kṛte tu mānavo dharmas tretāyāṃ gautamasya tu |

	dvāpare śaṅkhalikhitau kalau pārāśaraḥ smṛtaḥ ||

	tyajed deśaṃ kṛtayuge tretāyāṃ grāmam utsṛjet |

	dvāpare kulam ekaṃ tu kartāraṃ tu kalau yute ||

	kṛte saṃbhāṣya patitas tretāyāṃ sparśanena tu |

	dvāpare dhanam ādāya kalau patati karmaṇā ||

bṛhaspatir api |

	kṛte yad abdād yo dharmaḥ sa tretāyām ṛtutrayāt |

	dvāpare tu tripakṣeṇa kalāv ahnā tu tad bhavet ||

viṣṇupurāṇe 'pi |

	yatkṛte daśabhir varṣais tretāyāṃ hāyanena tu |

	dvāpare tac ca masena ahorātreṇa tat kalau ||

brahmāṇḍapurāṇe 'pi |

	tretāyām ābdiko dharmo dvāpare. māsikaḥ smṛtaḥ |

	yathāśakti caret prājñaḥ tam ahnā prāpnuyāt kalau ||

viṣṇudharmottare 'pi |

	puṣkaraṃ tu kṛte sevyaṃ treyāyāṃ naimiśaṃ tathā |

	dvāpare tu kurukṣetraṃ kalau gaṅgāṃ samāśrayet || 

**iti smṛticandrikāyāṃ yugadharmāḥ**

**atha kaliyugadharmāḥ**

tatra vyāsaḥ |

	dhyāyan kṛte yajan yajñais tretāyāṃ dvāpare 'rcayan |

	yad āpnoti tad āpnoti kalau saṅkīrtya keśavam ||

	dharmotkarṣam atīvātra prāpnoti puruṣaḥ kalau |

	alpāyāsena dharmajñās tena tuṣṭo 'smy ahaṃ kalau || iti |

ādipurāṇe 'pi |

	yas tu kārtayugo dharmo na kartavyaḥ kalau yuge |

	papaprasaktās tu yataḥ kalau nāryo narās tathā ||

	na vidvattā na śuddho 'rthaḥ na śuddhir manasaḥ kalau |

	yato 'taḥ satyam evaikaṃ narāṇām upakārakam || iti |

kārtaḥ kṛtayugasaṃbandhī | tathā niṣiddhadharmā api tatraivoktāḥ |

	dīrghakālaṃ brahmacaryaṃ dhāraṇaṃ ca kamaṇḍaloḥ |

	gotrān mātṛsapiṇḍāt tu vivāho govadhas tathā ||

	narāśvamedhau madyaṃ ca kalau varjyā dvijātibhiḥ | 

kratur api |

	devarāc ca sutotpattiḥ dattā kanyā na dīyate |

	na yajñe govadhaḥ kāryaḥ kalau ca na kamaṇḍaluḥ ||

brāhme |

	ūḍhāyāḥ punar udvāhaṃ jyeṣṭhāṃśaṃ govadhaṃ tathā |

	kalau pañca na kurvīta bhrātṛjāyāṃ kamaṇḍalum || iti |

tathānye 'pi dharmajñasamayapramāṇam āhuḥ |

	vidhavāyāṃ prajotpattau devarasya niyojanam |

	bālikākṣatayonyoś ca vareṇānyena saṃskṛtiḥ ||

	kanyānām asavarṇānāṃ vivāhaś ca dvijātibhiḥ |

	ātatāyidvijāgryāṇāṃ dharmayuddhena hiṃsanam ||

	dvijasyābdhau tu nauyātuḥ śodhitasyāpi saṃgrahaḥ |

	satradīkṣā ca sarveṣāṃ kamaṇḍaluvidhāraṇam ||

	mahāprathānagamanaṃ gohiṃsā caiv gosave |

	sautrāmaṇyām api surāgrahaṇasya ca saṃgrahaḥ ||

	agnihotrahavaṇyāś ca sahālīḍhā parigrahaḥ |

	vānaprasthāśramasyāpi praveśo vidhicoditaḥ ||

	vittaṃ svādhyāyasapekṣam aghasaṃkocanaṃ tathā |

	prāyaścittavidhānaṃ ca viprāṇāṃ maraṇāntikam ||

	saṃsargadoṣaḥ stenādyair mahāpātakaniṣkṛtiḥ |

	varātithipitṛbhyaś ca paśūpaharaṇakriyā ||

	dattaurasetareṣāṃ tu putratvena parigrahaḥ |

	savarṇānāṃ tathā duṣṭaiḥ saṃsargaḥ śodhitair api ||

	ayonau saṃgrahe vṛtte parityāgo gurustriyāḥ |

	asthisaṃcayanād ūrdhvam aṅgasparsanam eva ca ||

	śamitṛtvaṃ ca viprāṇāṃ somavikrayaṇaṃ tathā |

	ṣaḍbhaktānaśanenānnaharaṇaṃ hīnakarmaṇaḥ ||

	śūdreṣu dāsagopālakulamitrārthasīriṇām |

	bhojyānnatā gṛhasthasya tīrthasevātidūrataḥ ||

	śiṣyasya gurudāreṣu guruvad vṛttir īritā |

	āpadvṛttir dvijāgryāṇām aśvastanikatā tathā ||

	prajārthaṃ tu dvijāgryāṇāṃ prajāraṇiparigrahaḥ |

	brāhmaṇānāṃ pravāsitvaṃ mukhāgnidhamanakriyā ||

	balātkārād dhi duṣṭastrīsaṃgraho vidhicoditaḥ |

	yates tu sarvavarṇeṣu bhikṣācaryā vidhānataḥ ||

	navodake daśāhaṃ ca dakṣiṇā gurucoditā |

	brāhmaṇādiṣu śūdrasya pacanadikriyāpi ca ||

	bhṛgvagnipatanaiś caiva vṛddhādimaraṇaṃ tathā |

	gotṛptiśiṣṭe payasi śiṣṭair ācamanakriyā ||

	pitāputravirodheṣu sākṣiṇāṃ daṇḍakalpanam |

	yatra sāyaṃ gṛhasthatvaṃ sūribhiḥ satyatatparaiḥ (?) ||

	etāni lokaguptyarthaṃ kaler ādau mahātmabhiḥ |

	nivartitāni karmāṇi vyavasthāpūrvakaṃ budhaiḥ ||

	samayaś cāpi sadhūnāṃ pramāṇaṃ vedavad bhavet || iti |

uktam āpastambenāpi: "dharmajñasamayaḥ pramāṇaṃ vedāś ca" iti ||

**iti smṛticandrikāyāṃ pribhāṣā samāptā **

**saṃskāraparibhāṣā**

adhunā lesataḥ saṃskārakāṇḍam ucyate | tatra gautamaḥ: "garbhādhānapuṃsavanasīmantonnayanajātakarmanāmakaraṇānnaprāśanacaulopanayanaṃ catvāti vedavratāni snānaṃ sahadharmacāriṇīsaṃyogaḥ pañcānāṃ yajñānām anuṣṭhānaṃ devapitṛmanuṣyabhūtabrahmaṇām eteṣāṃ ca aṣṭakā pārvaṇaṃ śrāddhaṃ śrāvanyāgrahāyaṇī caitryāśvayujī ceti sapta pakayajñasaṃsthāḥ agnyādheyam agnihotraṃ darśapūrṇamasau agrayaṇacāturmāsyāni nrūḍhapasubandhaḥ sautrāmaṇīti sapta haviryajñasaṃsthāḥ agniṣtomo 'tyagniṣṭoma uktyaḥ ṣoḍaśī vājapeyo 'tirātro 'ptoryāma iti sapta somasaṃsthāḥ ity ete catvāriṃśatsaṃskārāḥ | athāṣṭāv atmaguṇāḥ: dayā sarvabhūteṣu kṣāntir anasūyā śaucam anāyāso maṅgalam akārpaṇyam aspṛhā" iti | vedavratān prājāpatyādīni | snānaṃ samāvartanam | sahadharmacāriṇīsaṃyogo vivāhaḥ | pañcayajñā devayajñādayaḥ | aṣṭakā śrāddhaviśeṣaḥ | pārvaṇaṃ parvaṇi kriyamāṇaṃ sthālīpākalakṣaṇam | śrāddhaṃ māsiśrāddham | śrāvaṇī sarpabaliḥ | āgrahāyaṇī āgrayaṇam | caitrī holakākhyakarma | āśvayujī indradvajahomākhyam | anye prasiddhāḥ | 

	kecid aupāsanahomo vaiśvadevaṃ pārvaṇam aṣṭakā māsiśrāddhaṃ sarpabalir īśānabalir iti saptapākayajñān āhuḥ |

	ātmaguṇānāṃ lakṣaṇaṃ bṛhaspatir āha |

	yadā tu bandhuvargeṣu mitre dveṣṭari vā sadā |

	āpanno rakitavyas tu dayaiṣā parikīrtitā ||

	bāhye cābyantare caiva duḥkha utpādite paraiḥ |

	na kupyati na cahanti sā kṣamā parikīrtitā ||

	na guṇān guṇino hanti stauti mandaguān api |

	nānyadoṣeṣu ramate sānasūyā parikīrtiā ||

	abhakyaparihāras tu duṣṭasaṃsargavarjanam |

	svadharme ca vyavasthānaṃ śaucam etat prakīrtitam ||

	śarīraṃ pīḍyate yena suśubhenāpi karmaṇā |

	atyantaṃ tan na kartavyam anāyāsaḥ sa ucyate ||

	praśastācaraṇaṃ nityam apraśastavivarjanam |

	etad dhi maṅgalaṃ proktam ṛṣibhis tattvadarśibhiḥ ||

	stokād api hi dātavyaṃ muditenāntarātmanā |

	ahany ahani yatkiṃcid akārpaṇyaṃ hi tat smṛtam ||

	yathopapannaiḥ saṃtoṣaḥ kartavyaḥ svagatair dvijaiḥ |

	parārthaṃ nabhilaṣeta sāspṛhā parikīrtitā || iti |

yasyaite catvāriṃśat saṃskārā aṣṭāv ātmaguṇāś ca sa brahmaṇaḥ sāyujyam āpnotīty aha manuḥ |

	saṃskāraiḥ saṃskrtaḥ pūrvair uttarair api saṃskṛtaḥ |

	nityam aṣṭaguṇair yukto brāhmaṇo brahmalaukikam |

	brāhmaṃ padam avāpnoti yasmān na cyavate punaḥ || iti |

garbhādhānādayaḥ pūrvasaṃskārāḥ | uttare pākayajñadayaḥ | tad āha hārītaḥ: "dvividha eva saṃskāro bhavati brāhmao daivaś ca | garbhādhānādiḥ smārto brāhmaḥ | pakayajñahaviryajñasomāś ceti daivaḥ | brāhmasaṃskārasaṃskṛtaḥ ṛṣīṇāṃ samānatāṃ salokatāṃ sāyujyaṃ gacchati | daivenottareṇa saṃskṛto devānāṃ samānatāṃ salokatāṃ sāyujyaṃ gacchati" iti | etac ca guṇavihīnasaṃskārādyabhiprāyeṇa | ata eva gautamaḥ: "yasyaita catvāriṃśat saṃskārā  na cāṣṭāv ātmaguṇā na sa brahmaṇaḥ sayujyaṃ sālokyaṃ ca gacchati" iti | ataś ca yasyaite catvāriṃśatsaṃskārā aṣṭāv ātmaguṇāś ca tasyaivedaṃ brahmasāyujyaprāptilakṣaṇaṃ phalam ity avagantavyam | atra ca garbhādhānādyupanayanaparyantā eva saṃskārāḥ sarveṣāṃ niyatāḥ na punaḥ snānādayaḥ | tathātve, "yam icchet kartuṃ tam āviśed yad itarathā brahmacaryād eva pravrajet" iti virodhaḥ syāt | ete ca saṃskārā dvijātīnām eva | yad āha yājñavalkyaḥ |

	viprakṣatriyaviṭchūdrā varṇās tv ādyās trayo dvijāḥ |

	niṣekādyāḥ smaśānāntās teṣāṃ vai mantrataḥ kriyāḥ || iti |

niṣeko garbhādhānam ādyaṃ yāsāṃ tās tathoktāḥ | śmaśānaṃ pretakarma | dvijātīnāṃ mantrataḥ kriyā iti vadan śūdrasyāmantrakāḥ saṃskārā ity āha | ata eva saṃskārādhikāre yamaḥ |

	śūdro 'py evaṃvidhaḥ kāryo vinā mantreṇa saṃskṛtaḥ | iti |

etac ca cūḍākaraṇāntasaṃskārābhiprāyam | ata evāha āpastambaḥ: "aśūdrāṇām aduṣṭakarmaṇām upāyanaṃ vedādhyayanam agnyādheyaṃ phalavanti ca karmāṇi" iti | brahmapurāṇe tu śūdrasya vivāhetarasakalasaṃskāraniṣedho darśitaḥ |

	vivāhamātrasaṃskāraṃ śūdro 'pi labhatāṃ sadā | iti |

ato vidhivihitapratiṣiddhatvād vikalpo veditavyaḥ | manur api dvijānām eva samantrakaḥ saṃskāra ity āha |

	vaidikaiḥ karmabhiḥ puṇyair niṣekādyair dvijanmanām |

	kāryaḥ śarīrasaṃskāraḥ pāvanaḥ pretya ceha ca || iti |

vaidikamantrasādhyatvād vaidikakarmāṇi pāvanāni vaidikānāṃ pāpapraśamanadvāreṇa | tad āha sa eva |

	gārbhair homair jātakarmacūḍāmauñjīnibandhanaiḥ |

	baijikaṃ gārbhikaṃ caino dvijānām apamārjati || iti |

bījaṃ śuklaśoṇitaṃ taddoṣajanitaṃ baijikam aśuci | garbhanivāsajanitaṃ gārbhikam | homagrahaṇam ahomātmakasya garbhādhānāder api pradarśanārtham | ata eva garbhādhānādi cūḍākaraṇāntaṃ karmābhidhāya yājñavalkyaḥ |

	evam enaḥ śamaṃ yāti bījagarbhasamudbhavam | iti |

**iti smṛticandrikāyāṃ saṃskāraparibhāṣā**

**atha garbhādhānam**

tatra yājñavalkyaḥ |

	ṣoḍaśartur niśāḥ strīṇāṃ tasmin yugmāsu saṃviśet | iti |

rajodarśanaprabhṛti ṣoḍaśa niśāḥ strīṇām ṛtur garbhagrahaṇasya kālaḥ | tasmin yugmāsu samāsu rātriṣu saṃviśed gacched yadi putrārthī bhavati | kanyārthī tv ayugmāsu | tathā ca manuḥ |

	yugmāsu putrā jāyante striyo 'yugmāsu rātriṣu |

	tasmād yugmāsu putrārthī saṃviśed ārtave striyam || iti |

tathā cāpastambaḥ: "caturthīprabhṛty ā ṣoḍaśīm uttarām uttarāṃ yugmāṃ prajāniḥśreyasam ṛtugamanam ity upadiśanti" iti | vyāso 'pi |

	rātrau caturthyāṃ putraḥ syād āyurdhanavarjitaḥ |

	pañcamyāṃ putriṇī nārī ṣaṣṭyāṃ putras tu madhyamaḥ ||

	saptamyām aprajā yoṣid aṣṭamyām īśvaraḥ sutaḥ |

	navamyāṃ subhagā nārī daśamyāṃ ca paraḥ pumān ||

	ekādaśyām adharmyā strī dvādaśyāṃ puruṣottamaḥ |

	trayodaśyāṃ sutā tatra varṇasaṃkarakāriṇī ||

	dharmadhvajaḥ kṛtajñaḥ syād ātmavedī dṛḍhavrataḥ |

	prajāyate caturdaśyāṃ gaṇaughair jagatīpatiḥ ||

	rājapatnī mahābhāgā rājasaṃśagatā tathā |

	jāyate pañcadaśyāṃ tu bahuputrā pativratā ||

	vidyālakṣaṇasaṃpannaḥ satyavādī jitendriyaḥ |

	āśrayaḥ sarvabhūtānāṃ ṣoḍaśyāṃ jāyate pumān || iti |

yugmāsv api gacchan pratiṣiddetarāsve va gacchet | tatra pratiṣiddhāny āha manuḥ |

	amāvāsyām aṣṭamīṃ ca paurṇamāsīṃ caturdaśīm |

	brahmacārī bhaven nityam apy ṛtau snātako dvijaḥ ||

	tāsām ādyāś catasras tu ninditaikādaśī tathā |

	trayodaśī ca śeṣāḥ syuḥ praśastā daśa rātrayaḥ || iti |

tāsāṃ ṣoḍaśarātrīṇāṃ madhye rajodarśanād ārabhya catasro rātrīr varjayet | ata eva paiṭhīnasiḥ |

	na prathame na dvitīye na tṛtīye na caturtha āhvayet | iti |

kecit tu snānād ūrdhvaṃ catasro varjayed ity āhuḥ | pūrvaṃ tasyāḥ sparśananiṣedhenaiva gamanasyāpi niṣiddhatvāt tadgamane prāyaścittavidhānāc ca | ataḥ "ṣōḍaśartur niśāḥ strīṇām" iti snānād ūrdhvaṃ veditavyam, tan na,

	ṛtuḥ svābhavikaḥ strīṇāṃ rātrayaḥ ṣoḍaśa smṛtāḥ |

	caturbhir itaraiḥ sārdham ahobhiḥ sadvigarhitaiḥ ||

iti manvacanavirodhāt | na hi snānād ūrdhvaṃ garhitā rātrayaḥ santi | tad āha kātyāyanaḥ |

	rajasvalā caturthe 'hni snānāc chuddhim avāpnuyāt | iti |

arvāk punaḥ, "saiṣā brahmahatyā strīṇāṃ yan māsi māsi rajodarśanaṃ yas tato jāyate so 'bhiśastaḥ" ityādibhir garhitaśravaṇāt pūrvoktaiva jyāyasī | yat tu garbhādhānam adhikṛtya hārītenoktam, "caturthe 'hni snātāyāṃ yugmāsu ca" iti, tac caturthe 'hi (snātāyāṃ) rajonivṛttau draṣṭavyam | ata eva gobhilaḥ: "yadartumatī bhavaty uparataśoṇitā tadā saṃbhavakālaḥ" iti, "ṣōḍaśartuniśāḥ strīṇām" iti vadan ahni garbhādhānaniṣedham āha | ata eva śaṅkhalikhitau: "nārtave divā maithunaṃ vrajet | klībā alpaviryāś ca divā prasūyante 'lpāyuṣaś ca" iti | yājñavalkyo 'pi saṃveśane viśeṣam aha |

	evaṃ gacchan striyaṃ kṣāmāṃ maghāṃ mūlaṃ ca varjayet |

	sustha indau sakṛt putraṃ lakṣaṇyaṃ janayet pumān || iti |

sustha indau candrabale sati maghāmūle vihāya kṣāmāṃ kṛśāṃ sakṛd gacchan lakṣaṇyaṃ lakṣaṇayuktaṃ putraṃ janayed ity arthaḥ | jyotiḥśāstre 'pi |

	paitryaṃ pauṣṇaṃ nairṛtaṃ cāpi dhiṣṇyaṃ 

		tyaktvā nārīṃ suprasannāṃ prasannaḥ |

	puṣṭaḥ kṣāmāṃ putrakāmo 'bhigacchan 

		sallakṣaṇyaṃ putram āpnoti satyam || iti |

paitryaṃ makhānakṣatram | pauṣṇaṃ revatī | nairṛtaṃ mūlam | dhiṣṇyaṃ nakṣatram | kṣāmatā tu tasmin kāle rajasvalāvratenaiva bhavati | yadā rajonivṛttir bhavati tadā laghvāhārādinā kṣāmatā saṃpādanīyā putrotpattyartham | puṃsā ca śuklavṛddhyarthaṃ snigdhādibhojanaṃ kartavyam | tathā ca bṛhaspatiḥ |

	striyo rajo 'dhike strī syāt pumān śuklādhike bhavet |

	tasmāc chuklavivṛddhyartham vṛṣyaṃ snigdhaṃ ca bhakṣayet ||

	laghvārārāṃ striyaṃ kuryād evaṃ saṃjanayet sutam | iti |

vṛṣyaṃ vīryavṛddhikaraṃ dravyam | manur api |

	pumān puṃso 'dhike śukle strī bhavaty adhike striyaḥ |

	same 'pumān puṃstriyau vā kṣīṇe 'lpe ca viparyayaḥ || iti |

same sāmye bijadvayasya apumān napuṃsaka iti yāvat | puṃstriyau vā yadi tadā bījavibhāgaḥ | tad āha yamaḥ |

	yadi saṃyogakāle tu puruṣo rāgamohitaḥ |

	dvidhā samutsṛjec chuklaṃ yamalaṃ tatra jāyate || iti |

kṣīṇe niḥsāre 'lpe ca viparyayaḥ garbhāgrahaṇam | ṛtuyaugapadye tu gamanakramam āha devalaḥ |

	yaugapadye tu tīrthānāṃ viprādikramaśo vrajet |

	rakṣaṇārtham aputrāṇāṃ grahaṇakramaśo 'pi vā || iti |

tīrtham ṛtuḥ | tadyaugapadye tu varṇakrameṇodvāhakrameṇa vā gacchet | aputrāṇāṃ pūrvam ity arthaḥ | anena ṛtukālatikramaḥ katham api na kārya ity uktaṃ bhavati | ata eva manuḥ |

	ṛtukālābhigāmī syāt svadāranirataḥ sadā |

	parvavarjaṃ vrajed enāṃ tadvrato ratikāmyayā || iti |

tadvrataḥ putrotpattivrataḥ | anena vināpi ratikāmyayā putrajanmārtham ṛtau gacched eveti niyamyate, anyathā doṣaśravaṇāt | tathā ca parāśaraḥ |

	ṛtusnātāṃ tu yo bhāryāṃ saṃnidhau nopagacchati |

	ghorāyāṃ bhrūṇahatyāyāṃ yujyate nātra saṃśayaḥ || iti |

bodhāyano 'pi |

	ṛtusnātāṃ tu yo bhāryāṃ saṃnidhau nopagacchati |

	pitaras tasya tan māsaṃ tasmin retasi śerate || iti |

saṃnidhigrahaṇād asaṃnidhau na doṣa iti mantavyam | saṃnidhāv api yāvad aśaktaḥ tāvad adoṣa eva | tathā ca smṛtiḥ |

	yaḥ svadārān ṛtusnātān saṃnidhau nopagacchati |

	bhrūṇahatyām avāpnoti prajā prāptā vinaśyati ||

etad ajātaputraviṣayam, "jāyamāno vai brāhmaṇas tribhir ṛṇavān jāyate brahmacaryeṇa ṛṣibhyo yajñena devebhyaḥ prajayā pitṛbhya eṣa vā anṛṇo yaḥ putrī yajvā brahmacārivāsī (?)" ity asyāḥ śruter ekaputrotpādanenaiva varitārthatvāt | uktaṃ ca kūrmapurāṇe |

	ṛtukālābhigāmī syād yāvat putro 'bhijāyate | iti |

	<span style="text-decoration:underline;">nanu</span> putrāntarotpattividhāyako 'py asti, "daśāsyāṃ putrān ādhehi" iti | 

	<span style="text-decoration:underline;">satyam</span>, na tv iyaṃ vidhāyikā syāt, kiṃ tu bahvapatyapraśaṃsārthā | ata eva nāradaḥ |

	ṛṇam asmin saṃnayaty amṛtatvaṃ ca gacchati |

	pitā putrasya jātasya paśyec cej jīvato mukham ||

	anantāḥ putriṇo lokā nāputrasyeti ca śrutiḥ | iti |

jyeṣṭhaputrasya jananamātreṇa pitur ānṛṇyaṃ bhavatīty abhiprāyaḥ | tathā ca manuḥ |

	jyeṣṭhena jātamātreṇa putrī bhavati mānavaḥ |

	pitṝṇām anṛṇaś caiva sa tasmāt sarvam arhati || iti |

ata evetareṣāṃ kamajanmatvam apy āha sa eva |

	yasmin ṛṇaṃ saṃnayati yena cānantyam aśnute |

	sa eva dharmajaḥ putraḥ kāmajān itarān viduḥ || iti |

tenājātaputrasyaivāyam ṛtugamananiyama iti siddham |

**iti smṛticandrikāyāṃ garbhādhānam**

**atha puṃsavanam**

tatra yājñavalkyaḥ |

	garbhādhānam ṛtau puṃsaḥ savanaṃ spandanāt purā | iti |

prāg garbhacalanāt puṃsavanākhyaṃ karma kāryam ity arthaḥ | baijāvāpo viśeṣam āha: "māsi dvitīye tṛtīye vā purā spandataḥ" iti | puṃsavanam ity anuvṛttau pāraskaro 'pi: "māsi dvitīye tṛtīye vā yad ahaḥ puṃso nakṣatreṇa candramā yuktaḥ syāt" iti | punnakṣatrāṇi ca ratnakośe 'bhihitāni |

	hasto mūlaṃ śravaṇa punarvasur mṛgaśirās tathā tiṣyaḥ |

	puṃsaṃjñiteṣu kāryeṣv etāni śubhāni dhiṣṇyāni || iti |

dhiṣṇyāni nakṣatrāṇi | bṛhaspatis tu garbhaspandane puṃsavanam āha |

	garbhādānam ṛtau kuryāt savanaṃ spandite śiśau | iti

**iti puṃsavanam**

**atha sīmantonnayanam**

tatra logākṣiḥ: "tṛtīye garbhamāse sīmantonnayanaṃ karayet" iti | āpastambo 'pi: "sīmantonnayanaṃ prathame garbhe caturthe māsi" iti | baijāvāpo 'pi: "atha sīmantonnayanaṃ masi caturthe pañcame ṣaṣṭhe vāpi" iti | sāṅkhyāyanagṛhye 'pi: "saptame māsi prathame garbhe sīmantonnayanam" iti | yājñavalkyo 'pi |

	ṣaṣṭhe 'ṣṭame vā sīmanto māsy ete jātakarma ca | iti |

ete āgate jāta ity arthaḥ | śaṅkho 'pi: "garbhaspandane sīmantonnayanaṃ yavad vā na prasavaḥ" iti | atra śaunakena viśeṣa uktaḥ: "āpūryamāṇapakṣe yathā puṃsā nakṣatreṇa candramā yuktaḥ syāt" iti | etac ca sīmantonnayanaṃ kṣetrasaṃskaratvāt sakṛd eva kāryaṃ na pratigarbham | tathā ca hārītaḥ |

	sakṛt saṃskṛtasaṃskāraḥ sīmantena dvijastriyaḥ |

	yaṃ yaṃ garbhaṃ prasūyante sa sarvaḥ saṃskṛto bhavet || iti |

devalo 'pi |

	sakṛc ca saṃskṛtā nārī sarvagarbheṣu saṃskrtā | iti |

kecit sīmantonnayanaṃ garbhasaṃskāra iti pratigarbham āvartayanti | tathā ca viṣṇuḥ |

	sīmantonnayanaṃ karma tat strīsaṃskāra iṣyate |

	kecic ca garbhasaṃskārād garbhaṃ garbhaṃ prayuñjate | iti |

akṛtasīmantāyāḥ prasave satyavrata āha |

	strī yadākṛtasīmantā prasūyeta kathaṃcana |

	gṛhītaputrā vidhivat punaḥsaṃskāram arhati || iti |

eteṣāṃ ca pakṣāṇāṃ tattadgṛhyānusāreṇa vyavasthā veditavyā |

**iti smṛticandrikāyāṃ sīmantonnayanam**

**atha garhbiṇīdharmāḥ**

tatra kaśyapaḥ |

	nāvaskareṣūpaviśen musalolūkhalādiṣu |

	jalaṃ ca nāvagāheta śūnyāgāraṃ ca varjayet ||

	valmīkaṃ nadhitiṣṭheta na codvignamanā bhavet |

	vilikhen na nakhair bhūmiṃ nāṅgāreṇa na bhasmanā ||

	na śayāluḥ sadā tiṣṭhed vyāyamaṃ ca vivarjayet |

	na tuṣāṅgārabhasmāsthikapāleṣu samāviśet ||

	varjayet kalahaṃ lokair gātrabhaṅgaṃ tathaiva ca |

	na muktakeśī tiṣṭhet tu nāśuciḥ syāt kadācana ||

	na śayītottaraśirā na caivādhaḥśirāḥ kvacit |

	na vastrahīnā nodvignā na cārdravaraṇā satī ||

	nāmaṅgalyaṃ vaded vākyaṃ na ca hāsyādikaṃ tathā |

	kuryāc chvaśurayor nityaṃ pūjāṃ maṅgalatatparā ||

	tiṣṭhet prasannavadanā bhartṛpriyahite ratā | iti |

tathā mātsyoditaṃ kaśyapa āha |

	saṃdhyāyāṃ naiva bhoktavyaṃ garbhiṇyā tu prayatnataḥ |

	na snātavyaṃ na gantavyaṃ vṛkṣamūleṣu sarvadā ||

	na śayāluḥ sadā tiṣthen mañvacchāyāṃ vivarjayet |

	sarvauṣadhībhiḥ koṣṇena vāriṇā snānam ācaret ||

	kṛtarakṣā subhāṣā ca vastupūjanatatparā |

	dānaśīlā tṛtīyāyāṃ pārvatyāṃ naktam ācaret ||

	pativratā bhaven nārī viśeṣeṇa tu garbhiṇī |

	yas tu tasyā bhavet putraḥ śatāyur vṛttisaṃyutaḥ ||

	anyathā garbhapatanam avāpnoti na saṃśayaḥ | iti |

suśruto 'pi: "tataḥ prabhṛti vyāyamavyavasāyātitarpaṇadivāsvapnarātrijāgaraṇaśokabhaya-yānārohaṇavegadhāraṇakukkuṭāsanaśoṇitamokṣaṇāni pariharet" iti | tataḥ prabhṛti garbhagrahaṇaprabhṛtīty arthaḥ | tadgrahaṇaṃ ca śramādibhir liṅgair avagantavyam | tāny api tenaivoktāni: "sadyo gṛhītagarbhāyāṃ śramo glāniḥ pipāsā sakthikledanaṃ śuklaśoṇitayoḥ saṃbandhe sphuraṇaṃ ca yonyāḥ" iti | garbhiṇyāś ca yad abhilaṣitaṃ tat tasyai dātavyam | anyathā doṣaśravaṇāt | tathā ca yājñavalkyaḥ |

	dohadasyāpradānena garbho doṣam avāpnuyāt |

	vairūpyaṃ maraṇaṃ vāpi tasmāt kāryaṃ priyaṃ striyāḥ || iti |

śrutir api: "dvihṛdayāṃ nārīṃ dauhṛdinīm ācakṣate | tadabhilāṣitam dadyāt | vīryavantaṃ cirāyuṣaṃ putraṃ janayati" iti |

**iti garbhiṇīdharmāḥ \**

**atha jātakarma**

tatra viṣṇuḥ |

	jātakarma tataḥ kuryāt putre jāte yathoditam | 

svagṛhya iti śeṣaḥ | tataḥ snānānantarm ity arthaḥ | tathā ca saṃvartaḥ |

	jāte putre pituḥ snānaṃ sacelaṃ tu vidhīyate | iti |

tac ca śītodakena kāryam | tad āha jābāliḥ |

	kiryān naimittikaṃ snānaṃ śītādbhiḥ kāmyam eva vā | iti |

etac ca rātrāv api kāryaṃ "jāte putre" it jananānantaram asya vidhānāt | ata eva vasiṣṭhaḥ |

	putrajanmani yajñe ca tathā saṃkramaṇe raveḥ |

	rāhoś ca darśane snānaṃ praśastaṃ nānyathā niśi || iti |

yajñe 'avbhṛthe | snānagrahaṇaṃ dānasyāpi pradarśanārtham | ata eva vyāsaḥ |

	rātrau snānaṃ na kurvīta dānaṃ caiva viśeṣataḥ |

	naimittikaṃ tu kurvīta snānaṃ dānaṃ ca rātriṣu || iti |

tad api naimittikadānam ity āha sa eva |

	grahaṇodvāhasaṃkrāntiyātrārtiprasaveṣu ca |

	dānaṃ naimittikaṃ jñeyaṃ rātrāv api an duṣyati ||

	putrajanmani yātrāyāṃ śarvaryāṃ dattam akṣayam | iti |

rātrisnāne tu viśeṣam ah sāṅkhyāyanaḥ |

	divā yad āhrtaṃ toyaṃ kṛtvā svarṇayutaṃ tu tat |

	rātrisnāne tu saṃprāpte snāyād analasaṃnidhau || iti |

jātakarma ca nābhivardhanāt prāg eva kāryam | tad āha manuḥ |

	prāṅ nābhivardhanāt puṃsāṃ jātakarma vidhīyate | iti |

nābhivardhanaṃ nābhicchedanam | hārīto 'pi tam evārthaṃ sahetukam āha: "prāṅ nābhicchedanāt saṃskārapuṇyārthān kurvanti | chinnāyām āśaucam" iti | saṃskāro jātakarma | puṇyārthān dānāni | jaiminir api |

	yāvan na chidyate nālaṃ tāvan nāpnoti sūtakam |

	chinne nāle tataḥ paścāt sūtakaṃ tu vidhīyate || iti |

yat tu viṣṇudharmottare,

	acchinnanābhyāṃ kartavyaṃ śrāddhaṃ vai putrajanmani |

	āśaucoparame kāryam atha vā niyatātmabhiḥ || 

iti, tad dravyaviprakartrādyabhāve veditavyam | ata eva jābāliḥ |

	janmano 'nantaraṃ kāryaṃ jātakarma yathāvidhi |

	daivād atītakālaṃ ved atīte sūtake bhavet || iti |

śrāddham etad āmadravyeṇa kāryam | yad āha pracetāḥ |

	strī śudraḥ (?) svapacaś caiva jātakarmaṇi vāpy atha |

	āmaśrāddhaṃ tathā kuryād vidhinā pārvaṇena tu || iti |

svapacaḥ svayaṃpaca ity arthaḥ | satyavrato 'pi: "putrajanmani nābhikartanāt pūrvaṃ kṛtajātakarmā śrāddhaṃ kuryāt" iti | yat punar vyāsenoktam,

	dravyābhāve dvijābhāve pravāse putrajanmani |

	hemaśrāddhaṃ prakurvīta yasya bhāryā rajasvalā || iti |

tad āmadravyābhāve draṣṭavyam | ato 'sya hīnatvād dravyam atra bhojyaṃ vivakṣyate | dvijaḥ bhoktā | ādipurāṇe tu jātaśrāddhe pakvānnaniṣedho darśitaḥ |

	jātaśrāddhe na dadyād vai pakvānnaṃ brāhmaṇeṣv api |

	yasmāc cāndrayanāc (?) chuddis teṣāṃ bhavati nānyathā || iti |

kumārajanmadine prakṛtyāha hārītaḥ |

	jāte kumāre pitṝṇām āmodāt puṇyaṃ tadāhaḥ | iti |

āmodo harṣaḥ | puṇyaṃ dānādikarmaṇi praśastam ity arthaḥ | ata evādipurāṇam |

	devāś ca pitaraś caiva putre jāte dvijanmanām |

	āyānti tasmāt tad ahaḥ puṇyaṃ pūjyaṃ ca sarvadā ||

	tatra dadyāt suvarṇaṃ tu bhūmiṃ gāṃ turagaṃ ratham |

	chatraṃ chāgaṃ vastamālyaṃ śayanaṃ cāsanaṃ gṛham || iti |

pratigrahaś ca nābhyām acchinnāyām | tad arvāk kriyamāṇo na doṣāyety āha śaṅkhaḥ: "kumāraprasave nābhyām acchinnāyāṃ guḍatilahiraṇyavastragodhānyapratigraheṣv adoṣas tad ahar ity eke gurvarthaṃ kurvatā" iti | vṛddhamanur api |

	jāte kumāre tad ahaḥ kāmaṃ kuryāt pratigraham |

	hiraṇyadhānyagovāsastilānnaguḍasarpiṣām || iti |

vṛddhayājñavalkyo 'pi |

	tatra sarvaṃ pratigrāhyaṃ kṛtānnaṃ tu vivarjayet |

	bhakṣayitvā tu tan mohād dvijaś cāndrāyaṇaṃ caret || iti |

etac ca pratigrahavidhānaṃ sakulyānām eva | tad āha śaṅkhaḥ: "sarveṣāṃ sakulyānāṃ dvipadacatuṣpadadhānyahiraṇyādi dadyāt" iti | etac cāśaucamadhye 'pi kāryam | tad āha prajāpatiḥ |

	āśauce tu samutpanne putrajanma yadā bhavet |

	kartus tātkalikī śuddhiḥ pūrvāśaucena śudhyati || iti |

**iti smṛticandrikāyāṃ jātakarma**

**atha nāmakaraṇam**

atra yamaḥ |

	nāmadheyaṃ daśamyāṃ tu dvādaśyāṃ vāsya kārayet |

	puṇye nakṣatradivase muhūrte vā guṇānvite || iti |

puṇye nakṣatre puṇye vāhani praśaste vā muhūrta ity arthaḥ | tathā ca manuḥ |

	nāmadheyaṃ daśamyāṃ tu dvādaśyāṃ vāsya kārayet |

	puṇye tithau muhūrte vā nakṣatre vā guṇānvite || iti |

janmaprabhṛti daśamyāṃ nāmadheyaṃ pitā kārayet kuryād ity arthaḥ | namakaraṇe tasyādhikārāt | ata eva śaṅkhaḥ: "kuladevatānakṣatrādibhiḥ saṃbandhaṃ pitā kuryād anyo vā kulavṛddhaḥ" iti | pitur abhāve kulavṛddha iti mantavyam | ata eva viṣṇupurāṇam |

	tatas tu nāma kurvīta pitaiva daśame 'hani | iti |

etac ca śāstrāntaroktakālopalakṣaṇārtham | ata eva yājñavalkyaḥ |

	ahany ekādaśe nāma caturthe māsi niṣkramaḥ | iti |

bhaviṣyatpurāṇe 'pi |

	nāmadheyaṃ daśamyāṃ tu kecid icchanti pārthivaḥ |

	daśamyām apare rātrau māse pūrṇe tathāpare ||

	aṣṭādaśe 'hani tathā vadanty anye manīṣiṇaḥ | iti |

gṛhyapariśiṣṭe 'pi: "jananā daśarātre śatarātre saṃvatsare vā nāmakaraṇam" iti | śaṅkho 'pi viseṣam aha: "daśamyām utthāpya piṇḍavivardhanaṃ pitṝṇāṃ tatra sāṃnidhyaṃ (iti śruteḥ) brahmaṇe cāhitiṃ pūrvaṃ pitṝn anumānya tad ahar eva nāmakaraṇaṃ kuryāt" iti | utthāpya pūrvaśayyāta iti śeṣaḥ | piṇḍavivardhanaṃ śrāddham | ata eva pāraskaraḥ: "daśamyām utthāpya brāhmaṇān bhojayitvā pitā nāma karoti" iti | atrāpi tattadgṛhyānusāreṇa vyavasthā | manus tatsvarūpam āha |

	maṅgalyaṃ brāhmaṇasya syāt kṣatriyasya balānvitam |

	vaiśyasya dhanasaṃyuktaṃ śūdrasya tu jugupsitam || iti |

maṅgalabaladhananindāpratipādakāny eva teṣāṃ krameṇa namadheyāni bhavantīty arthaḥ | atropapadāny api sa evāha |

	śarmavad brāhmaṇasya syād rājño rakṣāsamanvitam |

	vaiśyasya puṣṭisaṃyuktaṃ śūdrasya preṣyasaṃyutam || iti |

śarmarakṣāpuṣṭipreṣyavācakāny eteṣāṃ krameṇopapadānīty arthaḥ | evaṃ caivaṃ namadheyāni bhavanti: bhadraśarmā, śaktipālaḥ, dhanapuṣṭaḥ, hīnadāsaḥ iti | yamo 'py uttarapadaviśeṣam aha |

	śarmā devaś ca viprasya varmā trātā ca bhūbhujaḥ |

	bhūtir dattaś ca vaiśyasya dāsaḥ śūdrasya kārayet || iti |

atrāpi ca "maṅgalyaṃ brāhmaṇasya syāt" iti manunoktaiḥ pūrvapadair namadheyāni draṣṭavyāni | baijāvāpas tv anyathā nāmadheyam āha: "pitā nāma karoty ekākṣaraṃ dvyakṣaraṃ tryakṣaraṃ caturakṣaram aparimitaṃ vā ghoṣavadādyantarantasthaṃ dīrghābhiniṣṭhānāntam" iti | ayam arthaḥ: ghoṣavanti yāny akṣarāṇi vargatṛtīyacaturthāni tāny ādau kāryāṇi | antasthā yaralavās te madhye kartavyāḥ | abhiniṣṭhāno visarjanīyaḥ | etadanta ity arthaḥ | atha vā pitāmahādinamasaṃbandhaṃ nama kuryāt yad āha śaṅkhaḥ: "kuladevatānakṣatrābhisaṃbandhaṃ pitā kuryād anyo vā kulavṛddhaḥ" iti | strīṇāṃ punar namadheyaṃ manur āha |

	strīṇāṃ sukhoyam akrūraṃ vispaṣṭārtham manoharam |

	maṅgalyaṃ dīrghavarṇāntam āśīrvādābhidhānavat || iti |

sukhodyaṃ sukhoccāraṇam | maṅgalyaṃ maṅgalavāci | dīrghavarṇa ākāra īkāro vā | ata eva pāraskaraḥ: "ayugmākṣaram ākārāntaṃ striyai taddhitam" iti | śaṅkho 'pi: "īkārāntaṃ strīṇām evaṃ kṛte namni śuci tatkulaṃ bhavati" iti |

**iti smṛticandrikāyāṃ namakaraṇam**

**atha niṣkramaṇam**

tatra manuḥ |

	caturthe māsi kartavyaṃ śiśor niṣkramaṇaṃ gṛhāt | iti |

yasmin janmeti śeṣaḥ | purāṇe 'pi |

	dvādaśe 'hani kartavyaṃ siśor niṣkramaṇaṃ gṛhāt | 

	caturthe māsi kartavyaṃ tathānyeṣām mataṃ vibho || iti |

tataḥ kiṃ kartavyam iti, śaṅkha āha |

	caturthe māsi kartavyaṃ bālasyād ity adarśanam || iti |

yamo 'pi |

	tatas tṛtīye kartavyaṃ māsi sūryasya darśanam |

	caturthe māsi kartavyaṃ śiśoś candrasya darśanam || iti |

logākṣir api: "tṛtīye māse darśanam ādityasya" iti | atrāpi yathāsvagṛhyaṃ vyavasthā | yeṣāṃ tu śākhinām anāmnātaṃ teṣāṃ tu vikalpa eva |

**iti smṛticandrikayāṃ niṣkramaṇam**

**atha karṇavedhaḥ**

tatra jyotiḥśāstram |

	kārttike pauṣamāse vā caitre vā phālgune 'pi vā |

	karṇavedhaṃ praśaṃsanti śuklapakṣe śubhe dine ||

	sunakṣatre śubhe candre susthye śīrṣodaye śubhe |

	dinacchidravyatīpātaviṣṭivaidhṛtivarjitie ||

	śiśor ajātadantasya mātur utsaṅgavartinaḥ |

	sauciko vedhayet karṇau sūcyā dviguṇasūtrayā ||

	hasto 'śvinī svātipunarvasū ca tiṣyenducitrā harirevatī ca |

	candre 'nukūle guruśukravāe karṇau tu vedāv amarejyalagne ||

amarejyo bṛhaspatiḥ |

**iti smṛticandrikāyāṃ karṇavedhanam**

**athānnaprāśanam**

tatra manuḥ |

	ṣaṣṭhe 'nnaprāśanaṃ māsi yac ceṣṭaṃ maṅgalaṃ kule |

yamo 'pi |

	tato 'nnaprāśanaṃ masi ṣaṣṭe karṣaṃ yathāvidhi |

	aṣṭame vātha kartavyaṃ yac ceṣṭaṃ maṅgalaṃ kule ||

logākṣir api: "ṣaṣṭhe māsy annaprāśanaṃ jāteṣu danteṣu vā" iti | śaṅkho 'pi: "saṃvatsare 'nnaprāśanam ardhasaṃvatsara ity eke" iti | atrāpi yathāsvagṛhyaṃ vyavasthā | mārkaṇḍeyo 'tra veśeṣam āha |

	devatāpuratas tasya dhātryutsaṅgagatasya ca |

	alaṅkṛtasya dātavyam annaṃ pātre 'tha kāñcane ||

	madhvājyakanakopetaṃ prāśayet pāyasaṃ tu tat |

	kṛtaprāśam athotsaṅgād dhātrī bālaṃ samutsṛjet || iti |

annaprāśanānantaraṃ bālasya jīvikāparīkṣām āha sa eva |

	devāgrato 'tha vinyasya śilpaṃ bhāṇḍāni sarvaśaḥ |

	śastrāṇi caiva śāstrāṇi tataḥ paśyet tu lakṣaṇam ||

	prathamaṃ yat spṛśed bālaḥ tato bhāṇḍaṃ svayaṃ tathā |

	jīvikā tasya bālasya tenaiva tu bhaviṣyati || iti |

**iti smṛticandrikāyāṃ annaprāśanam**

**atha cūḍākaraṇam**

tatra manuḥ |

	cūḍākarma dvijātīnāṃ sarveṣām eva dharmataḥ |

	prathamābde tṛtīye vā kartavyaṃ śruticodanāt ||

yamo 'pi |

	tataḥ saṃvatsare pūrṇe cūḍākarma vidhīyate |

	dvitīye vā tṛtīye vā kartavyaṃ śruticodanāt || iti |

baijāvāpo 'pi: "tṛtīye varṣe cūḍākarma pañcame vā" iti | logākṣir api: "tṛtīyasya varṣasya būyiṣṭho gate cūḍāḥ kartavyāḥ" iti | cūḍāḥ śikhāḥ | śaunako 'pi: "tṛtīye varṣe caulaṃ yathākuladharmaṃ vā" iti | yasmin kule yathā cūḍākarma tathaiva kāryam ity arthaḥ | atrāpi tattadgṛhyānusāreṇa vyavasthā | atra ṛṣivyavasthayā cūḍādiniyamam āha logākṣiḥ: "dakṣiṇataḥ kamujā vāsiṣṭhānām ubhayato 'trikāśyapānāṃ muṇḍā bhṛgavaḥ pañcacūḍā aṅgirasaḥ vājim eke maṅgalārthāśikhino 'nye yathākuladharmaṃ vā suklapakṣasya puṇyāhe parvaṇi vā" iti | kamujā cūḍā | vājiḥ keśapaṅktiḥ | anye tu śikhāmātraṃ yatra kvacana maṅgalarthaṃ kurvanti | atra (ca) janmaprabhṛti varṣasaṃkhyā veditavyā, "janmano 'dhitṛtīye varṣe caulaṃ punarvasyoḥ" ity āpasptambasamaraṇāt | punarvasugrahaṇaṃ vihitanakṣatropalakṣaṇārtham | ata eva vyāsaḥ |

	aśvino śravaṇaṃ svātī citrā puṣyapunarvasū |

	dhaniṣṭhārevatījyeṣṭhāmṛgahasteṣu kārayet ||

kṣauram iti śeṣaḥ | tathā niṣiddhāny api sa evāha |

	nakṣatre tu na kurvīta yasmin jāto bhaven naraḥ |

	na proṣṭhadadayoḥ karyaṃ naivāgneye ca bhārata ||

	tithiṃ pratipadaṃ riktāṃ viṣṭiṃ caiva vivarjayet |

	vāraṃ śanaiścarādityabhaumānāṃ ratrim eva ca || iti |

jyotiḥśāstre 'pi |

	kṣaure tu māsaṃ kṣapayed dineśvaraḥ 

		śanaiścaraḥ sapta kujas tathāṣṭau |

	ācāryaśukrendubudhāḥ krameṇa dadyur 

		daśaikādaśa sapta pañca || iti |

tathā keṣucid viṣayeṣu nakṣatre niṣedhāpavādo jyotiḥśāstre varṇitaḥ |

	nṛpājñayā brāhmaṇasaṃmatau vā

		bandhasya mokṣe kratudīkṣaṇeṣu |

	vivāhakāle mṛtasūtake ca 

		sarveṣu śastaṃ kṣurakarma karyam || iti |

**iti smṛticandrikāyāṃ cūḍākaraṇam**

**atha strīsaṃskārāḥ**

tatra yājñavalkyaḥ |

	tūṣṇīm etāḥ kriyāḥ strīṇāṃ vivāhas tu samantrakaḥ | 

yāḥ jātakarmādicūḍākaraṇaparyantāḥ kriyās tāḥ strīṇāṃ vinā mantreṇa kāryāḥ | arvāk punar viśeṣajñāpanāt sarvaṃ mantreṇaiva | manur api |

	amantrakā tu kāryeyaṃ strīṇām āvṛd aśeṣataḥ |

	saṃskārārthaṃ śarīrasya yathākālaṃ yathākramam || iti |

āvṛj jātakarmādikriyā | anenoktakarmakālātikramo na kārya ity āha | ata eva tadatikrame prayaścittam āha kātyāyanaḥ |

	devatānāṃ viparyāse juhotiṣu kathaṃ bhavet |

	sarvaprāyascittaṃ hutvā kramaśo juhuyāt punaḥ ||

	saṃskārā atipadyeran svakālāc cet kathaṃcana |

	hutvaitad eva kartavyāḥ ye tūpanayanād adhaḥ ||

sarvaprāyascittam api tenaivoktam: "sarvaprāyaścittaṃ ca pañcabhiḥ pratyṛcam 'tvaṃ no agne' iti dvābhyām, 'ayāś cāgne', 'ye te śatam', 'ud uttamam' iti ca" iti | upanayanakālātipattau vrātyastomādy eva | gobilas tu viśeṣam āha |

	tūṣṇīm etāḥ kriyāḥ strīṇām amantreṇa tu homataḥ | iti |

strīṇāṃ tu vivāha evopanayanam ity āha manuḥ |

	vaivāhiko vidhiḥ strīṇām aupanāyanikaḥ smṛtaḥ |

	patisevā gurau vāso gṛhārtho 'gniparikriyā || iti |

atra patisevā guruśuśrūṣā | gṛhārtho gṛhakṛtyaṃ tatkaraṇam agniparicaryeti | ataś cātrāpi prāg upanayanāt kamacāravādabhakṣā ityādi samānam | yat tu hāritenoktam: "dvividhāḥ striyo brahmavādinyaḥ sadyovadhvaś ca | tatra brahmavādinīnām upanayanam agnīndhanaṃ vedhādhyayanaṃ svagṛhe ca bhikṣācaryeti | sadyovadhūnāṃ copasthite vivāhe kathaṃcid upanayanamatraṃ kṛtvā vivāhaḥ kāryaḥ" iti | tat kalpāntarābhiprāyam | tathā ca yamaḥ |

	purā kalpe tu nārīṇāṃ mauñjībandhanam iṣyate |

	adhyāpanaṃ ca vedānāṃ sāvitrīvacanaṃ tathā ||

	pitā pitṛvyo bhrātā va nainām adhyapayet paraḥ |

	svagṛhe caiva kanyāyāḥ bhaikṣacaryā vidhīyate ||

	varjayed ajinaṃ cīraṃ jaṭādhāraṇam eva ca | iti |

**iti smṛticandrikāyāṃ strīsaṃskārāḥ**

**athānupanītadharmāḥ**

tatra gautamaḥ: "prāg upanayanāt kamacāravādabhakṣaḥ" iti | kāmacāra icchāgatiḥ | kāmavādo 'ślīlādibhāṣaṇam | kāmabhakṣaḥ paryuṣitadibhojanam | eteṣu prāg upanayanān na doṣa ity abhiprāyaḥ | tathā ca viṣṇupurāṇam |

	bhakṣyābhakṣye tathāpeye vācyavācye tathānṛte |

	asmin kāle na doṣaḥ syāt sa yavan nopanīyate || iti |

na cāpeya ity anena madyādipāne na doṣa iti śaṅkanīyam, varjayed ity anuvṛttau, "nityaṃ madyaṃ brāhmaṇaḥ" iti gautamasmaraṇāt | nityagrahaṇam anupanītasyāpi niṣedhaprāptyartham | na ca prāg upanayanād brāhmaṇyam eva nāstīty api śaṅkanīyam,

	garbhāṣṭame 'bde kurvīta brāhmaṇasyopanāyanam |

iti manunā brāhmaṇasya sata upanayanavidhānāt | evaṃ gautamādivacanaṃ mahāpātakādivyatiriktaviṣayam iti mantavyam | tathā ca smṛtyantaram |

	syāt kāmacārabhakṣoktir mahataḥ pātakād ṛte | iti |

itaratrāpi kvacit kamabhakṣasyapavadam āha gautamaḥ: "brahmacārī ahutāt syāt" iti | hutaṃ hutaśiṣṭaṃ carupuroṣāśādi | tad attīti hutāt na hutād ahutāt | yathāyam ahutāt syāt | tathā caha yamaḥ |

	vaiśvadevaṃ puroḍāśam agnimadhyāc ca yad dhutam |

	yo hy adyāc chiśur ākṛṣya mātrā rakṣyaḥ prayatnataḥ || iti |

vaiśvadevaṃ vaiśvadevaśiṣṭam | tathā kāmacārasyāpy apavādam āha gautamaḥ: "brahmacārī" iti | yadā tu kathaṃcid garbhāṣṭamakālād upanayanātikramaḥ tadāpi tena brahmacāriṇā bhavitavyam iti tasyārthaḥ | na ca brahmacārīty etad brahmacāridharmaprāptyartham iti śaṅkanīyam | yata āha vasiṣṭhaḥ |

	na hy asya vidyate karma kiṃcid ā mauñjibandhanāt |

	vṛttyā śūdrasamas tāvad yāvad vedena jāyate || iti |

gautamo 'pi: "yathopapādamūtrapurīṣo bhavati" iti | na tasyodaṅmukho divā rātrau dakṣiṇāmukha ityadayo niyamāḥ santīty arthaḥ | evaṃ sarvatrāniyame prāpte kvacin niyamārtham āha sa eva: "nāsyācamanakalpo vidyate" iti | kalpaḥ prakāra ity arthaḥ | anenācamananimitteṣv ācamanamātram astīti jñāyate, kalpamātrasyaiva niṣedhāt | ata evam abhidhānena anācāntasparśe 'pi pitrāder aśuddhir nāstīty aha sa eva: "na tadupasparśanād āśaucam" iti | tāvanmātreṇaiva tasya prayatatvād ity abhiprāyaḥ | 

	<span style="text-decoration:underline;">nanv evaṃ</span> tarhi caṇḍālasūtikādispṛṣṭasparśe 'py aśuddhir na syāt |

	<span style="text-decoration:underline;">maivam</span>, gautamavākye caṇḍālāder aprakṛtatvāt, "patitacaṇḍālasūtikodakyāśavaspṛṣṭitatspṛṣṭyupasparśane sacelodakasparśanāc chuddyet" ity atra vacoviśeṣānabhidhānāc ca | ataḥ "na tadupasparśanād āśaucam" ity etat, "na tasyācamanakalpo vidyate" iti prakṛtācamanaviṣayam eveti mantavyam | anenaivābhiprāyeṇa āpastambo 'py āha: "ā annaprāśanād garbhā nāprayatā bhavanti | ā parisaṃvatsarād ity eke | yāvatā vā diśo na prajānīyuḥ | ā upanayanād ity aparam | atra hy adhikāraḥ śrāstrair bhavati" iti | atra hy adhikāra iti hetubalād anye ityādipakṣatrayaṃ pūrvapakṣatvenopanyastam ity uktaṃ tadbhāṣye | tathā śuddhyantaraṇy āha gautamaḥ: "anyatrāpāmārjanapradhāvanāvokṣaṇebhyaḥ" iti | apāmārjanam ucchiṣṭāvayavānāṃ sodakena pāṇinā saṃmārjanam | pradhāvanaṃ prakṣālanam amedhyāliptasya | avokṣaṇaṃ prokṣaṇam aśucisaṃspṛṣṭasya | etebhyo 'nyatrācamanaṃ śuddhihetur ity arthaḥ | evam ācamanādibhiḥ kṛtaśaucam api nāgnihotrādau niyuñjyāt | tad āha gautamaḥ: "na tve vainam agnihavanabaliharaṇayor niyuñjyāt" iti | tasya mantrahīnatvād ity abhiprāyaḥ | manur api |

	naiva kanyā na yuvatir nālpavidyo na bālisaḥ |

	hotā syād agnihotrasya nārto nāsaṃskrto 'pi ca || iti |

na ca mantrān grahayitvā viniyoga ity āha gautamaḥ: "na brahmābhivyāhāreyad anyatra svadhāninayanāt" iti | svadhāninayanaṃ pretakarma | tatrānupanītasyāpi mantrādhyayanam aviruddham ity arthaḥ | brahmagrahaṇaṃ smṛtyaṅgādyaniṣiddhārtham | manur api |

	na hy asmin yujyate karma kiṃcid ā mauñjibandhanāt |

	nābhivyāhāreyad brahma svadhāninayanād ṛte || iti |

**iti smṛticandrikāyām anupanītadharmāḥ**

**atha vidyārambhaḥ**

tatra mārkaṇḍeyaḥ |

	prāpte tu pañcame varṣe aprasupte janārdane |

	ṣaṣṭhīṃ pratipadaṃ caiva varjayitvā tathāṣṭamīm ||

	riktāṃ pañcadaśīṃ caiva sarabhaumadine tathā |

	evaṃ suniścite kāle vidyārambhaṃ tu kārayet ||

	pūjayitvā hariṃ lakṣmīṃ devīṃ caiva sarasvatīm |

	svavidhyasūtrakārāṃś ca svāṃ vidyāṃ ca viśeṣataḥ ||

	eteṣām eva devānāṃ nāmnā tu juyuyād ghṛtam |

	dakṣiṇābhir dvijendrāṇāṃ kartavyaṃ cātra pūjanam ||

	prāṅmukho gurur āsīno vāruṇābhimukhaṃ śiśum |

	adhyāpayet tu prathamaṃ dvijāśīrbhiḥ supūjitam ||

	tataḥ prabhṛty anadhyāyān varjanīyān vivarjayet |

	aṣṭamīdvitayaṃ caiva pakṣānte ca dinadvayam ||

	āśauca indrayātrāyāṃ bhūkampe rāhudarśane |

	vyatīpāte tv ahorātram ulkāpāte tathaiva ca || iti |

**iti smṛticandrikāyāṃ vidyārambhaḥ **

**athopanayanam**

tatra yājñavalkyaḥ |

	garbhāṣṭame vābde brāhmaṇasyopanāyanam |

	rājñāṃ ekādaśe saike viśām eke yathākulam || iti |

upanayanam evopanāyanam | tad brāhmaṇasya garbhagrahaṇād ārabhya janmato vāṣṭame varṣe kāryam | ekena saha vartata iti saikam | tasminn ekādaśe dvādaśa ity arthaḥ | rājanyavaiśyayor api garbhād eva varṣasaṃkhyā,

	garbhāṣṭame 'bde kurvīta brāhmaṇasyopanāyanam |

	garbhād ekādaśe rājñaḥ garbhāt tu dvādaśe viśaḥ ||

iti manusmaraṇāt | atra logākṣiḥ: "saptame varṣe brāhmaṇasyopanāyanaṃ navame rājanyasya ekādaśe vaiśyasyeti | garbhapañcame brāhmaṇam upanayed garbhāṣṭame vā garbhaikādaśe rājanyaṃ garbhadvādaśe vaiśyaṃ garbhaṣoḍaśe vā" iti | gautamas tu kāmyopanayanam āha: "navame pañcame vā kāmyam" iti | tatrāpi garbhādy eva varṣasaṃkhyā, nityaṃ kamyaṃ copanayanam uktvā, "garbhādisaṃkhyā varṣāṇām" iti tenaivoktatvāt | etac ca brāhmaṇaviṣayam | yad āha aṅgirāḥ |

	brahmavarcasakāmasya pañcame 'bde 'grajanmanaḥ |

	āyuṣkāmasya navame kāryaṃ mauñjīnibandhanam || iti |

manur api |

	brahmavarcasakāmasya kāryaṃ viprasya pañcame | iti |

kṣatriyavaiśyayos tu aṅgirasoktaṃ draṣṭavyam |

	ṣaṣṭe tathā dvādaśe ca rājño vṛddhir balāyuṣoḥ |

	īhāyuṣos tu vaiśyasya aṣṭame ca caturdaśe || iti |

īhā kṛṣyādiviṣayā ceṣṭā | atra ṣaṣṭhāṣṭamayor bale veditavye | tathā ca manuḥ |

	rājño balārthinaḥ ṣaṣṭhe vaiśyasyehārthino 'ṣṭame |

evam anyasminn api kāle phalāntaroddeśena kāryam | tad āha āpastambaḥ: "atha kāmyāni | saptame brahmavarcasakāmam | aṣṭama āyuṣkamam | navame tejaskāmam | dasame 'nnādyakāmam | ekādaśa indriyakāmam | dvādaśe paśukāmam" iti | etac ca varṇatrayasādhāraṇam | tad upanayanānantaram asya vidhānād ity uktaṃ tadbhāṣye | atra ca brāhmaṇādīnāṃ dvitīyaṃ janma | tad āha vasiṣṭhaḥ |

	mātur yad agre jananaṃ dvitīyaṃ mauñjibandhanam | iti |

atropapattim āha manuḥ |

	tatra yad brahmajanmāsya mauñjībandhanacihnitam |

	tatrāsya mātā sāvitrī pitā tv ācārya ucyate ||

	vedapradānād ācāryaṃ pitaraṃ paricakṣate || iti |

āpastambo 'pi: "sa hi vidyātas taṃ janayati | tac chreṣṭaṃ janma | śarīram eva mātāpitarau janayataḥ" iti | evaṃ brāhmaṇādīnāṃ trayāṇām eva dvijatvaṃ na śūdrasya | tasya dvitīyajanmano 'bhāvāt | tathā ca yājñavalkyaḥ |

	mātur yad agre jāyante dvitīyaṃ mauñjibandhanāt |

	brāhmaṇakṣatriyaviśas tasmād ete dvijāḥ smṛtāḥ || iti |

atra ca varṇavyavasthāyām ṛtuniyamam āha āpastambaḥ: "vasanta brāhmaṇam upanayīta grīṣme rajanyaṃ śaradi vaiśyam" iti | atha vā māghādayaḥ pañca māsā grāhyāḥ | tathā ca jyotiḥśāstram:

	māghādiṣu tu māseṣu mauñjī pañcasu śasyate | iti |

etac ca varṇatrayasādhāraṇam | tad uktaṃ jyotiḥśāstra eva |

	ṛtur vasantaḥ śubhado 'grajānāṃ grīṣmo nṛpāṇāṃ ca sarad viśāṃ ca |

	vratasya bandhe yadi vākhilānāṃ māghādayaḥ pañca bhavanti māsāḥ || iti |

yajuḥśākhināṃ tu punar vasantagrahaṇaṃ niyamārtham ity uktaṃ dharmabhāṣye (ĀpDh 1.19?) | vasantādayo 'pi sūryasya rāśidvayayogād bhavanti | etad api tatraivoktam |

	mṛgādirāśidvayabhānuyogāt ṣaḍartavaḥ syuḥ śiśiro vasantaḥ |

	grīṣmaś ca varṣāś ca śarac ca tadvad hemantanāmā kathitaś ca ṣaṣṭhaḥ || iti |

mṛgo makaraḥ | anena mīnameṣayor vasanta ity uktaṃ bhavati | śrutis tu madhumadhavāv eva vasanta ity āha: "madhuś ca mādhavaś ca vāsantikāvṛt" iti | madhumādhavau caitravaiśākhau | evaṃ tithyādayo 'pi jyotiḥśatre 'vagantavyāḥ |

	naṣṭacandre 'ṣṭage śukre niraṃśe caiva bhāskaraiḥ |

	kartavyaṃ nopanayanaṃ nānadhāye jalagrahe || iti |

rāśeḥ prathamabhāgasthitaḥ sūryo niraṃśaḥ | galagraho 'pi tatraivoktaḥ |

	trayodaśīcatuṣkaṃ tu saptamyāditrayaṃ tathā |

	caturthy ekākinī proktā aṣṭāv ete galagrahāḥ || iti |

	gurur bhṛgusuto dhātrīpuraḥ śaśadharātmajaḥ 

	syur ete ṛgyajuḥsāmātharvaṇām adhipāḥ kramāt || iti |

bhṛgusutaḥ śukraḥ | dhātrīputro 'ṅgārakaḥ | śasadharātmajo budhaḥ | ete ṛgādīnāṃ krameṇādhipā bhavanti | tasmin vāre tacchākhīyasyopanayanaṃ kāryam ity abhiprāyaḥ |

	hastatraye puṣyadhaniṣṭhayoś ca pauṣṇaśvisaumyāditiviṣṇubheṣu |

	śaste tithau candrabalena yukte kāryau dvijānāṃ vratabandhamokṣau || iti |

**iti smṛticandikāyām upanayanamukhyakālāḥ **

**atha gauṇakālāḥ**

tatra manuḥ |

	ā ṣoṣaśād brāhmaṇasya sāvitrī nātivartate |

	ā dvāviṃśāt kṣatrabandhor ā caturviṃśater viśaḥ || iti |

ākāraś cāyam abhividhau | yata āha vyāsaḥ |

	aupanāyanikaḥ kālaḥ paraḥ ṣoḍaśavārṣikaḥ | 

	dvāviṃśatiḥ paro 'nyasya syāc caturviṃśatiḥ paraḥ || iti |

paro 'ntimaḥ | tata ūrdhvaṃ gauṇakālo 'pi nāstīty arthaḥ | ata eva tadatikrame pātityam āha yamaḥ | 

	samatikrāntakālāś ca patitāḥ sarva eva te | iti |

vyāso 'pi |

	brāhmaṇakṣatriyaviśāṃ kālaś ced atyagād ayam |

	sāvitrīpatitā vrātyāḥ parihāryāḥ prayatnataḥ || iti |

parihāryā iti vadan ete saṃsargānarhā ity aha | ata eva vasiṣṭhaḥ: "nainān upanayeyur nādhyāpayeyur na yājayeyur naibhir vyavahareyuḥ" iti | manur api | 

	naitair apūtair vidhivad āpady api ca karhicit |

	brāhmān yaunāṃś ca saṃbandhān nācared brāhmanaḥ saha || iti |

brahmasaṃbandho 'dhyāpanādi | apūtair akṛtaprāyaścittair ity arthaḥ | ata eva saṃgrahakāraḥ |

	vrātyasyākṛtacittasya na kāryam upanāyanam |

	adhyāpanaṃ yājanaṃ ca vivāhādi ca varjayet || iti |

prāyaścittam api yājñavalkyenoktam |

	ata ūrdhvaṃ patanty ete sarvadharmabahiṣkṛtāḥ |

	sāvitrīpatitā vrātyā vrātyastomād ṛte kratoḥ || iti |

vrātyastomo vrātyānāṃ prāyaścittārthaḥ kratuḥ | taṃ vihāyānyatrānadhikāra ity arthaḥ | tatra tv apatnīkasyānadhītavedasyākrtādhānasya ca vacanād adhikāra ity avorodhaḥ | vasiṣṭhas tu prāyascittāntaram apy āha: "patitasāvitrīka uddālakavrataṃ varet | dvau māsau yāvakena varteta | masaṃ payasā | ardhamāsam āmikṣayāṣṭarātraṃ ghrtena ṣaḍrātram ayācitaṃ trirātram abbhakṣaṇam ahorātram upavāsaḥ | aśvamedhāvabhṛthaṃ vā gacched vrātyastomena vā yajeta" iti | asyārthaḥ: uddālakena dṛṣṭam ity etad uddalakavratam | tatra dvau māsau yavakenetyādinā tatsvarūpam āha | yavako yavakṛtā yavāgūḥ tayaiva māsadvayaṃ varteta | ayācitaṃ tu sarvavratasādhāraṇaṃ haviṣyaṃ bhuñjīta, viśeṣānabhidhānāt | tac ca sakṛd eva kāryaṃ prāyascittasya duḥkhātmakatvāt | upavāse tūdakasyāpi nivṛttiḥ pūrvam abbhakṣaṇenaiva trirāravidhānad iti | 

**iti gauṇakālāḥ**

**athājināni**

tatra gautamaḥ: "kṛṣṇarurubastājināni" iti | kṛṣṇaḥ kṛṣṇamṛgaḥ | rurur gauramṛgaḥ | bastaḥ chāgaḥ | eteṣām ajināni brāhmaṇakṣatriyaviśāṃ krameṇa bhavanti | bṛhaspatiḥ |

	kṛṣṇājinaṃ brāhmaṇasya rauravaṃ kṣatriyasya tu |

	bastājinaṃ tu vaiśyasya sarveṣāṃ vā gavājinam || iti |

pāraskaras tu: "sarveṣāṃ vā gavyam" iti | yamo 'pi |

	kṛṣṇājinaṃ brāhmaṇasy rauravaṃ kṣatriyasya tu |

	bastājinaṃ tu vaiśyasya sarveṣāṃ rauravājinam || iti |

etāny uttarīyāṇi, "kṛṣṇarurubastājināny uttarīyāṇi" iti śaṅkhasmaraṇāt | pāraskaro 'pi: "aiṇayam ajinam uttarīyaṃ brāhmaṇasya rauravaṃ rājanyasyājaṃ gavyaṃ vā vaiśyasya sarveṣāṃ vā gavyam" iti | eṇaḥ kṛṣṇamṛgaḥ |

**iti smṛticandrikāyām ajināni **

**atha vāsāṃsi**

tatra gautamaḥ: "śāṇakṣaumacīrakutapāḥ sarveṣāṃ kārpāsaṃ vāvikṛtam" iti | śāṇaṃ śaṇavikāram | kṣaumam atasīsūranirmitam | cīraṃ darbhādiniṣpannam | kutapaḥ pārvatīyājaromanirmitaḥ kambalaḥ | avikṛtam arāgasaṃbandham | etāni sarveṣām aviśeṣeṇa vāsāṃsi bhavantīty arthaḥ | vasiṣṭho 'pi: "sarveṣāṃ vā tāntavam araktam" iti | manus tu varṇavyavasthayā vāsoniyamam āha |

	vasīrann ānupūrvyeṇa śāṇakṣaumāvikāni ca | iti |

vasiṣṭho 'pi: "śukam ahataṃ vāso brāhmaṇasya kārpāsaṃ māñjiṣṭhaṃ | kṣaumaṃ kṣatriyasya pītaṃ kauśeyaṃ vaiśyasya" iti | ahastasya lakṣaṇam āha pracetāḥ |

	īṣaddhautaṃ navaṃ śvetaṃ sadaśaṃ yan na dhāritam |

	ahataṃ tadvijānīyāt sarvakarmasu pāvanam ||

mañjitṣṭhayā vikṛtaṃ māñjiṣṭham | kecid brāhmaṇasya kāṣāyaṃ vastram icchanti | tad āha āpastambaḥ: "kāṣāyaṃ caike vastram upadiśanti | māñjiṣṭhaṃ rājanyasya hāridraṃ vaiśyasya" iti | kaṣāyarañjitaṃ kāṣāyam | haridrayā vikṛtaṃ hāridram | kāṣāye tu viśeṣam āha gautamaḥ: "vārkṣaṃ brāhmaṇasya māñjiṣṭhahāridre itarayoḥ" iti | vṛkṣakaṣāyanirmitaṃ vārkṣam | paiṭhīnasis tu sarveṣāṃ kāṣāyam āha: "kamaṇḍaluṃ yajñopavītaṃ kāṣāyaṃ vastram iti samānāni" iti | etac ca paridhānārtham,

	kṣaumakārpāsakutapacarmavalkalakambalāḥ |

	sarvaṃ na dhārayec chuklaṃ vāsas tatparidhānakam ||

iti manusmaraṇāt | 

**iti smṛticandrikāyāṃ vāsāṃsi**

**atha daṇḍāḥ**

tatra manuḥ |

	brāhmaṇo bailvapālāśau kṣatriyo vaṭakhādirau |

	pailavaudumbarau vaiśyo daṇḍān arhanti dharmataḥ || iti |

purāṇe 'pi |

	brāhmaṇo bailvapālāśau tṛtīyaḥ plakṣajas tathā |

	nyagrodhakhādirau kṣatre tathānyo vetasodbhavaḥ ||

	pailavaudumbarau vaiśye tṛtīyo 'śvattthajas tathā || iti |

etac ca na daṇḍasamuccayārtham, kiṃ tu vikalpa eva | yad āha yamaḥ |

	viprasya daṇḍaḥ pālāśo bailvo vā dhartaḥ smṛtaḥ |

	āśvatthaḥ kṣatriyasyātha khādiro vāpi dharmataḥ ||

	audumbaro 'tha vaiśyasya plākṣo vā daṇḍa ucyate || iti |

pāraskaras tu viśeṣam āha: "pālāśo brāhmaṇasy daṇḍaḥ bailvo rājanyasya audumbaro vaiśyasya sarve vā sarveṣām" iti | gautamo 'pi: "yajñiyo vā sarveṣām" iti | yajñiyo yajñārtha ity arthaḥ | etad uktadaṇḍālābhaviṣayam | ata eva yamaḥ |

	eteṣām apy alābhe tu sarveṣāṃ sarvayajñiyāḥ | iti |

anenaivābhiprāyeṇāha āpastambaḥ: "vārkṣo daṇḍa ity avarṇasaṃyogenaike upadiśanti" iti | gautamo 'pi: "apīḍitā yūpavakrāḥ sasalkāḥ" iti | apīḍitā vallīveṣṭanādibhiḥ | yūpavakrā yūpavan natāgrā ity arthaḥ | tathā ca vyāsa |

	śirolalāṭanāsāgrapramāṇā yūpavan natāḥ | iti |

manur api daṇḍapramāṇam aha |

	keśāntiko brāhmaṇasy daṇḍaḥ kāryaḥ pramāṇataḥ |

	lalāṭasaṃmito rājñaḥ syat tu nāsāntiko viśaḥ || iti |

keśāntiko mūrdhapramāṇa ity arthaḥ | ata eva gautamaḥ: "mūrdhalalāṭanāsāgrapramāṇāḥ" iti | vasiṣṭhas tu viśeṣam āha; "ghrāṇasaṃmito brāhmaṇasy lalāṭasaṃmitaḥ kxatriyasya keśasaṃnito vaiśyasya | iti | śaṅkho 'pi: "keśāvadhilalāṭāṃsatulyāḥ proktāḥ krameṇa tu | iti 

**iti smṛticandrikāyāṃ daṇḍāḥ**

**atha mekhalāḥ**

tatra gautamaḥ: "mauñjījyāmaurvīsautryo mekhalāḥ krameṇa" iti | muñjanirmitā mauñjī | sā brāhmaṇasya mekhalā | maurvī mūrvāmayī jyā dhanur guṇaḥ kṣatriyasya | (śaṇa)sūtrakṛtā sautrī | sā vaiśyasya | tathā ca manuḥ | 

	mauñjī trivṛt samā ślakṣṇā kāryā viprasya mekhalā |

	kṣatriyasya tu maurvī jyā vaiśyasya śaṇatāntavī || iti |

trivṛt triguṇā | tathā ca precetāḥ: "triguṇāḥ pradakṣiṇā mekhalāḥ" iti | vasiṣṭhas tu mekhalāviśeṣam āha: "mauñjīraśanā brāhmaṇasya dhanurjyā kṣatriyasya tāntavī vaiśyasya" iti | paiṭhīnasir api: "mauñjī mekhalāśmāntakī brāhmaṇasya bālvajī | maurvī vā rājanyasya śāṇī kṣaumī ca vaiśyasya" iti | kṣumā atasī | etad uktamuñjādyabhāve veditavyam | ata eva manuḥ |

	muñjābhāve tu kartavyā kuśāśmātaka balvajaiḥ |

	trivṛtā  granthinaikena tribhiḥ pañcabhir eva ca || iti |

trivṛtā triguṇety arthaḥ | muñjagrahaṇaṃ mūrvādyupalakṣaṇārtham | ata eva yamaḥ |

	viprasya mekhalā mauñjī jyā maurvī kṣatriyasya tu |

	śaṇasūtrī tu vaiśyasya mekhalā dharmataḥ smṛtāḥ ||

	etāsām apy abhāve tu kuśāśmātakabalvajaiḥ |

	mekhalās trivṛtaḥ kāryāḥ granthinaikena vā tribhiḥ || iti |

**iti smṛticandrikāyāṃ mekhalāḥ**

**atha yajñopavītam**

tatra manuḥ |

	kārpāsam upavītaṃ syād viprasyordhvavṛtaṃ trivṛt |

	śaṇasūtram ayaṃ rājño vaiśyasyāvikasautrikam || iti |

trivṛc ca | navasūtram "nava vai trivṛt" iti śruteḥ | gṛhyapariśiṣṭe 'pi: "upavītam ayugmasaraṃ trivṛd yajñopavītam" iti | ayugmasaram ayugmaguṇaṃ triguṇam iti yāvat | ekaikaś ca guṇo viṣamatantukaḥ tritantuka eva | anyathā navatantutvavyāghātāt | uktaṃ ca devalena |

	yajñopavītaṃ kurvīta sūtreṇa navatantukam | iti |

evaṃ ca navatantukaṃ trivṛd yajñopavītam ity uktaṃ bhavati | tad ūrdhvavṛtaṃ kāryam | tad āha dattātreyaḥ |

	adhovṛttais tribhiḥ sūtraiḥ punaś cordhvavṛtais trivṛt |

kātyāyano 'pi |

	trivṛd ūrdhvavṛtaṃ kāryaṃ tantutrayam adhovṛtam | iti |

ūrdhvavṛtasya lakṣaṇam āha saṃgrahakāraḥ |

	kareṇa dakṣiṇenordhvaṃ gatena triguṇīkṛtam |

	valitaṃ mānave sūtraṃ śāstra ūrdhvavṛtaṃ smṛtam || iti |

ūrdhvaṃ gatena ūrdhvaṃ sthitena dakṣiṇena kareṇa yad valitaṃ tad ūrdhvavṛtam ity arthaḥ | yuktaṃ caitat, anyathā gamanavalanayor yaugapadyād anena gatena valitam ity anvayaḥ syāt | atropavītaprayogam āha devalaḥ |

	grāmān niṣkramya saṃkhyāya ṣaṇṇavatyaṅgulīṣu tat |

	yāvat triguṇitaṃ sūtraṃ prakṣālyābliṅgikais tribhiḥ ||

	devāgāre 'tha vā goṣṭhe nadyāṃ vānyatra vā śucau |

	sāvitryā trivṛtaṃ kuryān navasūtraṃ tu tad bhavet ||

	bilvāśvatthādiyajñīyavṛkṣasyānyatamasya tu |

	badhnīyāt tatsajīvaṃ tu pitṛbhyo nama ity atha ||

	bruvann āveṣṭitavyaṃ syāt pitṝṇāṃ tṛtpidaṃ hi tat |

	tris tāḍayet karatalaṃ devādīnāṃ hi tṛptidam ||

	savye mṛdaṃ gṛhītvāsmin sthāpayed bhūri iti bruvan |

	patraṃ puṣpaṃ phalaṃ vāpi vyāhṛtībhiḥ pratikṣipet ||

	abhimantryātha bhūr agniṃ ceti vṛttatrayaṃ tribhiḥ |

	haribrahmeśvarebhyaś ca praṇamyāvadadhāti tat || iti |

atha dhāraṇmantras tu gṛhyapariśiṣṭe 'bhihitaḥ |

	yajñopavītaṃ paramaṃ pavitraṃ prajāpater yat sahajaṃ purastāt |

	āyuṣyam agryaṃ pratimuñca śubhraṃ yajñopavītaṃ balam astu tejaḥ || iti |

sāṅkhyāyanagṛhye 'pi: "yajñopavītam asi yajñasya copanhyāmi" iti | atra pratitantu devatābhedam āha devalaḥ |

	oṅkāraḥ prathamas tantur dvitīyo 'gnis tathaiva ca |

	tṛtīyo nāgadaivatyaś caturthaḥ somadevataḥ ||

	pañcamaḥ pitṛdaivatyaḥ ṣaṣṭhaś caiva prajāpatiḥ |

	saptamo vāyudaivataḥ sūryaś cāṣṭama eva ca ||

	navamaḥ sarvadaivatya ity ete nava tantavaḥ || iti |

atra granthiniyamam āha kātyāyanaḥ |

	trivṛtaṃ copavītaṃ syāt tasyaiko granthir iṣyate |

tatra devalaḥ |

	ekena granthinā tantur dviguṇas triguṇo 'tha vā | iti |

ya etām upavītotpattiṃ na jānāti tasya sarvakriyānaiṣphalyam āha pitāmahaḥ |

	ya etaṃ na vijānāti yajñasūtrasamudbhavam |

	vedoktaṃ niṣphalaṃ tasya snānadānajapādikam ||

	brāhmaṇo yo na jānāti upavītasya saṃsthitim |

	mohātmā sahate bhāraṃ paśur gaur iva sarvadā || iti |

kātyāyanas tu parimāṇāntaram āha |

	pṛṣṭhavaṃśe ca nābhyāṃ ca dhṛtaṃ yad vindater kaṭim |

	tad dhāryam upavītaṃ syān nātilambaṃ na cocchritam || iti |

atrātilambātyucchritapratiṣedhān madhye kathaṃcid alābhe parimāṇāntaram aviruddham iti jñāyate | ata eva devalaḥ |

	stanād ūrdhvam adho nābher na kartavyaṃ kathaṃcana | iti |

adho nābher ity atilambābhiprāyam | uktopavītālābhe 'pi sa evāha |

	kārpāsakṣaumagovālaśaṇavalkatṛṇodbhavam |

	sadā saṃbhavatā kāryam upavītaṃ dvijātibhiḥ || iti |

kṣumā atasī | valkaṃ tarutvak | tṛṇodbhavaṃ kuśanirmitam | tathā ca gobilaḥ: "yajñopavītaṃ kurute sūtraṃ vastraṃ kuśarajjuṃ vā" iti | bodhāyano 'pi: "kauśaṃ sūtraṃ vā trivṛd yajñopavītam" iti | sūtram api vastrābhāve veditavyam, "api vāsasā yajñopavitārthaṃ kuryāt tadabhāve trivṛtā sūtreṇa" iti ṛṣyaśṛṅgasmaraṇāt | anenopavītaṃ nityaṃ dhāryam ity uktaṃ bhavati | ata eva bhṛguḥ |

	sadopavītinā bhāvyaṃ sadā baddhaśikhena ca |

	viśikho 'nupavītaś ca yat karoti na tat kṛtam || iti |

na cānena sadopavītitvaṃ karmakāla eveti śaṅkanīyam | yataḥ sa evāha |

	mantrapūtaṃ sthitaṃ kāye yasya yajñopavītakam |

	nottārayet tataḥ prājño yadīcchec chreya ātmanaḥ ||

	kāyastham eva yat kāryam utthāpyaṃ na kadācana |

	sakṛd uttāraṇāt tasya prāyaścittī bhaved dvijaḥ || iti |

etac copavītaṃ baṭor ekam eva | tad āha devalaḥ |

	brahmacāriṇa ekaṃ tu snānāt prabhṛti tad dvayam | iti |

bhṛgur api |

	upavītaṃ vaṭor ekaṃ dve tathetarayoḥ smṛtam |

	ekam eva yatīnāṃ syād iti śāstrasya nirṇayaḥ || iti |

itarayor gṛhasthavanasthayor ity arthaḥ | etac ca nityābhiprāyam, bahuṣu kāmaśravaṇāt | tad āha devalaḥ |

	bahūni cāyuṣkāmasyetyādi kāmyaṃ pracakṣate | iti |

keśasaṃsarge 'pi sa evāha |

	sūtraṃ salomakaṃ cet syāt tataḥ kṛtvā vilomakam |

	sāvitryā daśakṛtvo 'dhbir mantritābhis tad ukṣayet ||

	vicchinnaṃ vāpy adhoyātaṃ bhuktvā nirmitam utsṛjet | iti |

manus tu ghṛtayajñopavītādināśe pratipattiniyamam āha |

	mekhalām ajitanaṃ daṇḍam upavītaṃ kamaṇḍalum |

	apsu prāsya vinaṣṭāni gṛhītvānyāni mantravat || iti |

**iti smṛticandrikāyāṃ yajñopavītam**

**athāgnikāryam**

tatra saṃvartaḥ |

	agnikāryaṃ ca kurvīta medhāvī tadanantaram | iti |

saṃdhyopāsanānantaram ity arthaḥ | etac ca kāladvaye 'pi kāryam | tad āha yājñavalkyaḥ |

	agnikāryaṃ tataḥ kuryāt saṃdhyayor ubhayor api | iti |

sumantur api |

	brahmacaryaṃ tato bhakṣaṃ saṃdhyayor agnikarma ca | iti |

kecit sāyam evāgnikāryam icchanti | tad āha āpastambaḥ: "sāyam evāgnipūjety eke" iti | agnīndhanam agnipūjā | ata eva logākṣiḥ: "sāyam evāgnim indhītety eke" iti | etac ca homātmakam eva na samidādhānamātram | ata eva śaṅkhaḥ |

	prayataḥ kāla utthāya snāto hutahutāśanaḥ |

	kurvīta prayato bhaktyā gurūṇām abhivādanam || iti |

hutaśabdaprayogād dhoma evāyam ity abhiprāyaḥ | devatā cātra māntravarṇikī | manur api |

	dūrād āhṛtya samidhaḥ saṃnidadhyād vihāyasi |

	sāyaṃ prātaś ca juhuyāt tābhir agnim atandritaḥ || iti |

vihāyasi maṇṭapādau | dūrād aparigṛhītadeśād ity arthaḥ | ata eva āpastambaḥ: "yathā kathā ca paraparigraham abhimanyate steno ha bhavati" iti | baijāvāpas tu samidāharaṇe diṅniyamam āha: "purāstamayāt prāg udīcīṃ diśaṃ gatvāhiṃsann araṇyāt samidham āharet | śuṣkā brahmavarcasakāma ārdras tejaḥkāma ubhayīr ubhayakāmaḥ" iti | purāstamayād iti vadann astam ite niṣedham āha | ata eva āpastambaḥ: "nāstam ite samiddhāro gacchet" (ĀpDh 1.4.15) iti | saminniyamo 'pi vāyupurāṇe darśitaḥ |

	pālāśyaḥ samidhaḥ kāryāḥ khādiryas tadalābhataḥ |

	śamīrauhitāśvatthās tadabhāve 'rkavetasau || iti |

kātyāyanas tu sāvitrikaṃ samitpramāṇam āha |

	nāṅguṣṭhād adhikā kāryā samit sthūlatayā kvacit |

	na viyuktā tvacā caiva na sakīṭā na pāṭitā ||

	prādeśān nādhikā nyūnā tathā na syād viśākhikā |

	na saparṇā na nirvīryā homeṣu ca vijānatā ||

	viśīrṇā vidalā hrasvā vakrā sasuṣirā kṛśā |

	dīrghā sthūlā dhuṇair daṣṭā karmasiddhivināśikā || iti |

āpastambo 'pi sārvatrikaṃ niyamaviśeṣam āha: "nāprokṣitam indhanam agnāv ādadhyāt" iti | agnikāryākaraṇe dṛṣṭadoṣam apy āha hārītaḥ |

	purā jagrāha vai mṛtyuḥ hiṃsayan brahmacāriṇam |

	agnis taṃ mokṣayamāsa tasmāt paricared dhi tam ||

	brahmacārī yadā tv agnāv ādadhyāt samidho na hit |

	gṛhṇīyāt taṃ tadā mṛtyur adadhyāt samidhas tataḥ || iti |

**iti smṛticandrikāyām agnikāryam**

**idānīm abhivādanādyupayogitvena **

**gurvādisvarūpanirūpaṇaṃ kriyate**

tatra manuḥ |

	niṣekādīni karmāṇi yaḥ karoti yathāvidhi |

	saṃbhavayati cānnena sa vipro gurur ucyate ||

niṣeko garbhādhānam | annasaṃbhāvanaṃ vedapradānasyāpi pradarśanārtham | ata eva yājñavalkyaḥ |

	sa gurur yaḥ kriyāḥ kṛtvā vedam asmai prayacchati |

kriyāḥ niṣekādyāḥ | evaṃ ca yo niṣekādīny upanayanāntāni kṛtvā vedaṃ pradāya cānnena saṃbhavayati sa gurur ity uktaṃ bhavati | etac ca gurutvaṃ pitur eva nānyasya, tasyaiva niṣekādyadhikārāt | tataś ca pitur evopanayanādāv adhikāra ity uktaṃ bhavati | ata eva bṛhaspatiḥ |

	evaṃ daṇḍādibhir yuktaṃ saṃskṛtya tanayaṃ pitā |

	vedam adhyāpayed yatnāc chāstraṃ manvādikaṃ tathā || iti |

evaṃ ca,

	upanīya dadad vedam ācāryaḥ sa udāhṛtaḥ |

iti yad ācāryasyopanayanādikartṛtvaṃ tat pitur abhāve yogyatāvirahe vā draṣṭavyam | saṃnihitayogyapitṛparityāge kāraṇābhāvāt | yogyatāvirahe ca parityāge 'sty eva | tathā ca yamaḥ |

	nādhyapayati nādhīte patanīyeṣu vartate |

	ity etair lakṣaṇair yuktas tyaktavyo vratinā guruḥ || iti |

gurur atropanetā | ata eva āpastambaḥ: "tamaso vā eṣa tamaḥ praviśati yam avidvān upanayate yaś cāvidvān iti hi brāhmaṇam | tasminn abhijanavidyāsamudetaṃ samāhitaṃ saṃskartāram īpset" iti | yaś cāvidvān upanayate so 'pi tamaḥ praviśatīty arthaḥ | etac ca lakṣaṇābhidhānaṃ pitṛvyatiriktānāṃ gurutvam aupacārikam iti darśayitum | ata eva manuḥ śrutopakāriṇaḥ pūjyatvamātrābhiprāyeṇ guruśabdam āha |

	alpaṃ vā bahu vā yasya śrutasyopakaroti yaḥ |

	tam apīha guruṃ vidyāc chrutopakriyayā tayā || iti |

apiśabdaprayogād ity abhiprāyaḥ | yat tu devalenoktam,

	upādhyāyaḥ pitā jyeṣṭho bhrātā caiva mahīpatiḥ |

	mātulaḥ śvaśuras trātā mātāmahapitāmahau ||

	varṇajyeṣṭhaḥ pitṛvyaś ca puṃsy ete guravaḥ smṛtāḥ |

	mātā mātāmahī gurvī pitur mātuś ca sodarāḥ ||

	śvaśrūḥ pitāmahī jyeṣṭhā dhātrī ca guravaḥ striyām |

	ity ukto guruvargo 'yaṃ mātṛtaḥ mitṛto dvidhā || iti |

tad api pitrādivan mānyatvābhiprāyam | tathā ca vyāsaḥ |

	mātāmaho mātulaś ca pitṛvyaḥ śvaśuro guruḥ |

	pūrvajaḥ snātakaś cartvik mānyās te guravaḥ sadā ||

	mātṛṣvasā tātulānī svaśrūr dhātrī pitṛṣvasā |

	pitāmahī pitṛvyastrī gurustrī mātṛvac caret || iti |

manur api |

	pitur bhaginyāṃ mātuś ca jyāyasyāṃ ca svasary api |

	mātṛvad bhaktim ātiṣṭhen mātā tv ābhyo garīyasī || iti |

ācāryasyāpi lakṣaṇam āha yājñavalkyaḥ |

	upanīya dadad vedam ācāryaḥ sa udāhṛtaḥ | iti |

yo yasyopanayanamātraṃ kṛtvā vedaṃ prayacchati sa tasyācārya ity arthaḥ | vedagrahaṇaṃ kalpasūtrāder api pradarśanārtham | ata eva manuḥ |

	upanīya tu yaś śiṣyaṃ vedam adhyāpayed dvijaḥ |

	sakalpaṃ sarahasyaṃ ca tam ācāryaṃ pracakṣate || iti |

rahasyam upaniṣat | etac copanayanādikartṛtvam pitur abhāve jyeṣṭhabhrātur eva veditavyam,

	pitṛvat pālayet putrān jyeṣṭho bhrātā yavīyasaḥ |

	pitṛvac cāpi varteran jyeṣṭhabhrātari dharmataḥ ||

iti manunā tayoḥ pitṛputradharmātideśāt | yas tu vedabhāgam aṅgāni vā vṛttyartham adhyāpayati sa upādhyāyaḥ | tad āha manuḥ |

	ekadeśaṃ tu vedasya vedāṅgāny atha vā punaḥ |

	yo 'dhyapayati vṛttyartham upādhyāyaḥ sa ucyate || iti |

vṛtttir jīvikā | ata eva śaṅkhaḥ |

	bhṛtakādhyāpako yas tu upādhyāyaḥ sa ucyate | iti |

mūlyenādhyayanaṃ bhṛtakādhyāpanam | tathā ca viṣṇuḥ: "yas tv enaṃ mūlyenādhyāpayet tam upādhyāyam" iti | vidyād iti śeṣaḥ | ṛtviglakṣaṇam api manunaivoktam |

	agnyādheyaṃ pākayajñān agniṣṭomādikān makhān |

	yaḥ karoti vṛto yasya sa tasyartvig ihocyate || iti |

ete ca pūrvoktācāryopādhyāyartvijo yathāpūrvaṃ mānyā veditavyāḥ | tathā ca yājñavalkyaḥ |

	ete mānyā yathāpūrvaṃ yebhyo mātā garīyasī |

mānyāḥ pūjyā ity arthaḥ | garīyasī gurutarā pūjyatameti yāvat | devalo 'pi |

	gurūṇām api sarveṣāṃ pūjyāḥ pañca viśeṣataḥ |

	yo bhāvayati yā sūte yean vidyopadiśyate ||

	jyeṣṭhabhrātā ca bhartā ca pañcaite guravaḥ smṛtāḥ |

	teṣām ādās trayaḥ śreṣṭhās teṣāṃ mātā supūjitā || iti |

atropapattim āha vyāsaḥ |

	māsān daśodarasthaṃ yā dhṛtvā śūlaiḥ samākulā |

	vedanāvividhair duḥkhaiḥ prasūyeta vimūrcchitā ||

	prāṇair api priyān putrān manyate sutavatsalā |

	kas tasyā niṣkṛtiṃ kartuṃ śakto varṣaśatair api || iti |

ata iyaṃ pūjyatamety abhiprāyaḥ | tasyā niṣkṛtir ānṛṇyam | atra śaṅkhaḥ: "na putraḥ pitur mucyetānyatra sautrāmaṇīyāgāj jīvann ṛṇān mātuḥ" iti | manur api mātaiva garīyasīty āha |

	upādhyāyān daśācārya ācāryāṇāṃ śataṃ pitā |

	sahasraṃ tu pitṝṇ mātā gauraveṇātiricyate || iti |

etac ca saṃskārādikaraṇarahitotpādakamātraviṣayam | anyathā tu pitaiva śreyān | tathā ca purāṇam |

	dvau gurū puruṣasyeha pitā mātā ca dharmataḥ |

	dharā gurutarā tadvan mātā gurutarā tataḥ ||

	tayor api pitā śreyān bījaprādānyadarśanāt |

	abhāve bījino mātā tadabhāve tu pūrvajaḥ || iti |

ācāryo 'pi janakamātrāpekṣayā garīyān eva | tad āha manuḥ |

	utpādakabrahmadātror garīyān brahmadaḥ pitā |

brahmada ācāryaḥ na tūpādhyāyaḥ | yato 'nantaram āha |

	brahmajanma hi viprasya pretya ceha ca śāśvatam |

yad brahmagrahaṇārthaṃ janmopanayanākhyaṃ tad yataḥ karotīty arthaḥ | yas tu bālo vṛddham adhyāpayati so 'pi garīyān ity āha viṣṇuḥ: "bāle samānavayasi vādhyāpake guruvad varteta" iti | atra purāvṛttam āha manuḥ |

	adhyāpayāmāsa pitṝn śiśur āṅgirasaḥ kaviḥ |

	putrakā iti hovāca jñānena parigṛhya tān ||

	te tam artham apṛcchant devān āgatamanyavaḥ |

	devāś caitān sametyocur nyāyyaṃ vaḥ śiśur uktavān ||

	ajño bhavati vai bālaḥ pitā bhavati mantradaḥ |

	ajñaṃ hi bāla ity āhuḥ pitety eva ca mantradam ||

	na hāyanair na palitair na vittair na bandhubhiḥ |

	ṛṣayaś cakrire dharmaṃ yo 'nūcānaḥ sa no mahān || 

hāyanādibhir mahattvam iti na dharmaṃ vyavasthāpitavantaḥ | kiṃ tu yo 'nūcānaḥ pravaktā sa eva mahān iti | ata eva cāsmai na druhyāt | tad aha manuḥ |

	ya āvṛṇoty avitathaṃ brahmaṇā śravaṇāv ubhau |

	sa mātā sa pitā jñeyas taṃ na druhyet kadācana ||

āvṛṇoty āpūrayati | avitathaṃ visvarādirahitaṃ kṛtvety arthaḥ | vyāso 'pi |

	upādhyāyaṃ pitaraṃ mātaraṃ ca ye druhyanti manasā karmaṇā vā |

	teṣāṃ pāpaṃ bhrūṇahatyāvaśiṣṭaṃ tasmād ebhyaḥ pāpakṛn nāsti loke ||

manur api |

	ācāryaś ca pitā caiva mātā bhrātā ca pūrvajaḥ |

	nārtenāpy avamantavyā brāhmaṇena viśeṣataḥ || iti |

yas tu pitror nityaṃ priyam evācarati sa dharmajātam avāpnotīty āha devalaḥ |

	yāvat pitā ca mātā ca dvāv etau nirvikāriṇau |

	tāvat sarvaṃ parityajya putraḥ syāt tatparāyaṇaḥ ||

	mātā pitā ca suprītau syātāṃ putraguṇair yadi |

	sa putaḥ sakalaṃ dharmaṃ prāpnuyāt tena karmaṇā ||

vikāro maraṇam | manur api |

	yaṃ mātāpitarau kleśaṃ sahete saṃbhave nṛṇām |

	na tasya niṣkṛtiḥ sakyā kartuṃ varṣaśatair api ||

	tayor nityaṃ priyaṃ brūyād ācāryasya ca sarvadā |

	teṣu hi triṣu tuṣṭeṣu tapaḥ sarvaṃ samāpyate ||

	teṣāṃ trayāṇāṃ śuśrūṣā paramaṃ tapa ucyate |

	na tair abhyananujñato dharmam anyaṃ samācaret ||

	ta eva hi trayo lokās ta eva traya āśramāḥ |

	ta eva hi trayo vedās ta evoktās trayo 'gnayaḥ ||

	pitā vai gārhapatyāgniḥ mātāgnir dakṣiṇāḥ smṛtaḥ (?) |

	gurur āhavanīyo 'gniḥ sāgnitretā garīyasī ||

	imaṃ lokaṃ mātṛbhaktyā pitṛbhaktyā tu madhyamam |

	guruśuśrūṣayā caiva brahmalokaṃ samaśnute ||

	sarve tasyādṛtā dharmā yasyaite traya ādṛtāḥ |

	anādṛtās tu yasyaita sarvās tasyāphalāḥ kriyāḥ ||

	yāvat trayas te jīveyus tāvan nānyaṃ samācaret |

	teṣv eva nityaṃ śuśrūṣāṃ kuryāt priyahite rataḥ ||

	teṣām anuparodhena pāratryaṃ yad yad ācaret |

	tat tan nivedayet tebhyo manovacanakarmabhiḥ |

	eṣa dharmaḥ paraḥ sākṣād upadharmo 'nya ucyate || 

pāratryaṃ pāralaukikam | devalo 'pi | |

	nāsti mātṛsamaṃ daivaṃ nasti pitrā samo guruḥ |

	tayoḥ pratyupakāro hi na kathaṃcana vidyate || iti |

**iti smṛticandrikāyāṃ gurvādinirūpaṇam**

**athābhivādanam**

tatra yājñavalkyaḥ |

	tato 'bhivādayed vidvān asāv aham iti bruvan |

tato 'gnikāryād anantaram ity arthaḥ | asāv ity asya sthāne svaṃ nāma kīrtayet | tathā ca manuḥ |

	abhivādanāt paraṃ vipro jyāyāṃsam abhivādayan |

	asau nāmāham asmīti svaṃ nāma parikīrtayet ||

abhivādāt "abhivādaye" ity asya śabdasyopari devadattanāmāham asmīti svanāma brūyāt | asyopari bhoḥśabdo 'pi kīrtanīyaḥ | tad āha sa eva |

	bhoḥśabdaṃ kīrtayed ante svasya nāmno 'bhivādane | iti |

evaṃ saty evāṃ prayogo bhavati "abhivādaye devadattanāmāham asmi bho" iti | tatra āpastambaḥ: "dakṣiṇaṃ bāhuṃ śrotrasamaṃ prasārya brāhmaṇo 'bhivādayītoraḥsamaṃ rājanyo madhasamaṃ vaiśyo nīcaiḥ śūdraḥ prāñjaliḥ" iti | etac ca hastadvayena kāryam anyathā doṣaśravaṇāt | tathā ca viṣṇuḥ |

	janmaprabhṛti yat kiṃcic cetasā dharmam ācaret |

	sarvaṃ tan niṣphalaṃ yāti ekahastābhivādanāt ||

etad api vidvadviṣayam | yad āha sa eva |

	śiṣyāṇām āśiṣaṃ dadyāt padmākārau guror atha |

	ajākarṇena viduṣāṃ mūrkhāṇām ekapāṇinā ||

padmākārau vyatyastāv ity arthaḥ | atrir api |

	dakṣiṇaṃ pāṇim uddhṛtya prākāram abhivādayet |

	śrotriye tv añjaliḥ kāryaḥ pādopagrahaṇaṃ guroḥ || iti |

brāhmaṇasamavāye tv abhivādanakramam āha manuḥ |

	laukikaṃ vaidikaṃ vāpi tathādhyātmikam eva vā |

	ādadīta yato jñānaṃ taṃ pūrvam abhivādayet || iti |

etac ca pratyutthāya kāryam, "sarvatra pratyutthāyābhivadanam" ity āpastambasmaraṇāt | manur āpi |

	ūrdhvaṃ prāṇā hy utkramanti (?) yūnaḥ sthavira āgate |

	pratyutthānābhivādābhyāṃ punas tān pratipadyate ||

etacchīlasyāyurādayo 'pi vivardhanta it sa evāha |

	abhivādanaśīlasya nityavṛddhopasevinaḥ (?) |

	catvāri tasya vardhante āyur vidyā yaśo balam || iti |

abhivāditena yad vaditavyaṃ tad api manur evāha |

	āyuṣmān bhava saumyeti vācyo vipro 'bhivādane |

	akāraś cāsya nāmno 'nte vācyaḥ pūrvākṣaraḥ plutaḥ ||

akāra ity etan nāmno 'ntasvaropalakṣaṇārtham, nāmnaḥ sarvatrākārāntatvaniyamābhāvāt | ataś cābhivādakanāmno 'nte yo 'yam akārādyaḥ svaraḥ pūrvākṣaraḥ sa eva plutaḥ kāryaḥ | na punar apūrvo 'kāro nāmno 'nte vidhīyate | pūrvākṣaratvaṃ ca pūram akṣaraṃ yasya sa pūrvākṣara iti | vasiṣṭho 'pi: "āmantrite svaro 'ntyo 'sya plutaḥ" iti | āmantrite kartavye 'bhivādakanāmno 'nte yaḥ svaraḥ sa pluto bhavati trimātro bhavatīty arthaḥ | evaṃ caivaṃ prayogo bhavati "āyuṣmān bhava saumya devadatā" iti | ye tu nāmasaṃbandhaṃ pratyabhivādanaṃ na jānate tān abhivādayan "ahaṃ bho" iti brūyāt | sarvāḥ striyaś ca | tathā ca manuḥ |

	nāmadheyasya ye kecid abhivādaṃ na jānate |

	tān prājño 'ham iti brūyāt striyaḥ sarvās tathaiva ca || iti |

yas tu pratyabhivādanasvarūpam eva na jānāti nāsāv abhivādya ity āha sa eva |

	yo na vetty abhivādasya vipraḥ pratyabhivādanam |

	nābhivādyaḥ sa viduṣā yathā śūdras tathaiva saḥ || iti |

yaḥ punar jānann api pratyabhivādanādi na karoti tasya doṣo bhaviṣyatpurāṇe darśitaḥ |

	abhivāde kṛte yas tu na karoty abhivādanam |

	āśiṣaṃ vā na kurute sa yāti narakaṃ dhruvam ||

	abhivāde kṛte yas tu taṃ vipraṃ nābhivadayet |

	śmaśāne jāyate vṛkṣo gṛdhrakākopasevitaḥ || iti |

yamo 'pi |

	abhivāde tu yaḥ pūrvam āśiṣaṃ na prayacchati |

	yad duṣkṛtaṃ bhavet tasya tasmād bhāgaṃ prapadyate ||

	tasmāt pūrvābhibhāṣī syāc caṇḍālasyāpi dharmavit |

	surāṃ pibeti vaktavyam evaṃ dharmo na hīyate || iti |

āśiṣam api sa evāha |

	svastīti brāhmaṇo brūyād āyuṣmān iti bhūmipaḥ |

	vardatām iti vaiśyas tu śūdras tu svāgataṃ vadet ||

etac ca sarvavarṇasādhāraṇam | tathā ca bhaviṣyatpurāṇe |

	brāḥmaṇaḥ sarvavarṇānāṃ svasti kuryād iti sthitiḥ |

svastiśabdārtham api yama evāha |

	yat sukhaṃ triṣu lokeṣu vyādhivyasanavarjitam |

	yasmin sarve sthitāḥ kāmāḥ sā svastīty abhisaṃjñitā ||

etac cābhivādanam adhikavayasām eva kāryam, "jyāyāṃsam abhivādayet" iti manusmaraṇāt | ata eva cartvigādīnāṃ mānyatve 'pi kanīyasām anabhivādyatvam āha gautamaḥ: "ṛtvikśvaśurapitṛvyamātulānāṃ tu yavīsasāṃ pratyuttānam anabhivādhyāḥ" iti | yat tu vasiṣṭhenoktam, "ṛtvikśvaśurapitṛvyamātulān avaravayasaḥ prtyuttāyābhivadet" iti, tad apy abhivaded ābhimukhyena vaded ity abhibhāṣaṇamātrābhiprāyam | ata eva bodhāyanaḥ: "ṛtvikśvaśurapitṛvyamātulānāṃ tu yavīyasāṃ pratyutthāyābhibhāṣaṇam" iti | abhibhāṣaṇe 'pi niyamam āha manuḥ |

	brāhmaṇaṃ kuśalaṃ pṛcchet kṣatrabandhum anāmayam |

	vaiśyaṃ kṣemaṃ samāgamya śūdram ārogyam eva ca || iti |

āpastambo 'pi: "kuśalam avaravayasaṃ vayasyaṃ vā pṛcchet" iti | vayasyaś samānavayāḥ | etad api śrotriyaviṣayam, yad āha sa eva, "nāsaṃbhāṣya śrotriyaṃ vyatikramed araṇye ca striyam" iti | strīsaṃbhāṣaṇe 'pi niyamam āha manuḥ |

	parapatnī tu yā strī syād asaṃbandhā ca yonitaḥ |

	tāṃ brūyād bhavatīty eva subhage bhaginīti vā ||

evaṃ ca kanīyasi vayasye vābhibhāṣaṇamātram, jyāyasyabhivādanam iti mantavyam | tatra jyāyastvaṃ kiyatā kālena bhavatīty apekṣite manur āha |

	daśābdākhyaṃ paurasakhyaṃ pañcābdākhyaṃ kalābhṛtām |

	tryabdapūrvaṃ śrotriyāṇāṃ svalpenāpi svayoniṣu ||

samānapuranivāsināṃ daśabhir varṣaiḥ pūrvaḥ sakhā bhavati | tato 'dhiko jyāyān | kalābhṛtāṃ gītanṛtyādividyāvatāṃ pañcābdapūrvaḥ sakhā | śrotiryāṇāṃ vedādhyāyināṃ tryabdapūrvaḥ sakhā bhavati | tato 'dhiko jyāyān | svayoniṣu bhrātrādiṣu svalpenāpi vayasā pūrvaḥ sakhā bhavati | tato 'dhiko 'py abhivādya ity arthaḥ | etac ca brāhmaṇaviṣayam | yad āha manuḥ |

	brāhmaṇaṃ daśavarṣaṃ tu satavarṣaṃ tu bhūmipaṃ |

	pitāputrau vijānīyād brāhmaṇas tu tayoḥ pitā ||

ato brāhmaṇa evābhivādya ity abhiprāyaḥ | ata eva śātātapaḥ |

	abhivādyo namaskāryaḥ sirasā vandya eva ca |

	brāhmaṇaḥ kṣatriyādyais tu śrīkāmaiḥ sādaraṃ sadā ||

	nābhivādyās tu vipreṇa kṣatriyādyāḥ kadācana |

	jñānakarmaguṇopetā yady apy ete bahuśrutāḥ || iti |

ata eva kṣatriyādyabhivādane prāyaścittam apy āha sa eva |

	kṣatraṃ vaiśyaṃ vābhivādya prāyaścittaṃ kathaṃ bhavet |

	brāhmaṇānāṃ daśāṣṭau ca abhivādya viśudhyati ||

	abhivādya dvijaḥ śūdraṃ sacelaṃ snānam ācaret |

	brāhmaṇānāṃ śataṃ samyag abhivādya viśudhyati ||

	arcayet puṇdarīkākṣaṃ devaṃ vāpi trilocanam |

	brāhmaṇaṃ vā mahābhāgam abhivādya viśudhyati ||

brāhmaṇeṣv api kvacit kvacid abhivādasyāpavādam āha viṣṇuḥ |

	sabhāsu caiva sarvāsu yajñe rājagṛheṣu ca |

	namaskāraṃ prakurvīta brāhmaṇān nābhivādayet ||

gurvādiviṣaye tv abhivādana eva viśeṣam āha gautamaḥ: "guroḥ pādopasaṃgrahaṇaṃ prātaḥ" iti | gurur atrācāryaḥ | yataḥ sa evāha: "mātṛpitṛtadvadhūnāṃ pūrvjānāṃ vidyāgurūṇāṃ tadgurūṇāṃ ca" iti | pūrvajā jyeṣṭhabhrātaraḥ | vidyāgurava upādhyāyāḥ | tadguravo mātrādiguravaḥ | eteṣām api pādopasaṃgrahaṇaṃ kāryam ity arthaḥ | pādopasaṃgrahaṇaṃ pādasparśanam | tatprakāram āha manuḥ |

	vyastyastapāṇinā kāryam upasaṃgrahaṇaṃ guroḥ |

	savyena savyaḥ spraṣṭavyo dakṣiṇena tu dakṣiṇaḥ ||

savyadakṣiṇābhyāṃ pāṇibhyāṃ guroḥ savyadakṣiṇapādau spṛśed ity arthaḥ | atra viśeṣam āha paiṭhīnasiḥ: "uttānābhyāṃ hastābhyāṃ dakṣiṇena dakṣiṇaṃ savyena savyaṃ pādāv abhivādayet" iti | bodhāyano 'pi: "śrotre saṃspṛśya" iti | upasaṃgrahaṇam iti śeṣaḥ | etac ca gurupatnīnām api kāryam | tad āha manuḥ |

	guruvat pratipūjyāḥ syuḥ savarṇaguruyoṣitaḥ |

	asavarṇās tu saṃpūjyāḥ pratyutthānābhivādanaiḥ ||

evaṃ bhrātṛbhāryā apy upasaṃgrāhyāḥ | tad āha sa eva |

	bhrātṛbhāryopasaṃgrāhyā savarṇāhany ahany api |

	viproṣya tūpasaṃgrāhyā jñātisaṃbandhayoṣitaḥ || iti |

evam aviśeṣeṇopasaṃgrahaṇe prāpte kvacid apavādam āha sa eva |

	gurupatnī tu yuvatir nābhivādyeha pādayoḥ |

	pūrṇaviṃśativarṣeṇa guṇadoṣau vijānatā ||

atra hetum āha sa eva |

	avidvāṃsam alaṃ loke vidvāṃsam api vā punaḥ |

	pramadā hy utpathaṃ netuṃ kāmakrodhavaśānugam ||

vidvāṃsam avidvāṃsaṃ vā striyaḥ kāmādivaśagam utpathaṃ netuṃ yato 'laṃ samarthā ity arthaḥ | ataḥ |

	kāmaṃ tu gurupatnīnāṃ yuvatīnāṃ yuva bhuvi |

	vidhivad vandanaṃ kuryād asāv aham iti bruvan ||

	vipras tu pādagrahaṇam anvahaṃ cābhivādanam |

	gurudāreṣu kurvīta satāṃ dharmam anusmaran ||

atrābhivādanavidhānam āha āpastambaḥ: "na sopānadveṣṭitaśirā avahitapāṇir vābhivādayīta" iti | avahitapāṇir aprasāritapāṇiḥ | pracetasāpy uktam: "sopānatkas tv ācamanaśayanayānārohaṇābhivādananamaskārādīn varjayet" iti | śaṅkho 'pi: "nodakumbhahasto 'bhivādayen na baikṣaṃ carann apuṣpānnahasto nāśucir na devapitṛkāryaṃ kurvan na śayānaḥ" iti | āpastambo 'pi: "aprayatena nābhivādyam | tathāprayatāya | aprayataś ca na pratyabhivadet | prativayasaḥ striyaḥ" iti | baudhāyano 'pi: "samiddhāry udakumbhapuṣpānnahasto nābivādayet" iti | evam abhivādye 'pi draṣṭavyam | tathā cāpastambaḥ |

	samitpuṣpakuśājyāmbumṛdannākṣatapāṇikam |

	japaṃ homaṃ ca kurvāṇaṃ nābhivādyeta vai dvijam ||

kātyāyano 'pi |

	srukpāṇikam anājñātam aśaktaṃ ripum āturam |

	yoginaṃ ca tapaḥsaktaṃ kaniṣṭhaṃ nābhivādayet ||

śātātapo 'pi |

	udakyāṃ sūtikāṃ nārīṃ bhartṛghnīṃ garbhaghātinīm |

	abhivādya dvijo mohād ahorātreṇa śudhyati ||

	pāṣaṇḍaṃ patitaṃ vrātyaṃ mahāpatikinaṃ śaṭham |

	nāstikaṃ ca kṛtaghnaṃ ca nābhivandet kathaṃcana ||

	dhāvantaṃ ca pramattaṃ ca mūtrotsarjanatatparam |

	bhuñjānam ācamānārhaṃ (?) nābhivādet dvijottamaḥ ||

	vasantaṃ jṛmbhamāṇaṃ ca kurvantaṃ dantadhāvanam |

	abhyaktaśirasaṃ caiva snāsyantaṃ nābhivādayet ||

tathā ca jamadagniḥ |

	devatāpratimāṃ dṛṣṭvā yatiṃ dṛṣṭvā tridaṇḍinam |

	namaskāraṃ na kuryāc ced ahorātreṇa śudhyati ||

**iti smṛticandrikāyām abhivādanam**

**atha mānyatvanimittāni**

tatra yājñavalkyaḥ |

	vidyākarmavayobandhuvittair mānyā yathākramam |

vidyā śrutismṛtī | karma vihitakriyā | vaya ātmano 'tiriktam | bandhuḥ svajanasaṃpattiḥ | vittaṃ dhanam | etair yuktāḥ krameṇa mānyā veditavyāḥ | pūrvaṃ pūrvaṃ garīya ity arthaḥ | tathā ca manuḥ |

	vittaṃ bandhur vayaḥ karma vidyā bhavati pañcamī |

	etāni mānyasthānāni garīyo yad yad uttaram ||

mānyasthānāni mānyatvanimittānīty arthaḥ | etebhyo vittadibhyaḥ śrutaṃ garīyaḥ tasya dṛṣṭādṛṣṭamūlatvāt | tad āha gautamaḥ: "śrutaṃ tu sarvebhyo garīyas tanmūlatvād dharmasya" iti | etair vittādibhir yukto hīnajātir apy utkṛṣṭajativan mānya ity āha manuḥ |

	pañcānāṃ triṣu varṇeṣu bhūyāṃsi guṇavanti ca |

	yatra syurḥ so 'tra mānārhaḥ śūdro 'pi daśamīṃ gataḥ ||

varṣaśatasyāntimo bhāgo daśamī | navatihāyanātīta ity arthaḥ | etac ca vārdhakaṃ vittādiyogopalakṣaṇārtham | ata eva yājñavalkyaḥ |

	etaiḥ prabhūtaiḥ śūdro 'pi vārdhake mānam arhati | iti |

vittādirāhitye 'pi keṣāṃcit patho dānena mānam āha manuḥ |

	cakriṇo daśamīsthasya rogiṇo bhāriṇaḥ striyāḥ |

	snātakasya ca rājñaś ca panthā deyo varasya ca ||

cakrī śākatikaḥ | snātakaḥ kṛtasamāvartanaḥ | varo vivāhodyataḥ | eteṣāṃ pathi militānāṃ panthā deyaḥ mārgād apasartavyam ity arthaḥ | yadā tu teṣām eva melanaṃ mārge patho dānena snātakarājānau mānyau | tad āha sa eva |

	teṣāṃ tu samavetānāṃ mānyau snātakapārthivau |

tayoś ca melane snātaka eva rājñā mānanīya ity āha sa eva |

	rājasnātakayor evaṃ snātako nṛpamānabhāk |

yājñavalkyo 'pi |

	vṛddhabhārinṛtpasnātastrīrogivaracakriṇām |

	panthā deyo nṛpas teṣāṃ mānyaḥ snātas tu bhūpateḥ ||

vṛddhagrahaṇaṃ bālāder api pradarśanārtham | ata eva pathā deya ity anuvṛttau śaṅkhaḥ: "bālavṛddhamṛtopahatadehabhārākrāntastrīsnātakapravrajitebhyaḥ" iti | strī cātra garbhiṇī veditavyā | tathā ca bodhāyanaḥ |

	vṛddhāya bhārataptāya garbhiṇyai durbalāya ca |

	panthā deyo brāhmaṇāya gave rājñe hy acakṣuṣe || iti |

**iti smṛticandrikāyāṃ mānyatvanimittāni**

**atha bhikṣāṭanam**

tatra manuḥ |

	pratigṛhyepsitaṃ daṇḍam upasthāya ca bhāskaram |

	pradakṣiṇaṃ parītyāgniṃ cared bhaikṣaṃ yathāvidhi ||

yathāśāstram ity arthaḥ | tat katham ity apekṣite gautamaḥ: "ādimadhyānteṣu bavacchabdaḥ prayojyo varṇānupūrvyeṇa" iti | bhikṣāprārthanāvākye varṇakrameṇādimadhyavasāneṣu bhavacchabdaḥ prayoktavya ity arthaḥ | tathā ca manuḥ |

	bhavatpūrvaṃ cared bhaikṣam upanīto dvijottamaḥ |

	bhavanmadhyaṃ tu rājanyaḥ vaiśyas tu bhavaduttaram ||

atraivaṃ prayogaḥ: bhavati bhikāṃ dehīti brāhmaṇaḥ, bhikṣāṃ bhavati dehīti kṣatriyaḥ, bhikṣāṃ dehi bhavatīti vaiśyaḥ | atra yājñavalkyaḥ |

	brāhmaṇexu cared bhaikṣam anindyeṣv ātmavṛttaye |

bhikṣāṇāṃ samūho bhaikṣam | tatprāptaṃ cared ity arthaḥ | tac ca brāhmaṇaviṣayam | tad āha vyāsaḥ |

	brāhmaṇakṣatriyaviśaś careyur bhaikṣam anvaham |

	sajātīyagṛheṣv eva sārvavarṇikam eva vā ||

atra viśeṣam āha manuḥ |

	vedayajñair ahīnānāṃ praśastānāṃ svakarmasu |

	brahmacāry āhared bhaikṣaṃ gṛhebhyaḥ prayato 'nvaham ||

ukteṣv api keṣucid apavādam āha sa eva |

	guroḥ kule na bhikṣeta na jñātikulabandhuṣu |

guroḥ kule gurugṛha ity arthaḥ | yat tu tenaivoktam,

	mātaraṃ vā svasāraṃ vā mātur vā bhaginīṃ nijām |

	bhikṣeta bhikṣāṃ prathamāṃ yā cainaṃ nāvamānayet || 

iti, tad upanayanāṅgabhikṣāviṣayam iti, "guroḥ kule na bhikṣeta" ity anenāviruddham | anyatra bhikṣālābhe guroḥ kule bhikṣāṭanam aviruddham ity āha gautamaḥ: "ācāryajñātigurusveṣv alābhe 'nyatra" | sveṣu svakīyeṣu bandhuṣv ity arthaḥ | atrāpi pūrvaṃ pūrvaṃ parityajed yady uttarottaragṛheṣu bhikṣā labhyeta | tad api tenaivoktam: "teṣāṃ pūrvaṃ pūrvaṃ pariharet" iti | vyāsas tu traivarṇikaṃ bhikṣācaraṇam āha |

	brāhmaṇakṣatriyaviṣaś careyur bhaikṣam anvaham |

	sajātīyagṛheṣv eva sārvavarṇikam eva vā ||

sarvaśabdasya prakṛtavarṇatrayaparatvād ity abhiprāyaḥ | etat pūrvoktasajātīyālābhaviṣayam | tathā ca bhaviṣyatpurāṇam |

	sarvaṃ vā civared grāmaṃ pūrvoktānām asaṃbhave |

	antyavarjyaṃ mahābāho ity āha bhagavān vibhuḥ ||

antyaḥ śūdraḥ | yat tu manunoktam,

	sarvaṃ vā vicared grāmaṃ pūrvoktānām asaṃbhave |

	niyamya prayato vācam abhiśastāṃś ca varjayet || 

iti, tad api purāṇena samānārthaṃ na punaḥ śūdrād api prāptyartham, "vedayajñair ahīnānām" iti tenaivoktatvāt | yad api bhaviṣyatpurāṇe,

	cāturvarṇyaṃ cared bhaikṣam alābhe kurunandana |

iti, tad apy āpadi pūrvapūrvālābhe veditavyam | ata eva viṣṇuḥ |

	kṣatravaiśyagṛheṣv eva kriyāvartiṣu sādhuṣu |

	cāturvarṇyaṃ cared bhaikṣam āpatkāla upasthite || iti |

etac ca sāyaṃ prātaḥ kāryam, "sāyaṃ prātar amatreṇa bhikṣācaryaṃ caret" ity āpastambasmaraṇāt | amatraṃ śarāvādi | ata evaikānnāśitvaniṣedham āha manuḥ |

	bhaikṣeṇa vartayen nityaṃ naikannādī bhaved vratī |

etad anāpadviṣayam | tad āha yājñavalkyaḥ |

	brahmacarye sthito naikam annam adyād anāpadi | iti |

bhaikṣāsinaḥ phalam āha manuḥ |

	bhaikṣeṇa vratino vṛttir upavāsasamā smṛtā |

atrir api |

	śākabhakṣāḥ payobhakṣāḥ ye cānye yāvakāśinaḥ |

	sarve te bhakṣabhakṣasya kalāṃ nārhanti ṣoḍaśīm ||

	taptakāñcanavarṇena gavāṃ mūtreṇa yāvakam |

	pibed dvādaś varṣāṇi na tad bhaikṣasamaṃ bhavet ||

yāvako yavakṛto yavāgūḥ | na cātra phalaśravaṇād aniyataṃ bhikṣācaraṇam iti vācyam, akaraṇe manunā prāyaścittavidhānāt:

	akṛtvā bhakṣavaraṇam asamidhya ca pāvakam |

	anāturaḥ saptarātram avakīrṇivrataṃ caret || iti |

āpastambas tu bhikṣamāṇaṃ brahmacāriṇaṃ na pratyācakṣetety āha: "strīṇāṃ ptryācakṣāṇānāṃ samāhito brahmacārīṣṭaṃ dattaṃ hutaṃ prajāṃ paśūn brahmavarcasam annādyaṃ vṛṅkte | tasmād u ha vai brahmacārisaṅghaṃ carantaṃ na pratyācakṣīta" iti | etac ca vratādhyaynādiyogibrahmacāriviṣayam | ata eva manuḥ |

	bhikṣāṃ ca bhikṣave dadyād vidhivad brahmacāriṇe | iti |

vidhivad ity anena tadvihīnasya niṣedham āha | ata eva vasiṣṭhaḥ |

	avratā hy anadhīyānā yatra bhaikṣacarā dvijāḥ |

	taṃ grāmaṃ daṇḍayed rājā corabhaktaprado hi saḥ || iti |

bhikṣādānaṃ prakṛtyāha manuḥ |

	haste dattā tu yā bhikṣā lavaṇaṃ vyañjanāni ca |

	bhuktvā hy aśucitāṃ yāti dātā svargaṃ na gacchati || iti |

etac ca bhaikṣaṃ yāvadartham evāhartavyam anyathā doṣaśravaṇāt | tad āha sa eva |

	āhāramātrād adhikaṃ na kvacid bhaikṣam āharet |

	yujyate steyadoṣeṇa kāmato 'dhikam āharan ||

	mādhūkarīṃ ya ādāya brāhmaṇebhyaḥ prayacchati |

	sa yāti narakaṃ ghoraṃ bhoktā bhuṅkte ca kilbiṣam ||

	tasmān nopahared bhaikṣam atiriktaṃ kadacana |

mādhūkarī bhikṣā | kāmata iti vadan akāmato 'dhikāharaṇe na doṣa ity āha | ata evādhikasya pratipattiniyamam āha āpastambaḥ: "na cocchiṣṭaṃ kuryād aśaktau bhūmau nikhaned apsu vā praviśed ācāryāya vā paryavadadhyād antardhine vā śūdrāya" iti | antardhine ācāryadāsāyety arthaḥ | na cātrocchiṣṭaśabdenāśucidravyābhidhānam āśaṅkanīyam, "nocchiṣṭaṃ kasyacid dadyāt" iti manunā tasya dānaniṣedhāt | evam āhṛtya tad bhaikṣaṃ gurave nivedyāśnīyāt | tathā ca manuḥ |

	samāhṛtya tu tad bhaikṣaṃ yāvad artham amāyayā |

	nivedya gurave 'śnīyād ācamya prāṅmukhaḥ śuciḥ || iti |

gurvasaṃnidhāne tu tadbhāryādibhyo nivedayet | tad āha gautamaḥ: "asaṃnidhau tu tadbhāryāputrasabrahmacārisadbhyaḥ" iti | sabrahmacārī sahādhyāyī santaḥ śrotriyāḥ | tathā cāpastambaḥ: "vipravāse guror ācāryagulāya tair vipravāse 'nyebhyo 'pi śrotriyebhyaḥ" iti | tato gurvādyanujñayā bhuñjīta | tathā ca hārītaḥ: "bhaikṣam avokṣitaṃ paryagnikṛtam ādityadarśitam anujñātam amṛtasaṃmitaṃ prāhus tad aśnan brahmacārī brahmasiddhim avāpnoti" iti | yājñavalkyo 'pi |

	kṛtāgnikāryo bhuñjīta vāgyato gurvanujñayā |

	āpośanakriyāpūrvaṃ satkṛtyānnam akutsayan ||

āpośanakriyā amṛtopastaraṇam asīty evamādikā | tāṃ pūrvaṃ kṛtvā bhuñjīta | satkṛtya pūjayitvety arthaḥ | tathā ca manuḥ |

	pūjayed aśanaṃ nityam adyāc caitad akutsayan |

	pūjitaṃ hy aśanaṃ nityaṃ balam ūrjaṃ ca yacchati ||

	apūjitaṃ tu yad bhuktam ubhayaṃ tu hinasti tat |

kutsayann anindayann ity arthaḥ | gautamo 'pi: "sāyaṃ prātas tv annam abhipūjitam anindan bhuñjīta" iti | sāyaṃ prātar iti vadan madhye bhojananiṣedham āha manuḥ |

	sāyaṃ prātar dvijātīnām aśanaṃ śruticoditam |

	nāntarā bhojanaṃ kuryād agnihotrasamo vidhiḥ ||

agnihotrasama ity anena kaladvaye 'pi bhojanam āvaśyakam ity āha | tathā ca śrutiḥ: "tasmāt sāyaṃ prātar āśyeva syāt" iti | atra vasiṣṭhaḥ |

	aṣṭau grāsā muner bhakṣyā vānaprasthasya ṣoḍaśa |

	dvātriṃśataṃ gṛhasthasya hy amitaṃ brahmacāriṇaḥ || iti |

āpastambo 'pi |

	āhitāgnir anaḍvāṃś ca brahmacārī ca te trayaḥ |

	aśnanta eva sidhyanti naiṣāṃ siddhir anaśnatām || iti |

na cātrāmitam ity anenātyaśanam āśaṅkanīyam | ata āha paiṭhīnasiḥ: "kāle 'nnādyaṃ laghukṣipram alpam adyād rasottaram" | manur api |

	na caivātyaśanaṃ kuryān na cocchiṣṭaḥ kvacid vrajet |

	anārogyam anāyuṣyam asvargyaṃ cātibhojanam ||

	apuṇyaṃ lokavidviṣṭaṃ tasmāt tat parivarjayet ||

tathā bhoktur diṅniyamam āha sa eva |

	āyuṣyaṃ prāṅmukho bhuṅkte yaśasyaṃ dakṣināmukhaḥ |

	śriyaṃ pratyaṅmukho bhuṅkte ṛtaṃ bhuṅkta udaṅmukhaḥ ||

āyuṣe hitam āyuṣyam | tat prāṅmukho bhuṅkte bhuñjītety arthaḥ | evaṃ cāyuṣkāmaḥ prāṅmukho bhuñjītety uktaṃ bhavati | evaṃ yaśase hitaṃ yaśasyam | tad dakṣiṇāmukho bhuñjīta | śriyam icchan pratyaṅmukhaḥ | ṛtaṃ satyam | tad icchann udaṅmukha iti | hārīto 'pi: "prāṅmukha āyuṣkāmo 'śnīyād yaśo 'rthī dakṣiṇāmukhaḥ śrīkāmaḥ pratyaṅmukhaḥ" iti | yat tu manunoktam,

	yad veṣṭitaśirā bhuṅkte yad bhuṅkte dakṣiṇāmukhaḥ |

	sopānatkaś ca yad bhuṅkte tad vai rakṣāṃsi gacchati || 

iti, tac chrāddhaviṣayam, tasya tatprakaraṇe pāṭhāt | atra pātraniyamam āha hārītaḥ: "lohamaye mṛnmaye vā pātre bhuñjīta" | tac ca bhuktvā svayaṃ prakṣālayet | tad āha āpastambaḥ: "bhuktvā svayam amatraṃ prakṣālayīta" iti | "bhaikṣeṇa vartayen nityam" ity uktam | tasya kvacid apavadam āha yājñavalkyaḥ |

	brāhmaṇaḥ kāmam aśnīyāc chrāddhe vratam apīḍayan |

apīḍayan madhumāṃsādi varjayann ity arthaḥ, tasya brahmacariṇaḥ pratiṣiddhatvāt | ata eva manuḥ |

	pratiṣiddhaṃ na bhoktavyaṃ madhumāṃsādi nityasaḥ | iti |

madhunaḥ punar akāmenopapannasya naiva doṣo 'stīty āha vasiṣṭhaḥ: "akāmopannaṃ madhu vajasaneyake na duṣyati" iti | yat tu viṣṇunoktam: "śrāddhakrtalavaṇaśuktaparyuṣitavarjanam" iti, tad anabhyarthitābhiprāyam | ata eva manuḥ |

	kāmam abhyarthito 'śnīyād vratam asya na lupyate | iti |

**iti smṛticandrikāyāṃ bhikṣāṭanam**

**athopanītadharmāḥ**

tatra saṃvartaḥ |

	saṃdhyāṃ prātaḥ sanakṣatrām upāsīta yathāvidhi |

	sādityāṃ paścimāṃ saṃdhyām ardhāstamitabhāskarām ||

	tiṣṭhan pūrvāṃ japaṃ kuryād brahmacārī samāhitaḥ |

	āsīnaḥ paścimāṃ saṃdhyāṃ japaṃ kuryād atandritaḥ ||

	agnikāryaṃ ca kurvīta medhāvī tadanantaram |

	tato 'dhīyīta vedaṃ tu vīkṣamāṇo guror mukham ||

	sāyaṃ prātaś ca bhikṣeta brahmacārī samāhitaḥ |

	nivedya gurave 'śnīyāt prāṅmukho vāgyataḥ śuciḥ ||

manur api |

	nityaṃ snātvā śuciḥ kuryād devarṣipitṛtarpaṇam |

	devatābhyarcanaṃ kuryāt saṃdhyopāsanam eva ca || iti |

atra dakṣaḥ |

	prātar madhyāhnayoḥ snānaṃ vānaprasthagṛhasthayoḥ |

	yates triṣavaṇaṃ proktaṃ sakṛt tu brahmacāriṇaḥ || iti |

atra viśeṣam āha viṣṇuḥ: "daṇḍavan majjanam" iti | daṇḍavad ity anenāṅganairmalyaṃ na kāryam ity āha | ata eva āpastambaḥ: "nāpsu ślāghamānaḥ snayāt" iti | atra ye tv asādhāraṇadharmā agnīndhanādayas te yāvat samāvartanaṃ tāvad eva kāryā ity āha manuḥ |

	agnīndhanaṃ bhaikṣacaryam adhaḥśayyāṃ guror hitam |

	ā samāvartanaṃ kuryāt kṛtopanayano dvijaḥ ||

etac cānyeṣām apy evaṃjātīyānām upalakṣaṇārtham | at eva purāṇam |

	mekhalām ajinaṃ daṇḍam upavītaṃ ca nityaśaḥ |

	kaupīnaṃ kaṭisūtraṃ ca brahmacārī tu dhārayet ||

yamo 'pi |

	daṇḍaṃ kamaṇḍaluṃ vedaṃ mauñjīṃ ca raśanāṃ tathā |

	dhārayed brahmacaryaṃ ca bhikṣānnāśī gurau vasan ||

vedo dharbhamuṣṭiḥ | gurau gurugṛha ity arthaḥ | atra vasato ye dharmās tān āha vyāsaḥ |

	jaghanyaśāyī pūrvaṃ syād utthāya guruveśmani |

	yac ca śiṣyeṇa kartavyaṃ kāryaṃ dāsena vā punaḥ ||

	kṛtam ity eva tat sarvaṃ kṛtvā tiṣṭhet tu pārśvataḥ |

	kiṅkaraḥ sarvakāryeṣu sarvakarmasu kovidaḥ ||

	nābhuktavati nāśnīyād apītavati no pibet |

	na tiṣṭhati tathāsīta nāsupte prasvapet tathā ||

yājñavalkyo 'pi |

	guruṃ caivāpy upāsīta svādhyāyarthaṃ samāhitaḥ |

	āhūtaś cāpy adhīyīta labdhaṃ cāsmai nivedayet ||

hārīto 'pi: "athodakumbhakuśapuṣpasaminmūlāharanasaṃmārjanopalepāṅgaśuśrūṣāprabhṛtibhir gacchantaṃ tiṣṭhantaṃ śayānam āsīnaṃ bhaktyānuvarteta | nāsya nirmālyaśayanāsanacchāyāpāduke vā kāmayet" iti | āpastambo 'pi: "ācāryādhīnaḥ syād anyatra patanīyebhyaḥ" iti | bodhāyano 'pi: "sarvatrāpratihataguruvākyo 'nyatra pātakāt" iti | yamo 'pi |

	gurvadhīno 'svatantaḥ syāt pūrvotthāyī guror gṛhe |

	sadā jaghanyasaṃveśī jitaśiśno jitodaraḥ ||

	jitanidro jitālasyo jitakrodho jitātmavān |

	śuśrūṣur anahaṃvādī gurudevārvane rataḥ ||

gurvarcanaṃ gurupūjā | tasyāḥ phalam āha śaṅkhaḥ |

	na snānena na homena naivāgniparicaryayā |

	brahmacārī divaṃ yāti sa yāti gurupūjanāt ||

manur api niyamāntarāṇy āha |

	nīcaśayyāsanaṃ cāsya nityaṃ syād gurusaṃnidhau |

	guroś ca cakṣurviṣaye na yatheṣṭāsano bhavet ||

etac ca gavādivyatiriktaviṣayam, tatra sahāsanavidhānāt | tad āha sa eva |

	go 'śvoṣṭrayānaprāsādaprastareṣu kaṭeṣu ca |

	āsīta guruṇā sārdhaṃ śilāphalakanauṣu ca ||

viṣṇur api: "nāsyaikāsano bhaved ṛte śilāphalakayānebhyaḥ" iti | tathā na guroḥ parīvādādy ākarṇanīyam | tathā ca manuḥ |

	guror yatra parīvādo nindā vāpi pravartate |

	karṇau tatra pidhātavyau gantavyaṃ vā tato 'nyataḥ || iti |

saddoṣakhyāpanaṃ parīvādaḥ | asaddoṣābhidhānaṃ nindā | na ca svenāpi parīvādādi kāryam | yad āha sa eva |

	parīvādāt kharo bhavati śvā vai bhavati nindakaḥ |

	paribhoktā krimir bhavati kīṭo bhavati matsarī ||

ananujñātagurudhanopajīvī paribhoktā | hārīto 'pi |

	amṛtasya pradātāraṃ guruṃ yas tva avamanyate |

	tac cainaṃ dahati brahma tiryagyonau ca jāyate ||

	ṛcaṃ vā yadi vā pādam ardhaṃ vā yadi vākṣaram |

	sakāśād yasya gṛhṇīyān niyataṃ tasya gauravam ||

tathā ca gurvāder nāmāpi na kīrtanīyam | tathā ca smṛtiḥ |

	ācāryaṃ caiva tatputraṃ tadbhāryāṃ dīkṣitaṃ gurum |

	pitaraṃ ca pitṛvyāṃś ca mātaraṃ mātulaṃ tathā |

	hitaiṣaṇaṃ ca vidvāṃsaṃ śvaśuraṃ yatim eva ca |

	na brūyān nāmato vidvān mātuś ca bhaginīṃ tathā || iti |

yatra punar gurvādināmagrahaṇam āvaśyakaṃ tatropādhyāyādiśabdena sa brūyāt | tathā ca gautamaḥ: "nāmagotre guroḥ samānato nirdiśet" iti | samānato mānena sahety arthaḥ | ata eva manuḥ |

	nodāhared asya nāma parokṣaṃ api kevalam |

	na caivāsyānukurvīta gatibhāṣitaceṣṭitam ||

tathā gurubhāryāder api śuśrūṣā kāryety āha viśvāmitraḥ |

	tadbhāryāputryoś caiva vṛddhānāṃ dharmaśālinām |

	śuśrūṣā sarvathā kāryā praṇāmo bhaktir eva ca || iti |

nārado 'pi |

	ā vidyāgrahaṇāc chiṣyaḥ śuśrūṣāprayato gurum |

	tadvṛttir gurudāreṣu guruputre tathaiva ca || iti |

sumantur api brahmacāriniyamam āha |

	brahmacaryaṃ tapo bhaikṣaṃ saṃdhyayor agnikarma ca |

	svādhyāyo guruvṛttiś ca caryeyaṃ brahmacāriṇaḥ || iti |

tapaḥśabdenātra brahmacāriniyamā ucyante | tathā cāpastambaḥ: "niyameṣu tapaḥśabdaḥ | tadatikrame vidyākarma niḥsravati" iti | ato niyamānuṣṭhānam āvaśyakam ity abhiprāyaḥ | ata eva manuḥ |

	sevetemāṃs tu niyamān brahmacārī gurau vasan |

	saṃniyamyendriyagrāmaṃ tapovṛddhyartham ātmanaḥ ||

	indriyāṇāṃ tu sarveṣāṃ yady ekaṃ kṣaratīndriyam |

	tenāsya kṣarati prajñā dṛteḥ pādād ivodakam ||

te ca yājñavalkyenoktāḥ |

	madhumāṃsāñjanocchiṣṭaśuktaṃ strīprāṇihiṃsanam |

	bhāskarālokanāślīlaparīvādādi varjayet ||

madhu kṣaudram | māṃsaṃ chāgāder api varjyam | etac ca vyādhirāhitye veditavyam, anyathā tu vaidyopadiṣṭaṃ madhumāṃsādikaṃ guror ucchiṣṭaṃ kṛtvā prāśnīyāt | tathā ca vasiṣṭhaḥ: "sa ced vyādhīyīta kāmaṃ guror ucchiṣṭaṃ bhaiṣayjārthaṃ sarvaṃ prāśnīyāt" iti | vyādhīyīta vyādhimattām anubhavatīty arthaḥ | añjanaṃ tailādinā gātrasya, kajjalādinā cākṣṇoḥ | etad apy anyatra vaidyopadeśāt | auṣadhasyāvrataghnatvāt | tathā ca smṛtiḥ |

	aṣṭau tāny avraghnāni āpo mūlaṃ ghṛtaṃ payaḥ |

	havir brāhmaṇakāmyā ca guror vacanam auṣadham || iti |

ucchiṣṭaṃ guruvyatiriktasya varjayet | tad āha vasiṣṭhaḥ: "ucchiṣṭam aguror abhojyam" iti | aguror abhojyam ity anena guror ucchiṣṭaṃ bhojyam ity āha | ata eva āpastambaḥ: "pitur jyeṣṭhasya ca bhrātur ucchiṣṭaṃ bhoktavyam" iti | na ca, "ācāryaḥ śreṣṭho gurūṇāṃ mātety eke" iti mātur api gurutvaśravaṇāt tasyā ucchiṣṭaṃ bhoktavyam iti śaṅkanīyam, "sa gurur yaḥ kriyāḥ kṛtvā vedam asmai prayacchati" iti gurulakṣaṇavailakṣaṇyāt | atas tatraupacāriko guruśabda iti mantavyam | ata eva manuḥ |

	guruvat saṃprapūjyāḥ syuḥ savarṇā guruyoṣitaḥ | iti |

ata eva gautamo 'pi: "tadbhāryāputreṣu caivam" iti gurudharmātideśaṃ kṛtvā taducchiṣṭabhojanāpavādam āha: "nocchiṣṭāśanasnāpanaprasādhanapādaprakṣālanonmardanopasaṃgrahaṇāni" it | prasādhanam alaṃkaraṇam | unmardanam aṅgamardanam | evam atiśeṣeṇa guror ucchiṣṭabhojane prāpte kvacid apavādam āha āpastambaḥ: "dharmavipratipattāv abhojyam" iti | adharmopetasya pitur ucchiṣṭam abhojyam ity arthaḥ | śuktaṃ niṣṭhuraṃ vākyam | tad api varjayet | ata eva varjayed ity anuvṛttau gautamaḥ: "śuktā vācaḥ" iti | bhāskarālokam ādityāvekṣaṇam | tad api na kāryam ity āha manuḥ |

	nekṣetodyantam ādityam astaṃyantaṃ kadācana |

	nopaspṛṣṭaṃ na vāristhaṃ na madhyanabhaso gatam ||

upaspṛṣṭaṃ rāhugrastam | aślilam asatyabhāṣaṇam | parīvādaḥ paranindā | ādigrahaṇam anyeṣām api niyamānām upalakṣaṇārtham | ata eva gautamaḥ: "varjayen madhumāṃsagandhamālya-divāsvapnāñjanābhyañjanayānopānacchatrakāmakrodhalobhamohavādanasnānadantadhāvana-harṣanṛttagītaparivādabhayāni" iti | gandhaś candanādi | tasya bhogārthasya pratiṣedho na devatāśiṣṭasya | tathā ca smṛtiḥ: "devatāśiṣṭam eva gṛhṇīyād brahmacārī" iti | evaṃ mālāyām api draṣṭavyam | yānaṃ śibikādi | vādo bahupralāpaḥ | vādanaṃ bherītāḍanādi | snānam upabhogārtham, nityasya vihitatvāt | bhayaṃ parasya | manur api |

	varjayen madhu māṃsaṃ ca gandhamālyarasān striyaḥ |

	śuktāni caiva sarvāṇi prāṇināṃ caiva hiṃsanam ||

	abhyaṅgam añjanaṃ cākṣṇor upānacchatradhāraṇam |

	kāmaṃ krodhaṃ ca lobhaṃ ca nartanaṃ gītavādanam ||

	dyūtaṃ ca janavādaṃ ca parivādaṃ tathānṛtam |

	strīṇāṃ ca prekṣaṇālambham upaghātaṃ parasya ca || iti |

rasā iṣṅurasādayaḥ | madhuno rasatve 'pi pṛthaṅgrahaṇaṃ prāyaścittagurutvakhyāpanārtham | strīprekṣaṇālambhane tu yatra maithunaśaṅkā tatraiva varjayet, itaratrāśakyaparihāratvāt | ata eva varjayed ity anuvṛttau gautamaḥ: "strīprekṣaṇālambhane maithunaśaṅkāyām" iti | tathā niyamāntarāṇy api sa evāha: "gurudarśane kaṇṭhaprāvṛtāvasakthikāpāśrayaṇapādaprasāraṇāni niṣṭhīvitahasitavijṛmbhitāvasphoṭanāni" | atrāpi varjayed ity anuvartate | kaṇṭhaprāvṛtaṃ vastrādinā kaṇṭhaprāvaraṇam | avasakthikā jānvor madhyasya ca vastrādinā bandhanam | apāśrayaṇaṃ kuḍyādisaṃśrayaṇam | vijṛmbhitaṃ jṛmbhaṇam | avasphoṭanaṃ bhujāsphālanādi | hasitaṃ prasiddham | tac ca yady aśakyaparihāraṃ tadā mukhaṃ pidhāya kāryam | tad āha āpastambaḥ: "yadi smayetāpigṛhya smayetati hi brāhmaṇam | nopajighret striyaṃ mukhena na hṛdayena prārthayen nākāraṇād upaspṛśet" iti | punar āpastambaḥ: "datvā nānukathayet kṛtvā ca nanusmared ātmapraśaṃsā paragarhām iti ca varjayet" iti | hārīto 'pi: "hayagamarathacaitya-vṛkṣaviṣamārohaṇapracayanasaṃsiddhisarpaṇamahānadyarṇavaprataraṇamahāsāhasaviruddhāni varjayet" iti | āpastambo 'pi: "strībhir yāvad arthasaṃbhāṣī mṛduḥ śānto dānto hrīman dṛḍhadhṛtiḥ" iti | viṣṇur api: "kṛtalavaṇaṃ brahmacārī varjayet" iti | kṛtalavaṇam ūṣaralavaṇam | manur api |

	nainaṃ grāme 'bhinimlocet sūryo nābhyudayāt kvacit |

	sūryeṇa hy abhinirmuktaḥ śayāno 'bhyuditaś ca yaḥ ||

	prāyaścittam akurvāṇo yuktaḥ syān mahatainasā |

	muṇḍo vā jaṭilo vā syād atha vā syāc chikhājaṭaḥ || iti |

muṇḍaḥ śikhāvihīnaḥ, "muṇḍaḥ śikhī vā" iti gautamasmaraṇāt | kātyāyano 'pi |

	saśikhaṃ vapanaṃ kāryam ā snānād brahmacāriṇaḥ |

	ā śarīravimokṣāt tu brahmacaryaṃ na ced bhavet || iti |

etac chandogābhiprāyam | tathā ca śrīviṣṇupurāṇe bharatavākyam |

	ete lūnaśikhās tasya daśanair acirodgataiḥ |

	kuśakāśā virājante vaṭaḥ sāmagā iva ||

"adhaḥ śayīta" ity uktaṃ gautamena | tatra viśeṣam āha yamaḥ |

	khaṭvāsanaṃ ca śayanaṃ varjayed dantadhāvanam |

	svaped ekaḥ kuśeṣv eva na retaḥ skandayet kvacit ||

manur api |

	ekaḥ śayīta sarvatra na retaḥ skandayet kvacit |

	kāmād dhi skandayed reto hinasti vratam ātmanaḥ ||

vrataṃ brahmacaryam | akāmata utsarge prāyaścittamātraṃ na vratalopa ity āha sa eva |

	svapne siktvā brahmacārī dvijaḥ śuklam akāmataḥ |

	snātvārkam arcayitvāpi punar mām ity ṛcaṃ japet || iti |

**iti smṛticandrikāyām upanītadharmāḥ**

**atha vedapraśaṃsā**

tatra manuḥ |

	cāturvarṇyaṃ trayo lokāś catvāraś cāśramāḥ pṛthak |

	bhūtaṃ bhavyaṃ bhaviṣyac ca sarvaṃ vedāt prasiddhyati ||

yājñavalkyo 'pi |

	yajñānāṃ tapasāṃ caiva śubhānāṃ caiva karmaṇām |

	veda eva dvijātīnāṃ niḥśreyasakaraḥ paraḥ ||

yajñādīnāṃ karmaṇāṃ madhye vedābhyāsa eva dvijātīnāṃ para utkṛṣṭo niḥśreyasakaraḥ, tasya taporūpatvāt | tathā ca manuḥ |

	vedam eva sadābhyaset tapas tapsyan dvijottamaḥ |

	vedābhyāso 'pi viprasya tapaḥ param ihocyate ||

	ā haiva sa nakhāgrebhyaḥ paramaṃ tapyate tapaḥ |

	yaḥ sragvy api dvijo 'dhīte svādhyāyaṃ śaktito 'nvaham ||

yaḥ pratyahaṃ yathāśakti svādhyāyam adhīte sa ā nakhāgrebhyaḥ param utkṛṣṭaṃ tapaḥ karotīty arthaḥ | heyti prasiddhau | sragvī ghṛtamālyo niyamavihīno 'pīti yāvat | vyāso 'pi |

	nānyato jñāyate dharmaḥ vedād evaiṣa nirbabhau |

	tasmāt sarvaprayatnena dharmārthī vedam abhyaset ||

dharmārthī dharmajñānārtham | ata eva manuḥ |

	pitṛdevamanuṣyāṇāṃ vedaś cakṣur sanātanaḥ | iti |

vedavidaḥ phalam api sa evāha |

	yathā jātabalo vahnir dahaty ārdrān api drumān |

	tathā dahati vedajñaḥ karmajaṃ doṣam ātmanaḥ ||

tathā vedavihīnasya sarvakriyānaiṣphalyam api sa evāha |

	yathā ṣaṇḍo 'phalaḥ strīṣu yathā gaur gavi cāphalā |

	yathā cājñe 'phalaṃ dānaṃ tathā vipro 'nṛco 'phalaḥ ||

vasiṣṭho 'pi |

	yaś ca kāṣṭhamayo hastī yaś ca carmamayo mṛgaḥ |

	yaś ca vipro 'nadhīyānas trayas te nāmadhārakāḥ ||

yathā dārvādinirmito hastī yuddhādikarmayogyo na bhavati tathānadhīyāno 'pi svakarmayogyo na bhavatīty arthaḥ | ata evāyaṃ brāhmaṇo na bhavatīty āha sa eva |

	nānṛco brāhmaṇo bhavati na vaṇiṅ na kṛṣīvalaḥ |

	na śūdrapreṣaṇaṃ kurvan na steno na cikitsakaḥ ||

manur api |

	yo 'nadītya dvijo vedān anyatra kurute śramam |

	sa jīvann eva śūdratvam āśu gacchati sānvayaḥ ||

ataḥ pūrvaṃ vedādhyayanena bhavitavyam ity arthaḥ | ata eva śaṅkhaḥ: "na vedam anadhītyānyāṃ vidyām adhīyītānyatra vedāṅgasmṛtibhyaḥ" iti | aṅgāder api tadarthaparijñānārthatvād ity abhiprāyaḥ | tathā ca hārītaḥ: "vedo vai vidyā brāhmaṇasya | tatparijñānārtham aṅgāni" iti |

**iti smṛticandrikāyāṃ vedapraśaṃsā**

**atha śrutapraśaṃsā**

tatra laghuvyāsaḥ |

	na vedapāṭhamātreṇa saṃtoṣaṃ kārayed budhaḥ |

	pāṭhamātrāvasāyī tu paṅke gaur iva sīdati || iti |

nirukte 'pi: "sthāṇur ayaṃ bhāraharaḥ kilābhūd adhītya vedaṃ na vijānāti yo 'rtham" iti | laghuvyāso 'pi |

	vedasvādhyayanaṃ sarvaṃ dharmaśāstrasya cāpi yat |

	ajānato 'rthaṃ tat sarvaṃ tuṣāṇāṃ khaṇḍanaṃ yathā ||

	yathā paśur bhāravāhī na tasya bhajate phalam |

	dvijas tadarthānabhijño na vedaphalam aśnute ||

vaidikakarmaphalabhāṅ na bhavatīty arthaḥ | ata evāsya śūdrasamānatvam āha sa eva |

	yo 'dhītya vidhivad vipro vedārthaṃ na vicārayet |

	sa sānvayaḥ śūdrasamaḥ pātratāṃ na prapadyate ||

ata eva caiteṣāṃ vāṅmātreṇāpi pūjā na kāryety āha sa eva |

	pāṭhamātrapārān nityaṃ dvijātīṃś cārthavarjitān |

	paśūn iva sa tān prājño vāṅmātreṇāpi nārcayet ||

ato 'dhītavedasya tadarthavicāra āvaśyaka ity abhiprāyaḥ | ata eva dakṣaḥ |

	vedasvīkaraṇaṃ pūrvaṃ vicāro 'bhyasanaṃ japaḥ |

	taddānaṃ caiva śiṣyebhyo vedābhyāso hi pañcadhā ||

vicāro vedārthavicāraḥ | laghuvyāso 'pi |

	śrutahīnam adhītaṃ yat naha nāputra tad bhavet |

	śrutaṃ tu kevalam api samuddārāya kalpate ||

kiṃ punaḥ samuccitam ity abhiprāyaḥ | tad āha sa eva |

	jñānaṃ karma ca saṃyuktaṃ muktyarthaṃ kathitaṃ yathā |

	adhītaṃ śrutasaṃyuktaṃ tathā śreṣṭhaṃ na kevalam ||

	samuccitaṃ stokam api śrutādhītaṃ viśiṣyate |

	caturṇām api varṇānāṃ kevalādhyayanād dvijāt || iti |

vedārthavidaḥ phalam āha manuḥ |

	vedaśāstrārthatattvajño yatra yatrāśrame vaset |

	ihaiva tiṣṭhan loke sa brahmabhūyāya kalpate ||

hārīto 'pi |

	mantrārthjño japan juhvaṃs tathaivādhyāpayan dvijaḥ |

	svargalokam avāpnoti narakaṃ tu viparyaye ||

nirukte 'pi: "yo 'rthavit sakalaṃ bhadram aśnute sa nākam eti jñānavidhūtapāpmā" iti | manus tv abhyasanīyāni śāstrāṇy āha |

	buddhivṛddhikarāṇy āśu dhānyāni ca hitāni ca |

	nityaṃ śāstrāṇy avekṣeta nigamāṃś caiva vaidikān ||

purāṇe 'pi |

	dharmaśāstraṃ tu vijñeyaṃ śabdaśāstraṃ tathaiva ca |

	purāṇānītihāsāś ca tad ākhyānāni yāni ca ||

	mahātmanāṃ ca caritaṃ śrotavyaṃ nityam eva ca | iti |

**iti smṛticandrikāyāṃ śrutapraśaṃsā**

**athādhyayanavidhiḥ **

tatra manuḥ |

	tapoviśeṣair vividhair vrataiś ca vidhicoditaiḥ |

	vedaḥ kṛtsno 'dhigantavyaḥ sarahasyo dvijanmanā ||

rahasyam upaniṣat | adhigantavyo 'dhyetavya ity arthaḥ | tathā ca srutiḥ: "svādhyāyo 'dhyetavyaḥ" iti | svakulaparaṃparāgatā śākhādhyetavyeti yāvat | ata eva vasiṣṭhaḥ |

	pāramparyāgato yeṣāṃ vedaḥ saparibṛṃhaṇaḥ |

	tacchākhaṃ karma kurvīta tacchākhādhyayanaṃ tathā || iti |

śākhāntarādhyayane śākhāraṇḍo bhavatīty abhiprāyaḥ | yad āha sa eva |

	ekadeśe 'pi śākhānāṃ madhye yo 'nyatamaṃ vrajet |

	svaśākhāṃ saṃparityajya śākhāraṇḍaḥ sa ucyate ||

tasya doṣam ap sa evāha |

	svaśākhāṃ yaḥ parityajya pārakyam adhigacchati |

	sa śūdravad bahiṣkāryaḥ sarvakarmasu sādhubhiḥ ||

	ātmaśākhāṃ parityajya paraśākhāsu vartate |

	ucchettā tasya vaṃśasya rauravaṃ narakaṃ vrajet ||

	svīyaśākhojjhitā yena brahma tenojjhitaṃ param |

	brahmahaiva sa vijñeyaḥ sadbhir nityaṃ vigarhitaḥ || iti |

logākṣir api |

	yaḥ svaśākhāṃ parityajya pārakyam adhigacchati |

	sa śūdravad bahiṣkāryo havyakavyeṣu dātṛbhiḥ ||

anena svaśākhāyā aparityāgena śākhāntarādhyayanam aviruddham ity āha | ata eva vasiṣṭhaḥ |

	adhītya śākhām ātmīyāṃ paraśākhāṃ tataḥ paṭhet |

tathā niyamāntaram api sa evāha |

	yac chākhīyais tu saṃskāraiḥ saṃskṛto brāhmaṇo bhavet |

	tac chākhādhyayanaṃ kuryāt tyāgena patito bhavet ||

yas tu svaśākhīyaṃ karma parityajya śākhāntaroktam ācarati, so 'pi śākhāraṇḍa ity āha vasiṣṭhaḥ |

	na jātu paraśākhoktaṃ budhaḥ karma samācaret |

	ācaran paraśākhoktaṃ śākhāraṇḍaḥ prakīrtitaḥ ||

saṃgrahakāras tv asyāp doṣam āha |

	yaḥ svaśākhoktam utsṛjya paraśākoktam ācaret |

	apramāṇam ṛṣiṃ kṛtvā so 'ndhe tamasi majjati ||

kātyāyano 'pi |

	svaśākhāśrayam utsṛjya paraśākhāśrayaṃ tu yaḥ |

	kartum icchati durmedhā moghaṃ tasya viceṣṭitam ||

anenāpi svaśākhīyakarmāparityāgena śākhāntarāśrayaṇam aviruddham iti jñāyate | tad api tenaivoktam |

	yan nāmnātaṃ svaśākhāyāṃ paroktam avirodhi ca |

	vidvadbhis tad anuṣṭheyam agnihotrādikarmavat || iti |

athādhyayanārambhaṃ prakṛtyāha manuḥ |

	oṅkārapūrvikās tisro mahāvyāhṛtayo 'vyayāḥ |

	tripadā caiva sāvitrī vijñeyā brahmaṇo mukham ||

oṃ bhūr bhuvaḥ suvar iti mahāvyāhrtayas tisraḥ | tat savitur iti sāvitrī brahmaṇo mukhaṃ vedasya mukham ārambha ity arthaḥ | gautamas tu pañca vyāhṛtayaḥ prayojyā ity āha: "oṃpūrvā vyāhṛtayaḥ pañca satyāntāḥ" iti | etac cānvahaṃ veditavyam | tathā ca saṃvartaḥ |

	praṇavaṃ prāk prayuñjīta vyāhṛtīs tadanantaram |

	sāvitryāś cānuvacanaṃ tato vṛttāntam ārabhet ||

vṛttāntaṃ yat prastutam ity arthaḥ | praṇavoccāraṇam api prāṇāyāmatrayād upari veditavyam | tad āha manuḥ |

	prākkūlān paryupāsīnaḥ pavitraiś caiva pāvitaḥ |

	prāṇāyāmais tribhiḥ pūtas tata oṃkāram arhati ||

prākkūlān prāgagrān ity arthaḥ | pavitraṃ pāvanam iti | gautamenoktam: "prāṇopasparśanaṃ darbhaiḥ" iti | prāṇā iti cakṣurādīndriyāṇi śrīṣanyāny ucyante | tāni darbhair upaspṛśed ity arthaḥ | prāṇāyāmā api tenaivoktāḥ: "prāṇāyāmās trayaḥ pañcadaśamātrāḥ" iti | prāṇāyāmaḥ prāṇanirodhaḥ nirucchvāsenāvasthānam iti yāvat | laghvakṣaroccāraṇakālo mātrā | pañcadaśamātrā ity anena "savyāhṛtikāṃ sapraṇavām" ity asya pratiṣedham āha | etac ca praṇavoccāraṇam adhītyāpi kāryam | tad āha manuḥ |

	brahmaṇaḥ praṇavaṃ kuryād ādāv ante ca sarvadā |

	sravaty anoṃkrtaṃ pūrvaṃ parastāc ca viśīryati || iti |

niyamāntaram api sa evāha |

	brahmārambhe 'vasāne ca pādau grāhyau guroḥ sadā |

pādagrahṇam upasaṃgrahaṇam | yad āha aṅgirāḥ |

	prāpte vedānuvacane visarge cānvahaṃ guroḥ |

	upasaṃgrahaṇaṃ kāryaṃ viproṣya tv āgatena ca || iti |

gautamas tv adhyettur diṅniyamam āha: "prāṅmukho dakṣiṇataḥ śiṣya udaṅmukho vā" iti | manur api |

	adhyeṣyamāṇas tv ācānto yathāśāstram udaṅmukhaḥ |

	brahmāñjalikṛto 'dhyāpyo laghuvāsā jitendriyaḥ ||

adhyeṣyamāṇa iti vacanād etad ācamanam adhyayanāṅgam | brahmāñjalim api sa evāha |

	saṃhatya hastāv adhyeyaṃ sa hi brahmāñjaliḥ smṛtaḥ | iti |

atra viśeṣam āha saṃvartaḥ |

	tato 'dhīyīta vedaṃ tu vīkṣamāṇo guror mukham |

	hastau tu saṃhatau kāryau jānubhām upari sthitau ||

guror mukhaṃ vīkṣamāṇa ity anena gurumukhād eva vedo 'dhyetavya ity āha | ata eva nāradaḥ |

	pustakapratyayādhītaṃ nādhītaṃ gurusaṃnidhau |

	bhrājate na sabhāmadhye jāragarbha iva striyāḥ ||

gurusaṃnidhāne 'pi tadanujñayādhyetavyam, anyathā doṣaśravaṇāt | tad āha laghuvyāsaḥ |

	ṛcam ardharcam atha vā pādaṃ vā yadi vākṣaram |

	gṛhṇāti yo 'nanujñāto parasmāt parato dvijaḥ ||

	sa brahmasteyasaṃyukto narakaṃ pratipadyate |

tathā śūdrasaṃnidhāne 'pi nādhyetavyam | tad āha sa eva |

	anadhyāyeṣv adhītaṃ yad yac ca śūdrasya saṃnidhau |

	pratigrahanimittaṃ ca narakāya tad ucyate ||

manur api |

	nāvispaṣṭam adhīyīta na śūdrajanasaṃnidhau |

	na niśānte pariśrānto brahmādhītya punaḥ svapet ||

avispaṣṭaṃ varṇasvarādirahitam | niśānte rātrer aparabhāge | brahmādhītya śrānto 'pi punar na svaped ity arthaḥ | tathā ca gautamaḥ: "nāpararātram adhītya punaḥ pratisaṃviśet" iti | hārīto 'pi: "brāhme muhūrte pratibudhya svādyāyam āvartya na pratisaṃviśet" | nāradas tu varṇasvarādirahitādhyayane doṣam āha |

	hastahīnaṃ tu yo 'dhīte svaravarṇavivarjitam |

	ṛgyajuḥsāmabhir dagdho viyonim adhigacchati ||

	hastenādhīyamānas tu svaravarṇān prayojayan |

	ṛgyajuḥsāmabhiḥ pūto brahmalokaṃ sa gacchati ||

etac cādhyayanādiphalaṃ garbhādhānādisaṃskāravata eva nānyasyety āha laghuvyāsaḥ |

	saṃskāravadbhiḥ kartavyaṃ vedasyādhyayanaṃ dvijaiḥ |

	śūdrasya phalavat tat syād anyathā niṣphalaṃ smṛtam ||

niyamāntarāṇy api sa evāha |

	mekhalājinadaṇḍānāṃ dhāribhir brahmacāribhiḥ |

	vedaḥ kṛtsno 'dhigantavyaḥ satpathācāravartibhiḥ ||

	bhikṣāśibhir guror nityaṃ śuśrūṣāyāṃ ratais tathā |

	ā samāpter vrataṃ kuryād vedasya vidhirvād (?) dvijaiḥ ||

śuśrūṣā paricaryā | tasyāḥ phalam āha manuḥ |

	yathā khanan kanitreṇa naro vāry adhigacchati |

	evaṃ gurugatāṃ vidyāṃ śuśrūṣur adhigacchati ||

nārado vidyādhigamopāyam āha |

	yo 'her iva ṛṇād bhītaḥ sauhityān narakād iva |

	rākṣasībhya iva strībhyaḥ sa vidyām adhigacchati \|

	yat kīṭaiḥ pāṃsubhiḥ ślakṣṇair valmīkaḥ kriyate mahān |

	na tatra balasāmarthyam udyogas tatra kāraṇam ||

	śanair vidyāṃ śanair arthān ārohet parvataṃ śanaiḥ |

tṛptiḥ sauhityam | tathā vighanahetūn api sa evāha |

	dyūtaṃ pustakaśuśrūṣā nāṭakāsaktir eva ca |

	striyas tandrī ca nidrā ca vidyāvighnakarāṇi ṣaṭ ||

śusrūṣā śrotum icchā | tandrī ālasyam | evam uktaniyamavihīnād adhyayanābhāvo varam ity āha laghuvyāsaḥ |

	ṛkpādam apy adhīyīta mārgeṇoktena dharmavit |

	na tv eva caturo vedān anyāyena kadācana ||

	vedaviplāvanāt tena varaṃ maunaṃ samāśritam |

	vedaviplāvanād vipro narakaṃ yāty adhomukhaḥ ||

vedaviplāvakasya lakṣaṇam āha yamaḥ |

	yo 'rthārthīmān dvije dadyāt paṭhed evāvidhānataḥ |

	anadhāye ca taṃ prāhur vedaviplāvakaṃ budhāḥ ||

atra yājñavalkyaḥ |

	kṛtajño 'drohī medhāvī śuciḥ kalpo 'nasūyakaḥ |

	adhyāpyāḥ sādhuśaktāptasvārthadā dharmatas tv ime ||

kṛtajña upakārasmartā | adrohy anaparādhī | medhāvī dhāraṇāvān | śuciḥ prayataḥ | kalyo virogaḥ | anasūyakaḥ parapuruṣadoṣān āviṣkaraṇaśīlaḥ | sādhuḥ vṛttavān | śaktaḥ śuśrūṣāyāṃ | āpto 'pratārakaḥ | svaḥ jñātiḥ | arthado gurvarthapradātā | ime dharmataḥ dharmānatirekeṇādhyāpyāḥ | 	<span style="text-decoration:underline;">nanv</span> arthado 'dhyāpya it na ghaṭate,

	bhṛtād adhyayanādānaṃ bhṛtkādhyāpanaṃ tathā |

ity upapātakamadhye paṭhitatvāt | 

	<span style="text-decoration:underline;">maivaṃ</span> bhṛtisaṃpratipattipūrvakam evādhyāpanaṃ pratiṣiddham itarasya vṛttihetutvenāvirodhāt | ata eva manuḥ |

	dharmārthau yatra na syātāṃ śuśrūṣā vāpi tadvidhā |

	tatra vidyā na vaktavyā śubhaṃ bījam ivoṣare ||

yamo 'pi |

	yato dharmāgamo na syān na śusrūṣādhanāgamau |

	vidyayā saha martavyaṃ na vidyām ūṣare vapet ||

manus tu jñānado 'py adhyāpya ity āha |

	ācāryaputraḥ śusrūṣur jñānado dhārmikaḥ suciḥ |

	āptaḥ śakto 'rthadaḥ sādhuḥ svo 'dhyāpyā daśa dharmataḥ ||

śakto vidyāgrahaṇasamarthaḥ | jñānado vidyāpradaḥ | nārado 'pi |

	guruśuśrūṣayā vidyā puṣkalena dhanena vā |

	atha vā vidyayā vidyā caturthaṃ nopalabhyate ||

ime 'dhyāpyā iti vadann asūyakadayo nādhyāpyā ity āha | ata eva vasiṣṭhaḥ |

	vidyā ha vai brāhmaṇam ājagām gopāya mā śevadhis te 'ham asmi |

	asūyakāyānṛjave 'yatāya na māṃ brūyā vīryavatī tathā syām ||

	yam eva vidyāḥ śucim apramattaṃ medhāvinaṃ brahmacaryopapannam |

	yas te na druhyet katamac ca nāha tasmai māṃ brūyā nidhipāya brahman || iti |

śevadhiḥ nidhiḥ | viṣṇur api: "naparīkṣitaṃ yajayen nādhyāpayen nopanayet" iti | adhyāpane niyamaviśeṣān āha yamaḥ |

	satataṃ prātar utthāya dantadhāvanapūrvakam |

	snātvā hutvātha śiṣyebhyo kuryād adhyāpanaṃ naraḥ ||

āpastambo 'pi: "śayānaś cādhyāpanaṃ varjayen na ca tasyāṃ śayyāyām adhyapayed yasyāṃ śayīta" iti | manur api |

	adhyeṣyamāṇas tu gurur nityakālam atandritaḥ |

	adhīṣva bho iti brūyād viromo 'stv iti cāramet ||

āramed adhyapanān nivartayetety arthaḥ | yaḥ punar ananyamanā nādhīte taṃ nirbhartsanādinā śikṣayet | tad āha gautamaḥ: "śiṣyaśiṣtir avadhena" iti | śiṣṭiḥ śāsanam | avadhena tāḍanam akṛtvety arthaḥ | śiṣyagrahaṇam anyasyāpi bhāryādeḥ śāsanīyasyānyasyopalakṣaṇārtham | ata eva manuḥ |

	bhāryā putraś ca dāsaś ca preṣyo bhrātā ca sodaraḥ |

	prāptāparādhās tāḍyāḥ syū rajjvā veṇudalena vā ||

etac ca nirbhartsanādinā śāsitum aśaktau veditavyam | ata eva gautamaḥ: "aśaktau rajjuveṇudalābhyāṃ tanubhyām" iti | tādanam iti śeṣaḥ | tac ca śirasi na kāryam | tad āha manuḥ |

	pṛṣṭhatas tu śarīrasya nottamāṅge kathaṃ cana |

	ato 'nyathā tu praharan prāptaḥ syāc corakilbiṣam ||

yas tu hastādinā tāḍayati sa rājñā śāsanīya ity āha gautamaḥ: "anyena nighnan rājñā śāsyaḥ" iti | ya punar arthine vidyāṃ na prayacchati tasya doṣam āha vasiṣṭhaḥ: "yo hi vidyām adhītyārthine na saṃpradadyāt sa karmānarhaḥ syāt" iti | yamo 'pi |

	saṃvatsaroṣite śiṣye gurur jñānaṃ na nirdiśet |

	harate duṣkrtaṃ tasya śiṣyasya vasato guruḥ ||

etac ca śūdraśiṣyavyatiriktaviṣayam | tasyādhyayananiṣedhāt tathā cāpastambaḥ: "aśūdrāṇām aduṣṭakarmaṇām upāyanaṃ vedādhyayanam agnyādheyaṃ phalavanti ca karmāṇi" iti | etac cādhyayanaṃ brāhmaṇād eva kāryam | tasyaiva pravacane 'dhikārāt | tathā ca manuḥ |

	adhīyīraṃs trayo varṇāḥ svakarmasthā dvijātayaḥ |

	prabrūyād brāhmaṇas teṣāṃ netarāv iti niścayaḥ ||

etad anāpadviṣayam | āpadi kṣatriyāder apy adhyayanavidhānāt | tad āha sa eva |

	abrāhmaṇād adhyayanam āpatkāle vidhīyate |

	anuvrajyā ca śuśrūṣā yāvad adhyayanaṃ guroḥ ||

tatrānugamanamātram eva śuśrūṣā | sāpi yāvad adhyayanaṃ tāvad eva kāryam ity arthay | gautamo 'pi: "āpatkalpo brāhmaṇasyābhrāhmaṇād vidyopayogo 'nugamanaṃ śuśrūṣā samāpte brāhmaṇo guruḥ" iti | vidyāgrahaṇam anyeṣāṃ ratnaprabhṛtīnām upalakṣaṇārtham | ata eva devalaḥ |

	ratnāny āpaḥ striyo vidyā dharmaḥ śaucaṃ subhāṣitam |

	vividhāni ca śilpāni samādeyāni sarvataḥ ||

manur api |

	śraddadhānaḥ subhāṃ vidyām ādadītāvarād api |

	antyād api paraṃ dharmaṃ strīratnaṃ duṣkulād api ||

	viṣād apy amṛtaṃ grāhyaṃ bālād api subhāṣitam |

	amitrād api sadvṛttam amedhyād api kāñcanam ||

tathā vidyāphalam api sa evāha |

	tapo vidyāpi viprasya niḥśrayasakaraṃ param |

	tapasā kalmaṣaṃ hanti vidyayāmṛtam aśnute ||

devalo 'pi |

	vidyā vittaṃ tapaś ceti trīṇi tejāṃsi dehinaḥ |

	iha cāmutra ca śreyas tad etaiḥ sādhyate tribhiḥ ||

	vidyayā nirmalaṃ jyotir vittatyāgāt sukhodayam |

	tapasā vimalāṃ bhūtiṃ prāpnuyān mānavas tribhiḥ || iti |

vidyādānasya phalam āha yamaḥ |

	daśānāṃ tu sahasrāṇāṃ yuktānāṃ dhuryavāhinām |

	supātre viniyuktānāṃ kanyā vidyā ca tatsamam || iti |

bṛhaspatir api |

	sahasrasaṃmitā dhenur anaḍvān daśa dhenavaḥ |

	daśānaḍutsamaṃ yānaṃ daśayānasamo hayaḥ ||

	daśavājisamā kanyā bhūmidānaṃ ca tatsamam ||

	bhūmidānāt paraṃ nāsti vidyādānaṃ tato 'dhikam ||

manur api |

	sarveṣām eva dānānāṃ brahmadānaṃ viśiṣyate |

	vāryannagomahīvāsastilakāñcanasarpiṣām ||

saṃvarto 'pi |

	vidyādānena sumanāḥ śivaloke mahīyate | iti |

**iti smṛticandrikāyām adhyayanavidhiḥ**

**athopākaraṇam**

tatra yājñavalkyaḥ |

	adhyāyānām upākarma śrāvaṇyāṃ śravaṇena vā |

	hastenauṣadhibhāve vā pañcamyāṃ śrāvaṇasya tu ||

adhīyanta ity adhyāyā vedāḥ | teṣām upākarmākhyaṃ karma śrāvaṇyāṃ paurṇamāsyāṃ śravaṇena vā nakṣatreṇa hastena vā yuktāyāṃ pañcamyām oṣadhiprādurvāve sati kāryam | tathā ca āśvalāyanaḥ: "athāto 'dhyāyānām upākaraṇam oṣadhīnāṃ prādurbhāve śravaṇena śrāvaṇyāṃ pañcamyāṃ hastena vā" iti | yadā tu śrāvaṇe māsi na prādurbhavanty odhayas (?) tadā prauṣṭhapadyāṃ karyam | ata eva śaunakaḥ: "tad vārṣikam ity etad ācakṣate" iti | vasiṣṭho 'pi: "athātaḥ svādhyāyopākarma śrāvaṇyāṃ paurṇamāsyāṃ prauṣṭhapadyāṃ vā" iti | prauṣṭhapadī bhādrapadasya paurṇamāsī | tatra śravaṇe nakṣatre viśeṣam āha vyāsaḥ |

	śravaṇena tu yat karma uttarāṣāḍhasaṃyutam |

	saṃvatsarakṛto 'dhyāyas tatkṣaṇād eva naśyati ||

	dhaniṣṭhāsaṃyutaṃ kuryāc chrāvaṇe karma tad bhavet |

	tat karma saphalaṃ vidyād upākaraṇasaṃjñitam || iti |

bodāyanas tv āṣāḍhyām evopākaraṇam āha: "śrāvaṇyāṃ paurṇamāsyām āṣāḍhyāṃ vopākṛtya taiṣyāṃ māghyāṃ votsṛjet" iti | taiṣī tiṣyasya paurṇamāsī | evaṃ chandāṃsy upākṛtyānantaraṃ pakṣadvaye 'pi sārdhāṃś caturo māsān adhīyīta | tathā ca manuḥ |

	śrāvaṇyāṃ prauṣṭhapadyāṃ vāpy upākṛtya yathāvidhi |

	yuktaḥ chandāṃśy adhīyīta māsān vipro 'rdhapañcamān ||

yukto yatnavān vasiṣṭhas tv ardhaṣaṣṭhān māsān adhīyītety āha: "ardhapañcamān māsān ardhaṣaṣṭhān vā" iti | etac cādhyayanaṃ gṛhasthasyāpy aviruddham | ata evādhīyītety anuvṛttau śaunakaḥ: "samāvṛtto brahmacārikalpena yathānyāyam itare jāyopeyīty eke" | itare brahmacāriṇa ity arthaḥ |

**iti smṛticandrikāyām upākaraṇam**

**athotsarjanam**

tatra manuḥ |

	puṣye tu chandasāṃ kuryād bahir utsarjanaṃ dvijaḥ |

	mādhaśuklasya vā prāpte pūrvāhṇe prathame 'hani ||

śuklapratipadi pūrvāhṇi ity ubhayatrāpi saṃbadhyate | atra yaḥ śrāvaṇyām upākuryād asau puṇyamāsasya śuklapratipat pūrvāhṇe utsṛjet | itaras tu māghe | ardhapañcamān māsān adhīyīteti tenaivoktatvāt | āpastambas tu taiṣyāṃ paurṇamāsyām utsarjanam āha: "taiṣyāṃ paurṇamāsyāṃ rohiṇyāṃ vā viramet" iti | rohiṇy api tiṣyasyaiva grāhyā | tathā ca yājñavalkyaḥ |

	pauṣamāsasya rohiṇyām aṣṭakāyām athāpi vā |

	jalānte chandasāṃ kuryād utsargaṃ vidhivad bahiḥ || iti |

atra purāṇam |

	upākarmaṇi cotsarge yathākālaṃ sametya ca |

	ṛṣīn darbhamayān kṛtvā pūjayet tarpayet tataḥ || iti |

evam utsṛjyānantaraṃ chandāṃsi śuklapakṣeṣv adhīyīta | vedāṅgāni kṛṣṇapakṣeṣv adhīyīta | tathā ca manuḥ |

	ata ūrdhvaṃ tu chandāṃsi śukleṣu niyataḥ paṭhet |

	vedāṅgāni tu sarvāṇi kṛṣṇapakṣeṣu saṃpaṭhet ||

vasiṣṭho 'pi: "ata ūrdhvaṃ śuklapaṣeṣv adhīyīta kāmaṃ tu vedāṅgāni" iti | kāmam iti vadann aṅgādhyayanam anadhyāye 'py aviruddham ity āha | ata eva manuḥ |

	vedopakaraṇe caiva svādhyāye caiva naityake |

	nānurodho 'sty anadhyāye homamantreṣu caiva hi ||

vedopakaraṇāny aṅgāni | nityasvādhyāyo brahmayajñaḥ | etat karmadvayaṃ chandasām ayātayāmatvāyety āha kātyāyanaḥ |

	pratyabdaṃ yad upākarma sotsargaṃ vidhivat dvijaiḥ |

	kriyate chandasāṃ tena punar āpyāyanaṃ bhavet ||

	ayātayāmaiś chandobhir yat karma kriyate dvijaiḥ |

	krīḍamānair api sadā tat teṣāṃ siddhikāraṇam || iti |

**iti smṛticandrikāyām utsarjanam**

**athānadhyāyāḥ**

tatra manuḥ |

	vidyutstanitavarṣeṣu maholkānāṃ ca saṃplave |

	ākālikam anadhyāyam eteṣu manur abravīt ||

stanitaṃ medhagarjanam | eteṣu vidyudādiṣu pratyekam ākāliko nimittakālād ārabhya paredyur yāvat sa eva kālas tāvad anadhyāya ity arthaḥ | etac ca vidyudāditrayaṃ varṣābhyo 'nyatra saṃdhyākāle veditavyam | yad āha sa eva |

	etān abhyuditān vidyād yadā prāduṣkṛtāgniṣu |

	tadā vidyād anadhyāyam anṛtau cābbhradarśane ||

prāduṣkaraṇaṃ viharaṇam | tenātra saṃdhyakālo lakṣyate | anṛtau varṣābhyo 'nyatra | athākālikā ity anuvṛttau gautamaḥ: "stanayitnuvarṣavidyutaś ca prāduṣkṛtāgniṣu" iti | ulkāyāṃ tu sarvadākālikam eva | tathā ca āpastambaḥ: "ulkāyām agnuyutpāte ca sarvāsāṃ vidyānāṃ sārvakālikam ākālikam" iti | agnyutpāte tu manur api|

	caorair upaplute grāme saṃbhrame cāgnikārite |

	ākālikam anadhyāyaṃ vidyāt saarvādbhuteṣu ca ||

adbhuteṣu rudhirādivarṣeṣu | tathā ca vasiṣṭhaḥ: "upalarudhirapāṃsuvarṣeṣv ākālikam" iti | yadā tu vidyudāditrayaṃ yugapad utpadyate tadā tryaham anadhyāyaḥ | ata eva trirātram ity anuvṛttau gautamaḥ: "varṣavidyutstaniyitnusaṃnipāte" iti | etad api varṣākālād anyatra veditavyam | yad āha āpastambaḥ: "vidyut stanayitnur vṛṣṭiś cāpartau yatra saṃnipateyus tryaham anadhyāyo yāvad bhūmir vyudakety eke | ekena dvābhyāṃ vaiteṣām ākālam" iti | bhāradvājo 'pi: 

	agnyutpāte 'partuvarṣe grāme 'nadhyayanaṃ bhavet |

	ākālikaṃ trirātraṃ tu savidyutstanayitnuke ||

yadā tu varṣāsv eva saṃdhyāyāṃ vidyutstanitaḥ tadā sajyotir anadhyāyaḥ | tathā ca manuḥ |

	prāduṣkṛteṣv agniṣu tu vidyutstanitaniḥsvane |

	sajyotiḥ syād anadhyāyaḥ śeṣe rātrau yathā divā ||

prātaḥsaṃdhyāyāṃ nimittotpāte sajyotir yāvat sūryaḥ tāvad evānadhyayanaṃ divety arthaḥ | aparasyāṃ tu yāvan nakṣatrāṇi tāvad eva | śeṣe ṛtau yathā divānadhyāyas tathā rātrāv apīty arthaḥ | hārītas tu stanite viśeṣam āha: "sāyaṃ saṃdhyāyāṃ stanite rātrau nādhīyeran | prātaḥsaṃdhyāyāṃ stanite tv ahorātram" iti | āpastambo 'pi: "sapradoṣam ahar anadhyāyo dahre 'parararātre stanayitnunordhvam ardharātrād ity eke gavāṃ cāvarodhe" iti | dahre alpe apararātre stanayitnunā garjitena nimittena sapradoṣam ahar anadhyāya ity arthaḥ | nirghātādayas tu varṣāsv apy ākālikā ity āha manuḥ |

	nirghāte bhūmicalane jyotiṣāṃ copasarjane |

	etān ākālikān vidyād anadhyāyān ṛtāv api ||

nirghāta āntarikṣo dvaniviśeṣaḥ | jyotiṣām upasarjanaṃ candrasūryayoḥ pariveṣaḥ | āpastambas tu pariveṣādau tātkālikam anadhyāyam āha |

	saṃdhyāgarjitanirghātabhūkampolkānipātane |

	samāpya vedaṃ dyuniṣam āraṇyakam adhītya ca ||

dyuniṣam ahorātram | yatu tu yamenoktam,

	śakradhvajanipāte ca ulkāpāte tathaiva ca |

	anadhyāyas trirātraṃ tu bhūmikampe tathaiva ca ||

iti, tad ulkāyā vidyutsahabhāve draṣṭavyam | ata eva vasiṣṭhaḥ: "ulkāvidyutsamāse trirātram" iti | atra manuḥ |

	amāvāsyā guruṃ hanti śiṣyaṃ hanti caturdaśī |

	brahmāṣṭakāpaurṇamāsyau tasmāt tāḥ parivarjayet || iti | \
atra cānadhyayanam ahorātraṃ veditavyam | ata eva dyuniṣam ity anuvṛttau yājñavalkyaḥ |

	pañcadaśyāṃ caturdaśyām aṣṭamyāṃ rāhusūtake |

	ṛtusaṃdhiṣu bhuktvā ca śrāddhikaṃ pratigṛhya ca ||

rāhusūtake candrasūryoparāge | ṛtusaṃdhiṣu vasantādīnāṃ saṃdhiṣu pratipatsv ity arthaḥ | tathā rāmāyaṇe hanumadvākyam |

	sā svabhāvena tanvaṅgī tvadviyogāc ca karśitā |

	pratipatpāṭhaśīlasya vidyeva tanutāṃ gatā || iti |

hārīto pi |

	pratipatsu caturdaśyām aṣṭamyāṃ parvaṇor dvayoḥ |

	śvo 'nadhyāye 'dya śarvaryāṃ nādhīyīta kadācana ||

smṛtyantare 'pi |

	pradoṣe tu trayodaśyāṃ nādhyeyaṃ pratipatsu ca | iti |

śrāddhasaṃbandhi śrāddhikam | tad bhuktvā pratigṛhya vā dyuniṣam anadhyāya ity arthaḥ | tathā ca vasiṣṭhaḥ 

	phalāṇy apas tilān bhakṣyān yac cānyac chrāddhikaṃ bhavet |

	pratigṛhyāpy anadhyāyāḥ pālyāḥ syur brāhmaṇaiḥ smṛtāḥ ||

etac ca ekoddiṣṭavyatiriktaviṣayam, tatra trirātravidhānāt | tathā ca manuḥ |

	pratigṛhya dvijo vidvān ekoddiṣṭasya ketanam |

	tryahaṃ na kīrtayed brahma rājño rāhoś ca sūtake ||

ketanaṃ nimantraṇam | rāhudarśane śaṅkho 'pi: "rāhudarśane śakradvajaprapatane ācārye ca pramṛte trirātram" iti | gautamas tv ākālikam āha: "ākālikā nirghātabhūkamparāhudarśanokāḥ" iti | evaṃ ca rāhudarśane trirātrākālikāhorātrāṇāṃ vikalpo veditavyaḥ | yājñavalkyo 'py ācāryamaraṇe trirātram āha |

	tryahaṃ preteṣv anadhyāyaḥ śiṣyartviggurubandhuṣu |

gurur atrācāryaḥ, na mukhyaḥ tatra daśāhavidhānāt | ata eva bāndhavā apy asapiṇḍā eva grāhyāḥ | vasiṣṭhas tu śiṣyartvigādiṣv apy ahorātram āha: "ācāryaputraśiṣyabhāryāsv ahorātram, ṛtvikṣu yonisaṃbandheṣu ca" iti | yonisaṃbandhā mātulādayaḥ | evaṃ sabrahmacāriṇy api draṣṭavyam | ata evāhorātram ity anuvṛttau gobilaḥ: 

	sabrahmacāriṇi prete sve ca bhūmipatāv api | iti |

upākarmotsarjanayos tu trirātraṃ veditavyam | ata eva tryaham anuvṛttau yājñavalkyaḥ |

	upākarmaṇi cotsarge svaśākhāśrotriye tathā | iti |

manus tūtsarjane pakṣiṇīm ekāhaṃ trirātraṃ ca vikalpenāha |

	yathāśāstraṃ tu kṛtvaivam utsarvaṃ chandasāṃ bahiḥ |

	viramet pakṣiṇīṃ rātriṃ yad vāpy ekam aharniśam ||

	upākarmaṇi cotsarge trirātraṃ kṣapaṇaṃ smṛtam | iti |

ubhayataḥ pakṣau divāhanī yasyā rātreḥ sā pakṣiṇī | eteṣāṃ pakṣiṇyādīnāṃ tattadgṛhyānusāreṇa vyavasthā | āpastambas tu upākaraṇam ārabya māsaṃ pradoṣe 'nadhyāyam āha: "śrāvaṇyāṃ paurṇmāsyām adhyāyam upākrtya māsaṃ pradoṣe nādhīyīta" iti | tatra trayodaśyādīnāṃ tu māsād upary api nādhīyīta | tathā ca purāṇam |

	medhākāmas trayodaśyāṃ saptamyāṃ ca viśeṣataḥ |

	caturtyāṃ ca pradoṣeṣu na smaren na ca kīrtayet ||

atra prajāpatiḥ |

	ṣaṣṭhī ca dvādaśī caiva ardharātronanāḍikā |

	pradoṣe na tv adhīyīta tṛtīyā navanāḍikā ||

ardharātronanāḍikā ardharātrād ghaṭṛikayaikayā hīnety arthaḥ | navanāḍikā rātrāv iti śeṣaḥ | pradoṣe niśāyāḥ prathame prahare | yathāha uśanāḥ: "trayodaśyāṃ prathamāṃś caturo muhūrtān nādhīyīta" iti | dakṣo rajanyā madhyamayāmadvaye 'nadhyayanam āha |

	pradoṣapaścimau yāmau vedābhyāsena tau nayet |

	yāmadvayaṃ śayānas tu brahmabhūyāya kalpate || iti |

atra śātātapaḥ |

	pañcadaśyāṃ caturdaśyām aṣṭakāsu mahotsave |

	pradoṣe ca trayodaśyām aṣṭamyāṃ pratipady api ||

mahotsave pratiṣṭhādau | aṣṭakā api paiṭhīnasinoktāḥ: "pauṣaprabhṛtayaḥ kṛṣṇe bhavās tisro 'ṣṭakā mārgaśīrṣaprabhṛtaya ity eke" iti | puṣyeṇa yuktā paurṇamāsī pauṣī | sā yasmin māsi sa pauṣaḥ | śaunakas tu hemantaśiśirayoḥ kṛṣṇe bhavās tisro 'ṣṭakā ity āha: "hemantaśisirayoś caturṇām aparapakṣāṇām aṣṭamīṣv aṣṭakāḥ" iti | atra cānadhyayanam ahorātraṃ veditavyam | tathā ca manuḥ |

	aṣṭakāsu tv ahorātram ṛtvantāsu ca rātriṣu | iti |

gautamo 'pi: "kārtikī phālguny āṣāḍhī paurṇamāsī | tisro 'ṣṭakā trirātram" iti | uktapaurṇamāsīr ārabhya trirātram | tathaiva tisro 'ṣṭakāḥ saptamyādayas tāsv api trirātram anadhyayanam ity arthaḥ | evaṃ mahānavamyādiṣv api draṣṭavyam | tathā ca purāṇam |

	mahānavamyāṃ dvādaśyāṃ bharaṇyāṃ ca mahātithau |

	tathākṣayatṛtīyāyāṃ śiṣyān nādhyāpayed budhaḥ ||

	māghamāsasya saptamyāṃ rathākhyāyāṃ ca varjayet |

	adhyapanam athābhyaktasnānakāle ca varjayet ||

	nīyamānaṃ śavaṃ dṛṣṭvā mahīsthaṃ vā dvijottamaḥ |

	akālagarjitādau ca parasvāśaucakādiṣu (?) ||

	anadhyāyaṃ budhaḥ kuryād uparāgādike 'pi ca |

mahānavamyāśvayujaśuklanavamī | mahādvādaśī kārtikaśukladvādaśī | mahābharaṇī prauṣṭhapady anantarā | akṣayatṛtīyā vaiśākhaśuklatṛtīyā | rathākhyā mādhaśuklasaptamī | nāradīye 'pi |

	ayane viṣuve caiva śayane bodhane hareḥ |

	anadhyāyas tu kartavyo manvādiṣu yugādiṣu ||

purāṇantare 'pi |

	yugādiṣu ca sarveṣu tathā manvantarādiṣu |

	anadhyāyaṃ prakurvīta yā ca sopapadā tithiḥ ||

manvantaradayas tu matsyapurāṇe darśitāḥ |

	āśvayukchiklanavamī kārtike dvādaśī tathā |

	tṛtīyā caitramāsasya tathā bhādrapadasy ca ||

	phālyunasya tv amāvasyā puṣyasyaikādaśī tathā |

	āṣāḍhasyāpi daśamī māghamāsasya saptamī ||

	śrāvaṇasyāṣṭamī kṛṣṇā āṣāḍhasyāpi pūrṇimā |

	kārtīkī phālgunī caitrī jyaiṣṭhī pañcadaśī sitā ||

	manvantrādayas caite dattasyākṣayakārakāḥ | iti |

yugādayo 'pi viṣṇupurāṇoktā veditavyāḥ |

	vaiśākhamāsasya sitā tṛtīyā navamy asau kārtikaśuklapakṣe |

	nabhasyamāsasya ca kṛṣṇapakṣe trayodaśī pañcadaśī ca māghe || iti |

gautamas tu madhagamane 'nadhyāyam āha: "śvanakulasarpamaṇḍūkamārjārāṇāṃ tryaham upavāso vipravāsaś ca" iti | atropavāsaḥ prāyaścittam | vipravāsaḥ sahavāsābhāvaḥ | so 'pi trirātram eva, śvagomāyumārjārasarpanakulamūṣikānuvṛttau: "eteṣām evādhīyānānām antarāgamane trirātram upavāsas tryahaṃ ca vivaset" iti hārītasmaraṇāt | etenārthāt tryaham anadhyāya ity uktaṃ bhavati | vasiṣṭhas tv ahorātropavāsam āha: "śvamārjāranakulaśīghragānāṃ tv ahorātram" iti | abhojanam iti śeṣaḥ, tasyaivādhikārāt | etaṃ ca trirātrāśaktau veditavyam | mārjāragamane tu prāyaścittaviseṣam aha uśanāḥ: "mārjārāntarāgamane tu ghṛtaṃ prāśya tryaham upavaset" iti | āpastambas tu caṇḍālādivyavāye ṣaṇmāsānadhyayanam āha: "caṇḍālaśvapākaśaśakasya ṣaṇmāsān" iti | hastivyāghrayos tu saṃvatsaraṃ veditavyam | tad āha sa eva: "yadi hastī saṃvatsaram | vyāghras tathaiva ca" iti | manus tu paśvādigamane dyuniṣam anadhyāyam āha |

	paśumaṇḍūkamārjāraśvasarpanakulādibhiḥ |

	antarāgamane vidyād anadhyāyam aharniśam ||

yājñavalkyo 'pi |

	paśumaṇḍukanakulaśvāhimārjāramūṣikaiḥ |

	kṛte 'ntare tv ahorātraṃ śakrapāte tathocchraye ||

śakrqpātocchrayopalakṣitakāla ity arthaḥ | atra śakrocchrayasya kālam āha gargaḥ |

	dvādaśyāṃ tu site pakṣe māsi prauṣṭhapade tathā |

	śakram utthāpayed rājā viśvaśravaṇavāsave || iti |

viśvaśabdena vaiśvadevam uttarāṣāḍhānakṣatram ucyate | vāsavaśabdena vasudaivatyaṃ dhaniṣṭhānakṣatram ucyate | śakrapāto 'pi tasminn eva māse | tathā ca purāṇam |

	māsi bhādrapade rājan śakrayaṣṭiprapātanam | iti |

atra yājñavalkyaḥ |

	śvakroṣṭṛgardabholūkasāmavāṇārtanisvane |

kroṣṭā sṛgālaḥ | ulūko ghūkaḥ (?) | vāṇo vīṇā, "vāṇaḥ śatatantur bhavati" it mahāvrate darśanāt | ārto duḥkhitaḥ | eteṣāṃ niḥsvane śabde śrūyamāṇe tāvatkālaṃ nadhīyīta, "etāṃs tātkālikān vidhuḥ" ity tenaivoktatvāt | manur api |

	nīhāre vāṇaśabde ca saṃdhyayor ubhayor api |

evaṃ bheryādiniḥsvane 'pi draṣṭavyam, "vānabherīmṛdaṅgagardārtaśabdeṣu" iti gautamasmaraṇāt | gardaḥ śakaṭaḥ | sāmaśabde tu ṛgyajuṣor evānadhyāyo nānyasya | tad āha manuḥ |

	sāmadhvanau ṛgyajūṃṣi nādhīyīta kadācana |

yamo 'pi |

	sāmaśabde nargyajuṣī mārute cātivāyati | iti |

tatra hetum āha manuḥ |

	ṛgvedo devadaivatyo yajurvedas tu mānuṣaḥ |

	sāmadedaḥ smṛtaḥ pitryas tasmāt tasyāśucir dhvaniḥ || iti |

evaṃ mṛdaṅgādisvane 'pi sāmnām anadhyāyaḥ, "śākhāntare ca sāmnām anadhyayaḥ" ity āpastambasmaraṇāt | evam amedhyādisaṃnidhāne 'pi draṣṭavyam | tathā ca yājñavalkyaḥ |

	amedhyaśavaśūdrāntyaśmaśānapatitāntike |

antike samīpe | viṣṇur api: "na śūdrapatityoḥ samīpe na devayatanaśmaśānacatuṣpatharathyāsu nodakānte na pīṭhopanihitapādo na vānto na virikto nājīrṇaḥ" iti | manur api |

	nādhīyīta śmaśānānte grāmānte govraje 'pi vā |

	vasitvā maithunaṃ vāsaḥ śrāddhikaṃ pratigṛhya ca || iti |

ante samīpe | maithunaṃ vāsaḥ yena saha maitunam ācaritaṃ tad vāsaḥ paridhāyety arthaḥ | etad anirṇiktavāsoviṣayam | ata eva yamaḥ |

	vāsasy api hy anirṇikte maithunācarite sadā |

vasiṣṭho 'pi: "maithunavyapetāyāṃ śayyāyāṃ vāsasā ca mithunavyapetenānirṇiktena grāmāntare charditasya" iti | chardite tv ahorātram anadhyayaḥ, "charditaśrāddhamanuṣyayajñabhojaneṣv ahorātram" iti gautamasmaraṇāt | atha vā ghṛtaṃ prāśyadhīyīta | tad āha āpastambaḥ: "chardayitvā svapnāntaṃ sarpir vā prāśya" iti | svapnāntam odayād ity arthaḥ | manus tu grāme 'pi nadhīyītety āha |

	nityānadhyāya eva syād grameṣu nagareṣu ca |

	dharmanaipuṇakāmānāṃ pūtigandhe ca sarvataḥ ||

ye gṛhītavedās te dharmanaipuṇakāmāḥ | itare vidyānaipuṇakamāḥ | anena vidyānaipuṇakāmānāṃ grāmeṣv adhyayanam aviruddham ity āha | ata eva vasiṣṭhaḥ: "nagareṣu kāmaṃ gomayaparyukṣite parilikhite vā" iti | ata eva manur api |

	antargataśave grāme vṛṣalasya ca saṃnidhau |

	anadhyāyo rudyamāne samavāye janasya ca ||

vasiṣṭho 'pi: "saṃdhyāsv antaḥśavadivākīrtye" it | divākīrtyaś caṇḍālaḥ | antaḥcaṇḍāle grāme nādhīyītety arthaḥ | etac catuṣpathādiṣv api draṣṭavyam | tathā ca pracetāḥ: "catuṣpathamahāpatharathyām udyāneṣu na devasamīpe" | adhīyīteti śeṣaḥ | gautamo 'pi: "śmaśānagrāmāntamahāpathāśauceṣu" iti | śmaśāne tu viśeṣam āha āpastambaḥ: "śmaśāne sarvataḥ śamyāprāsāt grāmeṇādhyavasite kṣetreṇa vā nānadhyāyaḥ | śmaśānavac chūdrapatitau | samānāgāra ity eke | śūdrāyāṃ tu prekṣaṇapratiprekṣaṇayor evānadhyāyaḥ" iti | tathāśvārūdho 'pi nādhīyīta | tathā ca manuḥ |

	nādhīyītāśvam ārūḍho na vṛkṣaṃ ca na hastinam |

	na nāvaṃ na kharaṃ noṣṭraṃ neriṇastho na yānagaḥ ||

	śayānaḥ prauḍhapādaś ca kṛtvā caivāvasakthikām |	

	nādhīyītāmiṣaṃ jagdhvā sūtakānnādyam eva ca ||

	na vivāde na kalahe na senāyāṃ na saṅgare |

	na bhuktamātre nājīrṇe na vamitvā na sūtake || iti |

iriṇam ūṣaram | prauḍhapāda āsanādyārūḍhapādaḥ | avasakthikā jānvor madhyasya ca vastrādinā bandhanam | bhuktamātre yāvad ārdrapāṇir ity arthaḥ | tathā ca yājñavalkyaḥ |

	deśe 'śucāv ātmani ca vidyutstanitasaṃplave |

	bhuktvārdrapānir ambho 'ntarardharātre 'timārute ||

saṃplavaḥ punaḥpunar udbhavaḥ | manur api |

	udake madhyarātre ca viṇmūtrasya visarjane |

	ucchiṣṭaśrāddhabhuk caiva manasāpi na cintayet ||

bodhāyano 'pi: "manasāpi jananamaraṇayor anadhyāyaḥ" iti | manus tu pāṃsuvarṣādāv api nādhyetavyam ity āha |

	pāṃsuvarṣe diśāṃ dāhe gomāyuvirute tathā |

	śvakharoṣṭre ca ruvati paṅktau ca na paṭhed dvijaḥ ||

sarvatra jyotiṣo darśanaṃ digdāhaḥ | yājñavalkyo 'pi |

	pāṃsuvarṣe diśāṃ dāhe saṃdhyānīhārabhītiṣu |

	dhāvataḥ pūtigandhe ca śiṣṭe ca gṛham āgate ||

dhāvatas tvaritaṃ gacchataḥ | śiṣṭe coktalakṣaṇe gṛham āgate tadanujñāvadhir anadhyāya ity arthaḥ | tathā ca yamaḥ |

	āgataṃ cātithiṃ dṛṣṭvā nādhīyītaiva buddhimān |

	abhyanujñāpite tasminn adhyetavyaṃ pratnataḥ ||

manur api |

	atithiṃ cānujñāpya mārute vāti vā bhṛśam |

	rudhire ca srute gātrāc chastreṇa ca parikṣate ||

tathānṛtāv abbhradarsane 'py anadhyāyam aha gautamaḥ: "abbhradarśane cāpartau" | abbhraṃ jaladharo meghaḥ | evaṃ vṛkṣaviseṣacchāyāyām api draṣṭavyam | tathā ca yamaḥ |

	śleṣmāntakasya chāyāyāṃ śalmaler madhukasya ca |

	kadācid api nādhyeyaṃ kovidārakapitthayoḥ || iti |

yat punar manunoktam,

	dvāv eva varjayen nityam anadhāyau prayatnataḥ |

	svādhyayabhūmiṃ cāśuddhām ātmānaṃ cāśuciṃ dvijaḥ || iti |

tad brahmayajñādhyayanaviṣayam | tathā ca śrutiḥ: "tasya vā etasya yajñasya dvāv anadhyāyau yad ādtāśucir yad deśaḥ" iti | ata eva manuḥ |

	vedopakaraṇe caiva svādhyāye caiva naityake |

	nānurodho 'sty anadhyāye homamantreṣu caiva hi || iti |

vedopakaraṇāny aṅgāni | nityasvādhyāyo brahmayajñasaṃbandhī | śaunako 'pi |

	nitye jape ca kāmye ca kratau pārāyaṇe 'pi ca |

	nānadhyāyo 'sti vedānāṃ grahaṇe grahaṇe smṛtaḥ || iti |

evam uktānadhyāyādhyayane doṣam āha likhitaḥ |

	chidrāṇy etāni viprāṇāṃ ye 'nadhyāyāḥ prakīrtitāḥ |

	chidrebhyaḥ sravati brahma brāhmanena yad ārjitam ||

	tatkāle tasya rakṣāṃsi śriyaṃ brahma yaśo balam |

	sarvaṃ ādāya gacchanti varjayantīpsitaṃ phalam ||

yamo 'pi |

	āyuḥ prajñāṃ paśūn medhāṃ kṛntāmi sukrtaṃ ca yat |

	anadhyayeṣv abhyasato brahma vyāharatas tathā ||

indranāradasaṃvāde 'pi |

	anadhyāyeṣv adhīyānān kiṃ śakra na gato 'si tān |

	asurās te durātmāno brahmaghnā brahmadūṣakāḥ ||

	anadhyāyeṣv adhītaṃ hi nādhītaṃ yadi vaidikam |

	mṛtāḥ svargaṃ na gacchanti kiṃ nārada na te hatāḥ || iti |

**iti smṛticandrikāyām anadhyāyaḥ**

**atha brahmacaryakālāvadhiḥ**

tatra āpastambaḥ: "upetasyācāryakule brahmacārivāsaḥ | aṣṭācatvāriṃśad varṣāṇi | pādūnam ardhena tribhir vā" iti | tathā ca devalaḥ: "ataḥ param aṣṭācatvāriṃśadvārṣikīṃ vedavratacaryām ātiṣṭhed aśaktaś cec caturviṃśativārṣikīṃ dvādaśavārṣikīṃ vā" iti | etad api prativedābhiprāyam | yad āha bodhāyanaḥ: "aṣṭācatvāriṃśad varṣāṇi paurāṇaṃ vedabrahmacaryaṃ caturviṃśatiṃ dvādaśa vā prativedam" iti | yamo 'pi |

	vased dvādaś varṣāṇi caturviṃśatim eva vā |

	ṣaṭtriṃṣataṃ vā varṣāṇi prativedaṃ vrataṃ caret ||

manus tu vedagrahaṇāntaṃ brahmacaryam ity āha |

	ṣaṭtriṃśadābdikaṃ caryaṃ gurau traivedikaṃ vratam |

	tadardhikaṃ pādikaṃ vā grahaṇāntikam eva vā ||

asyārthaḥ: traivedikam ṛgyajuḥsāmākhyātmakavedatrayaviṣayam | tat ṣaṭtriṃśadābdikaṃ kāryam | evaṃ ca prativedaṃ dvādaśa varṣāṇi brahmacaryavrataṃ cared ity uktaṃ bhavati | ardhikapakṣe prativedaṃ ṣaḍvarṣāṇi | pādike tu trīṇy eva | yājñavalkyo 'pi |

	prativedaṃ brahmacaryaṃ dvādaśābdāni pañca vā |

	grahaṇāntikam ity eke keśāntaś caiva ṣoḍaśe ||

keśānto godānākhyaṃ karma | tat tu ṣaḍaśe varṣe kāryam ity arthaḥ | etac ca brāhmaṇaviṣayam | yad āha manuḥ |

	keśāntaḥ ṣoḍaśe varṣe brāhmaṇasya vidhīyate |

	rājanyabandhor dvāviṃśe vaiśyasya dvyadhike tataḥ || iti |

**iti smṛticandrikāyāṃ brahmacaryakālavadhiḥ**

**brahmacāridvaividhyam**

dvividho brahmacārī upakurvāṇo naiṣṭhikaś ca | tatropakurvānasyoktā dharmāḥ | adhunā naiṣṭhikabrahmacāriṇo dharmā ucyante | tatra yājñavalkyaḥ |

	naiṣṭhiko brahmacārī tu vased ācāryasaṃnidhau |

	tadabhāve 'sya tanaye patnyāṃ vaiśvānare 'pi vā ||

upakurvāṇoktavidhinātmānaṃ niṣṭhām utkrāntikālaṃ gamatīti naiṣṭhikaḥ | sa punar ācāryādisaṃnidhau vaset, na samāvartetety arthaḥ | atra ca tadabhāva iti sarvatrānuvartate | evaṃ ca patnyabhāve 'gniṃ paricared ity uktaṃ bhavati | etac ca sapiṇḍābhāvaviṣayam | yad āha manuḥ |

	ācārye tu khalu prete guruputre guṇānvite |

	gurudāre sapiṇḍe vā guruvad vrttim ācaret ||

	eteṣv avidyamāneṣu sthānāsanavihāravān |

	prayuñjāno 'gniśuśrūṣāṃ sādhayed deham ātmanaḥ ||

sthānāsanavihāravān kālaviśeṣāśrayaṇena utthānopaveśagamanavān ity arthaḥ | etad apy anūcānabrāhmaṇagurvādiviṣayam anyathā doṣaśravaṇāt | tad āha sa eva |

	nābrāhmaṇe gurau śiṣyo vāsam ātyantikaṃ vaset |

	brāhmaṇe vānanūcāne kāṅkṣan gatim anuttamām || iti |

tatra vasato ye dharmās tān āha bṛhaspatiḥ |

	upakurvāṇakasyaitat samādiṣṭaṃ mayā vratam |

	adhunā saṃpravakṣyāmi naiṣṭhikasya samāsataḥ ||

	saṃdhyāgnikāryaṃ svādhyāyo bhikṣādhaḥśayanaṃ dayā |

	ā mṛtyor naiṣṭhikaṃ kurvan brahmalokam avāpnuyāt || iti |

vasiṣṭho 'pi: "saṃyatavāk caturthaṣaṣṭhāṣṭakalabhojī bhaikṣam ācaret gurvadhīno jaṭilaḥ śikhājaṭo vā guruṃ gacchan tam anugacchan āsīnaṃ cet tiṣṭhan śayānaṃ ced āsīna upāsīta | āhūtādhyāyī sarvaṃ labdhaṃ nivedya tadanujñayā bhuñjīta | khaṭvāśayanadantaprakṣālanāñjanābhyañjanopānacchatravarjī tiṣṭhed ahani rātrāv āsīta | trir aho 'bhyupeyād apaḥ" iti | ahani trir apo 'bhyupeyāt triṣavaṇasnāyī syād ity arthaḥ | devalo 'pi: "brahmasūtrākṣamālādaṇḍakāṣṭhakuṇḍikāmauñjīmekhalādhāraṇaṃ sakṛdbhojanam asakṛdavagāhanam ubhayakālam agnihotraṃ saṃdhyopāsanam aluptalomakesanakhatvaggandhamālyasnehāñjanābhyañjanaveṣālaṃkāracchatropānadvāhana-laṅghanaplavanadhāvanacikitsājyautiṣalakṣaṇavāstuvidyāmaṅgalapauṣṭikaśāntikarmagāndharva-saṅghasamayabandhanaśilpalekhanakārukarmaveśmakṣetradravyadhanadhānyaparicchadavastra-dyūtavyavahārajñabhāvalīlāparihāsapraṇayakuhakavismāpanavidambanavivādotsekaparivedana-rodanapādodvartanavarjanam" iti | hārītas tv agniparicaryāvidhim āha: "yajñiyāḥ samidha āhṛtya saṃmārjanopalepanodbodhanasamūhanasamindhanaparyagnikaraṇaparikramopasthānahoma-stotranamaskārādibhir agniṃ paricaren nāgnim adhitiṣṭhen na padbhyāṃ karṣen na mukhenopadhamet | nāpaś cāgniṃ ca yugapad dhārayet | nājīrṇabhuṅ nārthibho dadyān nendhanebhyo dadhad atikrāmen na niṣṭhīved vividhacaruhavirdhānaviśeṣair āgneyair ahar ahar agnim indhetāmantrya gacched āhṛtya nivedayet" iti | evaṃ kurvataḥ phalam āha manuḥ |

	ā samāpteḥ śarīrasya yas tu śusrūṣate gurum |

	sa gacchaty añjasā vipro brahmaṇaḥ sadma śāśvatam ||

yājñavalkyo 'pi |

	anena vidhinā dehaṃ sādhayan vijitendriyaḥ |

	brahmalokam avāpnoti na cehājāyate punaḥ ||

yamo 'pi |

	ā nipātāc charīrasya ye caranty ūrdhvaretasaḥ |

	te yānti brahmaṇaḥ sthānaṃ jāyante na punar bhuvi ||

yat tu hārītenoktam, 

	bhṛtyoḥ parastād amṛtā bhavanti ye brāhmaṇā brahmacaryaṃ caranti |

iti, tad brahmavinnaiṣṭhikaviṣayam, "sarve te puṇyalokā bhavanti brahmasaṃstho 'mṛtatvam eti" it śruteḥ | sarva ete catvāra āśramiṇaḥ karma kurvāṇāḥ puṇyalokā bhavanti | yaḥ punar eṣāṃ madhye brahmasaṃstho brahmaniṣṭhaḥ so 'mṛtatvam apunarāvṛttilakṣaṇaṃ phalam eti | etac ca naiṣṭhikatvaṃ kubjādīnāṃ nityam ity āha viṣṇuḥ |

	kubjavāmanajātyandhaklībapaṅgvārtarogiṇām |

	vratavaryā bhavet teṣāṃ yavajjīvam anaṃśataḥ ||

anaṃśataḥ aṃśābhāvād ityarthaḥ | saṃgrahakāro 'pi |

	paṅgvādīnām anaṃśatvād asamarthyāc ca śāstrataḥ |

	niyataṃ naiṣṭhikatvaṃ syāt karmasv anadhikārataḥ || iti |

nanv evaṃ tarhi kubjādīnām eva naiṣṭhikatvam astu netareṣām | maivam,

	yadi tv ātyantikaṃ vāsaṃ rocayet guroḥ kule |

	yuktaḥ paricared enam ā śarīravimokṣaṇāt ||

iti pākṣikatvapratipādakamanuvacanavirodhāt | na hi kubjādīnāṃ pākṣikaṃ naiṣṭhikatvam asti | nanu ca yadītareṣām api naiṣṭhikatvam asti, tarhi "yāvajjīvam agnihotraṃ juhuyāt" iti gṛhasthadharmavidhāyikā śrutir bādhyeta | maivam, naiṣṭhikatvasya pākṣikatvena viṣayāntarasaṃbhavāt, ye hi strīrāgavaśād gārhasthyam eva kamayante tadviṣayeyaṃ yavajjīvikā śrutir ity avirodhaḥ | tathā ca jābāliḥ: "gṛhī vanaṃ praviśet | yadi gṛham eva kāmayeta tadā yāvajjīvam agnihotraṃ juhuyāt" iti | yuktaṃ caitat, anyathā "yam icchet tam āviśed yadi vetarathā brahmacaryād eva pravrajet" ityādayo bādhyeran | nanu ca smārtanaiṣṭhikatvasya śrautāgnihotrādinā bādha evāstu | maivam, tasyāpi "brahmacāry ācāryakulavāsī dvitīyo 'tyantam ātmānam ācāryakule 'vasādayet" ity etacchrutimūlatvenāviśeṣāt | ato na brahmacāridvaividhyam apahātuṃ śakyam | uktaṃ ca hārītena: "dvividho brahmacārī upakurvāṇō naiṣṭhikas ca" iti | <span style="text-decoration:underline;">nanu</span> brahmacāridvaividhye catvāra āśramā ity āpastambādivacanaṃ bādhyeta | <span style="text-decoration:underline;">maivam</span>, saṃkalpabhedamātreṇa nityakāmyāgnihotravad anayor abhedopapatteḥ | ata eva dakṣaḥ |

	dvitīyo naiṣṭhikaś caiva tasminn evāśrame sthitaḥ | iti |

tasminn evāśrame iti vadan taddharmātideśam āha | ata eva gautamaḥ: "tatroktaṃ brahmacāriṇaḥ" iti | tatropakurvāṇaprakaraṇe yad uktam agnīndhanabhaikṣacaryādikaṃ tan naiṣṭhikasyāpi bhavatīty arthaḥ |

**iti smṛticandrikāyāṃ brahmacāriprakaraṇam**

**athāśramasamuccayavikalpau**

tatra samuccayaṃ prakṛtyāha manuḥ |

	brahmacārī gṛhasthaś ca vānaprastho yatis tathā |

	ete gṛhasthaprabhavāś catvāraḥ pṛthag āśramāḥ ||

	sarve 'pi kramaśas tv ete yathāśāstraṃ niṣevitāḥ |

	yathoktakāriṇaṃ vipraṃ nayanti paramāṃ gatim ||

gṛhasthaprabhavās tadupajīvina ity arthaḥ | kramaśa ity anenāśramaprātilomyaṃ pratiṣiddham ity āha | ata eva dakṣaḥ |

	trayāṇām ānulomyaṃ syāt prātilomyaṃ na vidyate |

	prātilomyena yo jāti na tasmāt pāpakṛttamaḥ || iti |

ata eva mṛtabhāryeṇa punar vivāhāsāmarthye na brahmacāriṇā bhavitavyam ity āha sa eva |

	yo gṛhāśramam āsthāya brahmacārī bhavet punaḥ |

	na yatir na vanasthaś ca sa sarvāśramavarjitaḥ || iti |

āpastambo 'pi samuccayam evāha: "catvāra āśramāḥ gārhastyam ācāryakulaṃ maunaṃ vānaprasthyam iti | teṣu sarveṣu yathopadeśam avyagro vartamānaḥ kṣemaṃ gacchati" iti | purāṇe 'pi |

	brahmacārī gṛhasthaś ca vānaprasthaś ca bhikṣukaḥ |

	apramatto bhavān yena mā gāḥ (?) putra kuvartvamā ||

jābāliśrutis tu caturṇāṃ trayāṇāṃ dvayor vā samuccayam āha: "brahmacaryaṃ parisamāpya gṛhī bhavet | gṛhī bhūtvā vanī bhavet | vanī bhūtvā pravrajet | yadi vetarathā brahmacaryād eva pravrajet | gṛhād vā vanād vā" | manus tu sakalasamuccaye kālavyavasthām āha |

	caturtham āyuṣo bhāgam uṣitvādyaṃ gurau dvijaḥ |

	dvitīyam āyuṣo bhāgaṃ kṛtadāro gṛhe vaset ||

	vaneṣu tu vihṛtyaivaṃ tṛtīyaṃ bhāgam āyuṣaḥ |

	caturtham āyuṣo bhāgaṃ tyaktvā saṅgān parivrajet ||

"śatāyur vai puruṣaḥ" iti śrutyabhihitāyuścaturtho bhāgaḥ pañcaviṃśativarṣāṇīty arthaḥ | evaṃ kurvataḥ phalam āha hārītaḥ |

	anena vidhinā yo hi āśramān upasevate |

	sa sarvalokān nirjitya brahmalokāya kalpate || iti |

yat tu gautamenoktam, "aikāśramyaṃ tv ācaryāḥ pratyakṣavidhānād gārhasthyasya" iti, tad gārhasthyasya śraiṣṭhyapratipādanaparam, itareṣām api, "brahmacaryaṃ parisamāpya gṛhī bhavet | gṛhī bhūtvā vanī bhavet | vanī bhūtvā pravrajet," "aṣṭame varṣe brāhmaṇam upanayīta," ityādipratyakṣaśrutivihitatvenāviśeṣāt | ata eva vasiṣṭhaḥ |

	gṛhastha eva yajate gṛhasthas tapyate tapaḥ |

	caturṇām āśramāṇāṃ ca gṛhasthaś ca viśiṣyate ||

manur api |

	sarveṣām api caiteṣāṃ vedasmṛtividhānataḥ |

	gṛhastha ucyate śreṣṭhaḥ sa trīn etān bibharti hi ||

	yathā nadīnadāḥ sarve sāgare yānti saṃsthitim |

	tathaivāśramiṇaḥ sarve gṛhasthe yānti saṃsthitim ||

vasiṣṭhas tu caturṇām āśramāṇāṃ vikalpam āha: "catvāra āśramā brahmacārigṛhasthavānaprathaparivrājakāḥ | teṣāṃ vedam adhītya vedau vā vedān vā 'viśīrṇabrahmacaryo yam icchet tam āvaset" iti | vedaṃ vedau vedān veti phalabhūyastvābhiprāyam | vedam adhītyāviplutabrahmacaryas teṣām āśramāṇāṃ madhye yam icchet tam āvaset āśrayet tatraiva niṣṭhāṃ yāyād ity arthaḥ | bhaviṣyatpurāṇe 'pi |

	gārhasthyam icchan bhūpāla kuryād dāraparigraham |

	brahmacaryeṇa vā kālaṃ nayet saṃkalpapūrvakam ||

	vaikhānaso vāpi bhavet parivrāḍ atha vecchayā|

gautamo 'pi: "tasyāśramavikalpam eke bruvate" iti | uśanasāpy uktam |

	ācāryeṇābhyanujñātaś caturṇām ekam āśramam |

	ā vimokṣāc charīrasya so 'nutiṣṭhed yathāvidhi || iti |

evaṃ ca yasya samuccayānuṣṭhānasāmarthyaṃ nāsti tasyāyaṃ vikalpa ity mantavyam | ā vimokṣād anutiṣṭhed ity anena āśraminā sthātavyam ity āha | ata eva dakṣaḥ |

	anāśramī na tiṣṭheta dinam ekam api dvijaḥ |

	āśrameṇa vinā tiṣṭhan prāyaścittī yato hi saḥ ||

	jape home tathā dāne svādhyāye vā rataḥ sadā |

	nāsau phalam avāpnoti kurvāṇo 'py āśramāc cyutaḥ ||

hārīto 'pi |

	anāśramī vyapetaś ca āśramī ca nirarthakaḥ |

	mithyāśramī ca sarve vai nirayaṃ yānti mānavāḥ || iti |

etac cāśramacatuṣṭayaṃ brāhmaṇādivarṇatrasya veditavyam | ata eva kalpānāṃ sūtrakāraḥ: "trayāṇāṃ varṇānāṃ catvāra āśramāḥ" iti | evaṃ ca yad uktaṃ manunā,

	eṣa vo 'bhihito dharmo brāhmaṇasya caturvidhaḥ |

iti, tad dvijātyupalakṣaṇārtham iti mantavyam |

**iti smṛticandrikāyām āśramanirṇayaḥ**

**atha samāvartanam**

tatra dakṣaḥ |

	svīkaroti yadā vedaṃ cared vedavratāni ca |

	brahmacārī bhavet tāvad ūrdhvaṃ snāto gṛhī bhavet ||

vratāni brahmacaryam | vedasvīkaraṇaṃ vedārthavicārasyāpi pradarśanārtham | ata eva smṛtyantaraṃ: "vedam adhītya chandoviṣayān arthān budhvā snāyāt" iti | laghuvyāso 'pi |

	ṛkpādam apy adhītyāto nyāyatas tu tadarthavit |

	samyag vratāni saṃsevya samāvartanam arhati || iti |

nyāyato gurumukhāvekṣaṇādyuktanyayenety arthaḥ | etac ca samuccayasaṃpadanasamarthaviṣayam | atha vā vratamātrasamāptāv api snānaṃ bhavaty eva | tad āha yājñavalkyo 'pi |

	gurave tu varaṃ datvā snāyād vā tadanujñayā |

	vedaṃ vratāni vā pāraṃ nītvā hy ubhayam eva vā ||

pūrvoktanyāyena vedaṃ vratāny ubhayaṃ vā pāraṃ nītvā samāpya gurave varam abhilaṣitaṃ datvā samāvartetety arthaḥ | etena snātakatraividhyaṃ pratipaditaṃ bhavati | yad āha hārīta: "trayaḥ snātakā bhavanti vidyāsnātako vratasnātako vidyāvratasnātakaś ca" iti | yaḥ samāpya vedam asamāpya vratāni samāvartate sa vidyāsnātakaḥ | yas tu samāpya vratāny asamāpya vedaṃ sa vratasnātakaḥ | yaḥ punar ubhayaṃ samāpya snāti sa vidyāvratasnātaka iti | evaṃ ca vratasnātakasy pariṇayanottarakālam adhyayanasamāpanaṃ tadarthajñānaṃ ceti mantavyam | yat tu,

	guruśuśrūṣayā vidyāṃ saṃprāpya vidhivad dvijaḥ |

	snāyīta gurvanujñāto datvāsmai dakṣiṇā hi gām ||

ity vyāsena godānam uktam, tad api prītisādhanadravyopalakṣaṇārtham | ata eva manuḥ |

	kṣetraṃ hiraṇyaṃ gām aśvaṃ chatropānaham antataḥ |

	dhānyaṃ vāsāṃsi śākaṃ vā gurave prītim āharet ||

anena sati saṃbhave prakṛṣṭam eva deyam ity uktaṃ bhavati | ata eva laghuhārītaḥ |

	ekam apy akṣaraṃ yas tu guruḥ śiṣye nivedayet |

	prthivyāṃ nāsti tad dravyaṃ yad datvā tv anṛṇī bhavet ||

etac ca dakṣiṇādānam āśramāntarapraveśe 'pi veditavyam | tathā ca nṛsiṃhapurāṇam |

	gurave dakṣiṇāṃ datvā sa yam icchet tad āvaset | iti 

yasya punar dakṣiṇādānasāmarthyaṃ nāsti tasya tadanujñāyāṃ snānam | tathā ca gautamaḥ: "vidyānte gurur arthena nimantryaḥ | krtvānujñātasya vā snānam" iti | vidyānte gurum arthena hetunā nimantrya praṣṭavyam "ko 'rthas tubhyaṃ mayā dātavyaḥ" iti | tam artham ācāryāya datvā snāyāt | aśaktas tadanujñayā vety arthaḥ | "vidyānte dadyāt" ity anena pūrvaṃ niṣedham āha | ata eva manuḥ |

	na pūrvaṃ gurave kiṃcid upakurvīta dharmavit |

	snāsyaṃs tu guruṇājñaptaḥ śaktyā gurvartham āharet ||

etad api bhṛtipradānābhiprāyam, itarasyāniṣedhāt | ata eva yamaḥ |

	yato dharmāgamo na syān na śuśrūṣādhanāgamau |

	vidyayā saha martavyaṃ na vidyām ūṣare vapet || iti |

**iti smṛticandrikāyāṃ samāvartanam **

**vivāhaḥ**

uktā gurukulā nivṛttir upakurvāṇasya | tasyedānīṃ vivāha ucyate | tatra manuḥ |

	guruṇā samanujñātaḥ samāvṛtto yathāvidhi |

	udvaheta dvijo bhāryāṃ savarṇāṃ lakṣaṇānvitām (?) ||

yājñavalkyo 'pi |

	aviplutabrahmacaryo lakṣaṇyāṃ striyam udvahet |

viplutiḥ skhalanam | lakṣaṇyā lakṣaṇayuktā | sā ca kiṃlakṣaṇā bhavatīty ukte sa evāha |

	ananyapūrvikāṃ kāntām asapiṇḍāṃ yavīyasīm |

	arogiṇīṃ bhrātṛmatīm asamānārṣagotrajām ||

ananyapūrvikā yā dānenopabhogena vā puruṣāntarapūrvikā na bhavati sā | kāntā kamanīyā pariṇetur manasaḥ ānandakāriṇīty arthaḥ | āpastambo 'pi: "yasyāṃ manaścakṣuṣor nībandhas tasyām ṛddhiḥ" iti | samāna ekaḥ piṇḍo yasyāḥ sā sapiṇḍā | na sapiṇḍā asapiṇḍā | ekapiṇḍatā caikasyāṃ piṇḍadānakriyāyāṃ dātṛtvena devatātvena lepabhāktvena vānupraveśād bhavati | tathā ca matsyapurāṇam |

	lepabhājaś caturthādyāḥ pitrādyāḥ piṇḍabhājinaḥ |

	piṇḍadaḥ saptamas teṣāṃ sāpiṇḍyaṃ sāptapūruṣam ||

caturthādyāḥ prapitāmasya pitṛprabhṛtayaḥ uttare trayo lepabhājo bhavanti pitrādyās tu trayaḥ piṇḍabhāginaḥ piṇḍadāne devatābhūtāḥ teṣāṃ saptamaḥ piṇḍadātā | evam ete sapta sapiṇḍā bhavanti | ekapiṇḍadānakriyānupraveśinaḥ sapiṇḍā ity arthaḥ | <span style="text-decoration:underline;">nanu</span> yady ekapiṇḍakriyānupraveśāt sāpiṇḍyaṃ tarhi bhrātṝṇāṃ bhinnkriyānupraveśināṃ tadadbhāvenanyonyaṃ sāpiṇḍyaṃ na syāt | <span style="text-decoration:underline;">maivam</span>, ekoddeśyāvacchedenaikakriyānvayitvasaṃbhavāt | ye hi putraniṣpādyakriyanupraveśinaḥ pitrādayas ta eva putrāntarotpādyakriyāyām apīti vyaktam ekoddeśānvayitvam | ata eva pitāmahādeḥ santatijātānāṃ putreṇa saha sāpiṇḍyasiddhiḥ | putrakriyānvayinaḥ pitāmahādes tatkriyāsaṃbandhāt | yadā tv ekasyāpi pitāmahādes tatkriyāsaṃbandho nāsti tad etad deśyabhedena kriyābhedāt sāpiṇḍyanivṛttiḥ | tad āha manuḥ |

	sapiṇḍatā tu puruṣe saptame vinivartate | iti  \
gautamo 'pi: "piṇḍanivṛttiḥ saptame pañcame vā" iti | bhāryāyāś ca sahakartṛtvāt sāpiṇḍyasiddhiḥ | evaṃ sarvatra sāpiṇḍyanivṛttyanuvṛttī draṣṭavye | <span style="text-decoration:underline;">nunv</span> evaṃ tarhi putradauhitrayor ekapiṇḍakriyānupraveśinoḥ sāpiṇḍyaṃ prasajyeta | <span style="text-decoration:underline;">satyam</span>, yad asau dauhitraḥ putreṇa saha samānagotraḥ syāt atraikagotratvam upādhir iti bhāvaḥ | ata eva putrīkaraṇādāv asti dauhitrasyāpi putreṇa saha sāpiṇḍyam iti vakṣyāmaḥ | tena nātiprasaktiḥ | yavīyasī janmataḥ pramāṇataś ca | arogiṇī adīrgharogā itarasya śakyaparihāratvāt | bhrātṛmatī putrikākaraṇabhayāt | yad āha manuḥ |

	yasyās tu na bhaved bhrātā na vijñāyeta vā pitā |

	nopayaccheta tāṃ prājñaḥ putrikādharmaśaṅkayā ||

yasyā**patā putrikākaraṇābhiprāyavān na veti na vijñāyetety arthaḥ | anena vinā putreṇa saha saṃpratipattiṃ pituḥ saṃkalpamātrāt putrikā bhavatīti gamyate | ata eva gautamaḥ: "abhisaṃdhimātraputrikety ekeṣām" iti | sā ca kathaṃ putrikā bhavatīty apekṣite manur āha |

	aputro 'nena vidhinā sutāṃ kurvīta putrikām |

	yad apatyaṃ bhaved asyāṃ tan mama syāt svadhākaram || iti |

vasiṣṭho 'pi |

	abhrātṛkāṃ pradāsyāmi tubhyaṃ kanyām alaṃkṛtām |

	asyāṃ yo jāyate putraḥ sa me putro bhaved iti ||

iyam eva putra iti vā putrikākaraṇam, "śāsad vahnir duhitur naptyaṃ gāt" iti śruteḥ | etac ca nirukte vyākhyātam "praśāsti voḍhā santānakarmaṇe duhituḥ putrabhāvam" iti | asamānārṣagotrajām, samānam ārṣaṃ pravaro yasya sa samānārṣaḥ | tasmāj jātāṃ samānarṣijātāṃ nodvahed ity arthaḥ | ata eva gautamaḥ: "asamānapravarair vivāhaḥ" iti | samānatā ca nāmato veditavyā | yad āha bodhāyanaḥ |

	eka eva ṛṣir yāvat pravareṣv anuvartate |

	tāvat samānagotratvam anyatra bhṛgvaṅgirogaṇāt || iti |

samānagotratvaṃ samānapravara ity arthaḥ | kathaṃ tarhi bhṛgvaṅgirogaṇeṣv ity apekṣite saṃgrahakāra āha |

	pañcānāṃ triṣu sāmāmānyād avivāhas triṣu dvayoḥ |

	bhṛgvaṅgirogaṇeṣv eva śeṣeṣv ekaṃ nivārayet ||

pañcārṣeyāṇām ṛṣitrayānuvṛttau mitho na vivāha ity arthaḥ | bodhāyano 'pi: "dvyārṣeyasaṃnipāte 'vivāhas tryārṣeyāṇṃ tryārṣeyasaṃnipāte 'vivāhaḥ pañcāryeyāṇām" iti | gotraṃ ca vaṃśaparamparāprasiddham | gotrapravarau ca pṛthag pṛthak paryudāse nimittam | tatra yāskavādhaulamānamaukānāṃ (?) gotrabhedena vivāhe prāpte tan mā bhūd ity asamānārṣagrahaṇam | teṣāṃ bhārgavavaitahavyasādevaseti  pravaraikāyat | yatra tu pravaravikalpaḥ tatrāpi pravarabhedena vivāhaprāptau tatpratixedhārtham asānagotragrahaṇam | evaṃ cāsamānārṣajām asamānagotrajām udvahed ity uktaṃ bhavati | na ca samānārṣagrahaṇaṃ gotraviśeṣaṇam iti śaṅkanīyam,

	pariṇīya sagotrāṃ tu samānapravarāṃ tathā|

	tyāgaṃ kṛtvā tatas tasyā dvijaś cāndrāyaṇaṃ caret ||

iti bhedena smaraṇāt | tyāgaś cātropabhogasyaiva na punas tasyāḥ | yad āha śātātapaḥ |

	samānapravarāṃ kanyām ekagotrām athāpi vā |

	vivāhayati yo mūḍhas tasya vakṣyāmi niṣkṛtim ||

	utsṛjya tāṃ tathā bhāryāṃ mātṛvat paripālayet ||

yas tu tatra prajām utpadayati sa svajātyadinā hīyata ity āha āpastambaḥ |

	samānagotrapravarāṃ kanyām ūḍhvopagamya ca |

	tasyām utpādya caṇḍālaṃ brāhmaṇyād eva hīyate || iti |

<span style="text-decoration:underline;">nanu</span> cāsamānārṣagotrajām ity anenaiva pariṇetuḥ sapiṇḍāyāḥ paryudāse siddhe kim iti punar asapiṇḍām ity uktam | <span style="text-decoration:underline;">ucyate</span>, satyam evam | tathāpi jā mātur asapiṇḍā bhavati saivodvāhakarmaṇi praśasteti vaktum | tathā ca manuḥ |

	asapiṇḍā ca yā matur asagotrā ca yā pituḥ |

	sā praśastā dvijātīnāṃ dārakarmaṇi maithune ||

yā pariṇetur mātuś ca sapiṇḍā na bhavati yā pariṇetuḥ pituś ca na sagotrā sā ca vivāhakarmaṇi praśastety arthaḥ | <span style="text-decoration:underline;">nanu</span> ca mātā dānasamakālam eva pitṛsāpiṇḍyaṃ tadgotraṃ ca hitvā patisāpiṇḍyaṃ tadgotraṃ ca pratipadyate | tat katham "asapiṇḍā ca yā mātuḥ" iti | tad uktam |

	ekatvaṃ sā gatā bhartuḥ piṇḍe gotre ca sūtake | iti |

patisapiṇḍair eva patnyāḥ sāpiṇḍyaṃ na svapitrādibhir ity abhiprāyaḥ | <span style="text-decoration:underline;">satyam</span> | nāsti mātuḥ svapitrādibiḥ saha sāpiṇḍyaṃ yadi tasyās tyāgapūrvako vivāhaḥ syāt | tyāge hi svatvanivṛttivatsāpiṇḍyasagotratvayor api nivṛttiḥ | anenaivābhiprāyeṇoktam |

	ekatvaṃ sā gatā bhartuḥ piṇḍe gotre ca sūtake | iti |

ata eva dattaputrādes tyāgenaiva pitṛgorādinivṛttiḥ siddhā | anyathā "asagotrā ca yā pituḥ" ity atra pitṛgrahaṇam anarthakṃ syāt | uktā ca gotrādinivṛttir manunā |

	gotrarikthe janayitur na hard dattimaḥ sutaḥ |

	gotrarikthānugaḥ piṇḍo vyapaiti dadataḥ svadhā || iti |

evaṃ ca putrikāyā vivāho naiva pradānapūrvaka iti na tatra sāpiṇḍyasagotratvayor nivṛttiḥ (?) | ata eva vasiṣṭho 'py aprattānām tripūruṣaṃ sāpiṇḍyam āha: "aprattānāṃ strīṇāṃ tripūruṣaṃ sāpiṇḍyam" iti | na ca putrikāvivāhe 'pi tasyāḥ pradānam astīti śaṅkānīyam (?) | pradāne tu gotrādinivṛttivat putrikātvasyāpi nivṛttis tannivṛttau ca tatkāryakartṛtvaṃ na syāt | śrūyate ca tasyāḥ putrakāryakaratvam: "abhrāteva puṃsa eti pratīcī" iti | etad api nirukte vyākhyātam: "abhrātṛkeva puṃsaḥ pitṝn ety abhimukhī santānakarmaṇi piṇḍadānāya nayati" iti | ataś ca putrikāyāḥ pradānābhāvena svapitṛsāpiṇḍyaṃ sagotratvaṃ ca siddham | ata eva logākṣiḥ: 

	mātāmahasya gotreṇa mātuḥ piṇḍodakakriyāṃ | 

	kurvīta putrikāputra evam āha prajāpatiḥ ||

evam āsurādivivāheṣv api sagotratvāder anivṛttiḥ, tatrāpi pradānābhāvāt | ata eva mārkaṇḍeyaḥ |

	brāhmādiṣu vivāheṣu yā tūḍhā kanyakā bhavet |

	bhartṛgotreṇa kartavyās tasyāḥ piṇḍodakakriyāḥ ||

	āsurādivivāheṣu pitṛgotreṇa dharmataḥ |

mātuḥ pitṛgotreṇety arthaḥ | evaṃ ca putrikākaraṇādau mātuḥ svapitrādisāpiṇḍyasadbhāvād yuktam uktam: (?) "asapiṇḍā ca yā mātuḥ" iti | <span style="text-decoration:underline;">nanu</span> ca putrasyāpi mātṛsapiṇḍatvādyā mātuḥ sapiṇḍā sā putrasyāpīti kim arthaṃ mātṛgrahaṇam | <span style="text-decoration:underline;">ucyate</span> | yadā tu putrikāsutasyaiva mātṛmātāmahābhyāṃ parityāgaḥ tadā tatsāpiṇḍyanivṛttyā tatsapiṇḍāyā vivāhaprāptau tan mā bhūd ity mātṛgrahaṇam | evaṃ dattaputrādes tyāgenaiva pitṛgotranivṛttyā tatsagotrāyā vivāhaprāptau tan mā prasāṃkṣīd iti | pitṛgrahaṇam iti sarvam anavadyam | mātṛsagotrām api kecin necchanti | tad āha vyāsaḥ |

	sagotrāṃ mātur apy eke necchanty udvāhakarmaṇi |

etad api putrikākaraṇāviṣayaṃ mātuḥ patigotratvena gotrāntarābhāvāt | na ca bhūtapūrvagatyā mātṛsagotrāpratiṣedha iti vācyam, vartamāne saṃbhavati bhūtapūrvagatyāśrayaṇasyānyāyyatvāt | evaṃ ca yā pariṇetur mātuś ca na sapiṇḍā bhavati yā ca pariṇetuḥ pituś cāsagotrā sā vivāhyeti siddham | <span style="text-decoration:underline;">nanv</span> evaṃ tarhi brāhmādibhivivāhair nivṛttapitṛsapiṇḍabhāvāyāṃ putrasya mātulasutā pariṣeyā syāt | <span style="text-decoration:underline;">satyam</span>, kena coktaṃ na pariṇeyeti | <span style="text-decoration:underline;">nanu</span> manvādibhir eva | yad āha śātātapaḥ |

	udvaheta sagotrāṃ yas tanayāṃ mātulasya ca |

	ṛṣibhiś caiva tulyāṃ ca sa tu cāndrāyaṇam caret ||

manur api |

	paitṛṣvaseyīṃ bhaginīṃ svasrīyāṃ mātur eva ca |

	mātuś ca bhrātur aptasya gatvā cāndrāyāṇaṃ caret ||

	etās tisras tu bhāryārthe nopayaccheta buddhimān |

	jñātitvenānupeyās tāḥ patati hy upayann adhaḥ | iti |

āptasya saṃnikṛṣṭasya sapiṇḍasyety arthaḥ | vyāso 'pi |

	tṛtīyāṃ mātṛtaḥ kanyāṃ tṛtīyāṃ pitṛtas tathā |

	śulkena codvahiṣyanti viprāḥ pāpavimohitāḥ ||

mātṛto mātṛpakṣe tṛtīyāṃ mātulasutām, pitṛpakṣe trtīyāṃ paitṛṣvaseyīm ity arthaḥ | śulkaṃ mūlyam | anena kūṭstham ārabhya gaṇayed ity uktaṃ bhavati | tathā ca purāṇe yayātivākyam |

	yo me tvaṃ hṛdayāj jāto vayas tvaṃ na prayachasi |

	pāpān mātulasaṃbandhat prajā vai te bhaviṣyati ||

sumantur api: "pitṛpatnyaḥ sarvā mātaraḥ, tadbhrātaro mātulāḥ, tadduhitaraś ca bhaginyaḥ, tadaptyāni bhāgineyāni, anyathā saṃkarakārīṇi syuḥ" iti | <span style="text-decoration:underline;">ucyate</span> | satyam etāni mātuladuhitṛvivāhaniṣedhaparāṇi | tathāpy āsurādivivāhena pitrādibhir anivṛttasapiṇḍabhāvāyāḥ putrasya mātulasutā pariṇetur mātuś ca sapiṇḍeti sā tāvad avivāhyā | tathaivaṃvidhāyāḥ pitṛṣvasur duhitā pariṇetuḥ pituś ca sapiṇḍā sagotrā ceti sāpi na pariṇeyā | yā tu brāhmādivivāhoḍhā tasyāḥ svapitrādibhiḥ sāpiṇḍyanivṛttes tatputrasya mātulasuāpariṇayaṇaṃ na vāryate | evaṃ paitṛṣvaseyyām api draṣṭavyam | tad idam uktaṃ manunā |

	asapiṇḍā ca yā mātur asagotrā ca yā pituḥ |

	sā praśastā dvijātīnāṃ dārakarmaṇi maithune || iti |

yā mātṛtaḥ pitṛto vā sapiṇḍā sagotrā ca saiva parityājyā nānyety abhiprāyaḥ | ata eva vyāsaḥ |

	mātuḥ sapiṇḍā yatnena varjanīyā dvijātibhiḥ | iti |

ata eva śātātapo 'pi mātṛsagorāyā eva niṣedham āha |

	mātulasya sutām ūḍhvā mātṛgotrāṃ tathaiva ca |

	samānapravarāṃ caiva dvijaś cāndrāyaṇam caret ||

na cātra mātṛgorām ity anenaiva sapiṇḍamātuladuhitṛniṣedhasiddheḥ kim arthaṃ mātulasutāgrahaṇam iti vācyam, pakṣāntaratve 'pi samānatvāt | tatrāpi mātṛgotrādipratiṣedhenaiva mātuladuhitṛmātraniṣedhasiddheḥ | atha pakṣadvayenobhayavidhamātuladuhitṛniṣedhaḥ, tarhi mātulasutāgrahaṇenaivālam, kiṃ mātṛgoragrahaṇena | kiṃ ca manur api paitṛṣvaseyyāḥ pitṛsapiṇḍāyā eva paryudāsam āha |

	patiṛṣvaseyīṃ bhaginīṃ svastrīyāṃ mātur eva ca |

	mātuś ca bhrātur āptasya gatvā cāndrāyaṇaṃ caret ||

	etās tisras tu bhāryārthe nopayaccheta buddhimān | iti |

anyathā bhaginīśabdavaiyarthaṃ syāt, paitṛṣvasehīm ity anenaiva pitṛṣvasṛduhitṛmātraniṣedhasiddheḥ | bhaginīvad bhaginī sapiṇḍety arthaḥ | evam āptaśabde 'pi draṣṭavyam | na ca bhaginīśabdaḥ paitṛṣvaseyīṃ na viśinaṣṭīti vācyam,

	etās tisras tu bhāryārthe nopayaccheta buddhimān |

iti tritve saṅkhyāpanāt | patiṭhinasir api: "pitṛmātṛṣvasṛduhitaro mātulasutā dharmatas tā bhaginyo vajayet" iti | na cātra saṃdehanivṛttyarthaṃ bhaginīgrahaṇam iti vācyam, "varjayet" ityadividhibalenaiva saṃdehanivṛtteḥ | <span style="text-decoration:underline;">nanu</span> ca "asapiṇḍā ca yā mātuḥ" ity anenaiva mātṛsapiṇḍādiparyudāse siddhe kim iti punaḥ "paitṛṣvaseyīṃ bhaginīm" it tasyā eva niṣedha <span style="text-decoration:underline;">ucyate</span> | satyam evam | tathāpy atra pātityādidoṣapratipadanamukhenaikāntato nivṛttisiddhyartham | "sā praśastā" iti vacanān mātṛsapiṇḍāsagotrayor aprāśastyamātram syāt | na sarvathā varjanīyatvan, tathā,

	caturo brāhmaṇasyādyān praśastān kavayo viduḥ |

iti caturṇāṃ vivāhānāṃ prāśastya ukte 'pi na gāndharvādīnām ekāntataḥ parityāgaḥ kiṃ tv aprāśastyamātraṃ tathehāpi syāt | tataś ca yā manvādivacanair mātṛsapiṇḍā mātulasutā yā ca paitṛṣvaseyī pitṛsapiṇḍā saivodvāhakarmaṇi parityājyā nānyeti siddham | ata evoktaṃ caturviṃśatimate |

	tṛtīyāṃ vā caturthī vā pakṣayor ubhayor api |

	vivāhayen manuḥ prāha pārāśaryo 'ṅgirā yamaḥ || iti |

ubhayor mātāpitror ity arthaḥ | evaṃ ca yāni mātuladuhitṛpariṇayaniṣedhaparāṇi tāny anivṛttasvamātṛsapiṇḍabhāvābhiprāyāṇīti mantavyam | kiṃ caivaṃ saty eteṣāṃ manvādivākyānāṃ caikam eva mūlaṃ parikalpitaṃ bhavati | anyathā teṣāṃ mūlāntarakalpanāgauravaṃ syāt | tena viśeṣaviṣayataiva nyāyyā | <span style="text-decoration:underline;">nanu</span> yadi ca mātur asapiṇḍatayā mātulasutā pariṇeyā tarhi tathāvidhā mātṛṣvaśā tadduhitā ca kim iti na pariṇeyā | <span style="text-decoration:underline;">ucyate</span> | satyam, na brūmaḥ śāstrato na pariṇeyeti, kiṃ tu lokaviruddhatvāt | yac ca dharmyam api lokaviruddham tan nānuṣṭheyam | tad uktaṃ manunā |

	asvargyaṃ lokavidviṣṭaṃ dharmyam apy ācaren na tu | iti |

varāhamihiro 'pi |

	deśācāras tāvad ādau vicintyaḥ deśe deśe yā sthitiḥ saiva kāryā |

	lokadviṣṭaṃ paṇḍitā varjayanti daivajño 'to lokamārgeṇa yāyāt || iti |

<span style="text-decoration:underline;">nanu</span> ca yājñavalkyena,

	pañcamāt saptamād ūrdhvaṃ mātṛtaḥ pitṛtas tataḥ |

iti mātṛpakṣe pañcamād ūrdhvam udvāhavidhānāt kathaṃ mātuladuhitṛpariṇayanam | <span style="text-decoration:underline;">ucyate</span> | "mātur asapiṇḍām udvahet" ity anena mātṛbandhuxv apy viśeṣeṇa vivāhaprāptau tan mā prasāṅkṣīd iti mātṛto mātṛbandhubhyaḥ pañcamād ūrdhvam udvahed ity avirodhaḥ | evaṃ pitṛbandhuṣv api draṣṭavyam | ata eva gautamaḥ: "ūrdhvaṃ saptamāt pitṛbandhubhyo bīninaś ca mātṛbandhubhyaḥ pañcamāt" iti | bīnino yo niyogād utpādayati tasmād apy ūrdhvaṃ saptamād ity arthaḥ | bāndhavā api smṛtyantare darśitāḥ |

	pituḥ pitṛṣvasuḥ putrāḥ pitṛmātṛṣavasvuḥ sutāḥ |

	pitur mātualaputrāś ca vijñeyāḥ pitṛbāndhavāḥ ||

	mātuḥ pitṛṣvasuḥ putrā mātur mātṛṣvaḥsutāḥ(?) |

	mātur mātulaputrāś ca vijñeyā mātṛbāndhavāḥ ||

yat punar vasiṣṭhenoktam,

	pañcamīṃ mātṛbandhubhyaḥ saptamīṃ pitṛbandhutaḥ |

iti tad gautamīyaikavākyatvāya pañcamīṃ saptamīṃ cātītyodvahed ity etavaṃparam, na punaḥ pañcamīsaptamyor vedovāhāvadhiparam | yad api nāradenoktam,

	pañcamāt saptamād arvāg badhubhyaḥ pitṛmātṛtaḥ |

	avivāhyā sagotrā ca samānapravarā tathā ||

iti, yad api viṣṇunā,

	pañcamāt saptamād dhīnāṃ yaḥ kanyām udvahed dvijaḥ |

	gurutalpī ca vijñeyḥ sagotrāṃ caivam udvahan ||

iti, tatrāpi pañcamīsaptamyor nābhyanujñā tatra niṣeḍhaśravaṇāt | yad āha marīciḥ |

	pañcame saptame caiva yeṣāṃ vaivāhikī kriyā |

	kriyāparā api hy ete patitāḥ sūdratāṃ gatāḥ || iti |

etena yat kaiścid uktam,

	ūrdhvaṃ saptamyā alābhe saptmīm udvahet |

iti, tad apy apāstam | yad api patiṭhīnasinoktam,

	trīn mātṛtaḥ pañca pitṛtaḥ puruṣān atītya vivāhaḥ |

iti, tad apy arvāṅ niṣedhaparam | na punaś caturthīṣaṣṭhyor vivāhābhiprāyam, viṣṇvādivacanavirodhaprasaṅgāt | <span style="text-decoration:underline;">nanu</span> ca "asapiṇḍā ca yā mātuḥ" ity anena yā mātur asapiṇḍā tām udvahed ity ukteḥ svamātṛpakṣe 'py aviśeṣeṇa vivāhaprāptau tan mā bhūd iti mātṛto mātṛpakṣe pañcamād ūrdhvam udvahed iti niyamaḥ kiṃ na syāt | ataḥ kathaṃ mātuladuhitṛpariṇayanam | evaṃ pitṛpakṣe 'pi draṣṭavyam | uktaṃ ca viṣṇupurāṇe |

	pañcamīṃ mātṛpakṣāc ca pitṛpakṣāc ca saptamīm |

	gṛhastha udvahet kanyāṃ nyāyena vidhinā nṛpa || iti |

pañcamīm atītyety arthaḥ | <span style="text-decoration:underline;">maivam</span> gautamādibhir bandhuṣv eva niyamavidhānāt | atha vā mā bhūd bandhuṣv eva niyamavidhānam, tathāpy uktaprakāreṇa manvādhibhir eva mātuladuhitṛpaitṛṣavaseyīpariṇayanābhyanujānāt vyatirekeṇa pakṣadvaye 'py ayaṃ niyamaḥ kriyata ity avirodhaḥ | yad vā "pañcamāt saptamāt" iti yājñavalkīyaṃ putrikākaraṇadiviṣayam ity anusaṃdheyam | yad atra yuktaṃ tad grāhyam | yat tu saṃgrahakāreṇoktam,

	strīsantatis tathā puṃsām avivāhye ubhe mate |

	strīpuṃsos tu vivāhyā syāt pañcamāt saptamāt param ||

iti, tad apy uktaviṣayam evety anavadyam | tena smṛtitaḥ siddhaṃ mātuladuhitṛpaitṛṣvseyīpariṇayanam | kiṃ ca srutir apīmam evārthaṃ (?) śrāvayati | tathā vājasaneye śrūyate |

	tasmāt samānād eva puruṣād attā cādyaś ca jāyate |

	uta tṛtīye saṅgacchāvahai caturthe saṃgacchāvahai || iti |

asyārthaḥ: samānād ekasmāt puruṣād attā bhoktā bhāryāyā adyaś ca bhogyo bhāryālakṣaṇaś ca jāyate, jāyāpatī jāyete iti yāvat | nanv ekasmād utpannayor jāyāpatitve bhrātṛbhaginyor eva jāyāpatitvam uktaṃ syāt ity āśaṅkyāha tarhi tṛtīye puruṣa ityādi | anena dauhitraputrayor matuladuhitṛpaiṛṣvaseyīpariṇayanam uktaṃ bahavati | tayoḥ kūṭastham ārabhya tṛtīyatvāt | saṃgacchāvahai vivāhāvahā ity arthaḥ | <span style="text-decoration:underline;">nanu</span> ca sragvy ūhanaparo 'yam arthavādo na svārthe pramāṇam | <span style="text-decoration:underline;">ucyate</span> | satyam arthavādo na svārthe pramāṇam, kiṃ tu yatra pramāṇāntaram asti tatra tatpratipāditārthāvalambanena stutiparatvaṃ yathā "vāyur vai kṣepiṣṭā (?) devatā" iti | yatra tu nāsti pramāṇāntaraṃ yathā "tṛtīye puruṣe saṃgacchāvahai" iti tatra tadanuvādānyathānupapattyā tathāvidhavidhiparikalpanaṃ kena vāryate | ata eva, "trīṇi ha vai yajñasya udarāṇi gāyatrī bṛhaty anuṣṭub atra hy evāvapantyāvodvapanti" (?) iti atra gāyatryādiṣu pratītāvāpodvāpāny athānupapattyā tatprāpako vidhiḥ kalpyate | ata eva ca "upari hi devebhyo dhārayati" ity atrāpi samiduparidhāraṇavidhiḥ | anyathā tatrāpi na syāt | yatra punaḥ pramāṇāntaravirodhaḥ na tatra vidhikalpanaṃ yathā "ādityo yūpaḥ" iti | ata eva "prajāpatir vai svāṃ duhitaram abhyadhāyat (?)" ity atrāpi na vidhikalpanāyā atiprasaṅgaḥ, duhitṛgamane manvādibhiḥ prāyaścittavidhānāt | atha vā bhavatu arthavādānusāreṇa prajāpatiḥ svāṃ duhitaraṃ hacced iti vidhiḥ | kim āyātam itareṣām | na ca mahadbir kāryaṃ kṛtam ity anenāpi kartavyam ity atra pramāṇam asti | na hīndreṇāhalyādiparadāragamanaṃ kṛtam ity anenāpi gantavyam | ata eva śaṅkhalikhitau |

	surāṃ pibanti tridaśāḥ sā cāpeyā dvijātibhiḥ |

	haranti vittaṃ yat siddhās tava siddhir n vidyate ||

vṛddhamanur api |

	anuṣṭhitaṃ tu yad devair munibhir yad anuṣṭhitam |

	nānuṣṭheyaṃ manuṣyais tad uktaṃ karma samācaret || iti |

śrutyantare 'pi: "garbhe nu nau janitā dampatī tad eva sraṣṭā savitā viśvarūpam" iti | nau āvayoḥ garbhe jaṭhare janitā jagataḥ sraṣṭā devo dampatī jāyāpatī akarod ity arthaḥ | mantro 'pi |

	āyāhīndra pathibhir īḍitabhiḥ yajñam imaṃ no bhāgadheyaṃ juṣasya |

	tṛptāṃ juhur mātulasyevaṃ yoṣā bhāgas te paitṛsvaseyī vapām iva || iti  \
he indra pathibhir mārgair īḍitebhiḥ praśastair naḥ asmākaṃ imaṃ yajñam āyāhi āgaccha | āgatya cedam asmābhir dīyamānaṃ bhāgadheyaṃ juṣasya sevasva | ata eva yajamānās tṛptām ājyādinā saṃskṛtāṃ vapām avadānākhyāṃ tvām uddiśya juhuḥ tyaktavantaḥ | atra dṛṣṭāntadveṣam, yathā mātulasya yoṣā duhitā dauhitrasya bhāgo bhajanīyā pariṇetuṃ yogyā, yathā ca paitṛṣvaseyī pautrasya tathāyaṃ te tatra bhāgovaākhya ity mantrārthaḥ | tena śrutito 'pi siddhaṃ mātulādisutāpariṇayanam | kiṃ cācārād apy avagacchāmaḥ yathā hy ācaranti tāvad dākṣiṇātyās traividyavṛddhā vedārthanuṣṭhātāraḥ śiṣṭā eva matulādisutā pariṇayanam | uktaṃ ca tadācāraprāmāṇyaṃ manunā |

	śiṣṭācāraḥ smṛtir vedās trividhaṃ dharmalakṣaṇam | iti |

lakṣaṇaṃ pramāṇam ity arthaḥ | devalo 'pi |

	yeṣu deśeṣu ye devā yeṣu deseṣu ye dvijāḥ |

	yeṣu deśeṣu yat toyaṃ yā ca yatraiva mṛttikā ||

	yeṣu sthāneṣu yac chaucaṃ dharmācāras ca yādṛśaḥ |

	tatra tān nāvamanyeta dharmas tatraiv tādṛśaḥ ||

	yasmin deśe pure grāme taividyanagare 'pi vā |

	yo yatra vihito dharmas taṃ dharmaṃ na vicālayet || iti |

<span style="text-decoration:underline;">nanu</span> deśācārasyāpi pramāṇāntarāvirodhina eva prāmānyam uktaṃ vasiṣṭhena: "deśācārakuladharmā āmnāyair aviruddhāḥ pramāṇam" iti | <span style="text-decoration:underline;">satyam</span>, āmnāyo vedas tadavirodhina eva prāmāṇyam iti | na cātra vedavirodho 'sti pratyutānukūla evety uktam adhastāt | <span style="text-decoration:underline;">nanu</span> smṛtuvirodhe 'py ācāro durbala eva, "śrutismrtivihito dharmas tadalābhe śiṣṭācāraḥ pramāṇam" it vasiṣṭhasmaraṇāt | asti cātra "mātulasya sutām ūḍhvā" ityādismṛtivirodhaḥ | tenātra katham ācārasya prāmānyam | <span style="text-decoration:underline;">maivam</span>, teṣāṃ mātṛsāpiṇḍāviṣayatvena virodhasya parihṛtatvāt | atha vā mā bhūt teṣāṃ viśeṣaviṣayatvam, kiṃ tūdīcyadeśe ye mātulādiduhitṛsaṃbandhān ācaranti tadvixayāṇīty avirodhaḥ, teṣām eva doṣaśravaṇāt | tathā ca baudhāyanaḥ: "pañcadhā vipratipattir dakṣiṇataḥ anupanītena bhāryayā ca sahabhojanam, paryuṣitabhojanam ucchiṣṭabhojanaṃ pitṛṣvasṛmātuladuhitṛpariṇayanam iti | tathottarataḥ pañca ūrṇāvikrayaḥ śīdhupānam ubhayatodādbhir vyavahāraḥ āyudhīyakaṃ samudrayānam iti itara itarasmin kurvan duṣyati | itara itarasmin | tatra tatra desaprāmāṇyam eva syāt" iti | ayam arthaḥ: itaro dākṣiṇātyaḥ itarasmin uttaradeśe matulasaṃbandhādikaṃ kurvan duṣyati, na svadeśe tathetaraḥ udīcyaḥ itarasmin dakṣiṇadeśe śīdhupānādikaṃ kurvan duṣyati | na svadeśe | kutaḥ, deśaprāmāṇyāt, deśanibandhanād ācāraprāmāṇyasyety arthaḥ | ata eva devalaḥ |

	yasmin deśe ya ācāro nyāyadṛṣṭas tu kalpitaḥ |

	tasminn eva sa kartavyo deśācāraḥ smṛto bhṛgoḥ || iti |

na caivaṃ saty udīcyānāṃ svadeśe paradeśe vā mātulasaṃbandhādyaviruddham iti śaṅkanīyam | yad āha āpastambaḥ |

	yeṣāṃ paramparāprāptāḥ pūrvajair apy anuṣṭhitāḥ |

	ta eva tair na duṣyeyur ācārair netariḥ punaḥ ||

yeṣāṃ pitṛpitāmahādiparamparāprāptāḥ pūrvajaiś ca traividyavṛddhair anuṣṭhitāḥ ācārāḥ santi ta eva tair ācārair anuṣṭhīyamānair na duṣyeyuḥ, netaraiḥ | na hy udīcyānāṃ tathāvidhā ācārāḥ santi (yathā) dākṣiṇātyānām | astas tair eva svadeśe kāryāṇi nānyair iti siddham | desavyavasthayā prāmāṇyam uktaṃ vārtikakāraiḥ |

	sarveṣām evamādīnāṃ pratideśaṃ vyavasthayā|

	āpastambena saṃskrtya duṣṭāduṣṭatvam āśritam || iti |

yat tu bodhāyanena "deśaprāmāṇyam" ity evamantam uktvoktam, "mithyaitad it gautamaḥ | ubhayaṃ caiva nādriyeta siṣṭāgamavirodhadarśanāt śiṣṭasmṛtivirodhadarśanāc ca" iti, tan na pūrvoktanirākaraṇārthaṃ gautamagrahaṇāt | kiṃ tu śiṣṭasmṛtivirodhadarśanād gautamasya mātṛsapiṇḍāpariṇayanam abhipretam iti darśayitum | evaṃ ca tad uktam anyaiḥ: "syād evaṃ yady anantaram eva mithyaitad iti na brūyāt" iti, tad apy apāstam | tena śruteḥ smṛter ācārāc ca siddhaṃ mātuladuhitṛpaitṛṣvaseyīpariṇayanam iti sarvam anavadyam ||

**iti smṛticandrikāyāṃ mātuladuhitṛpariṇayanasamarthanam**

**kanyālakṣaṇāni**

"ananyapūrvikāṃ kāntām" ityādinā kānicit kanyālakṣaṇāny uktāni | adhunā lakṣaṇāntarāṇy ucyante | tatra manuḥ |

	avyaṅgāṅgīṃ saumyanāmnīṃ haṃsavāraṇagāminīm |

	tanulomakeśadaśanāṃ mṛdvaṅgīṃ udvahet striyam ||

śātātapo 'pi |

	haṃsasvanāṃ medhavarṇāṃ madhupiṅgalalocanāṃ |

	tādṛśīṃ varayet kanyāṃ gṛhasthaḥ sukham edhate ||

āpastambo 'pi: "bandhuśīlalakṣaṇasaṃpannām arogām upayaccheta" iti | lakṣaṇasaṃpannām ity anena viparītāṃ nodvahed ity āha | ata eva manuḥ |

	nodvahet kapilāṃ kanyāṃ nadhikāṅgīṃ na rogiṇīm |

	nālomikāṃ nātilomāṃ na vācāṭāṃ na piṅgalām ||

vācāṭāṃ bahubhāṣiṇīm | piṅgalāṃ piṅgalākṣīm | yamo 'pi |

	hrasvā dīrghā kṣśā sthūlā piṅgākṣī gaurapāṇḍurā |

	na pūjyā na ca sevyās tā nāśamṛtyukarāḥ striyaḥ ||

viṣṇupurāṇe 'pi |

	na smaśruvyañjanavartī na caiva puruṣākṛtim |

	na ghargharasvarāṃ kṣāmāṃ na ca kākasvanāṃ tathā ||

	nātibaddhekṣaṇāṃ tadvad vṛttākṣīṃ nodvahed budhaḥ |

	yasyāś ca roaśe jaṅghe gulphau yasyās tathonnatau ||

	gaṇḍayoḥ kūpakau yasyā hasanty āstāṃ na codvahet |

	nātirūkṣacchaviṃ pāṇḍukarajām aruṇekṣaṇām ||

	āpīnahastapādāṃ ca na kanyām udvahed budhaḥ |

	na vāmanāṃ nātidīrghāṃ nodvahet saṃhatabhruvam ||

	na cāticchidradaśanāṃ na karālamukhīṃ naraḥ || iti |

atha nāmato varjyāḥ | yathāha manuḥ |

	narkṣavṛkṣanadīnāmnīṃ nāntyaparvatanāmikām |

	na pakṣyahipreṣyanāmnīṃ na ca bhīṣaṇanāmikām ||

ṛkṣaṃ nakṣatram | antyā mlecchā | bhīṣaṇaṃ bhayānakam | āpastambo 'pi: 

	nakṣatranāma nadīnāmā vṛkṣanāmāś ca garhitāḥ |

	sarvāś ca rephalakāroṣmāntā varaṇe parivarjayet ||

yamo 'pi |

	devanāmnīṃ nadīnāmnīṃ śailagandharvanāmikām |

	ṛkṣavṛkṣalatānāmnīṃ dārārthe parivarjayet ||

tathā punar bhūr apy avivāhyā | yad āha kāśyapaḥ |

	sapta paunarbhavāḥ kanyā varjanīyāḥ kulādhamāḥ |

	vācā dattā manodattā kṛtakautukamaṅgalā ||

	udakasparśitā yā ca yā ca pāṇigṛhītakā |

	agniṃ parigatā yā ca punarbhūprasavā ca yā ||

	ity etāḥ kāśyapenoktā dahantikulam agnivat |

	prarohaty agninā dagdhaḥ pādapaḥ sucirād api ||

	na paunarbhāvādagdhaṃ kulaṃ kvāpi prarohati |

paunarbhavāḥ punarbhuva ity arthaḥ | tathā ca bodhāyanaḥ: "vāgdattā manodattā agniṃ parigatā saptamaṃ padaṃ nītā bhuktā gṛhitagarbhā prasūtā ceti saptavidhā punarbhūḥ | tāṃ gṛhītvā na prajāṃ na dharmaṃ vā vindet" iti | vāgdattā punaḥsaṃskārakarmaṇi punarbhūr bhavati | atas tāṃ gṛhītvā pariṇīya prajāṃ dharmaṃ ca na vinden na bhajed ity arthaḥ | ata eva nāradaḥ |

	kanyaivākṣatayonir yā pāṇigrahaṇadūṣitā |

	punarbhūḥ prathamā proktā punaḥsaṃskārakarmaṇi ||

pāṇigrahaṇadūṣiteti vāgdattāder upalakṣaṇartham | yājñavalkyo 'pi |

	akṣatā ca kṣatā caiva punarbhūḥ saṃskrtā punaḥ | iti |

akṣatā vāgdattādikā | kṣatā tu bhuktādikā | atra yady apy uktāni bāhyalakṣaṇāni kathaṃcij jñātuṃ śakyāni, tathāpy ābhyantarāṇāṃ durvijñeyatvāt tajjñānam āśvalāyanoktavidhinā kāryam | ata evāśvalāyano 'pi durvijñeyāni lakṣaṇānīty āha |


        aṣṭau piṇḍān kṛtvā ṛtam agre prathamaṃ jajñe ṛte satyaṃ pratitiṣṭhitam | yad iyaṃ kumāryabhijātā tad idam iha pratipadyatām | yat satyaṃ tad dṛśyatām | iti piṇḍān abhimantrya kumārīṃ brūyād eṣām ekam gṛhāṇeti | kṣetrāc ced ubhayataḥ sasyād gṛhṇīyāt, annavaty asyāḥ prajā bhaviṣyatīti vidyāt | goṣṭhāt paśumatī | vedapurīṣād brahmacaryasvinīti avināśino hṛdāt sarvasaṃpannā | devanāt kitavī | yadi (?) catuṣpathād vipravrājinī | īriṇād adhnyā syāt | śmaśānāt patighnī | iti

vividhaṃ vrajatīti vipravrājinī svairiṇīty arthaḥ | evam uktalakṣaṇayoginyām aviśeṣeṇa vivāhaprāptau kvacit kulato 'pavādam āha yamaḥ |

	caturdaśa kulānīmāny avivāhyāni nirdiśet |

	anārṣeyaṃ brāhmaṇānām ṛtvijāṃ ca vivarjayet ||

	atyuccamatihrasvaṃ ca ativarṇaṃ ca varjayet |

	hīnāṅgam atiriktāṅgam āmayāvikulāni ca ||

	śvitrikuṣṭhikulādīnāṃ kuryād viparivarjanam |

	sadā kāmakulaṃ varjyaṃ lomaśānāṃ ca yat kulam ||

	apasmārikulaṃ yac ca yac ca pāṇḍukulaṃ bhavet | iti |

anārṣeyam avijñātapravaram | atyuccamatidīrghā yasmin kula tad atyuccam | atihrasvam atikubjā yasmin | atiśayito varṇo yasmin tad ativarṇam | etac ca rogikulavarjanaṃ tad romasaṅkrāntibhayāt | ata eva yājñavalkyaḥ |

	sphītād api na sañcārirogadoṣasamanvitāt | iti |

sphītāt samṛddhād ity arthaḥ | doṣāḥ pātityam | manur api |

	mahānty api samṛddhāni go'jāvidhanadhānyataḥ |

	strīsaṃbandhe daśaitāni kulāni parivarjayet ||

	hīnakriyaṃ niṣpuruṣaṃ niśchando romaśārśasam |

	śayyāmayāvyapasmāriśvitrikuṣṭhikulāni ca || iti |

hīnakriyaṃ yāgādyanuṣṭhānarahitam | niṣpuruṣaṃ puruṣaśūnyam | niśchando vedahīnam | romaśaṃ bahuromaśam | arśasaṃ vyādhiviśeṣopetam | evam itarāṇy api draṣṭavyāni | etac ca hīnakriyādivarjanaṃ tathāvidhāpatyaparihārārtham | śrūyate ca tathāvidhāpatyotpattiḥ purāṇe |

	mātulān bhajate putraḥ kanyakā bhajate pitṝn |

yājñavalkyo 'pi |

	yathāśīlā bhajen mātā tathāśīlā bhavet sutā | iti |

ata eva ca manuḥ sadbhir eva saha saṃbandham ācared ity āha |

	uttamair uttamair nityaṃ saṃbandhān ācaret saha |

	ninīṣuḥ kulam utkarṣam adhamān adhamāṃs tyajet ||

yājñavalkyo 'pi |

	daśapuruṣavikhyātāc chrotriyāṇāṃ mahākulāt |

mātṛtaḥ pitṛtaḥ pañca vikhyātāḥ puruṣā yasmin kula tad daśapūruṣavikhyātaṃ kulam, tasmān mahākulāt putrapaśvādisamṛddhāt kanyām udvahed ity arthaḥ | sā ca savarṇaiva grāhyā | yad āha vyāsaḥ |

	snātvā samudvahet kanyāṃ savarṇāṃ lakṣaṇānvitām | iti |

etat prathamapariṇayanaviṣayam | ata eva manuḥ |

	savarṇāgre dvijātīnāṃ praśastā dārakarmaṇi | iti |

anena savarnāpariṇayanottarakālam asavarṇāpariṇayanam aviruddham ity āha | ata eva yājñavalkyaḥ |

	tisro varṇānupūrvyeṇa dve tathaikā yathākramam |

	brāhmaṇakṣatriyaviśāṃ bhāryāḥ svāḥ śūdrajanmanaḥ ||

varṇakramād brāhmaṇasya kṣatriyā vaiśyā śūdrā ceti tisro bhāryāḥ | kṣatriyasya vaiśyā śūdrā ceti dve | vaiśyasyaikā śūdreti | savarṇā punaḥ sarveṣāṃ mukhyā sthitaiva | na ca brāhmaṇasya brāhmaṇī kṣatriyā vaiśyā ceti tisro bhāryā iti vyākhyānaṃ śaṅkanīyam, tathātve "svāḥ śūdrajanmanaḥ" ity avivikṣitārthaṃ syād vaiśyasyāpi tathātvenāviśeṣāt | ataḥ pūrvoktaiva jyāyasī | ata eva manuḥ |

	śūdraiva bhāryā śūdrasya sā ca svā ca viśaḥ smṛte |

	te ca svā caiva rājñaḥ syus tāś ca svā cāgrajanmanaḥ || iti |

etat tu kāmataḥ pravṛttaviṣayam | yad āha sa eva |

	kāmatas tu pravṛttānām imāḥ syuḥ kramaśo 'varāḥ | iti |

avarā jaghanyā ity arthaḥ | anena dharmārthaṃ savarṇāpariṇayanam ity uktaṃ bhavati | ata eva viṣṇuḥ |

	dvijasya bhāryā śūdrā tu dharmārthaṃ na bhavet kvacit |

	ratyartham eva sā tasya rāgāndhasya prakīrtitā || iti |

sā dharmārthaṃ na bhaved dharmakāryeṣu nānupraviśed ity arthaḥ | ata eva manuḥ |

	daivapitryātitheyāni tatpradhānāni yasya tu |

	nāśnanti pitṛdevās taṃ na ca svargaṃ sa gacchati ||

tatpradhānāni tadāyattānīty arthaḥ | yat tu tenaivoktam,

	na brāhmaṇakṣatriyayor āpady api hi tiṣṭhatoḥ |

	kasmiṃścid api vṛttānte śūdrabhāryopadiśyate ||

iti, tad agrata eva śūdrāpariṇayanaviṣayam, "imāḥ syuḥ kramaśo 'varāḥ" iti tenaiva kramavidhānāt | uktaṃ ca yājñavalkyena" tisro varṇānupūrvyeṇa" iti | "āpady api tiṣṭhatoḥ" savarṇām alabhamānayor apīty arthaḥ | etac cānayor atyantaniṣedhārtham, na punar vaiśyasya prāptyartham | yataḥ sa evāha |

	hīnajātistriyaṃ mohād udvahanto dvijātayaḥ |

	kulāny eva nayanty āśu sasantānāni śūdratām || iti |

paiṭhīnasis tu savarṇālābhe kṣatriyādivivāham āha: "alābhe kanyāyāḥ snātakavrataṃ cared api vā kṣatriyāyāṃ putrān utpādayed vaiśyāyāṃ śūdrāyāṃ vety anye" iti | yad api ca yājñavalkyenoktam,

	yad ucyate dvijātīnāṃ śūdrād dāropasaṃgrahaḥ |

	na tan mama mataṃ yasmāt tatrātmā jāyate svayam ||

iti, tad api mānavena samānārtham | na caivaṃ sati "tatrātmā jāyate svayam" iti hetutvenānuguṇam iti vācyam, tenāpi "tisro varṇānupūrvyeṇa" it śūdrāpariṇayanasyoktatvāt | kiṃ ca hetutvānusāreṇa kadācid api śūdrāvivāhānaṅgīkāre kṣatriyādivivāho 'pi na syāt, tatrāpy ātmana evotpattiḥ | ato nāyaṃ hetuḥ kiṃ tv ayam arthavāda iti mantavyam | yat punar yamenoktam,

	brāhmaṇo vṛṣalīṃ gatvā tryahaṃ bhavati sūtakī |

	athāsyāṃ garbham ādhatte brāhmaṇyād eva hīyate ||

iti, yad api manunā,

	śūdrāṃ śayanam āropya brāhmaṇo yāty adhogatim |

	janayitvā sutaṃ tasyāṃ brāhmaṇyād eva hīyate ||

iti, tenāpi vyutkrameṇodvāhakarma gamanaṃ tasyām eva sutotpattir niṣidhyate, na punas tatra sutotpattimātram | tathātve tu,

	catustridvaiyakabhāgino (?) varṇato brāhmaṇātmajāḥ |

iti vibhāgavacanaṃ na syāt | ata eva manur api kevalaśūdrāpatyatayā doṣam āha |

	śilpena vyavahāreṇa śūdrāptyaiś ca kevalaiḥ |

	gobhir aśvaiś ca yānaiś ca kṛṣyā rājopasevayā ||

	ayājyayājanaiś caiva nāstikyena ca karmaṇām |

	kulāny āśu vinaśyanti yāni hīnāni mantrataḥ || iti |

gobhir āśvair vikrīyamāṇair ity arthaḥ | tathā matāntarāṇy api sa evāha |

	śūdrāvedī pataty atrer utathyatanayasya ca |

	śaunakasya sutotpattyā tadapatyatayā bhṛgoḥ ||

asyārthaḥ: śūdrāvedī vipraḥ patati | atra atrer utathyatanayasya gautamasya ca matam uktam | atas tayor mate śūdrāvivāho nāsti | śaunakasya na vivāhamātrāt pātityam, kiṃ tu sutotpattyā | atas tasya mate śūdrām ṛtau nopeyāt | bhṛgos tu na tatra sutotpattyāpi patanam, kiṃ tu tadapatyatayā tāny eva śūdrāyām utpannāny eva apatyāni yasyāsau tadapatyaḥ, tasya bhāvas tadapatyatā, tayety arthaḥ | atas tasya mate brāhmaṇyām aprasūtāyāṃ śūdrām ṛtau nopeyad iti | tathā vasiṣṭho 'pi śūdrāpariṇayananiṣedham āha: "śūdrām apy eke mantravarjam | tad u tathā na kuryāt | aṃhobhir dhruvaḥ kulāpakarṣaḥ pratyutāsvargyaḥ" iti |

**iti smṛticandrikāyāṃ kanyālakṣaṇāni**

**atha varalakṣaṇāni**

tatra gautamaḥ: "vidyācāritrabandhuśīlasaṃpannāya dadyāt" iti | vidyā vedaḥ śrutaṃ ca | cāritram anuṣṭhānam | bandhuḥ praśastābhijanaḥ | śīlaṃ vṛttam | etaiḥ saṃpannāya kanyāṃ dadyād ity arthaḥ | āpastambo 'pi: "bandhulakṣaṇaśīlasaṃpannaḥ śrutavān aroga iti varasampat" iti | yamo 'pi |

	kulaṃ ca śīlaṃ ca vapur vayaś ca vidyāṃ ca vittaṃ ca sanāthatāṃ ca |

	etān guṇānt sapta parīkṣya deyā kanyā budhaiḥ śeṣam acintanīyam || iti |

yat tu viṣṇunoktam,

	brāhmaṇasya kulaṃ grāhyaṃ na vedā na padakramāḥ |

	kanyādāne tathā śrāddhe na vidyā tatra kāraṇam \\

iti, tat kulasya prādhānyapratipādanaparam | na punar vidyānirākaraṇārtham | ata eva āśvalāyanaḥ: "kulam agre parīkṣeta" iti | tathā puṃstvam api parīkṣaṇīyaṃ tasyety āha yājñavalkyaḥ |

	yatnāt parīkṣitaḥ puṃstve yuvā dhīmān janapriyaḥ |

kātyāyano 'pi |

	apatyārthaṃ striyaḥ sṛṣṭāḥ strī kṣetraṃ bījino narāḥ |

	kṣetraṃ bījavate deyaṃ nābījī kṣetram arhati || iti |

atas tatparīkṣaṇīyam iti bhāvaḥ | nāradas tu tatparīkṣopāyam āha |

	yasyāpsu plavate bījaṃ hlādi mūtraṃ ca phenilam |

	pumān syāl lakṣaṇair etair viparītas tu ṣaṇḍakaḥ || iti |

bījaṃ vīryam | hlādi śabdavat | yājñavalkyo 'pi |

	hlādiphenilamūtras tu guruśuklo vṛṣasvanaḥ |

	pumān syād anyathā ṣaṇḍo duścikitso mukhebhagaḥ ||

mukhebhagaṣ ṣaṇḍaviśeṣaḥ | śātātapo 'pi varalakṣaṇāny āha |

	varo varayitavyo 'rthī kulaśīlasamanvitaḥ |

	rūpavān paṇḍitaḥ prājño yuvā doṣavivarjitaḥ || iti |

varayitavyaḥ kanyāpitreti śeṣaḥ | doṣā api kātyāyanenoktāḥ |

	unmattaḥ patitaḥ kuṣṭhī tathā ṣaṇḍaḥ sagotrajaḥ |

	cakṣuḥśrotravihīnaś ca tathāpasmāradūṣitaḥ ||

	varadoṣaḥ smṛtā hy ete kanyādoṣāś ca kīrtitāḥ |

	dūrasthānām avidyānāṃ mokṣamārgānusāriṇām ||

	śūrāṇāṃ nirdhanānāṃ ca na deyā kanyakā budhaiḥ | iti |

**iti smṛticandrikāyāṃ varalakṣaṇāni **

**atha kanyādānakālāḥ**

tatra saṃvartaḥ |

	aṣṭame tu bhaved gaurī navame nagnikā bhavet |

	daśame kanyakā proktā dvādaśe vṛṣalī smṛtā ||

vṛṣalī rajasvalā,

	bandhyā tu vṛṣaḷī jñeyā vṛṣalī ca mṛtaprajā |

	aparā vṛṣalī jñeyā kumārī yā rajasvalā ||

iti devalasmaraṇāt | etac ca prāyikābhiprāyam, na punar dvādaśa eva rajasvalā bhavatīti, kāsāṃcid arvāg api rajodarśanasaṃbhavāt | ata eva yamaḥ |

	aṣṭavarṣā bhaved gaurī navavarṣā tu rohiṇī |

	dasavarṣā bhavet kanyā ata ūrdhvaṃ rajasvalā ||

yat punar āpastambenoktam,

	aṣṭavarṣā bhaved gaurī daśavarṣā tu kanyakā |

	prāpte tu dvādaśe varṣe rajaḥ strīṇāṃ pravartate || 

iti, yad api yamenoktam,

	saṃprāpte dvādaśe varṣe rajaḥ strīṇāṃ pravartate |

iti, yad api yamena,

	saṃprāpta dvādaśe varṣe yaḥ kanyāṃ na prayacchati |

	māsi māsi rajas tasyāḥ pitā pibati śoṇitam ||

iti, tad api prāyikābhiprāyam, kāsāṃcit tatrāpi rajodarśanāsaṃbhavāt | ata eva manuḥ |

	triṃśadvarṣo vahet kanyāṃ hṛdyāṃ dvādaśavārṣikīm |

	tryaṣṭavarṣo 'ṣṭavarṣāṃ vā dharme sīdati satvaraḥ || iti |

satvaro 'lpavayā ity arthaḥ | evaṃ ca yāvad rajodarśanaṃ na bhavati tāvat kanyodvāho na viruddha ity uktaṃ bhavati | ata eva yamaḥ |

	tāvad udvāhayet kanyāṃ yāvan nartumatī bhavet | iti |

gautamo 'pi: "pradānaṃ prāg ṛtor aprayacchan doṣī prāg vāsaḥpratipatter ity eke" iti | saṃvarto 'pi |

	romakāle tu saṃprāpte somo bhuṅkte tu kanyakām |

	rajaḥkāle tu gandharvo vahnis tu kucadarśane ||

	tasmād udvāhayet kanyāṃ yāvan nartumatī bhavet | iti \

vasiṣṭho 'pi |

	prayacchan nagnikāṃ kanyām ṛtukālabhayāt pitā |

	ṛtumatyāṃ hi tiṣṭhantyāṃ doṣaḥ pitaram ṛcchati || iti |

nagnikā ca purāṇe darśitā |

	yāvan na lajjayāṅgāni (?) kanyā puruṣasaṃnidhau |

	yo 'nyādīny avagūheta (?) tāvad bhavati nagnikā || iti |

saṃgrahāro 'pi |

	yāvac celaṃ na gṛhṇāti yāvat krīḍati pāṃsubhiḥ \

	yāvad doṣaṃ na jānāti tāvad bhavati nagnikā ||

amaras tu yāvad ṛtudarśanaṃ nagnikety āha: "nagnikānāgatārtavā" iti | tathā varasyāpi pariṇayanakālam āha manuḥ |

	triṃśadvarṣo vahet kanyāṃ hṛdyāṃ dvādaśavārṣikīm |

	tryaṣṭavarṣo 'ṣṭavarṣāṃ vā dharme sīdati satvaraḥ || iti |

bṛhaspatir api |

	triṃśadvarṣo daśābdāṃ tu bhāryāṃ vindeta nagnikāṃ |

	ekaviṃśativarṣo vā saptavarṣām avāpnuyāt ||

viṣṇupurāṇe 'pi |

	varṣair ekaguṇair bhāryām udvahet triguṇaḥ svayam | iti |

**iti smṛticandrikāyāṃ kanyādānakālāḥ**

**atha kanyādānaphalam**

yas tūkatavidhinā kanyāṃ prayacchati tasya phalam āha manuḥ |

	nāgnihotrādibhis (?) tat syād akṣayaṃ brāhmaṇasya vā |

	yat kanyāṃ vidhivad datvā phalam āpnoti mānavaḥ ||

marīcir api |

	nāgnicin narakaṃ yāti na kanyado na tatsuta |

	visvajit saṃmito yajñaḥ kanyādānaṃ mahāphalam ||

saṃvarto 'pi |

	jyotiṣṭomātirātrāṇāṃ śataṃ śataguṇīkṛtam |

	prāpnoti kanyakāṃ datvā homamantraiś ca saṃskṛtām ||

bṛhaspatir api |

	sahasrasaṃmitā dhenur anaḍvān daśa dhenavaḥ |

	daśānaḍutsamaṃ yānaṃ daśayānasamo hayaḥ ||

	daśavājisamā kanyā bhūmidānaṃ ca tatsamam |

	kanakāśvatilā nāgā dāsīrathamahīgṛhāḥ |

	kanyā ca kapilā dhenur mahādānāni vai daśa ||

yamo 'pi |

	daśānāṃ tu sahasrāṇāṃ yajñānāṃ dhuryavāhinām |

	supātre viniyuktānāṃ kanyā vidyā ca tatsamam ||

	gaurīṃ dadan nākapṛṣṭhaṃ vaikuṇṭhaṃ rohiṇīṃ dadat |

	kanyāṃ dadad brahmalokaṃ rauravaṃ tu rajasvalām || iti |

tathā rajasvalāpariṇetur api sa eva doṣam āh |

	mātā caiva pitā caiva jyeṣṭhabhrātā tathaiva ca |

	trayas te narakaṃ yānti dṛṣṭvā kanyāṃ rajasvalām ||

	yas tāṃ vivayet kanyāṃ brāhmaṇo madamohitaḥ |

	asaṃbhāṣyo hy apāṅkteyaḥ sa vipro vṛṣalīpatiḥ ||

	vṛṣalīsaṃgṛhītā yo brāhmaṇo madamohitaḥ |

	satataṃ sūtakaṃ tasya brahmahatyā dine dine || iti |

yaḥ punas tām upabhuṅkte tasyāpi sa eva doṣam āha |

	yaḥ karoty ekarātreṇa vṛṣalīsevanaṃ dvijaḥ |

	sa bhaikxabhug japan nityaṃ tribhir varṣair vyapohati ||

	vṛṣalīgamanaṃ caiva māsam ekaṃ nirantaram |

	iha janmani śūdratvaṃ mṛtaḥ śvā caiva jāyate ||

	vṛṣalīphenapītasya niśvāsopahatasya ca |

	tasyāṃ caiva prasūtasya niṣkṛtir naiva vidyate || 

yadā tu kanyaiva rajasvalā bhavati tadā tatpitur bhrūṇahatyām āha bṛhaspatiḥ |

	pitur gṛhe tu yā kanyā rajaḥ paśyaty asaṃskṛtā |

	bhrūṇahatyā pitus tasyāḥ sā kanyā vṛṣalī smṛtā ||

bhrūṇahatyā garbhahatyā | sā ca pratyṛtu veditavyā | tathā ca yājñavalkyaḥ |

	aprayacchan samāpnoti bhrūṇahatyām ṛtāv ṛtau |

nārado 'pi |

	yāvantaś cartavas tasyāḥ samatīyuḥ patiṃ vinā |

	tāvatyo bhrūṇahatyāḥ syus tasya yo na dadāti tām ||

yat punar manunoktam,

	kāmam ā maraṇāt tiṣṭhed gṛhe kanyartumaty api |

	na tv evaināṃ prayaccheta guṇahīnāya karhicit ||

iti, tad guṇavati saṃbhavati guṇahīnāya na dadyād ity evaṃparam, na punar guṇahīnaniṣedhārtham | ata āha bodhāyanaḥ |

	dadyād guṇavate kanyāṃ nagnikāṃ brahmacāriṇe |

	api vā guṇahīnāya noparoddhyā rajasvalā ||

yamo 'pi |

	dadyād guṇavate kanyāṃ nagnikām eva śaktitaḥ |

	na tv eva guṇahīnāya noparundhyād rajasvalām || iti |

yadā tu tām api na prayacchati tadā kanyaiva svasadṛśaṃ bhartāraṃ varayet | tad āha yamaḥ |

	kanyā tu dvādaśe varṣe yāpradattā gṛhe vaset |

	bhrūṇahatyā pitus tasyāḥ sā kanyā varayet svayam ||

	etac ca varaṇam ṛtuprabhṛti varṣatrayād ūrdhvaṃ veditavyam |

tathā ca bodhāyanaḥ |

	trīṇi varṣāṇy ṛtumatī kāṅkṣeta pitṛśāsanam |

	tataś caturthe varṣe tu vindeta sadṛśaṃ patim ||

	avidyamāne sadṛśe guṇahīnam api śrayet |

sadṛśo guṇavān | manur api |

	trīṇi varṣāṇy upāsīta kumāry artumatī satī |

	ūrdhvaṃ tu kālād etasmād vindeta sadṛśaṃ patim ||

	adīyamānā bhartāram adhigacched yadi svayam |

	nainaḥ kiṃcid avāpnoti na ca yaṃ sādhigacchati ||

yaṃ bhartāram adhigacchati so 'pi na doṣam āpnotīty arthaḥ | yat tu viṣṇunoktam,

	ṛtutrayam upāsyaiva kanyā kuryāt svayaṃvaram |

iti, tad ṛtutrayād arvāṅ niṣedhaparam | atra manuḥ |

	alaṃkāraṃ nādadīta pitryaṃ kanyā svayaṃvarā |

	mātṛkaṃ bhrātṛdattaṃ vā stenā syād yadi taṃ haret ||

yas tu vācā kanyāṃ pradāya punas tām apaharati sa rājñā daṇḍya ity āha yājñavalkyaḥ |

	sakṛt pradīyate kanyā haraṃs tāṃ coradaṇḍabhāk |

manur api |

	sakṛd aṃśo nipatati sakṛt kanyā pradīyate |

	sakṛd āha dadānīti trīṇy etāni sakṛt sakṛt ||

sakṛd aṃśo nipatati sakṛd eva pitrādibhir bhāgaṃ labhata ity arthaḥ | etac cāduṣṭavarābhiprāyam | yad āha nāradaḥ |

	datvā nyāyena yaḥ kanyāṃ varāya na dadāti tām |

	aduṣṭaś ced varo rājñā sa daṇḍyas tatra coravat ||

anena doṣadarśanena vāgdattām api na pūrvasmai dadyād ity uktaṃ bhavati | ata eva gautamaḥ: "pratiśrutyāpy adharmasaṃyuktāya na dadyāt" iti | anenaivābhiprāyeṇa yājñavalkyo 'pi |

	dattām api haret kanyāṃ śreyāṃś ced vara āvrajet | iti |

yat tu manunoktam,

	etat tu na pare cakrur nāpare cāpi sādhavaḥ |

	yad anyasyābhyanujñāya punar anyasya dīyate ||

iti, tad apy aduṣṭavarābhiprāyam | ata eva nāradaḥ |

	strīpuṃsayos tu saṃbandhād varaṇaṃ prāg vidhīyate |

	varaṇād grahaṇaṃ pāṇeḥ saṃskāro hi vilakṣaṇaḥ ||

	tayor aniyataṃ proktaṃ varaṇaṃ doṣadarśanāt |

tayor varaṇapāṇigrahaṇayor madhye varaṇam eva doṣadarśanād aniyatam, na pāṇigrahaṇam | tayor vāgdānamātreṇa patitvānupapatter iti bhāvaḥ | ata eva yamaḥ |

	nodakena na vācā vā kanyāyāḥ patir ucyate |

	pāṇigrahaṇasaṃskārāt patitvaṃ saptame pade ||

anena saptamapadād arvāk pariṇetuḥ maraṇe 'pi na vidhavātvam ity uktaṃ bhavati | tathā ca vasiṣṭhaḥ |

	adbhir vācā ca yā dattā mriyetādau varo yadi |

	na ca mantropanītā syāt kumārī pitur eva sā ||

pitur eva na pratigrahītur ity arthaḥ | kātyāyano 'pi |

	varayitvā tu yaḥ kaścit praṇaśyet puruṣo yadā |

	raktāgamāṃś trīn atītya kanyānyaṃ varayed varam ||

raktāgamo rajodarśanam | evaṃ deśāntaragate 'pi draṣṭavyam | yad āha nāradaḥ |

	pratigṛhya tu yaḥ kanyāṃ varo deśāntaraṃ vrajet |

	trīn ṛtūn samatikramya kanyānyaṃ varayed varam ||

manus tu śulkadāne viśeṣam āha |

	kanyāyāṃ dattaśulkāyāṃ mriyeta yadi śulkadaḥ |

	devarāya pradātavyā yadi kanyānumanyate || iti |

evaṃ ca vāgdānaprabhṛtyā saptamapadād doṣadarśane maraṇādau vā kanyām anyasmai dadyāt, nordhvam ity uktaṃ bhavati | ata eva kātyāyanaḥ |

	anekebhyo hi dattāyāṃ anūḍhāyāṃ tu yatra vai |

	varāgamaś ca sarveṣāṃ labhetādivaras tu tām ||

	athāgaccheyur ūḍhāyāṃ na tāṃ pūrvavaro haret |

pūrvavaraḥ svadattaṃ śulkam eva haren na kanyām ity arthaḥ | manur api |

	na datvā kasyacit kanyāṃ punar dadyāt vicakṣaṇaḥ |

	datvā punaḥ prayacched yaḥ prāpnoti puruṣānṛtam ||

tad api tenaivoktam |

	pañca paśvanṛte hanti dasa hanti gavānṛte |

	śatam aśvānṛte hanti sahasraṃ puruṣānṛte ||

pañca bāndhavān ity arthaḥ, teṣām eva prakṛtatvāt | vasiṣṭhas tu pāṇigrahaṇād upary apy anyasmai dānam āha |

	pāṇigrahe kṛte kanyā kevalaṃ mantrasaṃskṛtā |

	sā ced akṣatayoniḥ syāt punaḥsaṃskāram arhati ||

nārado 'pi |

	udvāhitāpi yā kanyā na cet saṃprāptamaithunā |

	punaḥsaṃskāram arheta yathā kanyā tathaiva sā ||

etad api doṣadarśane veditavyam | ata eva yamaḥ|

	varaś cet kulaśīlābhyāṃ na yujyeta kathaṃcana |

	na mantraḥ kāraṇaṃ tatra na ca kanyānṛtaṃ bhavet ||

	samākṛṣya tu tāṃ kanyāṃ balād akṣatayonikāṃ |

	punar guṇavate dadyād iti śātātapo 'bravīt ||

kātyāyano 'pi |

	sa tu yady anyajātīyaḥ patitaḥ klība eva vā |

	vikarmā vā sagotro vā dāso dīrghāmayo 'pi vā ||

	ūḍhāpi deyā sānyasmai saprāvaraṇabhūṣaṇā |

manur api |

	naṣṭe mṛte pravrajite klībe ca patite patau |

	pañcasv āpatsu nārīṇāṃ patir anyo vidhīyate ||

evaṃ ca yāni saṃskārād ūrdhvam akṣatayonyāḥ punar udvāhaparāṇi tāni yugāntarābhiprāyāṇīti mantavyam | ata eva ādipurāṇe |

	ūḍhāyāḥ punar udvāhaṃ jyeṣṭhāṃśaṃ govadhaṃ tathā |

	kalau pañca na kurvīta bhrātṛjāyāṃ kamaṇḍalum ||

smṛtyantare 'pi |

	devarāt tu sutotpattiṃ gomedhaṃ ca kamaṇḍulum |

	akṣatāṃ pauruṣaṃ (?) medhaṃ kalau pañca vivarjayet ||

manus tu daoṣadarsane kanyāyā api parityāgam āha |

	vidhivat pratigṛhyāpi tyajet kanyāṃ vigarhitām |

	vyādhitāṃ vipraduṣṭāṃ vā chadmanā copapāditām ||

vividhaṃ prakarṣeṇa duṣṭāṃ vipraduṣṭām | nārado 'pi |

	nāduṣṭāṃ dūṣayet kanyāṃ nāduṣṭaṃ dūṣayed varam |

	doṣe sati na doṣaḥ syād anyonyaṃ tyajator dvayoḥ ||

etad api saptapadād arvāg veditavyam, tatraiva bhāryātvasyopapatteḥ | ata eva manuḥ |

	pāṇigrahaṇika mantrā niyataṃ dāralakṣaṇam |

	teṣāṃ niṣṭā tu vijñeyā vidvadbhiḥ saptame pade ||

yas tu kanyādoṣam anabhidhāya prayacchati sa rājñā daṇḍya ity āha nāradaḥ |

	yas tu doṣavatīṃ kanyām anākhyāya prayacchati |

	tasya kuryān nṛpo daṇḍaṃ pūrvasāhasacoditam ||

paṇaśatadvayaṃ saptatyadhikaṃpūrvasāhasam | yat tu yājñavalkyenoktam,

	anākhyāya dadad doṣaṃ daṇḍa uttamasāhasam |

iti, tad doṣabhūyastvābhiprāyam | sāśītipaṇasāhasram uttamasāhasam | yaḥ punar aduṣṭām eva parityajati so 'pi daṇḍya ity āha nāradaḥ |

	pratigṛhya tu yaḥ kanyām aduṣṭām utsṛjen naraḥ |

	vineyaḥ so 'py akāmo 'pi kanyāṃ tām eva codvahet ||

vineyo daṇḍya ity arthaḥ | daṇḍam api sa evāha |

	aduṣṭāṃ pratigṛhyātha tyajann uttamasāhasam | iti |

kanyādoṣā api tenaivoktāḥ |

	dīrghakutsitarogārtā vyaṅgā. saṃspṛṣṭamaithunā |

	dhṛṣṭānyagatabhāvā ca kanyādoṣāḥ prakīrtitāḥ ||

**iti smṛticandrikāyāṃ kanyādānaphalāni**

**atha kanyādātṛnirṇayaḥ**

tatra yājñavalkyaḥ |

	pitā pitāmaho bhrātā sakulyo jananī tathā |

	kanyāpradaḥ pūrvanāśe prakṛtisthaḥ paraḥ paraḥ ||

prakṛtistha unmādādidoṣarahitaḥ | aprakṛtisthatve tu pitrādināpi kṛtam akṛtam eva | yad āha nāradaḥ |

	svatanto 'pi hi yat kāryaṃ kuryād aprakṛtiṃ gataḥ |

	tad apy akṛtam eva syād asvātantyasya hetutaḥ ||

yat punar manunoktam |

	yasmai dadyāt pitāpy enāṃ bhrātā cānumatau pituḥ |

	taṃ śuśrūṣeta jīvantaṃ saṃsthitaṃ ca na laṅghayet || iti |

tat tayoḥ pradhānyapratipādanārthaṃ na punar anyaniṣedhāya (?) | ata eva nāradaḥ |

	pitā dadyāt svayaṃ kanyāṃ bhrātā vānumatau pituḥ |

	mātāmaho mātulaś ca sakulyo bāndhavas tathā ||

	mātā tv abhāve sarveṣāṃ prakrtau yadi vartate |

	tasyām aprakṛtisthāyāṃ dadyuḥ kanyāṃ svajātayaḥ || iti |

yadā tu sarveṣām abhāvas tadā rājā dadyāt | tad āha sa eva |

	yadā tu naiva kaścit syāt kanyā rājānam āvrajet |

yadāsāv api kṣitipālanādyākulatayā na dadāti tadā kanyaiva tadanujñayā svasadṛśaṃ bhartāraṃ varayet | tad api tenaivoktam |

	anujñayā varaṃ tasya pratītya varayet svayam |

yājñavalkyo 'pi |

	gamyaṃ tv abhāve dātṝṇāṃ kanyā kurtāt svayaṃvaram |

gamyaṃ gamanārtham ity arthaḥ | tathā ca varayed ity anuvṛttau nāradaḥ |

	savarṇam anurūpaṃ ca kulaśīlabahuśrutaiḥ |

	sahadharmaṃ caret tena putrāṃś cotpādayet tataḥ || iti |

**iti smṛticandrikāyāṃ kanyādātṛnirṇayaḥ **

**atha vidhavāniyojanam**

tatra manuḥ |

	devarād vā sapiṇḍād vā striyā samyaṅ niyuktayā |

	prajepsitādhigantavyā santānasya parikṣaye ||

striyā śvaśurādibhir niyuktayā devarād bhartur jyeṣṭhāt kaniṣṭhād vā tadabhāve sapiṇḍād vābhilaṣitā prajā puṃstvalakṣaṇā tayotpādanīyety arthaḥ | yājñavalkyo 'pi |

	aputrām gurvanujñāto devaraḥ putrakāmyayā |

	sapiṇḍo vā sagotro vā ghṛtābhyakta ṛtāv iyāt ||

putrakāmyayā tasyā iti śeṣaḥ, anyathā niyoganiṣedhāt | tathā ca yamaḥ |

	nākāmā saṃniyojyā syāt putrakāmāṃ niyojayet | iti |

na cāputrāyāḥ svargādyabhāvena putrakāmanayā bhavitavyam iti śaṅkanīyam,

	mṛte bhartari sādhvī strī brahmacarye vyavasthitā |

	svargaṃ gacchaty aputrāpi yathā te brahmacāriṇaḥ ||

iti smaraṇāt | putro 'py eka evotpādanīyo na dvitīyaḥ | tad āha manuḥ |

	vidhavāyāṃ niyuktas tu ghṛtākto vāgyato niśi |

	ekam utpādayet putraṃ na dvitīyaṃ kathaṃcana ||

kecid ekaputro 'py aputasama eveti niyogārthāniṣpattiṃ manyamānāḥ putrāntarotpatti manyante | tad api tenaivoktam |

	dvitīyam eke prajanaṃ manyante strīṣu tadvidaḥ |

	anirvṛtaṃ niyogārthaṃ paśyanto dharmatas tayoḥ ||

atra gamanavidhim āha yamaḥ |

	ṛtau tu tasyāṃ snātāyāṃ vāgyato 'stamite niśi |

	na spṛśan nakharomāṇi gandhasparśāv avedayan ||

	eka eva ghṛtāktāṅgo durgandhāh śokadurmanāḥ |

	mukhān mukhaṃ pariharan gātrair gātrāṇy asaṃspṛśan ||

	yatātmā garbham ādadhyād garbhe datte tv apavrajet |

apavrajet punar na gacched ity arthaḥ | ata eva yājñavalkyaḥ |

	ā garbhasaṃbhavād gacchet patitas tv anyathā bhavet |

	anena vidhinā jātaḥ kṣetrajo 'sya bhavet sutaḥ ||

asya pūvapariṇetur ity arthaḥ | yat punar manunoktam,

	nānyasmin vidhavā nārī niyoktavyā dvijātibhiḥ |

	anyaasmin viniyuñjānā dharmaṃ hatuḥ sanatanam || 

iti, tad api smṛtyantare,

	na dvitīyaś ca sādhvīnāṃ kvacid bhartopadiśyate |

iti, tat kalau niṣedhaparam ity avirodhaḥ | ata eva kratuḥ |

	devarān na sutotpattir dattā kanyā na dīyate |

	purākalpaḥ sa yadvac ca vidhavāyā niyojanam || iti |

**iti smṛticandrikāyāṃ vidhavāniyojanam**

**atha vivāhabhedāḥ**

tatra manuḥ |

	aṣṭāv imān samāsena strīvivāhān nibodhata |

	brāhmo daivas tathaivārṣaḥ prājāpatyas tathāsuraḥ ||

	gāndharvo rākṣasaś caiva paiśācaś cāṣṭamo 'dhamaḥ || iti |

tatra yājñavalkyaḥ |

	brāhmo vivāha āhūya dīyate śaktyalaṃkṛtā |

yasminn uktalakṣaṇaṃ varaṃ svagṛham ānīya tasmai yathāśakty alaṃkṛtā kanyā dīyate (?) sa brāhmao vivāha ity arthaḥ | manur api |

	ācchādya cārhayitvā ca śrutaśīlavate svayam |

	āhūya dānaṃ kanyāyā brāhmo dharmaḥ prakīrtitaḥ ||

arhayitvā alaṃkārādibhiḥ pūjayitvety arthaḥ | asyāṃ jātas tu daśa pitrādīn daśa putrādīṃś cātmānaṃ pāpān mocayati | tathā ca gautamaḥ: "daśa pūrvān daśāparān ātmānaṃ ca brāhmīputraḥ punāti" iti | sa yadi sadvṛtta iti śeṣaḥ | tathā ca manuḥ |

	daśa pūrvāparān vargān ātmānaṃ caikaviṃśakam |

	brāhmīputraḥ sukṛtakṛn mocayaty enasaḥ pitṝn ||

gautamo 'pi: "punanti sādhavaḥ putrāḥ" iti | daivārṣayor api lakṣaṇam āha yājñavalkyaḥ |

	yajñasya ṛtvije daiva ādāyārṣas tu godvayam |

yajñe prārabdhe yasminn alaṃkṛtya ṛtvija kanyā dīyate sa daivo vivāhaḥ | tathā ca manuḥ |

	yajñe tu vitate samyag ṛtvije karma kurvate |

	alaṃkṛtya sutādānaṃ daivaṃ dharmaṃ pracakṣate ||

yatra punar godvayam ādāya kanyā dīyate sa ārṣo vivāhaḥ | godvayagrahaṇaṃ pradarśanārtham | ata eva manuḥ |

	ekaṃ gomithunaṃ dve va varād ādāya dharmataḥ |

	kanyāpradānaṃ vidhivad ārṣo dharmaḥ sa ucyate ||

mithunaṃ vṛṣabho dhenuś ca | anayoḥ phalam āha yājñavalkyaḥ |

	caturdaśa prathamajaḥ punāty uttarajaś ca ṣaṭ (?) |

prathamajo daivotpannaḥ saptapūrvān saptāparān punātīti | uttaraja ārṣotpannaḥ | sa punas trīṃs trīn | tathā ca manuḥ |

	daivoḍhajaḥ sutaś caiva sapta sapta parāvarān |

	ārṣoḍhajaḥ sutas trīṃs trīn ṣaṭ ṣaṭ kāyoḍhajaḥ sutaḥ ||

kāyaḥ prājāpatyaḥ | tatsvarūpam api sa evāha |

	sahobhau caratāṃ dharmam iti vācānubhāṣya tu |

	kanyāpradānam abhyarcya prājāpatyo vidhiḥ smṛtaḥ || iti |

tathāsurādicatuṣṭayam āha yājñavalkyaḥ |

	āsuro draviṇādānād gāndharvaḥ samyān mithaḥ |

	rākṣaso yuddhaharaṇāt paiśācaḥ kanyakāc chalāt ||

varād draviṇam ādāya yat pitrādibhir dānarahitaṃ kanyārpaṇaṃ sa āsuro vivāhaḥ | tathā ca manuḥ |

	jñātaye draviṇaṃ datvā kanyayai caiva śaktitaḥ |

	kanyāpradānaṃ svācchandyād āsuro dharma ucyate ||

āpradānam ādānaṃ svīkāraḥ | svācchandyāt svecchāta ity arthaḥ | gāndharvas tu kanyāvarayor icchayānyonyasaṃyogaḥ | tathā ca manuḥ |

	icchayānyonyasaṃyogaḥ kanyāyāś ca varasya ca |

	gāndharvaḥ sa tu vijñeyo maithunyaḥ kāmasaṃbhavaḥ ||

maithunyo maithunāya hita ity arthaḥ | rākṣasas tu yuddhena kanyāharaṇam | tathā ca manuḥ |

	hatvā chitvā ca bhitvā ca krośantīṃ rudatīṃ gṛhāt |

	prasahya kanyāharaṇaṃ rākṣaso vidhir ucyate ||

prasahya balātkāreṇety arthaḥ | paiśācaḥ punaḥ kanyakāchalād bhavati | chalanaṃ chalaḥ | chadmanā svāpādyavasthāsu kanyāharaṇaṃ paiśāca ity arthaḥ | tathā ca śaunakaḥ: "suptānāṃ pramattānāṃ vāpahāre paiśācaḥ" iti | teṣv āsurādiṣu santatidoṣān āha manuḥ |

	brāhmādiṣu vivāheṣu caturṣv evānupūrvaśaḥ |

	brahmavarcasvinaḥ (?) putrā jāyante śiṣṭasaṃmatāḥ ||

	rūpasattvaguṇopetā dhanavanto yaśasvinaḥ |

	paryāptabhogā dharmiṣṭā jīvanti ca śataṃ samāḥ ||

	itareṣu tu śiṣṭeṣu nṛśaṃsānṛtavādinaḥ |

	jāyante durvivāheṣu brahmadharmadviṣaḥ sutāḥ ||

nṛśaṃso hiṃsraḥ | brahmadviṣo vedadviṣaḥ | na cāsurādivivāheṣu saptapadātikramaṇādyabhavena patitvabhāryātvayor anupapattir iti śaṅkanīyam, tatrāpi svīkārānantaram eva saṃskāravidhānāt | tathā ca devalaḥ |

	gāndharvādivivāheṣu punar vivāhiko vidhiḥ |

	kartavyaś ca tribhir varṇaiḥ samayenāgnisākṣikaḥ ||

gṛhyapariśiṣṭe 'pi |

	gāndharvāsurapaiśācavivāhā rākṣasas ca yaḥ |

	pūrvaṃ pariśrayas teṣāṃ paścād dhomo vidhīyate ||

pariśayaḥ svīkāraḥ | ata eva vasiṣṭho 'pi na balād apahāramātreṇa bhāryātvam āha |

	balāc cet prahṛtā kanyā mantrair yadi na saṃskṛtā |

	anyasmai vidhivad deyā yathā kanyā tathaiva sā ||

atra varṇavyavasthayā vivāhaniyamam āha manuḥ |

	ṣaḍ ānupūrvyā viprasya kṣatrasya caturo 'parān |

	viṭchūdrayos tu tān eva vidyād dharmyān arākṣasān ||

brāhmādīn gāndharvāntān brāhmaṇasya dharmyān dharmād anapetān vijānīyāt | aparān āsurādīn paiśacān tān kṣatriyasya | vaiśyaśūdrayor api tān eva rākṣasavarjitān | eteṣv api praśastān āha sa eva |

	caturo brāhmaṇasyādyān praśastān kavayo viduḥ |

	rākṣasaṃ kṣatriyasyaikam āsuraṃ vaiśyaśūdrayoḥ ||

smṛtyantare 'pi |

	catvāro brāhmaṇasyāyāḥ śastā gāndharvarākṣasau |

	rājñas tathāsuro vaiśye śūdre cāntyas tu garhitaḥ ||

garhito na kasyāpi praśasta ity arthaḥ | ata eva yamaḥ |

	apakṛṣṭo vivāhānāṃ paiśācaḥ kathito 'ṣṭamaḥ | iti |

ata evānyavivāhālābha eva paiśācam āha vyāsaḥ |

	sarvopāyair asādhyā syāt sukanyā puruṣasya yā |

	cauryeṇāpi vivāhena sā vivāhyā rahaḥsthitā || iti |

kecid ārṣam api praśastaṃ necchanti, tatrāpi śulkagrahaṇāt | tathā ca manuḥ |

	ārṣe gomithunaṃ śulkaṃ kecid āhur mṛṣaiva tat |

	alpo 'pi vā mahān vāpi vikryas tāvad eva saḥ || iti |

mṛṣā mithyā | naitad dharmāya, yatas tāvanmātreṇāpy asau vikrya ity arthaḥ | devalas tu na gomithunaṃ śulkam ity āha |

	evaṃ vivāhāś catvāro dharmyāḥ śreyaḥpradāyakāḥ |

	aśulkā brāhmaṇādyarhās tato yānti dvayoḥ kulam || iti |

evaṃ ca brāhmaṇasya āsuragāndharvau praśastavivāhālābhe veditavyau | evaṃ kṣatriyāder api draṣṭavyam | yatu tu kāśyapenoktam,

	krītā dravyeṇa yā nārī na sā patny abhidhīyate |

	na sā daive na pitrye ca dāsīṃ tāṃ kaśyapo 'bravīt ||

iti, tat praśastavivāhasaṃbhavaviṣayam | yad apy atra praśastavivāhābhiprāyeṇa manunoktam,

	durvivāhaiḥ kriyālopaiḥ vedānadhyayanena ca |

	kulāny akulatāṃ yānti brāhmaṇyātikrameṇa ca ||

iti, tad api pūrvoktena samānaviṣayam | tathā śulkādāne 'pi sa eva doṣam āh |

	na kanyayāḥ pitā vidvān gṛhṇīyāc chulkam aṇv api |

	gṛhṇan śulkaṃ hi lobhena syān naro 'patyavikrayī ||

	nānuśuśruma jātv etat pūrveṣv api hi janmasu |

	śulkasaṃjñena mūlyena channaṃ duhitṛvikrayam ||

yamo 'pi |

	yo manuṣyo manuṣyasya vikrayād dhanam icchati |

	tasya mūtraṃ purīṣaṃ ca sa paratropajīvati ||

	kanyāvikrayiṇo mūrkhā iha kilbiṣakāriṇaḥ |

	patanti narake ghore dahatyā saptamaṃ kulam || iti |

etad ātmarthaṃ dhanagrahaṇe veditavyam | kanyārthe tu na doṣa ity āha manuḥ |

	yāsāṃ nadadate śulkaṃ jñātayo na sa vikrayaḥ |

	arhaṇaṃ tat kumārīṇām ānṛśaṃsyaṃ ca kevalam || iti |

yac chulkaṃ kanyārthaṃ tat kumārīṇāṃ kevalam arhaṇaṃ pūjanam ity arthaḥ | ānṛśaṃsyam apāpitvam | atra yajñapārśvaḥ |

	vivāhe vitate tantre homakāla upasthite |

	kanyāyā ṛtur āgacchet kathaṃ kurvanti yājñikāḥ ||

	snāpayitvā tu tāṃ kanyām arcayitvā yathāvidhi |

	yuñjāna āhutiṃ hutvā tatas tantraṃ pravartayet || iti |

**iti śrīsakalavidyāviśāradakeśavādityabhaṭṭopādhyāyasūnu-**

**yājñikavedaṇabhaṭṭopādhyāvaviracitāyām**

**smṛticandrikāyāṃ vivāhaprakaraṇam**

**samāptaḥ saṃskarakāṇḍaḥ**
