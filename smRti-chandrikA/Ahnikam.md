+++
title = "आह्निकम्"
unicode_script = "devanagari"
+++


**āhnikakāṇḍa**

**mūtrapurīṣotsarjanavidhiḥ**

uktāḥ saṃskārāḥ | idānīm avasaraprāptam āhnikaṃ prastūyate | tatra manuḥ |

	brāhme muhūrta utthāya dharmārthāv anucintayet |

	kāyakleśāṃś ca tanmūlān vedatattvārtham eva ca ||

vedatattvārthaḥ pramātmā | tathā ca kūrmapurāṇe |

	brāhme muhūrta utthāya dharmārthāv anucintayet |

	kāyakleśaṃ tad udbhūtaṃ dhyāyīta manaseśvaram ||

yājñavalkyo 'pi |

	brāhme muhūrta utthāya cintayed ātmano hitam |

	dharmārthakāmāṇ sve kāle yathāśakti na hāpayet ||

dharmādiṣu yo yasmin kāle vihitaḥ sa tasminn eva kartavya ity arthaḥ | atra yat kartavyaṃ tad āha viṣṇuḥ: "brāhme muhūrte utthāya mūtrapurīṣotsargaṃ kuryāt" iti | brāhmamuhūrto rātreḥ paścimo yāmaḥ,

	rātres tu paścime yāme rātrer ācamya codakam |

	antardhāya tṛṇair bhūmiṃ śiraḥ prāvṛtya vāsasā ||

	vācaṃ niyamya yatnena ṣṭhīvanocchvāsavarjitaḥ |

	kuryāṇ mūtrapurīṣe tu śucau deśe samāhitaḥ || iti |

anena yatra svapnādinā nimittenācamanaprāptiḥ tatrācamyaiva mūtrapurīṣe kuryād ity uktaṃ bhavati | tṛṇāny ayajñiyāni | tathā ca yamaḥ |

	śiraḥ prāvṛtya kurvīta śakṛn mūtravisarjanam |

	ayajñiyair anārdraiś ca tṛṇaiḥ saṃchādya medinīm || iti |

tṛṇagrahaṇaṃ kāṣṭhāder api pradarśanārtham | ata eva manuḥ |

	niraskṛtyoccaret kāṣṭhaṃ patraṃ loṣṭaṃ tṛṇāni vā |

	niyamya prayato vācaṃ saṃvītāṅgo 'vakuṇṭhitaḥ || iti |

tiraskaraṇam antardhānam | saṃvītāṅgaḥ ācchāditadehaḥ | avakuṇṭhitaḥ pracchannaśirāḥ | atra viśeṣam āha viṣṇuḥ: "ghrāṇāsye vāsasā veṣṭayitvā mṛddhānīṃ grīvāyām āsajyoccaret" iti | mṛddhānīṃ mṛdbandhanārthaṃ śāṭīm | āpastambo 'pi |

	nordhvaṃ nādho na tiryak ca kiṃcid īkṣeta buddhimān |

	nabhobhūmyantaraṃ paśyan kṛtvā mūrdhni ca vastrakam ||

aṅgirā api |

	kṛtvā yajñopavītaṃ tu pṛṣṭhataḥ kaṇṭhalambitam |

	viṇmūtraṃ tu gṛhī kuryād yad vā karṇe samāhitaḥ || iti |

karṇe nidhānam ekavastraviṣayam | tathā ca sāṅkhyāyanagṛhyam: "yady ekavastro yajñopavītaṃ karṇe kṛtvā mūtrapurīṣotsargaṃ kuryāt" iti | devalo 'pi |

	sadaivodaṅmukhaḥ prātaḥ sāyāhne dakṣiṇāmukhaḥ |

	viṇmūtram ācaren nityaṃ saṃdhyāsu parivarjayet ||

manur api |

	mūtroccārasamutsargaṃ divā kuryād udaṅmukhaḥ |

	dākṣiṇābhimukho rātrau saṃdhyayos tu yathā divā || iti |

atraiṣāṃ vikalpo veditavyaḥ | yat tu devalenoktam,

	viṇmūtram ācaren nityaṃ saṃdhyāsu parivarjayet |

iti, tan niruddhetaraviṣayam, "na vegaṃ dhārayen noparuddhaḥ kriyāṃ kuryāt" iti gautamasmaraṇāt | yad api manunā,

	chāyāyām andhakāre vā rātrāv ahani vā dvijaḥ |

	yathāsukhamukhaḥ kuryāt prāṇabādhabhayeṣu ca ||

iti, tad api rātrāv ahani vā nīhārādyandhakārajanitadiṅmohanaviṣayam | etac cāvasthād dakṣiṇasyāṃ diśi dakṣiṇāparasyāṃ diśi vā kāryam | tathā ca āpastambaḥ: "ārāc cāvasathān mūtrapurīṣe kuryād dakṣiṇāṃ diśaṃ dakṣiṇāparāṃ vā" iti | gatveti śeṣaḥ | ārād dūrād ity arthaḥ | tathā ca manuḥ |

	dūrād āvasathān mūtraṃ dūrāt pādāvasecanam |

	ucchiṣṭānnaniṣekaṃ ca dūrād eva samācaret ||

atra brahmāṇḍapurānam |

	pratiśrayād dakṣiṇapaścimena kṣipraṃ gatvā kṣetramātraṃ śarasya |

	kuryāt purīṣaṃ hi śiro 'vakuṇṭhya na ca spṛśej jātu śiraḥ kareṇa ||

pratiśrayo niketanam | etad aharviṣayam | yad āha āpastambaḥ: "astam ite ca bahir grāmād ārād avasthād vā mūtrapurīṣayoḥ karma varjayet" iti | atra manuḥ |

	na mūtraṃ pathi kurvīta na bhasmani na govraje |

	na phālakṛṣṭe na jale na cityāṃ na ca parvate ||

	na jīrṇadevāyatane na valmīke kadācana |

	na sasattveṣu garteṣu na gacchan nāpi ca sthitaḥ ||

	na nadītīram āsādya na ca parvatamastake |

	vāyvagniviprān ādityam apaḥ paśyaṃs tathaiva gāḥ ||

	na kacācana kurvīta viṇmūtrasya visarjanam || iti |

citiḥ haviḥprakṣepādikaraṇeṣṭakāsamūhaḥ | sasatveṣu saprāṇiṣv ity arthaḥ | parvatagrahaṇenaiva tatra niṣedhe siddhe punaḥ parvatamastakagrahaṇam atyantārtasya parvate na doṣa iti vaktum ity uktaṃ tadbhāṣye | yamo 'pi |

	tuṣāṅgārakapālāni devatāyatanāni ca |

	rājamārgaśmaśānāni kṣetrāṇi ca ca bilāni ca ||

	uparuddho na seveta chāyāṃ dṛśyaṃ catuṣpatham |

	udakaṃ codakāntaṃ ca panthānaṃ ca vivarjayet ||

	varjayed vṛkṣamūlāni caityaśvabhrabilāni ca || 

hārīto 'pi: "na catvaropadvārayor mūtrapurīṣe kuryāt na gomaye na goṣṭhe na tīrthe na sasyapūrṇe na yajñabhūmau na yajñiyānāṃ vṛkṣāṇām adhastāt" iti | catvaram aṅgaṇam | upadvāraṃ dvārasamīpam | āpastambo 'pi: "na sopānatko mūtrapurīṣe kuryāt" iti | viṣṇur api: "nāpracchaditāyāṃ bhūmau noṣare na śādvale nodyānodakasamīpayor nākāśe" iti | śādvalo haritatṛṇapradeśaḥ | gautamo 'pi: "na vāyvagniviprādityāpo devatā gāś ca pratipaśyan vā mūtrapurīṣāmedhāny udasyet" iti | pratiśabda ābhimukhye | yamo 'pi |

	pratyādityaṃ na meheta na paśyed ātmanaḥ śakṛt |

	dṛṣṭvā sūryaṃ nirīkṣeta gām agniṃ brāhmaṇaṃ tathā ||

viṣṇur api: "na pratyanilānalendvarkastrīgurubrāhmaṇān" iti | vyāso 'pi |

	purīṣaṃ yadi vā mūraṃ ye na kurvanti mānavāḥ |

	rājamārge gavāṃ madhye dhānyamadhye c ye śubhāḥ ||

mūtrapurīṣādhikāre śaṅkhaḥ: "nānudako nāmṛtko nāgapriveṣṭitaśirāḥ" iti | etad viprakṛṣṭodakamṛttikābhiprāyam | ata eva āpastambaḥ: "śiraḥpariveṣṭanaṃ prathamaṃ nivītaṃ dvitīyaṃ diśām avalokanaṃ tṛtīyam antardhānaṃ caturthaṃ maunaṃ pañcamaṃ purīṣaṃ ṣaṣṭhaṃ mṛttikāgrahaṇaṃ saptamam udakam aṣṭamam" iti | tato loṣṭādinā parimṛṣṭagudamehano gṛhītaśiśnaś cottiṣṭhet | tathā ca bharadvājaḥ |

	athāpakṛṣya viṇmūtraṃ loṣṭakāṣṭatṛṇādinā |

	udastavāsā uttiṣṭhed dṛḍhaṃ vidhṛtamehanaḥ || iti |

udastavāsā utkṣiptavāhāḥ | mehanaṃ liṅgam | atra viśeṣam āha hārītaḥ |

	loṣṭena parimṛjyāt tu śuṣkakāṣṭhena vā gudam | iti |

purāṇe 'pi |

	mārjanaṃ vāmahastena vīraṇādyair ayājñiyaiḥ |

	kuryān mūtrapurīṣāṇām evam āyur na hīyate || iti |

yat tu gautamenoktam: "na parṇaloṣṭāśmabhir mūtrapurīṣāpakarṣaṇaṃ kuryāt" iti, tad uktakāṣṭhāsaṃbhavaviṣayam ity anavadyam | atra jābāliḥ |

	snānaṃ kṛtvārdravāsās tu viṇmūtraṃ kurute yadi |

	prāṇāyāmatrayaṃ kṛtvā punaḥ snānena śudhyati ||

hārīto 'pi |

	āhāraṃ tu rahaḥ kuryād vihāraṃ caiva sarvadā |

	suptābhyāṃ lakṣmīyuktaḥ syāt prākāśe hīyate śriyā || iti |

**iti smṛticandrikāyāṃ mūtrapurīṣotsarjanavidhiḥ**

**atha śaucavidhiḥ**

tatra yājñavalkyaḥ |

	gṛhītaśiśnaś cotthāya mṛdbhir abhyuddhṛtair jalaiḥ |

	gandhalepakaṣayakaraṃ śaucaṃ kuryād atandritaḥ || 

uddhṛtaiḥ kamaṇḍalvādibhiḥ | atandrito 'nalasa ity arthaḥ | devalo 'pi |

	ā śaucān notsṛjec chiśnaṃ prasrāvoccārayor api |

	gudaṃ hastau ca nirṇijya mṛdambhobhyāṃ muhur muhuḥ || iti |

etac ca jalāśayād anyatra kāryam | tathā ca paiṭhīnasiḥ |

	mūtroccāre kṛte śaucaṃ na syād antarjalāśaye |

	anyatroddhṛtya tat kuryāt sarvadaiva samāhitaḥ ||

dakṣo 'pi |

	tīrthe śaucaṃ na kurvīta kurvītoddhṛtya vāriṇā |

	mṛttikā vāri caivāsya śaucāya paricārakau || iti |

yadā tūddharaṇam udakasya na saṃbhavati tadā viśeṣam āha vivasvān |

	aratnimātraṃ jalaṃ tyaktvā kurāc chaucam anuddhṛte |

	paścāt tacchodayet tīrtham anyathā hy aśucir bhavet ||

tīrtham atra śaucasthalam | ata eva ṛśyaśṛṅgaḥ |

	yasmin sthāne kṛtaṃ śaucaṃ vāriṇā tat tu śodhayet | 

	na śuddhis tu bhavet tasya mṛttikāṃ yo na śodhayet ||

tatra mṛtsvarūpam āha yamaḥ |

	āharen mṛttikāṃ prājñaḥ kūlāt sasikatā tu yā |

kūlagrahaṇam anupahatadeśopalakṣaṇārtham | marīcir api |

	vipre tu śuklā mṛcchauce raktā kṣatre vidhīyate |

	haridravarṇā vaiśye tu śūdre kṛṣṇā vinirdiśet || iti |

atra, "kṛṣṇā strīśudrayos tathā" iti kāśyapīye viśeṣaḥ | yatra punar uktalakṣaṇā mṛn na labhyate tatra katham ity apekṣite manur āha |

	yasmin deśe tu yat toyaṃ yā ca yatraiva mṛttikā |

	saiva tatra praśastā syāt tathā śaucaṃ vidhīyate || iti |

atra varjyā yamena darśitāḥ |

	nākhukṛṣṭān na valmīkāt pāṃsulān na ca kardamāt |

	na mārgān noṣarān naiva śaucaśiṣṭāt  parasya ca ||

	etās tu varjayen nityaṃ vṛthā śaucaṃ hi tat smṛtam |

devalo 'pi |

	aṅgāratuṣakīṭāsthiśarkarāvālukānvitām |

	valmīkoṣaratoyāntaḥ kuḍyāghātaśmaśānajām |

	āhṛtām anyaśaucārtham ādadīta na mṛttikām |

viṣṇupurāṇe 'pi |

	valmīkān mūṣikotkhātān mṛdaṃ nāntarjalāt tathā |

	śaucāvaśiṣṭāṃ gehāc ca nādadyāt kūpasaṃbhavām ||

	antaḥ prāṇyupapannāṃ ca halotkhātāṃ tathā nṛpa |

	parityajen mṛdas tv etāḥ sakalāḥ śaucasādhanāḥ || iti |

nāntarjalād iti vāpyādivyatiriktaviṣayam | ata eva yamaḥ |

	vāpīkūpataṭākeṣu bāhyato nāharen mṛdam |

	āharej jalamādhyāt tu parato maṇibandhanāt || iti |

vāpī dīrghikā | maṇibandhanaṃ karabāhusaṃdhideśaḥ | evam āhṛtyodakaṃ mṛdaṃ cāhani śaucam udaṅmukhaḥ kuryāt | tathā ca brahmāṇḍapurāṇam |

	uddhṛtyodakam ādāya mṛttikāṃ caiva vāgyataḥ |

	udaṅmukho divā kuryād rātrau ced dakṣiṇāmukhaḥ || iti |

atra mṛtsaṃkhyām āha dakṣaḥ |

	ekā liṅge kare tisra ubhayor mṛddvayaṃ smṛtam |

etan mūtraśaucaviṣayam | yad āha śātātapaḥ |

	ekā liṅge kare savye tisro dve hastyor dvayoḥ |

	mūtraśaucaṃ samākhyātaṃ śukle tu triguṇaṃ bhavet || iti |

atra mṛtparimāṇam āha vivasvān |

	parvamātrapramāṇās tu liṅgaśauce mṛdaḥ smṛtāḥ |

dakṣo 'pi |

	liṅge tu mṛt samākhyātā triparva pūryate yayā |

	dātavyam udakaṃ tāvad yāvat syāt mṛttikākṣayaḥ || iti |

atra viśeṣam āha brahmāṇḍapurāṇe |

	ādyantayos tu śaucānām adbhiḥ prakṣālanaṃ smṛtam |

	sunirṇikte mṛdaṃ dadyān mṛdante jalam eva ca || iti |

yat tu vivasvadvacanam,

	tisro mṛdo liṅgaśauce grāhyāḥ sāntaramṛttikāḥ |

	vāmapāṇau mṛdaḥ pañca tisraḥ pāṇyor dvayor api ||

iti, tal lepabhūyastvābhiprāyam, dakṣoktālpaparimāṇābhiprāyaṃ vā | sāntarā jalena vyavahitā ity arthaḥ | dakṣo 'pi śaucam āha |

	tisro 'pāne daśaikasminn ubhayoḥ sapta mṛttikāḥ | iti |

manur api |

	ekā liṅge gude tisras tathaikasmin kare daśa |

	ubhayoḥ sapta dātavyā mṛdaḥ śuddhim abhīpsatā || iti |

	<span style="text-decoration:underline;">nanu</span> kim idaṃ kevalaviṭchaucaviṣayam āho svit sahakaraṇaśaucaviṣayaṃ vā | na tāvad ādyam, liṅgaśaucasyādṛṣṭārthatvaprasaṅgāt, parasparānapekṣaśaucadvayavidhānaghaṭanāc ca | nāpi dvitīyam, mūtaśaucāntaḥpātino hastaśaucasya lopaprasaṅgāt | na cātra lopo 'stv iti vācyam, pramāṇābhāvāt, mūtraśaucapratipādakavacanavirodhāc ca | nāpi tantram, gudaśaucavyavāyenānekakālatvāt | nāpi prasaṅgaḥ prayojanāntarasaṃbhavāt | nanu ca yadi sahakaraṇaviṣayatvam, tarhi pṛthakkaraṇe manunā mūtraśaucam anuktam eva syāt | ataḥ kiṃviṣayam etad iti na vidmaḥ |

	<span style="text-decoration:underline;">ucyate</span> | satyaṃ na viṭchaucaviṣayatvam, kiṃ tu "ekā liṅge" ity etaduktanyāyena pūrvoktamūtraśaucopalakṣaṇārtham | evaṃ ca tasmiṃs tasmin nimitte tat tac chaucam anuṣṭheyam ity uktaṃ bhavati | yatra krameṇa nimittadvayasaṃnipātas tatra tenaivoktakrameṇa naimittikānuṣṭhānam | yatra punaḥ sahanimittadvayam, tatrāpy uktanyāyena naimittikam anuṣṭheyam ity uktaṃ bhavatīty anavadyam | 

	atra mṛtparimāṇam āha aṅgirāḥ |

	prathamā prasṛtir jñeyā dvitīyā ca tadardhikā |

	tṛtīyā mṛttikā jñeyā tribhāgakarapūraṇā || iti |

hastaśauce tu viśeṣam āha hārītaḥ: "ekā liṅge tisro 'pāne dadyād daśa savye ṣaṭ pṛṣṭhe sapta padbhyām" iti | pṛṣṭhe savyasya paścādbhāge, tasyaiva prakṛtatvāt | dakṣo 'pi |

	ṣaḍ anyā nakhaśuddhau tu deyāḥ śaucepsunā mṛdaḥ |

	na śaucaṃ varṣadhārābhir ācaret tu kadācana || iti |

nakhaśaucānantaraṃ śaṅkhaḥ |

	tisras tu mṛttikā deyāḥ kṛtvā tu nakhaśodhanam |

	tisras tu pādayor deyāḥ śaucamākasya nityaśaḥ || iti |

atra viśeṣam āha marīciḥ |

	tisṛbhiś cā talāt pādau śodhyau gulphau tathaiva ca |

	hastau tv ā maṇibandhāc ca lepagandhāpakarṣaṇāt ||

etac ca śaucadvayaṃ gṛhasthasya veditavyam | tathā ca manuḥ |

	etac chaucaṃ gṛhasthasya dviguṇaṃ brahmacāriṇām |

	triguṇaṃ syād vanasthānāṃ yatīnāṃ ca caturguṇam || iti |

yat tu vasiṣṭhenoktam,

	pañcāpāne daśaikasminn ubhayoḥ sapta mṛttikāḥ |

iti, yad api yamena,

	dve liṅge mṛttike deye gude pañca kare daśa |

	ubhayoḥ sapta dātavyāḥ punar ekā gude tathā || 

iti, atrāpi,

	ardhaprasṛtimātrā tu prathamā mṛttikā bhavet |

	pūrvapūrvārdhamātrās tu catasro 'nyāḥ prakīrtitāḥ ||

iti vṛddhavasiṣṭhenālpaparimāṇavidhānād avirodhaḥ | "dve liṅge" iti lepabhūyastvābhiprāyam,

	viṇmūtrotsargaśuddhyarthaṃ mṛdvāry ādeyam arthavat ||

iti manusmaraṇāt | gude punar dānaṃ tu sarvatra viṭchauce saṃbadhyate, virodhābhāvāt | yad api śaṅkhenoktam,

	mehane mṛttikāḥ sapta liṅge dve parikīrtite |

	ekasmin viṃśatir haste dvayor jñeyāś caturdaśa ||

	tisras tu mṛttikā deyāḥ kṛtvā tu nakhaśodhanam |

	tisras tu pādayor jñeyāḥ śaucakāmasya nityaśaḥ ||

	etac chaucaṃ gṛhasthānāṃ tathā gurunivāsinām |

	dviguṇaṃ syād vanasthānāṃ yatīnāṃ triguṇaṃ bhavet || 

iti, atrāpi, "avadānasamā mṛt syāt" iti marīcyuktālpaparimāṇāśrayaṇād avirodhaḥ | aṅguṣṭhaparvamātram avadānam | mehanam atra pāyuḥ | yat tu śātātapenoktam,

	ārdrāmalakamātrās tu grāsā induvrate smṛtāḥ |

	tathaivāhutayaḥ sarvāḥ śaucārthe yāś ca mṛttikāḥ ||

iti, tad dhastaśaucābhiprāyaṃ gudaliṅgayoḥ parimāṇāntaravidhānāt | induvrataṃ cāndrāyaṇam | evam uktaśaucakaraṇe 'pi yatra gandho lepaś ca nāpaiti tatra saṃkhyātireke 'py avirodha ity āha manuḥ |

	yāvan nāpaity amedhyāktād gandho lepaś ca tatkṛtaḥ |

	tāvan mṛd vāri cādeyaṃ sarvāsu dravyaśuddhiṣu ||

devalo 'pi |

	yāvat tu śuddhiṃ manyeta tāvac chaucaṃ vidhīyate |

	pramāṇaṃ śaucasaṃkhyāyā na śiṣṭair upadiśyate || iti |

yat tu dakṣeṇoktam,

	nyūnādhikaṃ na kartavyaṃ śaucaṃ śuddhim abhīpsatā |

	prāyaścittena śuddhyeta vihitātikrame kṛte ||

iti, tat saṃkalpitasaṃkhyāyā arvāk tatsamāptau vā gandhādyapagame veditavyam | evaṃ coktasaṃkhyāyā arvāg eva yatra gandhādyapagamas tatra saṃkhyāniyamo 'dṛṣṭārtha ity anusaṃdheyam | evam uktaśaucakaraṇe 'pi yasya bhāvaśuddhir nāsti na tasya śuddhir ity āha vyāghrapādaḥ |

	śaucaṃ tu dvividhaṃ proktaṃ bāhyam ābhyantaraṃ tathā |

	mṛjjalābhyāṃ smṛtaṃ bāhyaṃ bhāvaśuddhis tathāntaram ||

	gaṅgātoyena kṛtsnena mṛdbhāraiś ca nagopamaiḥ |

	ā mṛtyor ācarec chaucaṃ bhāvaduṣṭo na śuddhyati || iti |

bhojane tu gudasrāve śuddhau viśeṣam āha bṛhaspatiḥ |

	bhuñjānasya tu viprasya kadācit sravate gudaḥ |

	ucchiṣṭam aśucitvaṃ ca tasya śaucaṃ kathaṃ bhavet ||

	pūrvaṃ kṛtvā tu śaucaṃ tu tataḥ paścād upaspṛśet |

	tataḥ kṛtopavāsaś ca pañcagavyena śuddhyati ||

anupanītānāṃ tu pitāmahoktaṃ draṣṭavyam |

	na yāvad upanīyante dvijāḥ śūdrās tathāṅganāḥ |

	gandhalepakṣayakaraṃ śaucam eṣāṃ vidhīyate || iti |

strīśūdrayos tv ādipurāṇe viśeṣo darśitaḥ |

	strīśūdrayor ardhamānaṃ proktaṃ śaucaṃ manīṣibhiḥ | iti |

yas tu viṇmūtrotsarjanāyopaviṣṭas tan na karoti tasyāpy ardhaśaucam eva | tathā ca vṛddhaparāśaraḥ |

	upaviṣṭas tu viṇmūtraṃ kartuṃ yas tu na vindati |

	sa kuryād ardhaśaucaṃ tu svasya śaucasya sarvadā || iti |

evaṃ rātrāv api draṣṭavyam | tad uktaṃ caturviṃśatau |

	yad divā vihitaṃ śaucaṃ tad ardhaṃ niśi kīrtitam |

	tadardham āture proktam āturasyārdham adhvani ||

etacchaucasāmarthyābhāvāturaviṣayam | anyathā tu yathāsāmarthyam eva śaucam | tathā ca ādipurāṇam |

	divā śaucasya niśy ardhaṃ pathikādau vidhīyate |

	ārtaḥ kuryād yathāśakti svasthaḥ kuryād yathoditam ||

bodhāyano 'pi |

	deśaṃ kālaṃ tathātmānaṃ dravyaṃ dravyaprayojanam |

	upapattim avasthāṃ ca jñātvā śaucaṃ prakalpayet || iti | 

atra dakṣaḥ |

	śauce yatnaḥ sadā kāryaḥ śaucamūlo dvijaḥ smṛtaḥ |

	śaucācāravihīnasya samastā niṣphalāḥ kriyāḥ |

	yasya śauce 'pi śaithilyaṃ vṛttaṃ tasyāpy arakṣitam ||

devalo 'pi |

	dharmavid dakṣiṇaṃ hastam adhaḥśauce ca yojayet |

	tathaiva vāmahastena nābher ūrdhvaṃ na śodhayet ||

āpastambo 'pi: "śaktiviṣaye na muhūrtam apy aprataḥ syāt" iti | 

**iti smṛticandrikāyāṃ śaucavidhiḥ**

**atha śārīramalaśaucam**

tatra manuḥ |

	ūrdhvaṃ nābhet yāni khāni tāni medhyāni sarvaśaḥ |

	yāny adhastāny amedhyāni dehāc caiva malāś cyutāḥ || iti |

khānīndriyachidrāṇi | malā api tenaivoktāḥ |

	vasā śukram asṛṅ majjā mūraviḍghrāṇakarṇaviṭ |

	śleṣmāśru dūṣikā svedo dvādaśaite nṛṇāṃ malāḥ || iti |

vasā kāyasnehaḥ | asṛk śoṇitam | majjā śiraso medaḥ | karṇaviṭ karṇamalam | aśru netrajalam | etair upahatasya śuddhim āha bodhāyanaḥ |

	ādadīta mṛdo 'paś ca ṣaṭsu pūrveṣu śuddhaye |

	uttareṣu tu ṣaṭsv adbhiḥ kevalābhir viśuddhyati || iti |

manus tūttareṣv api mṛjjalābhyāṃ śuddhir ity āha |

	viṇmūtrotsargaśuddhyarthaṃ mṛdvāry ādeyam arthavat |

	daihikānāṃ malānāṃ ca śuddhiṣu dvādaśasv api ||

viṇmūtram utsṛjyate yena tat tathoktam | tacchuddhyartham ity arthaḥ | etac ca pūrvoktena vikalpyamānaṃ deśakālādyapekṣayā vyavasthāpanīyam | idaṃ ca bodhāyanoktam |

	deśaṃ kālaṃ tathātmānaṃ dravyaṃ dravyaprayojanam |

	upapattim avasthāṃ ca jñātvā śaucaṃ prakalpayet || iti |

etat svakīyamalasaṃsparśane | parakīyamalasaṃsparśe tu devaloktaṃ draṣṭavyam |

	mānuṣāsthi vasāṃ viṣṭhām artavaṃ mūtraretasī |

	majjānaṃ śoṇitaṃ vāpi parasya yadi saṃspṛśet ||

	snātvāpamṛjya celādīn ācamya sa śucir bhavet |

	tāny eva svāni saṃspṛśya pūtaḥ syāt parimārjanāt || iti |

parimārjanaṃ prakṣālanam | atra viśeṣam āha viṣṇuḥ: "nābher adhastād bāhuṣu ca kāyikair malaiḥ surādibhir madyair vopahato mṛttoyais tad aṅgaṃ prakṣālya snānenendriyeṣūpahatas tūpoṣya snātvā pañcagavyena daśanacchadopahatś ceti || atra yamaḥ |

	gātre tisraḥ pādayos tu hastayos tisra eva tu |

	mṛdaḥ pañca daśāmedhye hastādīnāṃ viśeṣataḥ ||

	etad ātmīyamūtrādisparśe śaucam udāhṛtam |

	utsargakālād anyatra parakīye tu paṭhyate ||

	parasya śoṇitasparse retoviṇmūtrayos tathā |

	caturṇām api varṇānāṃ dvātriṃśan mṛttikāḥ smrtāḥ || iti ||

**iti smṛticandrikāyāṃ śārīramalaśaucam**

**athācamanavidhiḥ**

tatra vṛddhaparāśaraḥ |

	kṛtvātha śaucaṃ prakṣālya pādau hastau ca mṛjjalaiḥ |

	nibaddhaśikhakacchas tu dvija ācāmam ācaret ||

atra viśeṣam āha mārkaṇḍeyaḥ|

	sapavitreṇa hastena kuryād ācamanakriyām |

	nocchiṣṭaṃ tat pavitraṃ tu bhuktocchiṣṭaṃ tu varjayet || iti |

etad dakṣiṇahastābhiprāyam, vāme niṣedhaśravaṇāt | tad āha hārītaḥ |

	vāmahaste kuśān kṛtvā samācāmati yo dvijaḥ |

	upasṛṣṭaṃ bhavet tena rudhireṇa malena ca || iti |

etad api kevalavāmahastaviṣayam, ubhayoḥ phalaviśeṣaśravaṇāt | tathā ca gobilaḥ |

	ubhayatra sthitair darbhaiḥ samācāmati yo dvijaḥ |

	somapānaphalaṃ tasya bhuktvā yajñaphalaṃ labhet || iti |

atra diṅniyamam āha hārītaḥ |

	aiṣānyābhimukho bhūtvopaspṛśet tu yathāvidhi |

aiśāny uttarapūrvā | upaspṛśet ācāmed ity arthaḥ | yājñavalkyo 'pi |

	antarjānu śucau deśa upaviṣṭa udaṅmukhaḥ |

	prāg vā brāhmeṇa tīrthena dvijo nityam upaspṛset ||

antarjānu jānvor antarā aratniṃ kṛtvety arthaḥ, "antar ūrvor aratniṃ kṛtvā trir apo hārdaṃ pibet" iti hārītasmaraṇāt | brāhmagrahaṇaṃ kāyadaivayor api pradarśanārtham | ata eva manuḥ |

	brāhmeṇa vipras tīrthena nityakālam upaspṛśet |

	kāyatraidaśikābhyāṃ vā na pitryeṇa kadācana || iti |

vipragrahaṇam itarayor api pradarśanārtham, "dvijo nityam upaspṛśet" it smaraṇāt | kāyaṃ prājāpatyam | traidaśikaṃ daivam | atra tīrthasvīkaraṇam ācamanasyādyaprayoge veditavyam | na pratiprayogam | tathātve nityakālam ity aghaṭanāt | tīrthāny api yājñavalkyena darśitāni |

	kaniṣṭhādeśinyaṅguṣṭhamūlāny agraṃ karasya ca |

	prajāpatipitṛbrahmadevatīrthāny anukramāt ||

deśiny upāṅguṣṭhikā | atra viśeṣam āhatuḥ śaṅkhalikhitau: "aṅguṣṭamūlasyottarataḥ prāgagrāyāṃ rakhāyām brāhmaṃ tīrthaṃ deśinyaṅguṣṭhayor antarā pitryaṃ kaniṣṭhikātalayor antarā prājāpatyam" iti | tatrodakaniyamam āha śāṅkaḥ |

	adbhiḥ samuddhṛtābhis tu hīnābhiḥ phenabudbudaiḥ |

	vahninā ca na taptābhir akṣārābhir upaspṛśet ||

ācāmed ity anuvṛttau yājñavalkyo 'pi |

	adbhis tu prakṛtisthābhir hīnābhiḥ phenabudbudaiḥ |

prakṛtisthābhiḥ avikṛtābhiḥ | hārīto 'pi |

	vivarṇaṃ gandhavat toyaṃ phenilaṃ ca vivarjayet ||

vasiṣṭho 'pi |

	na varṇarasaduṣṭās tu yāś ca syur aśubhāgamāḥ |

pracetā api |

	anuṣṇābhir aphenābhiḥ pūtābhir vastracakṣuṣā |

	hṛdgatābhir aśabdābhis tricatur vā dvir ācamet ||

anuṣṇābir ity anāturviṣayam | ata eva yamaḥ |

	rātrāv anīkṣitenaiva śuddhir uktā manīṣiṇām |

	udakenāturāṇāṃ ca tathoṣṇenoṣṇapāyinām ||

uṣṇapāyinām āturāṇāṃ na punar āturamātrāṇām ity arthaḥ | āpastambo 'pi: "na varṣadhārāsv ācāmet tathā na pradarodake taptābhiś cākāraṇāt" iti | pradaro gartaḥ | na pradarodaka iti gor aparyāptodakaviṣayam, "pradārād api yā gos tarpaṇāya syuḥ" iti vasiṣṭhasmaraṇāt | yatra punar uktalakṣaṇā āpo na labhyante tatra katham ity apekṣite devalaḥ |

	yeṣu deśeṣu ye devā yeṣu deśeṣu ye dvijāḥ |

	yeṣu deśeṣu yat toyaṃ yā ca yatraiva mṛttikā ||

	yeṣu sthāneṣu yac chaucaṃ dharmācāraś ca yādṛśaḥ |

	tatra tān nāvamanyeta dharmas tatraiva tādṛśaḥ || iti |

etac codakaṃ yāvad vāmena na saṃspṛśati tāvan nācāmed ity āha yamaḥ |

	tāvan nopaspṛśed vidvān yāvad vāmena na spṛśet |

	vāme hi dvādaśādityā varuṇaś ca jaleśvaraḥ || iti |

atra dakṣaḥ |

	prakṣālya pādau hastau ca triḥ pibed ambu vīkṣitam | iti |

vīkṣitam ity aharviṣayam,

	rātrāv avīkṣitenaiva śuddhir uktā manīṣiṇām |

iti yamasmaraṇāt | prakṣālane viśeṣam āha hārītaḥ: "ā maṇibandhanāt pāṇī prakṣālya ā jaṅghāt pādau" iti | maṇibandhaḥ karabāhusaṃdhideśaḥ | devalo 'pi |

	ity evam adbhir ājānu prakṣālya caraṇau pṛthak |

	hastau cā maṇibandhābhyāṃ paścād āsīta saṃyataḥ ||

	athāmbu prathamāt tīrthād dakṣiṇāt triḥ pibet samam | iti |

prathamād brāhmād ity arthaḥ | prakṣālanānantaraṃ viṣṇupurāṇam |

	niṣpāditāṅghriśaucas tu pādāv abhyukṣya vai punaḥ |

	triḥ pibet salilaṃ tena tathādbhiḥ parimārjayet || iti |

triḥ pibed ity arvāṅ niṣedhaparaṃ na punar ūrdhvam, "śucau deśa āsīno dakṣiṇaṃ bāhuṃ jānvantarā kṛtvā yajñopavīty ā maṇibandhanāt pāṇī prakṣālya vāgyato hṛdayaspṛṣas triś catur vāpa ācāmet" iti gautamasmaraṇāt (GDh 1.36) | ātmatuṣṭyabhiprāyeṇa cāyaṃ vikalpaḥ | hṛdayaspṛśo hṛdayaṃgamā ity arthaḥ | tathā ca devalaḥ |

	apsu pītāsu hṛdayaṃ prāptāsu brāhmaṇaḥ śuciḥ |

	rājanyaḥ kaṇṭham āsyaṃ vai viṭ chūdraḥ sparśanāc chuciḥ || iti | 

sparśanāt tālunety śeṣaḥ | śūdragrahaṇaṃ strīṇām api pradarśanārtham | ata eva yājñavalkyaḥ |

	hṛtkaṇṭhatālugābhis tu yathāsaṅkhyaṃ dvijātayaḥ |

	śudhyeran strī ca śūdraś ca sakṛt spṛṣṭābhir antataḥ || iti |

sakṛd ekavāram | antatas tena tālunā spṛṣṭābhir ity arthaḥ,

	apsu prāptāsu hṛdayaṃ brāhmaṇaḥ śuddhim āpnuyāt |

	rājanyaḥ kaṇṭhatālū ca vaiśyaḥ śūdraḥ striyo 'pi ca ||

iti smaraṇāt | hṛdayaṃgamānāṃ parimāṇam āha uśanā: "māṣamajjanamātrā hṛdayaṃgamā bhavanti" iti | bhāradvājo 'pi |

	māṣamajjanamātrās tu saṃgṛhya triḥ pibed apaḥ | iti |

grahaṇe 'pi viśeṣam āha sa eva |

	āyataṃ pūrvataḥ kṛtvā gokarmākṛtivat karam |

	saṃhatāṅgulinā toyaṃ gṛhītvā pāṇinā dvijaḥ ||

	muktāṅguṣṭhakaniṣṭhe tu śeṣeṇācamanaṃ caret || iti |

pāṇinā dakṣiṇeneti śeṣaḥ | tathā ca purāṇam |

	dakṣiṇaṃ tu karaṃ kṛtvā gokarnākṛtivat punaḥ |

	triḥ pibed dakṣiṇenāmbu dvir āsyaṃ parimārjayet || iti |

tatparimārjanam aṅguṣṭhamūlenaiva kāryam | tathā ca dakṣaḥ |

	saṃmṛjyāṅguṣṭhamūlena dviḥ pramṛjyāt tato mukham | iti |

saṃmṛjyālomakaṃ deśam iti śeṣaḥ | āpastambas tu triḥ parimṛjyed ity āha: "trir oṣṭhau parimṛjed dvir ity eke | sakṛd upaspṛśed dvir ity eke | dakṣiṇena pāṇinā savyaṃ prokṣya pādau śiraś cendriyāṇy upaspṛśet" iti | oṣṭhau cātra salomakau, "atharvavedetihāsupurāṇānīti dhyāyan brāhmeṇa tīrthenoṣṭhayoḥ salomadeśam unmṛjet" iti kaṇvasmaraṇāt | sakṛd upaspṛśen mukham iti śeṣaḥ, "oṣṭhau parimṛjya tato mukhaṃ parimṛjed agniṃ dhyāyan" iti bhārgavasmaraṇāt | indriyāṇi śīrṣaṇyāni copaspṛśet, "khāni copaspṛśec chīrṣaṇyāni" iti gautamasmaraṇāt | tadupasparśanam āha dakṣaḥ |

	saṃhṛtya tisṛbhiḥ pūrvam āsyam evam upaspṛśet |

	aṅguṣṭhena pradeśinyā ghrāṇaṃ paścād anantaram ||

	aṅguṣṭhānāmikābhyāṃ ca cakṣuḥśrotre punaḥ punaḥ |

	nābhiṃ kaniṣṭhāṅguṣṭhābhyāṃ hṛdayaṃ tu talena vai ||

	sarvābhiś ca śiraḥ paścād bāhū cāgreṇa saṃspṛśet || iti |

tisṛbhir madhyamābhir iti śeṣaḥ, 

	madhyamābhir mukhaṃ pūrvaṃ tisṛbhiḥ samupaspṛśet |

iti yogayājñavalkyasmaraṇāt | pradeśinyupāṅguṣṭhikā | anāmikopakaniṣṭhikā | punaḥ punar udakam ālabhyeti śeṣaḥ,

	prāṇasthānāni sarvāṇi spṛṣṭvā jalam upaspṛśet |

	ācāman brāhmaṇo nityam ity āha bhavān bhṛguḥ ||

iti vaiyāghrapādasmaraṇāt | śiraḥśabdo 'tra mūrdhānam āha, "mūrdhānaṃ hṛdayaṃ spṛśet" iti viṣṇusmaraṇāt | agreṇa karāgreṇety arthaḥ | tathā ca vaiyāghrapādaḥ |

	aṃsau spṛṣṭvā karāgreṇa toyaṃ spṛṣṭvā samāhitaḥ |

	saṃsmṛtya padmanābhaṃ ca vipraḥ samyag viśuddhyati || iti |

atra "oṅkāreṇa saha yajñapuruṣaṃ manasā smaret" iti nārāyaṇīye viśeṣaḥ | atra paiṭhīnasiḥ: "savye pāṇau śeṣā apo ninayet" iti | śeṣā ācamanaśiṣṭāḥ | vṛddhaśaṅkhas tv anyathopasparśanam āha |

	tarjanyaṅguṣṭhayogena spṛśen nāsāpuṭadvayam |

	madhyamāṅguṣṭhayogena spṛśen netradvayaṃ tataḥ ||

	aṅguṣṭhasvyānāmikayā yogena śraveṇe spṛśet |

	kaniṣṭāṅguṣṭhayogena spṛśet skandhadvayaṃ naraḥ ||

	nābhiṃ ca hṛdayaṃ tadvat spṛśet pānitalena tu |

	saṃspṛśet tu tataḥ śīrṣam ayam ācamane vidhiḥ || iti | 

śaṅkho 'pi |

	tato 'ṅgulicatuṣkena spṛśen mūrdhānam āditaḥ |

	tarjanyaṅguṣṭhayogena spṛśen netradvayaṃ pṛthak ||

	madhyamānāmikābhyāṃ tu spṛśen nāsāpuṭe kramāt |

	aṅguṣṭhena kaṇiyasyāḥ karṇe saṃyogataḥ spṛśet ||

	tarjanyaṅguṣṭhayogena nābhiṃ hṛdi talaṃ spṛśet ||

pāiṭhīnasir api: "agnir aṅguṣṭhas tasmāt tenaiva sarvāṇi sthānāni spṛśet" iti | atra yathāsvaśākhaṃ vyavasthā | yeṣāṃ tu śākhinām aṅgopasparśanam anākhyātaṃ teṣāṃ vikalpa eva | yatra punaḥ katipayāṅgopasparśanam uktaṃ tatrāvirodhād vacanānusārād vāṅgānantaropasparśanam astīty avagantavyam | ata eva saṃvartaḥ |

	parimṛjyādbhir āsyaṃ tu dvādaśāṅgāni cālabhet | iti |

evaṃ kurvataḥ phalam āha vaiyāghrapādaḥ |

	evaṃ yo brāhmaṇo nityam upasparśanam ācaret |

	brahmādistambaparyantaṃ jagat sapadi tarpayet ||

vṛddhaśaṅkho 'pi |

	triḥ prāśnīyād yad ambhas tu prītā tenāsya devatāḥ |

	brahmā viṣṇuś ca rudraś ca bhavantīty anuśuśrumaḥ ||

	gaṅgā ca yamunā caiva prīyete parimārjanāt |

	pādābhyāṃ prīyate viṣṇuḥ brahmā śirasi kīrtitaḥ ||

	nāsatyadasrau prīyete spṛṣṭe nāsāpuṭadvaye |

	spṛṣṭe locanayugme tu prīyete śaśibhāskarau ||

	karṇayugme tathā spṛṣṭe prīyete tv analānilau |

	skandhayoḥ sparśanād eva prīyante sarvadevatāḥ ||

	nābhisparśena deveśāḥ prīyante cāsya nityaśaḥ |

	saṃspṛṣṭe hṛdaye cāsya prīyante sarvadevatāḥ ||

	mūrdhni saṃsparśanād devaḥ prītas tu puruṣo bhavet |

	bhūmyambuparvatā nāgā aṃsayos tu carācaram || iti |

athākaraṇe doṣaḥ purāṇe darśitaḥ |

	yaḥ kriyāḥ kurute mohād anācamyaiva nāstikaḥ |

	bhavanti hi vṛtha tasya kiryāḥ sarvā na saṃśayaḥ || iti |

**iti smṛticandrikāyām ācamanavidhiḥ**

**athācamananimittāni**

tatra manuḥ |

	kṛtvā mūtraṃ purīṣaṃ vā khāny ācānta upaspṛśet |

	vedam adhyeṣyamāṇaś ca annam aśnaṃś ca sarvadā ||

khāṇīndriyāṇi | ācāntas trir apaḥ pītvety arthaḥ | āpastambo 'pi: "svapne kṣavathau śiṅkhāṇikāśrvālambhe lohitasya keśānām agner gavāṃ brāhmaṇasya striyāś cālambhe mahāpathaṃ ca gatvāmedhyaṃ copaspṛśyāprayataṃ ca manuṣyaṃ nīvīṃ ca paridhāyāpa upaspṛśet" iti | kṣavathūḥ kṣutam | śiṅkhāṇikā nāsāmalam | aśru netrajalam | nīvīśabdenātrādhovāso lakṣyate | adhovastragrathanaṃ nīvī | kūrmapurāṇe 'pi |

	caṇḍālamlecchasaṃbhāṣe strīśūdrocchiṣṭabhojane |

	ucchiṣṭaṃ puruṣaṃ dṛṣṭvā bhojyaṃ cāpi tathāvidham ||

	ācāmed aśrupāte vā lohitasya tathaiva ca |

	agner gavām athālambhe spṛṣṭvāprayatam eva ca ||

	strīṇām athātmanaḥ sparśe nīvīṃ viparidhāya ca |

hārīto 'pi: "suṣupsur bhokṣyan vācāmet" iti | prajāpatir api |

	upakrame viśiṣṭasya karmaṇaḥ prayato 'pi san |

ācāmed iti śeṣaḥ | mārkaṇḍeyapurāṇe 'pi |

	devārcanādikāryāṇi tathā gurvabhivādanam |

	kurvīta samyag ācamya tadvad eva bhujikriyām ||

vasiṣṭho 'pi |

	ācāmec carvaṇe nityaṃ muktvā tāmbūlacarvaṇam |

	oṣṭhau vilomakau spṛṣṭvā vāso viparidhāya ca ||

	suptvā kṣuttvā ca bhuktvā ca ṣṭhīvitvoktvānṛtaṃ vacaḥ |

	rathāṃ śmaśāne vākramya ācāmet prayato 'pi san ||

bṛhaspatir api |

	adhovāyusamutsarge ākrande krodhasaṃbhave |

	mārjāramūṣakasparśe prahāse 'nṛtabhāṣaṇe ||

	nimitteṣv eṣu sarveṣu karma kurvann upaspṛśet |

hārīto 'pi: "devatā (?) abhigantukāma ācāmet" iti | yamo 'pi |

	uttīryodakam ācāmed avatīrya tathaiva ca |

	evaṃ syāc chreyasā yukto varuṇāś caiva pūjitaḥ ||

avatīrya praviśyety arthaḥ | hārīto 'pi: "nottared anupaspṛśya" iti | jalam iti śeṣaḥ| upasparśanam ācamanam | brahmāṇḍapurāṇe 'pi |

	saṃdeheṣu ca sarveṣu śikhāmokṣe tathaiva ca |

	vinā yajñopavītena nityam evam upaspṛśet ||

manur api |

	ācamya prayato nityaṃ japed aśucidarśane |

aśucy amedhyādi | padmapurāṇe |

	caṇḍālādīn jape home dṛṣṭvācāmed dvijottamaḥ |

	śvādīn dṛṣṭvā tathaivāpi karṇaṃ vā dakṣiṇaṃ spṛśet ||

vasiṣṭho 'pi |

	kṣute niṣṭhīvane supte prihāse 'śrupātane |

	pañcasv eteṣu cācāmec chrotraṃ vā dkṣiṇaṃ spṛśet || iti |

atrāthavadam āha parāśaraḥ |

	prabhāsādīni tīrthāni gaṅgādyāḥ saritas tathā |

	viprasya dakṣiṇe karṇe santīti manur abravīt ||

	ādityo varauṇaḥ somo vahnir vāyas tathaiva ca |

	viprasya dakṣiṇe karṇe nityaṃ tiṣṭhanti devatāḥ || iti |

etac ca dakṣiṇakarṇasparśanam ācamanāsaṃbhave veditavyam | tathā ca mārkaṇḍeyapurāṇam |

	samyag ācamya toyena kriyāḥ kurvīta vai śuciḥ |

	devānām ṛṣīṇāṃ ca pitṝṇāṃ caiva yatnataḥ ||

	kurvītālambhanaṃ vāpi dakṣiṇaśravaṇasya vai |

	yathāvibhavato hy etat pūrvābhāve tataḥ param ||

	na vidyāmāne pūrvokta uttaraprāptir iṣyate | iti |

atha vā bodhāyanoktaṃ draṣṭavyam: "nīvīṃ vipraḥ paridhāyāpa upaspṛśed ārdratṛṇaṃ bhūmiṃ gomayaṃ vā spṛśet" iti | upapēśed ācāmed ity arthaḥ | āpastambo 'pi: "nīvīṃ ca paridhāyāpa upaspṛśed ārdrāṃ vā śakṛd oṣadhīr bhūmiṃ vā" iti | śakṛd gomayam | atra bodhāyanaḥ: "śaktiviṣaye muhūrtam api nāprayataḥ syāt" iti |

**iti smṛticandrikāyām ācamananimittāni**

**atha dvirācamananimittāni**

tatra yājñavalkyaḥ |

	snātvā pītvā kṣute supte bhuktvā rathāpasarpaṇe |

	ācāntaḥ punar ācāmed vāso viparidhāya ca ||

viṣṇur 'pi: "rathām ākramya kṛtamūtrapurīṣaḥ pañcanakhāsthisnehaṃ spṛṣṭvācāntaḥ punar ācāmec caṇḍālamlecchabhāṣaṇe ca" iti | bodhāyano 'pi |

	bhojane havane dāne upahāre pratigrahe |

	havirbhakṣaṇakāle ca dvir ācamanam iṣyate ||

śaṅkho 'pi: "snāne bhojanalāleṣv ācāntaḥ punar ācāmet" iti | vyāso 'pi |

	home bhojanakāle ca saṃdhyayor ubhayor api |

	ācāntaḥ punar ācāmej japahomārcaneṣu ca ||

home dāna ity arthaḥ | kūrmapurāṇe 'pi |

	prakṣālya pāṇī pādau ca bhuñjāno dvir upaspṛśet |

	oṣṭhau vilomakau spṛṣṭvā vāso viparidhāya ca ||

	retomūtrapurīṣāṇām utsarge śuktabhāṣaṇe |

	ṣṭhīvitvādhyayanārambhe khāsaśvāsāgame tathā ||

	catvaraṃ vā śmaśānaṃ vā samāgamy samāhitaḥ |

	saṃdhyayor ubhayos tadvad ācānto 'py ācamet punaḥ || iti |

śuktaṃ nipura(?)vākyam | 

**iti smṛticandrikāyāṃ dvirācamananimittāni**

**athācamanāpavādaḥ**

tatra yājñavalkyaḥ |

	mukhajā vipruṣo medhyās tathācamanabindavaḥ |

	śmaśru cāsyagataṃ dantasaktaṃ tyaktvā tataḥ śuciḥ ||

asyārthaḥ: mukhaniḥsṛtāḥ śleṣmabindavo medhyāḥ, nocchiṣṭhaṃ kurvanti na ced aṅge nipatanti | tathā ca gautamaḥ: "na mukhyā vipruṣa ucchiṣṭaṃ kurvanti na ced aṅge nipatanti" iti | ato nācāmed iti bhāvaḥ | aṅgsparśe tu sparśanimittam ācamanaṃ bhavaty eva | āpastambas tv aṅgāsparśe 'py ācamanam āha: "ya āsyāt patanto bandava upalabhyante teṣv ācamanaṃ vihitam | ye bhūmau na teṣv ācāmed ity eke" iti | atra deśakālavibhedena vyavasthā | ācamanabindavas tv aṅgaspṛṣṭā api medhyā nocchiṣṭaṃ kurvanti | tathā ca manuḥ |

	spṛśanti bindavaḥ pādau ya ācāmayataḥ parān |

	bhaumikais taiḥ samā jñeyā naitair aprayato bhavet || iti |

atra "parān ācāmayataḥ pādau" iti saṃbandhaḥ | bhaumikar anupahatadeśasthair ity arthaḥ | dātuḥ padagrahaṇam avayavāntarasyāpi pradarśanārthaḥ, "bhaumikais taiḥ samā jñeyāḥ" iti hetvabhidhānāt,

	prayācāmayato yāś ca śarīre vipruṣo nṛṇām |

	ucchiṣṭadoṣo nāsty atra bhūmitulyās tu tāḥ smṛtāḥ ||

iti yamasmaraṇāc ca | tathāsyagataṃ śmaśru ca medhyaṃ nocchiṣṭaṃ karoti | tad āha devalaḥ |

	śmaśrubhiś ca mukhāviṣṭair āśaucaṃ nopadiśyate | iti |

atra veśeṣam āha āpastambaḥ: "na śamśrubhir ucchiṣṭho bhavaty antarāsye sadbhir yāvan na hastenopaspṛśati" iti | hastagrahaṇam aṅgāntarasyāpi pradarśanārtham, "na ced aṅge nipatanti" iti gautamasmaraṇāt | dantasaktaṃ dantalagnam annādi | acyutaṃ tu dantavan nocchiṣṭaṃ karoti yadi na jihvāspṛṣṭam | tathā ca manuḥ |

	dantavad dantalagneṣu jihvāsparśe śucir na tu |

	paricyuteṣu tatsthānān nigirann eva tac chuciḥ || 

nigirann antaḥpraveśayann ity arthaḥ | evakāras tv ācamananivṛttyartham | etac ca nigiraṇaṃ yājñavalkyenoktatyāgena vikalpyate | "dantavad dantalagneṣu" ity etad rasānupalabdhau veditavyam | yathāha śaṅkhaḥ: "dantavad dantalagneṣu rasavarjam anyatra jihvābhimarśanāt" iti | rasavarjaṃ rasānupalabdhāv ity arthaḥ | kecij jihvābhimarśane 'pi yāvat paricyutir na bhavati tāvac chucir ity āhuḥ | tathā ca gautamaḥ: "dantaśiliṣṭeṣu dantavad anyatra jihvābhimarśanāt prāk cyuter ity eke | cyuteṣv āsrāvavad vidyān nigirann eva tac chuciḥ" iti | āsrāvo mukhodakam | tad yathāśucir na bhavati tathety arthaḥ | dantaśliṣṭeṣu dantavad ity anirhāryalepābhiprāyam | tathā ca devalaḥ |

	bhojane dantalagnāni nirhṛtyācamanaṃ caret |

	dantalagnam asaṃharyaṃ lepaṃ manyeta dantavat ||

	na tatra bahuśaḥ kuryād yatnam uddharaṇe punaḥ |

	bhaved aśaucam atyarthaṃ tṛṇavedhād vraṇe kṛte || iti |

evaṃ ca yad rasahīnam ajihvāspṛṣṭam anirhāryaṃ ca tad dantavad ity uktaṃ bhavati | atra śātātapaḥ |

	dantalagne phale mūle bhuktasnehe tathaiva ca |

	tāmbūle cekṣudaṇḍe ca nocchiṣṭo bhavati dvijaḥ || iti |

bhuktasneho 'tyantānirhāryaḥ,

	bhuktvācāmed vidhānena tathoktena samāhitaḥ |

	śodhayen mukhahastau ca mṛdbhir gharṣaṇair api || 

iti devalasmaraṇāt | ṣaṭtriṃśanmate 'pi |

	adbhiḥ patrair mūlapuṣpais tṛṇakāṣṭamayais tathā |

	sugandhibhis tathā dravyair nocchiṣṭo bhavati dvijaḥ ||

atrir api |

	madhuparke ca some ca apsu prāṇāhutīṣu ca |

	nocchiṣṭasya bhaved doṣas tv atres tu vacanaṃ yathā ||

apsu amṛtāpidhānam asītyādiṣūcchiṣṭasya mantroccāraṇe doṣo nāstīty arthaḥ | vasiṣṭho 'pi |

	prāṇāhutiṣu someṣu madhuparke tathaiva ca |

	āsyahomeṣu sarveṣu nocchiṣṭo bhavati dvijaḥ || iti |

**iti smṛticandrikāyām ācanāpavādaḥ**

**athācamanapratiṣedhaḥ**

tatra devalaḥ |

	sopānatko jalastho vā muktakeso 'pi vā punaḥ |

	uṣṇīṣī vāpi nācāmed vastreṇāveṣṭya vā śiraḥ ||

śmaśrudeśe 'pi veṣṭitavān uṣṇīṣī | viṣṇur api |

	na gacchan na śayānaś ca na celaṃ na paraṃ spṛśan |

	na hasan naiva saṃjalpan nātmānaṃ cāpi vīkṣayan ||

	keśān nīvīm adhaḥkāyaṃ na spṛśan dharaṇīṃ api |

	yadi spṛśati caitāni bhūyaḥ prakṣāḷayet karam ||

gobilo 'pi |

	nāntarīyaikadeśasya kṛtvā caivottarīyatām | iti |

antarīyam adhovāsaḥ | pracetā api: "nāntarvāsā na nirvāsā nānyat kurvan nāsamapāda ācāmet" iti | āpastambo 'pi: "nāgnyudakaśeṣeṇa vṛtha karmāṇi kurvītācāmed vā | pāṇisaṅkṣubdhenodakena" iti | viṣṇur api: "pādaprakṣālanoccheṣeṇa nācāmet | bhūmau srāvayitvācāmet" iti | saṃvarto 'pi |

	śūdrāśucyekahastais tu dattādbhir na kadācana |

	ārūḍhapāduko vāpi na śuddhyeta dvijottamaḥ ||

marīcir api |

	na bahirjānu tvarayā nāsanastho na cottithitaḥ |

	na pādukāstho nācittaḥ śuciḥ prayatamānasaḥ ||

	bhuktvāsanastho 'py ācāmen nānyakāle kadācana ||

bhṛgur api |

	vinā yajñopavītena tathādhautena vāsasā |

	muktvā śikhāṃ vāpy ācānte kṛtasyaiva punaḥkriyā ||

	soṣṇīṣo baddhaparyaṅkaḥ prauḍhapādaś ca yānagaḥ |

	durdeśaprapadasthaś ca nācāmañ chuddhim āpnuyāt ||

kṛtasya ācamanasyeti śeṣaḥ | prauḍhapāda āsanādyārūḍhapādaḥ,

	āsanārūḍhapādo vā jānvor vā jaṅghayos tathā |

	kṛtāvasakthiko yaś ca prauḍhapādaḥ sa ucyate ||

iti gobilasmaraṇāt | prapadaṃ pādāgram | pulaho 'pi |

	śiraḥ prāvṛtya kaṇṭhaṃ vā muktakacchaśikho 'pi vā |

	akṛtvā pādayoḥ śaucam ācānto 'py aśucir bhavet || iti |

brahmāṇḍapurāṇe 'pi |

	kaṇṭhaṃ śiro vā prāvṛtya rathāpaṇagato 'pi vā |

	akṛtvā pādayoḥ śaucam ācānto 'py aśucir bhavet || iti |

āpaṇaḥ krayavikrayabhūmiḥ | kauśiko 'pi |

	apavitrakaraḥ kaścid brāhmaṇo ya upaspṛśet |

	apūtaṃ tasya tat sarvaṃ bhavaty ācamanaṃ tathā ||

gautamo 'pi: "nāñjalinā piben na tiṣṭhann uddhṛtodakenācāmet" iti | uddhṛtodakenaivācāmen na paśuvan mikhena pibed ity arthaḥ | na tiṣṭhann iti sthalaviṣayam | jale tu tiṣṭhann apy ācāmed eva | tathā ca viṣṇuḥ |

	jānvor ūrdhvaṃ jale tiṣṭhann ācāntaḥ śucitām iyāt |

	adhastāc chatakṛtvo 'pi samācānto na śuddhyati || iti |

jānvor adhastād ity anena jānumātre 'py aviruddham ity āha | tathā ca smṛtiḥ |

	jānumātre jale tiṣṭhann āsīnaḥ prāṅmukhaḥ sthale |

	sarvataḥ sucir ācāntas tayos tu yugapat sthitaḥ || iti |

tayor jalasthayor ity arthaḥ | tathā ca hārītaḥ |

	jalastho vā sthalastho vā dvayor vā samavasthitaḥ |

	jalastho jalakṛtyeṣu sthalasthaḥ sthalakarmasu ||

	ubhayor ubhayasthas tu karmasv adhikṛto bhavet || iti |

asyārtha: yadi jalastha ācāmati tadā jalakṛtya evādhikṛto bhavati | yadā tu sthalasthas tadāpi sthakṛtya eva | yadi punar ubhayatra tadobhayor api kriyamāṇeṣu karmasv adhikṛto bhavatīti | tathā ca paiṭhīnasiḥ: "antarudakam ācānto 'ntar eva śudhyati | bahir udakam ācānto bahir eva śudhyati | tasmād bahir ekam antar ekaṃ ca kṛtvā pādam ācamane sarvatra śuddho bhavati" iti | atra dakṣaḥ |

	snātvācāmed yadā vipraḥ pādau kṛtvā jale sthale |

	ubhayor apy asau śuddhas tataḥ karmakṣamo bhavet || iti |

anyatra tu hārītenoktaṃ draṣṭavyam |

	ārdravāsā jale kuryāt tarpaṇācamanaṃ japam |

	śuṣkavāsāḥ sthale kuryāt tarpaṇācamanaṃ japam ||

	ārdravāsāḥ sthalasthas tu yady ācāmen narādhamaḥ |

	vastraniścyotanaṃ tasya pretās tatra pibanti hi || iti |

atra vyāsaḥ |

	apaḥ pāṇinakhāgreṣu ācāmed yas tu brāhmaṇaḥ |

	surāpānena tat tulyam ity evam ṛṣir abravīt ||

yamo 'pi |

	apaḥ karanakhaspṛṣṭā ya ācāmati vai dvijaḥ |

	surāṃ pibati suvyaktaṃ samasya vacanaṃ yathā ||

	uddhṛtya vāmahastena yaḥ pibed brāhmaṇo jalam |

	surāpānena tat tulyaṃ manuḥ svāyaṃbhuvo 'bravīt ||

atra viśeṣaḥ kūrmapurāṇe darśitaḥ |

	na vāmahastenoddhṛtya pibed vaktreṇa vai jalam | iti |

atra smṛtyantaram |

	alābu tāmrapātraṃ ca karakaṃ ca kamaṇḍalum |

	gṛhītvā svayam ācāmen na tenāprayato bhavet ||

	karakālābukāṃsyena tāmraparṇapuṭena ca |

	svahastācamanaṃ kāryaṃ snehaliptāni varjayet ||

	kāṃsyapātre ca yat toyaṃ yat toyaṃ tāmrabhājane |

	sauvarṇe rājate caiva naivāśuddhaṃ tu karhicit || iti |

**iti smṛticandrikāyām ācamanapratiṣedhāḥ**

**athānyad apy ācamanaviṣayaṃ kiṃcid ucyate**

tatra gautamaḥ: "dravyahasta ucchiṣṭo nidhāyācamet" iti | asyārthaḥ: yadi brāhmaṇabhojanādau pravṛtte dravyahastaḥ kathaṃcid ucchiṣṭasparśanād aprayato bhavati tadā tad dravyaṃ bhūmau nidhāyācāmed iti | dravyam atrābhyavahāryam | tathā ca vasiṣṭhaḥ |

	pracarann abhyavahāryeṣūcchiṣṭaṃ yadi saṃspṛśet |

	bhūmau nikiṣpya tad dravyam ācamya pracaret punaḥ ||

abhyavahāreṣv annapānādiṣu pracaran pariveṣaṇaṃ kurvann ity arthaḥ | bṛhaspatir api |

	pracarann annapāneṣu yadocchiṣṭam upaspṛśet |

	bhūmau nidhāya tad dravyam ācāntaḥ pracaret punaḥ || iti |

atra viśeṣam āhatuḥ śaṅkhalikhitau: "dravyahasta ucchiṣṭo nidhāyācamyābhyukṣet tad dravyam" iti | evaṃ dravyahastasyācamanāc chuddhiḥ dravyasya tu nidhānābhyukṣaṇābhyām ity anusaṃdheyam | yadā tu dravyasyaiva sākṣād ucchiṣṭasparśanaṃ tadā tatparityājyam eva | yad āha vasiṣṭhaḥ: "ucchiṣṭham aguror abhojyaṃ svayam ucchiṣṭam ucchiṣṭopahataṃ ca" iti | yat punar manunoktam,

	ucchiṣṭena tu saṃspṛṣṭo dravyahastaḥ kathaṃcana |

	anidhāyaiva tad dravyam ācāntaḥ śucitām iyāt ||

iti, tad anabhyavahāryavastrādiviṣayam, itaratra nidhānavidhānāt | mārkaṇḍeyo 'tra vikalpam āha |

	ucchiṣṭena tu saṃspṛṣṭo dravyahasto nidhāya vā |

	ācamya dravyam abhyukṣya punar ādātum arhati || iti |

kūrmapurāṇe 'pi |

	taijasaṃ vā samādāya yad ucchiṣṭo bhaved dvijaḥ |

	bhūau nikṣipya tad darvayam ācamyābhyukṣayet tu tat ||

	yad yamatraṃ (?) samādāya bhaved uccheṣaṇānvitaḥ |

	anidhāyaiva tad dravyam ācāntaḥ śucitām iyāt ||

	vastrādiṣu vikalpaḥ syāt tat spṛṣṭāv evam eva hi |

tat spṛṣṭau ucchiṣṭaspṛṣṭau | nidhānam anidhānaṃ vā kāryam ity arthaḥ | anabhyavahāryaṃ prakṛtya bodhāyano 'pi: "taijasaṃ ced ādāyocchiṣṭhaḥ syāt tad udasyācamyādāsyann adbhiḥ prokṣed atha ced annenocchiṣṭaḥ syāt tad udasyācamyādāsyann adbhiḥ prokṣed etad eva viparītam amatre" iti | udasya nidhāyety arthaḥ | viparītam anudasyeti yāvat | pakvānnam ādāya mūtrādikaraṇe śloka āpastambokto draṣṭavyaḥ |

	bhūmau nikṣipya tad dravyaṃ śaucaṃ kṛtvā yathāvidhi |

	utsaṅgopāttapakvānna upaspṛśya tataḥ śuciḥ || iti |

etad āpady aśakyanidhānadravyaviṣayam,

	araṇye 'nudake rātrau coravyāghrākule pathi |

	kṛtvā mūtraṃ purīṣaṃ vā dravyahasto na duṣyati ||

iti bṛhaspatismaraṇāt | mārkaṇḍeyas tu śaucam apy anidhāyaiva kāryam ity āha |

	pakvānnena gṛhītena mūtroccāraṃ karoti yaḥ |

	anidhāyaiva tad dravyam aṅge kṛtvā samāśritam ||

	śaucaṃ kṛtvā yathānyāyam upaspṛśya yathāvidhi |

	annam abhyukṣayec caivam uddhṛtyārkasya darśayet ||

	tyaktvāgramātraṃ vā tasmāc cheṣaṃ śuddhim avāpnuyāt | iti |

**iti smṛticandrikāyām ācamanaprakaraṇam**

**atha dantadhāvanavidhiḥ**

atra śātātapaḥ |

	sukhe paryuṣite nityaṃ bhavaty aprayato naraḥ |

	tasmāt sarvaprayatnena bhakṣayed dantadhāvanam ||

kātyāyano 'pi |

	utthāya netre prakṣālya śucir bhūtvā samāhitaḥ |

	parijapya ca mantreṇa bhakṣayed dantadhāvanam ||

mantro 'pi |

	āyur balaṃ yaśo varcaḥ prajāḥ paśuvasūni ca |

	brahma prajñāṃ ca medhāṃ ca tvaṃ no dehi vanaspate ||

atra kālaniyamam āha mārkaṇḍeyaḥ |

	prātar utthāya yatavāg bhakṣayed dantadhāvanam |

	prakṣālya bhakṣayet pūrvaṃ prakṣālyaiva ca saṃtyajet ||

śucau deśa iti śeṣaḥ | tathā ca vyāsaḥ |

	prakṣālya tu śucau deśe dantadhāvanam utsṛjet |

	patite 'bhimukhe samyag bhojyam āpnoty abhīpsitam || iti |

atra viṣṇuḥ |

	prakṣālya bhuktvā taj jahyān nādyād indukṣaye ca tat |

indukṣaye 'māvāsyāyām | etan niṣiddhatithyādyupalakṣaṇam | ata eva yamaḥ |

	caturdaśy aṣṭamī darśaḥ pūrṇimā saṃkramo raveḥ |

	eṣu strītailamāṃsāni dantakāṣṭhaṃ ca varjayet ||

	śrāddhe janmadine caiva vivāhe 'jīrṇadūṣitaḥ |

	prete caivopavāse ca varjayed dantadhāvanam || iti |

viṣṇur api |

	pratipaddarśaṣaṣṭhīṣu caturdaśyaṣṭamīṣu ca |

	navamyām bhānuvāre ca dantakāṣṭhaṃ vivarjayet ||

paiṭhīnasir api |

	pratipaddarśaṣaṣṭhīṣu navamyāṃ caiva bhārata |

	dantānāṃ kāṣṭhasaṃyogo dahatyā saptamaṃ kulam ||

vyāso 'pi |

	śrāddhe yajñe ca niyame patyau ca proṣite tathā |

	vāre pāte ca saṃkrāntyāṃ nandābhūtāṣtaparvasu ||

	tailābhyaṅgaṃ ratiṃ māṃsaṃ dantakāṣṭhaṃ ca varjayet | iti |

vāre bhānuvāre | tatra diṅniyamam āha mārkaṇḍeyaḥ |

	udaṅmukhaḥ prāṅmukho vā kaṣāyaṃ tiktakaṃ kaṭum |

dantadhāvanaṃ bhakṣayed iti śeṣaḥ | udaṅmukhaḥ prāṅudaṅmukha (?) ity arthaḥ, atra doṣaśavaṇāt | tad āha kātyāyanaḥ |

	pūrvāmukho dhṛtiṃ vindyāc charīrārogyam eva ca |

	dakṣiṇena tathā krauryaṃ paścimena parājayam ||

	uttareṇa gavāṃ nāśaḥ strīṇāṃ parijanasya ca |

	pūrvottare tu digbhāge sarvān kāmān avāpnuyāt ||

atra kāṣṭhalakṣaṇam āha viṣṇuḥ |

	kaṇṭakikṣīravṛkṣotthaṃ dvādaśāṅgulasaṃmitam |

	kaniṣṭhikāgravat sthūlaṃ pūrvārdhakṛtakūrcakam ||

	dantadhavanam uddiṣṭaṃ jihvālekhanikā tathā |

	susūkṣmaṃ sūkṣmadantasya samadantasya madhyamam ||

	sthūlaṃ viṣamadantasya trividhaṃ dantadhāvanam ||

	dvādaśāṅgulakaṃ vipre kāṣṭham āhur manīṣiṇaḥ |

	kṣatraviṭchūdrajātīnāṃ navaṣaṭcaturaṅgulam ||

kūrmapurāṇe 'pi |

	madhyāṅgulasamasthaulyaṃ dvādaśāṅgulasaṃmitam |

	sakūrcaṃ dantakāṣṭhaṃ syāt tad agreṇa tu dhāvayet ||

gargo 'pi |

	daśāṅgulaṃ tu viprāṇāṃ kṣatriyāṇāṃ navāṅgulam |

	aṣṭāṅgulaṃ tu vaiśyānāṃ śūdrāṇāṃ saptasaṃmitam |

	caturaṅgulamānaṃ tu nārīṇāṃ nātra saṃśayaḥ ||

vyāso 'pi |

	varjayed dantakāṣṭhāni varjanīyāni nityaśaḥ |

	bhakxayec chāstradṛṣṭāni parvasv api varjayet ||

kāni punaḥ śāstradṛṣṭānīty apekṣita āha aṅgirāḥ |

	āmrapunnāgabilvānām apāmārgaśirīṣayoḥ |

	bhakṣayet prātar utthāya vāgyato dantadhāvanam ||

nārado 'pi |

	sarve kaṇṭakinaḥ puṇyāḥ kṣīriṇas ca yaśasvinaḥ |

vṛddhamanur api |

	khadirasya karañjasya kadaṃbasya tathaiva ca |

	arkasya karavīrasya kuṭajasya viśeṣataḥ ||

viṣṇur api: "vaṭāśvatthārkakhadirakarañjakakaravīrajātyapāmārgamālatīkakubhabilvānām anyatamam" iti | mārkaṇḍeyo 'pi |

	vaṭāśvatthārkakhadirakaravīrāṃś ca bhakṣayet |

	jātyaṃ ca bilvaṃ khadiraṃ mūlaṃ tu kakubhasya ca ||

	arimedaṃ priyaṅguṃ ca kaṇṭakinyas tathaiva ca || iti |

eteṣu phalam aha gargaḥ |

	sarje dharyaṃ vaṭe dīptiḥ karñje vijayo raṇe |

	plakṣe caivārthasaṃpattir vadaryāṃ madhurasvaraḥ ||

	khadire caiva saugandhyaṃ bilve tu vipulaṃ dhanam |

	audumbare vākyasiddhir bandhūke ca dṛḍā śrutiḥ ||

	saighre ca kīrtisaubhāgyaṃ pālāśe siddhir uttamā |

	kadambe sakalā lakṣmīr āmre cārogyam eva ca ||

	apāmārge dhṛtir medhā prajñā śaktir vapuḥ śrutiḥ |

	āyuḥ śīlaṃ yaśo lakṣmīḥ saubhāgyaṃ copajāyate ||

	arkeṇa dantarogāṃs tu bījapūreṇa tu vyathām |

	kakubhena tathāyuṣmān bhavet palitavarjitaḥ ||

	dāḍime sindhuvāre ca karañje kuṭaje tathā |

	jātyāṃ ca karamarde ca duḥsvapnaṃ caiva nāśayet || iti |

"varjanīyāni varjayet" ity uktam | tāny āha mārkaṇḍeyaḥ |

	śālmalyaśvatthahavyānāṃ dhavakiṃśukayor api |

	kovidāraśamīpīluśleṣmāntakavibhītakān |

	varjayed dantakāṣṭheṣu guggulaṃ kramukaṃ tathā ||

hārīto 'pi: "kāleyapālāśakovidāraśleṣmātakabilvakaṇṭakivṛkṣanirguṇḍīśikhaṇḍiśirīṣapamālatī-karavīrabadarīkarañjaveṇuvarjam" iti | mārkaṇḍeyo 'pi |

	tyājyaṃ sapatram ajñātam ūrdhvaśuṣkaṃ ca pāṭilam |

	tvagghīnaṃ granthisaṃyuktaṃ tathā pālāśaśiṃśupe ||

uśanāpi |

	tindukeṅgudabandhūkamocāmarajabalvajam |

	kārpāsaṃ dantakāṣṭhaṃ ca viṣṇor api harec chriyam ||

gargo 'pi |

	kuśaṃ kāśaṃ pālāśaṃ ca śiṃśupāṃ yas tu bhakṣayet |

	tāvad bhavati caṇḍālo yāvad gāṃ naiva paśyati || iti |

eteṣu keṣucid vidhipratiṣedhābhyāṃ vikalpo veditavyaḥ | atra uśanā: "na dantakāṣṭhān pāṭhayen nāṅgulībhir dantān prakṣālayet" iti | etad anāmikāṅguṣṭhavyatiriktaviṣayam | yad āha vṛddhayājñavalkyaḥ |

	iṣṭakāloṣṭhapāṣāṇair itarāṅgulibhis tathā |

	muktvā cānāmikāṅguṣṭhau varjayed dantadhāvanam || iti |

atra viśeṣaḥ kūrmapurāṇe darśitaḥ |

	notpāṭayed dantakāṣṭhaṃ nāṅgulyagreṇa dhāvayet | iti |

evaṃ ca yad uktaṃ paiṭhīnasinā: "tṛṇaparṇodakenāṅgulyā vā dantān dhāvayet pradeśinīvarjam" iti, atra pradeśinīgrahaṇaṃ niṣiddhāṅgulyupalakṣaṇārtham ity avirodhaḥ | atra vyavasthām āha vyāsaḥ |

	pratipaddarśaṣaṣṭhīṣu navamyāṃ dantadhāvanam |

	parṇair anyatra kāṣṭhais tu jihvollekhaḥ sadaiva tu ||

	alābhe dantadāṣṭhānāṃ niṣiddhāyāṃ tithau tathā |

	apāṃ dvādaśagaṇḍūṣair vidadhyād dantadhāvanam || iti |

yat tu tenaivoktam,

	yo mohāt snānavelāyāṃ bhakṣayed dantadhāvanam |

	nirāśās tatra gacchanti devatāḥ pitṛbhiḥ saha ||

iti, tan madhyāhnasnānaviṣayam,

	prātaḥsnānaṃ prakurvīta dantadhāvanapūrvakam |

iti dakṣasmaraṇāt | 

**iti smṛticandrikāyāṃ dantadhāvanavidhiḥ**

**atha kuśamahimā**

atra gobilaḥ |

	kuśamūle sthito brahmā kuśamadhye tu keśavaḥ |

	kuśāgre śaṅkaraṃ vidyāt sarve devāḥ samantataḥ ||

hārīto 'pi |

	kuśahastena yaj japtaṃ dānaṃ caiva kuśaiḥ saha |

	kuśahastas tu yo bhuṅkte tasya saṃkhyā na vidyate ||

purāṇe 'pi |

	

**********PAGE 283 MISSING

**kuśotpāṭanavidhiḥ**

tatra kauśikaḥ |

	śucau deśe śucir bhūtvā sthitvā pūrvottarāmukhaḥ |

	oṃkāreṇaiva mantreṇa kuśāḥ spṛśyā dvijottamaiḥ ||

utpāṭanamantro 'pi |

	viriñcinā sahotpanna parameṣṭhinisargaja |

	nuda sarvāṇi pāpāni darbha svastikaro mama ||

atra kālaniyamam āha hārītaḥ |

	māse nabhasy amāvāsyā (?) tasyāṃ darbhoccayo mataḥ |

	ayātayāmās te darbhā niyojyāḥ syuḥ punaḥ punaḥ || iti |

nabhāḥ śrāvaṇaḥ | ata eva yātayāmāḥ kālāntare lūnā ity arthaḥ | anenaivābhiprāyeṇa śaṅkho 'pi |

	darbhāḥ kṛṣṇājinaṃ mantrā brāhmaṇāś ca viśeṣataḥ |

	ayātayāmās te sarve niyojyāḥ syuḥ punaḥ punaḥ || iti |

punaḥ punar viniyogayogyā ity arthaḥ | ata eva mārkaṇḍeyaḥ |

	sapavitreṇa hastena kuryād ācamanakriyām |

	nocchiṣṭaṃ tat pavitraṃ tu bhuktocchiṣṭaṃ tu varjayet || iti |

etad granthivihīnadarbhābhprāyam,

	granthir yasya pavitrasya na tenācamanaṃ caret |

iti hārītasmaraṇāt | atra śātātapaḥ |

	jape home tathā dāne svādhyāye pitṛtarpaṇe |

	aśūnyaṃ tu karaṃ kuryāt suvarṇarajataiḥ kuśaiḥ ||

mārkaṇḍeyo 'pi |

	kuśapāṇiḥ sadā tiṣṭhed brāhmaṇo dambhavarjitaḥ |

	sa nityaṃ hanti pāpāni tūlarāśim ivānalaḥ ||

purāṇe 'pi |

	kauśeyaṃ bibhṛyān nityaṃ pavitraṃ dakṣiṇe kare |

	bhuñjānas tu viśeṣeṇa garhitānnaviśodhanam ||

atrir api |

	ubhābhyām api pāṇibhyāṃ viprair darbhapavitrake |

	dhāraṇīye prayatnena brahmagranthisamanvite ||

	brahmayajñe jape caiva brahmagranthir vidhīyate |

	bhojane vartulaḥ proktaḥ evaṃ dharmo na hīyate || iti |

atrāṅguliniyamo matsyapurāṇe darśitaḥ |

	dhāryo 'nāmikayā darbho jyeṣṭhānāmikayāpi vā |

	ubhayānāmikābhyāṃ tu dhārye darbhapavitrake ||

anāmikā upakaniṣṭhikā | pavitralakṣaṇam api tataivoktam |

	saṃtyajya vaiṣṇavaṃ mārgaṃ brahmamārgaviniḥsrutam |

	sakṛt pradakṣiṇīkṛtya pavitram abhidhīyate ||

	saptabhir darbhapuñjīlaiḥ kuryād brāhmaṃ pavitrakam |

	pañcabhiḥ kṣatriyasyaiva caturbhiś ca tathā viśaḥ ||

	dvābhyāṃ śūdrasya vihitam antarāṇāṃ tathaiva ca |

mārkaṇḍeyo 'pi |

	caturbhir darbhapuñjīlaiḥ brāhmaṇasya pavitrakam |

	ekaikaṃ nyūnam uddiṣṭaṃ varṇe varṇe yathākramam ||

	tribhir darbhaiḥ śāntikarma pañcabhiḥ pauṣṭikaṃ tathā |

	caturbhir ābhicārākhyaṃ kurvan kuryāt pavitrakam || iti |

sthālīpākādau tu kātyāyanoktaṃ draṣṭavyam |

	anantargarhitaṃ sāgraṃ kauśaṃ dvidalam eva ca |

	prādeśamātraṃ vijñeyaṃ pavitraṃ yatra kutracit || iti |

govālapavitraṃ prakṛtya kauśikaḥ |

	gavāṃ vālapavitreṇa dharyamāṇena nityaśaḥ |

	na spṛśanti hi pāpāni śrīś ca gātreṣu tiṣṭhati ||

	gavāṃ vālapavitreṇa vahnyupāsitaṃ (?) karoti yaḥ |

	pañcāgnayo hutās tena yāvajjīvaṃ na saṃśayaḥ ||

	gavāṃ vālapavitreṇa saṃdhyopāstiṃ karoti yaḥ |

	sa vai dvādaśa varṣāṇi kṛtasaṃdhyo bhaven naraḥ || iti |

tathā darbhalakṣaṇam api tenaivoktam |

	saptapatrāḥ śubhā darbhāḥ tīrakṣetrasamudbhavāḥ |

	te praśastā dvijātīnāṃ daive pitrye ca karmaṇi ||

	aprasūtāḥ smṛtā darbhāḥ prasūtāś tu kuśāḥ smṛtāḥ |

	samūlāḥ kutapāḥ sāgāḥ chinnāgrās tṛṇasaṃjñitāḥ ||

hārīto 'pi |

	acchinnāgrān sapatrāṃś ca samūlān komalān śubhān |

	pitṛdevajapārthaṃ ca samādadhyāt kuśān dvijaḥ ||

etat prastarādivyatiriktaviṣayam | tathā ca brahmāṇḍapurāṇam |

	chinnamūlā gṛhitavyāḥ (?) prastarārthaṃ kuśottamāḥ |

	agnikārye ca yāge ca samūlān parivarjayet ||

atra viśeṣam āha kātyāyanaḥ |

	haritā yajñiyā darbhāḥ sitāgrāḥ pākayajñiyāḥ |

	samūlāḥ pitṛdaivatyāḥ kalmāṣā vaiśvadaivikāḥ || iti |

pitṛdaivatyāḥ pitryā ity arthaḥ | tathā ca yamaḥ |

	samūlas tu bhaved darbhaḥ pitṝṇāṃ śrāddhakarmaṇi |

	mūlena lokān jayati śakrasya ca mahātmanaḥ || iti |

etad ekoddiṣṭaśrāddhaviṣayam, yataḥ sa evāha |

	ekoddiṣṭhe kuśāḥ kāryāḥ samūlāḥ śrāddhakarmaṇi |

	bahirlūnāḥ sakṛl lūnāḥ sarvatra pitṛkarmasu || iti |

bahirlūnāḥ upamūlalūnāḥ | evaṃ ca yad uktaṃ brahmāṇḍapurāṇe,

	upamūle tathā lūnāḥ śrāddhārthe tu kuśāḥ smṛtāḥ |

	tathā śyāmākanīvārā dūrvā ca samudāhṛtā || 

iti, yad api gobilena: "upamūle lūnāḥ pitṛkāryeṣu" iti, tad ekoddiṣṭaśrāddhetaraviṣayam ity avagantavyam | atra purāṇam |

	sapiṇḍīkaraṇaṃ yāvad ekadarbhaiḥ pitṛkriyā |

	sapiṇḍīkaraṇād ūrdhvaṃ dviguṇair vidhivad bhavet ||

	tilakṣetrodbhavair darbhaiḥ prayatnād dviguṇīkṛtaiḥ |

	pitiṝṇāṃ tarpaṇaṃ kuryād devānāṃ tu yadṛcchayā ||

	pitryaṃ mūlena madhyena snānaṃ dānaṃ prayatnataḥ |

	daivaṃ karma kuśāgreṇa kartavyaṃ bhūtim icchatā || iti |

yadṛcchayāpi aniyamenety arthaḥ | uktakuśālābhe śaṅkhaḥ |

	kuśālābhe dvijaśreṣṭhaḥ kāśaiḥ kurvīta yatnataḥ |

	tarpaṇādīni karmāṇi kāśāḥ kusasamāḥ smṛtāḥ || iti |

viṣṇur api: "kuśālābhe kuśasthāna kāśān dūrvā vā dadhyāt" iti | barhiṣi tu yamokto viśeṣaḥ |

	kuśāḥ kāśās tathā dūrvā yavā vrīhaya eva ca |

	balvajān puṇḍarīkāṇi saptadhā barhir ucyate ||

atra varjyān āha hārītaḥ |

	pathi darbhāś citau darbhā ye darbhā yajñabhūmiṣu |

	staraṇāsanapiṇḍeṣu ṣaṭkuśān parivarjayet ||

	brahmayajñe ca ye darbhā ye dharbhāḥ pitṛtarpaṇe |

	hatā mūtrapurīṣābhyāṃ teṣāṃ tyāgo vidhīyate ||

	apūtā garhitā darbhā ye ca chinnā nakhais tathā |

	kvathitān agnidagdhāṃś ca kuśān yatnena varjayet ||

	nīvīmadhye tu ye darbhā brahmasūtre ca ye kṛtāḥ |

	pavitāṃs tān vijānīyād yathā kāśas tathā kuśaḥ || iti |

kvathitāḥ hiṃsitāḥ |

**iti smṛticandrikāyāṃ kuśotpāṭanavidhiḥ**

**atha snānapraśaṃsā**

atra yogayājñavalkyaḥ |

	agamyāgamanāt steyāt pāpebhyaś ca pratigrahāt |

	rahasyācaritāt pāpān mucyate snānam ācaran ||

	manaḥprasādajananaṃ rūpasaubhāgyavardhanam |

	śokaduḥsvapnahaṃ snānaṃ mokṣadaṃ jñānadaṃ tathā ||

	snānamūlāḥ kriyāḥ sarvāḥ śrutismṛtyuditā nṛṇām |

	tasmāt snānaṃ niṣeveta śrīpuṣṭyārogyavardhanam ||

	yāmyaṃ hi yātanāduḥkhaṃ nityasnāyī na paśyati |

	nityasnānena pūyante ye 'pi pāpakṛto janāḥ ||

	guṇā daśa snānaparasya sādhoḥ rūpaṃ ca tejaś ca balaṃ śaucam |

	āyuṣyam ārogyam alolupatvaṃ duḥsvapnaghātaś ca tapaś ca medhā ||

satyavrato 'pi |

	balaṃ rūpaṃ yaśo dharmaṃ jñānam āyuḥ sukhaṃ dhṛtim |

	ārogyaṃ param āpnoti samyak snānena mānavaḥ | iti |

**iti smṛticandrikāyāṃ snānapraśaṃsā**

**atha snānabhedāḥ**

tatra śaṅkhaḥ |

	snānaṃ tu dvividhaṃ proktaṃ gauṇamukhyaprabhedataḥ |

	tayos tu vāruṇaṃ mukhyaṃ tat punaḥ ṣaḍvidhaṃ bhavet ||

	nityaṃ naimittikaṃ kāmyaṃ kriyāṅgaṃ malakarṣaṇam |

	kriyāsnānaṃ tathā ṣaṣṭhaṃ proḍhā snānaṃ prakīrtitam || iti |

eteṣāṃ lakṣaṇam āha sa eva |

	asnātas tu pumān nārho japyāgnihavanādixu |

	prātaḥsnānaṃ tadarthaṃ tu nityasnānaṃ prakīrtitaṃ ||

	caṇḍālaśavadhūmādi spṛṣṭvāsnātāṃ rajasvalām |

	snānārhas tu yadā snāyāt snānaṃ naimittikaṃ hi tat ||

	puṣyasnānādikaṃ yat tu daivajñavidhicoditam |

	tad dhi kāmyaṃ samuddiṣṭaṃ nakāmas tat prayojayet ||

daivajño jyotirvit |

	puṣṭikāmaḥ pavitrāṇi hy arciṣyan devatāḥ pitṝn |

	snānaṃ samācared yas tu kriyāṅgaṃ tat prakīrtitam ||

	malapakarṣaṇaṃ nāma snānam abhyaṅgapūrvakam |

	malāpakarṣaṇārthaṃ tu pravṛttis tasya nānyathā ||

	saraḥsu devakhāteṣu tīrtheṣu ca nadīṣu ca |

	kriyāsnānaṃ samuddiṣṭaṃ snānaṃ tatra matā kriyā ||

snānam eva tatra kriyāṅgatayā vihitam ity arthaḥ | gobilo 'pi |

	nityaṃ satatanirvṛttaṃ kāmyaṃ kāmāya yad dhitam |

	nimittād upajātaṃ tu snānaṃ naimittikaṃ smṛtam || iti |

anena mādhyandinasnanasyāpi nityatvam uktaṃ bhavati, tasyāpi satatanirvartyatvāt | tathā ca vaiyāghrapādaḥ |

	prataḥsnāyī bhaven nityaṃ madhyasnāyī bhaved iti | iti |

**iti smṛticandrikāyāṃ snānaprabhedāḥ**

**athāvasaraprāptaṃ nityasnānam ucyate**

tatra śaunakaḥ |

	prātarācamanaṃ kṛtvā śaucaṃ kṛtvā yathārthavit |

	dantaśaucaṃ tataḥ kṛtvā prātaḥsnānaṃ samācaret || iti |

atrācamanaṃ kṛtveti dantaśauce 'pi saṃbadhyate | tathā ca kūrmapurāṇam |

	prakṣālya dantakāṣṭhaṃ vai bhakṣayitvā vidhānataḥ |

	ācamya prayato nityaṃ prātaḥsnānaṃ samācaret || iti |

atra dakṣaḥ |

	asnātvā nācaret karma japahomādi kiṃcana |

	lālāsvedasamākīrṇaḥ śayanād utthitaḥ pumān ||

	atyantamalinaḥ kāyo navacchidrasamanvitaḥ |

	sravaty eva divā rātrau prātaḥsnānaṃ viśodhanam ||

	prātaḥsnānaṃ praśaṃsanti dṛṣṭādṛṣṭakaraṃ hitam |

	sarvam arhati śuddhātmā prātaḥsnāyī japādikam ||

kātyāyano 'pi |

	yathāhani tathā prātar nityaṃ snāyād atandritaḥ |

	dāntān prakṣālya nadyādau gṛhe vai tad amantravat || iti |

amantravad iti sarvathā mantraniṣedhaparaṃ na bhavati | kiṃ tu mantrabahutvaniṣedhārtham | yataḥ sa evāha |

	alpatvād dhomakālasya bahutvāt snānakarmaṇaḥ |

	prātaḥ saṃkṣepataḥ snānaṃ homalopo vigarhitaḥ || iti |

tathā snānaṃ caturviṃśatāv uktam |

	snānam abdaivatair mantrair vāruṇais ca mṛdā saha |

	kuryād vyāhṛtibhir vātha yat kiṃcid evam ṛcāpi vā ||

	drupadād iti vā snāyāj jumbukāyeti vā punaḥ |

	puṇyāni ca smaret tīrthāny uśanā munir abravīt ||

atra kalaniyamam āha jābāliḥ |

	satataṃ prātar utthāya dantadhāvanapūrvakam |

	ācared uṣasi snānaṃ tarpayed devamānuṣān || iti |

viṣṇur api: "prātaḥsnāyy aruṇakaragrastāṃ prācīm avalokya snāyāt" iti | yat tu caturviṃśatāv uktam,

	uṣasy uṣasi yat snānaṃ saṃdhyāyām udite 'pi vā |

	prājāptyena tat tulyaṃ sarvapāpapraṇāśanam ||

iti, tad api vaiṣṇavena samānārtham | yat saṃdhyāyāṃ snānaṃ tad apy uṣasi, yadi vodite udgate udayābhimukha iti, tasyāpy uṣaḥ kālapartvāt | yuktaṃ caitat | anyathā "prātaḥsaṃdhyāṃ sanakṣatrām" ityadivirodhaḥ syāt, asnātasya saṃdhyādyanadhikārāt | yad āha viṣṇuḥ |

	snāto 'dhikārī bhavati daive pitrye ca karmaṇi |

	pavitrāṇāṃ tathā japye dāne ca vidhicodite ||

dakṣo 'pi |

	snānamūlāḥ kriyāḥ sarvāḥ saṃdhyopāsanam eva ca |

	tasmāt sarvaprayatnena snānaṃ kuryāt samāhitaḥ || iti |

yady evaṃ tarhy etad vacanabalād eva saṃdhyāpy utkṛṣyatām | maivam,

	saṃdhau saṃdhyām upāsīta nāstage nodite ravau |

iti yogayājñavalkyena udita niṣedhasmaraṇāt, tathā,

	rātryantayāmanāḍī dve saṃdhyādiḥ kāla ucyate |

	darśanād ravirekāyās tadanto munibhiḥ smṛtaḥ ||

iti dakṣeṇa kālaniyamāc ca | ravirekhādarśanād upalakṣitaḥ kālaḥ saṃdhyānta ity arthaḥ | ataḥ pūrvoktaiva vyākhyā jyāyasī | atra brahmāṇḍapurāṇam |

	nityaṃ naimittikaṃ kāmyaṃ trividhaṃ snānam ucyate |

	tarpaṇaṃ tu bhavet tasya aṅgatvena prakīrtitam ||

ataḥ snānānantaraṃ tarpayed iti bhāvaḥ | yat tu caturviṃśatimate,

	snānād anantaraṃ tāvat tarpayet pitṛdevatāḥ |

iti, tatra viśeṣam āha yamaḥ |

	dvau hastau yugmataḥ kṛtvā pūrayed udakāñjalim |

	gośṛṅgamātram uddhṛtya jalamadhye jalaṃ kṣipet || iti |

yat tu vyāghreṇoktam,

	ubhābhyām atha hastābhyām udakaṃ yaḥ prayacchati |

	sa mūḍho narakaṃ yāti kālasūtram avākchirāḥ ||

iti, tac chrāddhaviṣayam | tathā ca kārṣṇājaniḥ |

	śrāddhe vivāhakāle ca pāṇinaikena dīyate |

	tarpaṇe tūbhayenaiva vidhir eṣa sanātanaḥ || iti |

pitṛtarpaṇaṃ prakṛtya sa evāha |

	nābhimātre jale sthitvā cintayann ūrdhvamānasaḥ |

	āgacchantu me pitaro gṛhṇantv etān payo 'ñjalīn ||

	pitṝṇām ambarasthānām abhyḥstho dakṣiṇāmukhaḥ |

	trīṃs strīñ jalāñjalīn dadyād uccair uccatarān budhaḥ || iti |

tatra viśeṣaḥ smṛtyantare darśitaḥ |

	bāhupūrṇaṃ tilaiḥ kṛtvā jalasthas tarpayet pitṝn |

	sthalasthena na kartavyaṃ pitṝṇāṃ tṛptim icchatā || iti |

evaṃ ca yad uktaṃ gobilena, 

	romasaṃsthāṃs tilān kṛtvā yas tu tarpayate pitṛn |

	pitaras tapitās tena rudhireṇa malena ca ||

iti, tat sthalatarpaṇaviṣayam ity avagantavyam | nanu cātra kathaṃ pitṛtarpaṇam, "tarpayed devamānuṣān" iti jābālismaraṇāt, "aparāhṇaṃ pitṝṇām" iti śruter madhyandinasnāne devatarpaṇaṃ na syāt | na caivam astv iti vācyam,

	snāne caiva tu sarvatra tarpayet pitṛdevatāḥ|

	kāmye nitye viśeṣeṇa tat prakuryāt prayatnataḥ ||

iti vyāghrasmaraṇāt | atra śrutidvayaṃ tarpaṇavyatiriktaviṣayam ity avagantamyam | kiṃ cākaraṇe 'pi doṣo vasiṣṭhena darśitaḥ |

	nāstikyabhāvād yaḥ snātvā na tarpayati vai pitṝn |

	pibanti dehaniḥsrāvaṃ pitaro 'sya jalārthinaḥ || iti |

dehasniḥsvrāvo rudhiram | bhāradvājaḥ |

	vastrodakam apekṣante ye mṛtā dasavargiṇaḥ |

	tasmāt sarvaprayatnena jalaṃ bhūmau nipātayet || iti |

uttīrya kiṃcit kālaṃ niṣṭhed ity arthaḥ | tataḥ snānavastraṃ niṣpīḍayed iti | tathā ca pulastyaḥ |

	kṛtvā tarpaṇam evaṃ tu samuttīrya jalāsayāt |

	pīḍayet snānaśāṭīṃ tu taṭa eva vicakṣaṇaH ||

kārṣṇājanir api |

	snānavastraṃ tataḥ pīḍya punar ācamanaṃ caret |

	ye ke cāsmatkule jātā aputrā gotriṇo mṛtāḥ ||

	ye gṛhṇantu mayā dattaṃ vastraniṣpīḍanodakam || iti |

ayaṃ vastraniṣpīḍanodakamantraḥ | atra matsyapurāṇam |

	evaṃ snātvā tataḥ paścād ācamya vidhivat punaḥ |

	utthāya vāsasī śukle śuddhe tu paridhāya vai ||

dvir ācāmed iti śeṣaḥ | tathā ca vyāghraḥ |

	nottarīyam adhaḥ kuryān nopary ādhastyam ambaram (?) |

	nāntarvāso vinā jātu nivased vasanaṃ budhaḥ ||

	na cānulimped asnātvā snātvā vāso na nirdhunet |

	ārdra eva tu vāsāṃsi snātvā seveta mānavaḥ || iti |

tato mṛdambhasā jaṅghe śodhayet | tad āha jābālaḥ |

	snātvā nirasya vastraṃ tu jaṅghe śodhye mṛdambhasā |

	apavitrīkṛte te hi kaupīnāsrāvavāriṇā || iti |

apavitrīkṛte iti hetvabhidhānāj jaṅghāgrahaṇam apavitrīkṛtāṅgopalakṣaṇārtham | ata eva yogayājñavalkyaḥ |

	snātvaivaṃ vāsasī dhaute acchinne paridhāya ca |

	prakṣālyorū mṛdādbhiś ca hastau prakṣālayet tataḥ || iti |

atra mārkaṇḍeyapurāṇam |

	apamṛjyān na ca snāto gātrāṇy ambarapāṇibhiḥ |

	na ca nirdhūnayet keśān vāsaś caiva na nirdhunet ||

atra hetum āha gobilaḥ |

	pibanti śiraso devāḥ pibanti pitaro mukhāt |

	madhyataḥ sarvagandharvā adhastāt sarvajantavaḥ |

	tasmāt snāto nāpamṛjyāt snānaśāṭyā na pāṇinā ||

vyāso 'pi |

	tisraḥ koṭyo 'rdhakoṭī ca yāvanty aṅgaruhāṇi vai |

	sravanti sarvatīrthāni tasmān na parimārjayet ||

atra vasiṣṭhaḥ |

	snānaśāṭyāṃ na dātavyā mṛdas tisro niśuddhaye |

	uttīrya tāṃ ca niṣpīḍya tataḥ seṣaṃ samāpayet ||

evaṃ kurvataḥ phalam āha dakṣaḥ |

	prātar utthāya yo vipraḥ prataḥ snāyī sadā bhavet |

	saptajanmakṛtaṃ pāpaṃ tribhir varṣair vyapohati ||

śaunako 'pi |

	prātar utthāya yo vipraḥ prātaḥsnāyī sadā bhavet |

	sarvapāpavinirmuktaḥ paraṃ brahmādhigacchati || iti

**iti smṛticandrikāyāṃ prātaḥsnānavidhiḥ**

**athānyāny api kānicid vāsoviṣayāṇi vacanāni likhyante**

tatra bhṛguḥ |

	brāhmaṇasya sitaṃ vastraṃ nṛpate raktam ulbaṇam |

	pītaṃ vaiśyasya sūdrasya nīlaṃ malavad iṣyate || iti |

ulbaṇaṃ nibiḍam | raktaṃ dhāturaktam, "na veṣṭitasirāḥ kṛṣṇakāṣāyavāsā vā devapitṛkāryāṇi kuryāt" ity uśanasā kāṣāyarañjitasya niṣedhasmaraṇāt,

	ahataṃ dhāturaktaṃ ca tat pavitram iti sthitiḥ |

iti tasyānugrahasmaraṇāt | anenaivābhiprāyeṇa gautamo 'pi: "na raktam ulbaṇam anyadhṛtaṃ vāso bibhṛyāt" iti | ahatasya lakṣaṇam āha pulastyaḥ |

	īṣaddhautaṃ navaṃ śvetaṃ sadaśaṃ yan na dhāritam |

	ahataṃ tad vijānīyāt sarvakarmasu pāvanam || iti |

dhautaṃ prakṣālitam | atra viśeṣam āha devalaḥ |

	svayaṃ dhautena kartavyā kriyā dharmyā vipaścitā |

	na tu nejakadhautena nāhatena ca karhicit || iti |

nāhatenādhautena, tatrāpy ahataśabdaprayogāt | yathoktaṃ satyatapasā |

	ahataṃ yantranirmuktam uktaṃ vāsaḥ svayaṃbhuvā |

	śastaṃ tan māṅgalikyeṣu tāvat kālaṃ na sarvadā || iti |

māṅgalikyaṃ vivāhādi | atra purāṇam |

	anyad eva bhaved vāsaḥ śayanāya narādhipa |

	anyad rathyāsu devānām arcāyām anyad eva hi \

	anyac ca lokayātrāyām anyad īśvaradarśane ||

bodhāyano 'pi |

	uttaraṃ vāsaḥ kartavyaṃ pañcasv eteṣu karmasu |

	svādhyāyotsargadāneṣu bhuktācamanayos tathā || iti |

utsargo mūtrādeḥ | bhuktaṃ bhojanam | etad vihitasakalakarmopalakṣaṇārtham,

	vikaccho 'nuttarīyaś ca nagnaś cāvastra eva ca |

	śrautaṃ smārtaṃ tathā karma na nagnaś cintayed api ||

iti anuttarīyasya karmamātraniṣedhāt | yogayājñavalkyo 'pi |

	snānaṃ dānaṃ japaṃ homaṃ svādhyāyaṃ pitṛtarpaṇam |

	naikavastro dvijaḥ kuryāc chrāddhabhojanasatkriyāḥ ||

viṣṇupurāṇe 'pi |

	homadevārcanādyāsu kriyāsu paṭane tathā |

	naikavastraḥ pravarteta dvijo nācamane jape ||

gobilo 'pi |

	ekavastro na bhuñjīta na kuryād devatārcanam |

	na cārcayed dvijān nāgnau kuryād evaṃvidho naraḥ || iti |

ekavastrasya lakṣaṇam āha sa eva |

	savyād īṣatparibhraṣṭakaṭideśadhṛtāmbaraḥ |

	ekavastraṃ tu taṃ vidyād daive pitrye ca varjayet || iti |

savyād bāhumūlāt paribhraṣṭaṃ kaṭidesadhṛtam ambaraṃ yasya sa tathoktaḥ | evaṃ dvitīyavāsovihīnasyāpi veditavyam, "vikaccho 'nuttarīyaś ca" it tasyāpi niṣedhasmaraṇāt | atra vāsaḥparidhāne ca pāraskareṇa mantro darśitaḥ |

	paridhāsye yaśo dhāsye dīrghāyutvāya jaradaṣṭir asmi |

	śataṃ ca jīvāmi śaradaḥ purūcī rāyasyopam abhisaṃvyayiṣye || iti |

tathā cottarīye 'pi |

	yaśasā mā dyāvāpṛthivī yaśasendrābṛhaspatī |

	yaśo bhagaś ca mā vidad yaśo māṃ pratipadyatām || iti |

etac ca mantradvayaṃ pūrvam avivasitavāsoviṣayam, "vāsaś chatropānahaś cāpūrvāṇi cen mantraḥ" iti tenaivoktatvāt | atra varjyāny āha bhṛguḥ |

	na raktam ulbaṇaṃ vāso na nīlaṃ ca praśasyate |

	daśāhīnaṃ malāktaṃ ca varjayed ambaraṃ budhaḥ || iti |

jātūkarṇo 'pi |

	kāṣāyaṃ kṛṣṇavastraṃ vā malinaṃ keśadūṣitam |

	chinnāgraṃ copavastraṃ ca kutsitaṃ dharmato viduḥ || iti |

bhṛgur api |

	nagno malinavastraḥ syān nagnaś cārdrapaṭaḥ smṛtaḥ |

	nagnas tu dagdhavastaḥ syān nagnaḥ syūtapaṭas tathā ||

	vikaccho 'nuttarīyaś ca nagnaś cāvastra eva ca |

	śrautaṃ smārtaṃ tathā karma na nagaś cintayed api |

	mohāt kurvann adho gacchet tad bhaved āsuraṃ kṛtam || iti |

ayaṃ ca malinādivāsoniṣedhaḥ sati sāmarthye veditavyaḥ | yad āha gautamaḥ: "sati vibhave na jīrṇamalavadvāsāḥ syāt" iti | atrānukalpam āha vasiṣṭhaḥ |

	abhāve dhautavastrasya śāṇakṣaumāvikāni ca |

	kutapaṃ yogapaṭṭaṃ vā dviāso 'pi na vai bhavet ||

kutapaḥ pārvatīyājaromanirmitaḥ kambalaḥ | smṛtyantare 'pi |

	yajñopavīte dve dhārye śraute smārte ca karmaṇi |

	tṛtīyam uttarīyarthaṃ vastrābhāve tad iṣyate || iti |

uttarīyasya lakṣaṇam āha jātūkarṇaḥ: "vastrottarīyābhāve dvyaṅgulaṃ tryaṅgulaṃ caturaṅgulaṃ vā mūtrair vastrākṛti parimaṇḍalaṃ tad uttarīyaṃ kuryāt" iti | 

**iti smṛticandrikāyāṃ vāsoviṣayāḥ **

**atha ūrdhapuṇḍravidhiḥ**

atra brahmāṇḍapurāṇe brahmāṇaṃ bhagavān āha |

	ūrdhvapuṇḍrapramāṇāni dravyāṇy aṅgulibhedataḥ |

	varṇāni mantrabhedāṃś ca pravakṣyāmi phalāni ca ||

	parvatāgre nadītīre mama kṣetre viśeṣataḥ |

	sindhutīre ca valmīke tulasīmūlam āśrite ||

	mṛda etās tu saṃgrāhyā varjayed anyamṛttiṅāḥ |

	śyāmaṃ śāntikaraṃ proktaṃ raktaṃ vaśyukaraṃ bhavet ||

	śrīkaraṃ pītam ity āhuḥ vaiṣṇavaṃ śvetam ucyate |

	aṅguṣṭhaḥ puṣṭidaḥ prokto madhyam āyuṣkaraṃ bhavet ||

	anāmikānnadā nityaṃ muktidā ca pradeśinī |

	etair aṅgulibhedas tu kārayen na nakhaiḥ spṛśet ||

	vartidīpākṛtiṃ cāpi veṇupatrākṛtiṃ tathā |

	padmasya mukulākāraṃ tathaiva kumudasya ca ||

	matsyakūrmākṛtiṃ vāpi śaṅkhākāram ataḥ param |

	daśāṅgulapramāṇaṃ tad uttamottamam ucyate ||

	navāṅgulaṃ madhyamaṃ syād aṣṭāṅgulam ataḥ param |

	saptaṣaṭpañcabhiḥ puṇḍraṃ madhyamaṃ trividhaṃ smṛtam ||

	catustridvyaṅgulaṃ puṇḍraṃ kaniṣṭhaṃ trividhaṃ bhavet |

	lalāṭe keśavaṃ vidyān nārāyaṇam athodare ||

	mādhavaṃ hṛdi vinyasya govindaṃ kaṇṭhakūpake |

	udare dakṣiṇe pārśve viṣṇur ity abhidhīyate ||

	tatpārśve bāhumadhye tu smaret tu madhusūdanam |

	trivikramaṃ kaṇṭhadeśe vāme kukṣau tu vāmanam ||

	śrīdharaṃ bāhuke vāme hṛṣīkeśaṃ tu kaṇṭhake |

	pṛṣṭhe tu padmanābhaṃ tu kakuddāmodaraṃ smaret ||

	dvādaśaitāni nāmāni vāsudeveti mūrdhani |

	pūjākāle ca home ca sāyaṃprātaḥ samāhitaḥ ||

	nāmāny uccārya vidhinā dhārayed ūrdhvapuṇḍrakam |

	aśucir vāpy anācāro manasā pāpam ācaran |

	śucir eva bhaven nityam ūrdhvapuṇḍrāṅkito naraḥ ||

	ūrdhvapuṇḍradharo martyo mriyate yatra kutracit |

	śvapāko 'pi vimānastho mama loke mahīyate || iti |

satyavrato 'pi |

	ūrdhvapuṇḍro mṛdā śuddho lalāṭe yasya dṛśyate |

	sa caṇḍālo 'pi śuddhātmā pūjya eva na saṃśayaḥ ||

vyāso 'pi |

	jāhnavītīrasaṃbhūtāṃ mrdaṃ mūrdhnā bibharti yaḥ |

	bibharti rūpaṃ so 'rkasya tamonāśāya kevalam || iti |

**atha naimittikasnāni**

tatra manuḥ |

	divākīrtim udakyāṃ ca patitaṃ sūtikāṃ tathā |

	śavaṃ tatspṛṣṭinaṃ caiva spṛṣṭvā snānena śuddhyati ||

divākīrtiś caṇḍālaḥ | udakyā rajasvalā | snānena saceleneti śeṣaḥ,

	śavaspṛṣṭim athodakyāṃ sūtikāṃ patitaṃ tathā |

	spṛṣṭvā snānena śuddhaḥ syāt sacelena na saṃśayaḥ ||

ity aṅgiraḥsmaraṇāt | tatra tacchabdena divākīrtyādisavaparyantānāṃ grahaṇaṃ na śavamātrasya, teṣām apy aśucitvena śavatulyatvād ekavākyopādānāc ca | na cātrānantaryāc chava eva tatspṛṣṭinyāya iti śaṅkanīyam, ata āha gautamaḥ: "patitacaṇḍālasūtikodakyāśavaspṛṣṭitatspṛṣṭyapasparśane sacelodakopasparśanāc chuddhyet" iti | anena patitādispṛṣṭinam ārabhya tṛtīyasyāpi sacelaṃ snānam ity uktaṃ bhavati | na cātrāpi patitādyudakyāntānāṃ śavaspṛṣṭinā saṃbandha iti tatraiva tatspṛṣṭinyāya iti śaṅkanīyam, caṇḍālādiṣv api smṛtyantare tatspṛṣṭinyāyābhidhānāt: "śavacaṇḍālapatitasūtikodkyātatspṛṣṭisparśane snānam" iti | saṃgrahakāro 'pi |

	caṇḍālasūtikodakyāpatiāḥ śava eva ca |

	eteṣām eva saṃsparśe tatspṛṣṭinyāya iṣyate || iti |

evakāraḥ kaṭadhūmādispṛśi tatspṛṣṭinyāyanivṛttyarthaḥ | tad āha sa eva |

	kaṭadhūmaspṛśaṃ vāntaṃ viraktaṃ kṣurakarmiṇam |

	maithunācaritāraṃ ca spṛṣṭvā snānaṃ na vidyate || iti |

yat tu saṃvartena,

	tatspṛṣṭinaṃ spṛśed yas tu snānaṃ tasya vidhīyate |

	ūrdhvam ācamanaṃ proktaṃ dravyāṇāṃ prokṣaṇam tathā ||

iti dvayor eva snānam uktam, tad abuddhipūrvakasparśanaviṣayam | tathā ca saṃgrahakāraḥ |

	abuddhipūrvakasparśe dvayoḥ snānaṃ vidhīyate |

	trayāṇāṃ buddhipūrve tu tatspṛṣṭinyāyakalpanā || iti |

caturthasya tv ācamanam eva,

	upaspṛśec caturthas tu tad ūrdhvaṃ prokṣaṇaṃ smṛtam |

iti marīcismaraṇāt | yat tu kūrmapurāṇe,

	caṇḍālasūtikodakyāsaṃspṛṣṭaṃ saṃspṛśed yadi |

	pramādāt tata ācamya japaṃ kuryāt samāhitaḥ ||

	tatspṛṣṭaspṛṣṭinaṃ spṛṣṭvā buddhipūrvaṃ dvijottamaḥ |

	ācāmet tadviśuddhyarthaṃ prāha devaḥ pitāmahaḥ ||

iti, tadubhayaṃ dvitīyādiviṣayam, anyathā gautamādivacanarodhāt, anenaivābhiprāyeṇa yājñavalkyo 'pi,

	udakyāśucibhiḥ snāyāt saṃspṛṣṭas tair upaspṛśet |

	abliṅgāni japec caiva gāyatrīṃ manasā sakṛt || iti |

udakyāśucibhiś caṇḍālapatitādyaiḥ saṃspṛṣṭaḥ snāyāt | tair udayādibhir aspṛṣṭaiḥ spṛṣṭa upaspṛśet ācāmed ity arthaḥ | bhāṣyakārais tu daṇḍādisparśaviṣayam ity etad vyākhyātam | yad vā, "tair udakyādibhir aspṛṣṭaiḥ spṛṣṭa upaspṛśet snāyāt" iti saṃvartavacanena samānārtham | yad api devalenoktam,

	saṃspṛśyāśucisaṃspṛṣṭaṃ dvitīyaṃ cāpi mānavaḥ |

	hastau pādau ca toyena prakṣālyācamya śuddhyati || 

iti, tad api yājñavalkyena samānārtham | yad api vṛddhaśātātapena,

	aśuciṃ saṃspṛśed anyam eka eva sa duṣyati |

	tatspṛṣṭo 'nyo na duṣyeta sarvadravyeṣv ayaṃ vidhiḥ ||

iti, tad api tenaiva samānārtham | yad apy ādityapurāṇe,

	sasūtakaṃ samṛtakaṃ sasūtāṃ vā rajasvalāṃ |

	spṛṣṭvā snāyāt tu tatspṛṣṭasaṃsparśād ācamed budhaḥ ||

iti, tad api saṃvartavacanena samānārtham | atra kātyāyanaḥ,

	caṇḍālasūtikodakyāpatitāśaucakṛc chavān |

	spṛṣṭvā snātvā suciḥ pretam anugamyānalaṃ spṛśet ||

iti, etat pramādasaṃsparśaviṣayam |

	patitaṃ sūtikām antyaṃ savaṃ spṛṣṭvā ca kāmataḥ |

	snātvā sacelaṃ spṛṣṭvāgniṃ ghṛtaṃ prāśya viśuddhyati ||

iti smaraṇāt | atra pracetāḥ |

	vastrāntaritasaṃsparśaḥ sākṣāt sparśo 'bhidhīyate |

	sākṣāt sparśe tu yat proktaṃ tad vastrāntarite 'pi ca || iti |

vyāso 'pi |

	caṇḍālapatitau dṛṣṭvā naraḥ paśyeta bhāskaram |

	snātas tv etau samālokya sacelaṃ snānam arhati ||

	sūtikāpatitodakyāś caṇḍālaṃ ca caturthakam |

	yathākramaṃ parihared ekadvitricaturyugam ||

vaiyāghrapādo 'pi |

	caṇḍālaṃ patitaṃ caiva dūrataḥ parivarjayet |

	govālavyajanād arvāk savāsā jalam āviśet || iti |

etad atisaṅkaṭasthānaviṣayam iti kaiścid vyākhyātam | viṣṇur api |

	caṇḍālodakyāsaṃsparśe snānaṃ kṛtvā viśuddhyati | iti |

parāśaro 'pi |

	caityavṛkṣaś citir yūpaś caṇḍālaḥ somavikrayī |

	etāṃs tu brāhmaṇaḥ spṛṣṭvā sacelo jalam āviset || iti |

citipradeśāropitavṛkṣaḥ caityavṛkṣaḥ | aṅgirā api |

	yas tu chāyāṃ śvapākasya brāhmaṇo hy adhirohati |

	tatra snānaṃ prakurvīta ghṛtaṃ prāśya viśudhyati ||

āpastambo 'pi |

	ekaśākhāṃ samārūḍhaś caṇḍālādir yadā bhavet |

	brāhmaṇas tatra nivasan snānena śucitām iyāt || iti |

śākhāgrahaṇam evaṃjātīyakadravyopalakṣaṇārtham | ata eva saṃgrahakāraḥ |

	tārṇe saṃstara ekasminn aspṛśyaiḥ sa tiṣṭhati |

	aspṛśyais tair aduṣṭo 'smīty evaṃ mūḍhas tu manyate || iti |

tārṇe tṛṇanirmite | atra rajasvalāṃ prakṛtya aṅgirāḥ |

	snānaṃ rajasvalāyās tu caturthe 'hani nirdiśet |

	kuryād rajasi nirvṛtte śaucārthaṃ tu tataḥ punaḥ || iti |

manur api |

	rajasy uparate sādhvī snānena strī rajasvalā |

rajonivṛttyanantaraṃ punaḥ snānena sādhvī daivādikarmayogyety arthaḥ | yat punar aṅgirovacanam,

	śuddhā bhartuś caturthe 'hni snātā nārī rajasvalā |

	daive karmaṇi pitrye ca pañcame 'hanti śudhyati || 

iti, tad rajonivṛttikālopalakṣaṇārtham | yataḥ sa evāha |

	śadhvācārā na tāvat syāt snātāpi strī rajasvalā |

	yāvat pravartamānaṃ hi rajo na vinivartate || iti |

sādhvācārā daivādikarmayogyety arthaḥ | sparśayogyā tu snānānantaraṃ bhavaty eva | tad āha kātyāyanaḥ |

	rajasvalā caturthe 'hni snānāc chuddhim avāpnuyāt | iti |

yadā tu rogeṇa rajo niḥsarati tadā na tenāśuddhir ity āha aṅgirāḥ |

	rogeṇa yad rajaḥ strīṇām atyarthaṃ tu pravartate |

	aśuddhā naiva tās tena yasmād vaikārikaṃ hi tat || iti |

evam akāle 'pi rajodarśane draṣṭavyam | tathā ca smṛtyantaram |

	akāle yad bhavet strīṇāṃ raktam āhur manīṣiṇaḥ |

	kāle tu yad rajaḥ proktaṃ tasmāt tatraiva sāśuciḥ || iti |

atra saṃvartaḥ |

	śvavarāhakharān uṣṭrān vṛkagomāyuvānarān |

	kākakukkuṭagṛdhrāṃś ca spṛṣṭvā snānaṃ samācaret || iti |

paiṭhīnasir api: "kākolūkasparśane sacelaṃ snānam | anudakamūtrapurīṣakaraṇe sacelaṃ snānam, mahāvyāhṛtibhir homaś ca" iti | tadanantaram udakalābha ity arthaḥ,

	kṛtvā mūtraṃ purīṣaṃ vā yadā naivodakaṃ labhet |

	snātvā labdhodakaḥ pascāt saceles tu viśuddhyati ||

ity aṅgiraḥsmaraṇāt | vyāso 'pi |

	bhāsavānaramārjārakharoṣṭrāṇāṃ śunāṃ tathā |

	sūkarāṇām amedhyaṃ vai spṛṣṭvā snāyāt sacelakam ||

hārīto 'pi |

	elakaṃ kukkuṭaṃ kakaṃ śvasṛgalaśivāvṛkān (?) |

	citiyūpaśmaśānāni viḍvarāhakharāśucīn |

	avakīrṇinam antyaṃ ca spṛṣṭvā snānaṃ samācaret ||

mārkaṇḍeyapurāṇe 'pi |

	abhojyasūtikāṣaṇḍamārjārākhuśvakukkuṭam |

	patitāpaviddhacaṇḍālamṛtahārāṃś ca dharmavit ||

	saṃspṛśya śuddhyati snānān nodakyāgrāmasūkarau |

	tadvac ca sūtikāśaucadūṣitau puruṣāv api ||

ṣaṭtriṃśanmate |

	bauddhān pāśupatāñ jainān lokāyatikakāpilān |

	vikarmasthān dvijān spṛṣṭvā sacelo jalam āviśet ||

	kāpālikāṃs tu saṃspṛśya prāṇāyāmo 'dhiko mataḥ |

brahmāṇḍapurāṇe 'pi |

	śaivān pāśupatān spṛṣṭvā lokāyatikanāstikān |

	vikarmasthān dvijān śūdrān savāsā jalam āviśet ||

saṃvarto 'pi |

	śūdrocchiṣṭaṃ dvijaḥ spṛṣṭvā ucchiṣṭaṃ śūdram eva vā |

	śucim apy avagūhyainaṃ savāsā jalam āviśet ||

avagūhya spṛṣṭvety arthaḥ | smṛtyantare 'pi |

	citiṃ ca citikāṣṭhaṃ ca yūpaṃ caṇḍālam eva ca |

	spṛṣṭvā devalakaṃ caiva savāsā jalam āviśet ||

	devārcanaparo vipro vittārthi vatsaratrayam |

	sa vai devalako nāma havyakavyeṣu garhitaḥ ||

yamo 'pi |

	śunā caiva śvapākena mṛtanirharaṇena vā |

	spṛṣṭamātras tu kurvīta sacelaṃ plāvanaṃ jale || iti |

śuni viśeṣam āha āpastambaḥ: "śunopahataḥ sacelo 'vahāheta | prakṣālya vā taṃ deśam agninā saṃspṛśya punaḥ prakṣālya pādau cācamya prayato bhavati" iti | sacelāvagāhanaṃ nābher ūrdhvāṅgasparśanaviṣayam | tathā ca viṣṇuḥ |

	nābher adhaḥ karāgraṃ vā śunā yady upahanyate |

	prakṣālya darbhair saṃjvālya punar ācamya śudhyati ||

	nābher ūrdhvaṃ śunā spṛṣṭo lipto 'medhyena vā punaḥ |

	prakṣālya mṛdhir aṅgāni sacelaṃ snānam arhati || iti |

evaṃ rajakādisparśane veditavyam | tathā ca śātātapaḥ |

	rajakaś carmakṛc caiva vyādhajālopajīvinau |

	nirṇejakaḥ saunikaś ca naṭaś śailūṣakas tathā ||

	mukhebhagas tathā śvā ca vanitāḥ sarvavarṇagāḥ |

	cakrī dhvajī vadhyaghātī grāmakukkuṭasūkarau ||

	etair yad aṅgaṃ spṛṣṭaṃ syāc chirovarjaṃ dvijātiṣu |

	toyena kṣālanaṃ kṛtvā ācāntāḥ prayatā matāḥ ||

rajako vastādirāgakartā | nirṇejakaś celadhāvakaḥ | sainiko hiṃsraḥ | naṭo jātiviśeṣaḥ | anaṭo 'pi raṅgāvataraṇajīvī śailūṣakaḥ | mukhebhagaḥ ṣaṇḍaviśeṣaḥ | dhvajī madyavikretā | atrāpi śvasāhacaryāc chirograhaṇaṃ nābher ūrdhvāṅgopalakṣaṇārtham | śaṅkho 'pi |

	rathyākardamatoyena ṣṭhīvanādyena vā tathā |

	nābher ūrdhvaṃ naraḥ spṛṣṭaḥ sadyaḥ snānena śuddhyati ||

jātūkarṇo 'pi |

	ūrdhvaṃ nābheḥ karau muktvā yad aṅgaṃ spṛsate khagaḥ |

	snānaṃ tatra prakurvīta śeṣaṃ prakṣālya śuddhyati ||

khagaḥ pakṣī | yadi punar aśuddha eva śvādīn spṛśati tadā viśeṣo devalena darśitaḥ |

	śvapākaṃ patitaṃ vyaṅgm unmattaṃ śavadāhakam |

	sūtikāṃ srāvikāṃ nārīṃ rajasā ca pariplutām ||

	śukakukkuṭavārāhān grāmyān saṃspṛśya mānavaḥ |

	sacelaḥ saśirāḥ snātvā tadānīm eva śuddhyati ||

	aśuddhān svayam apy etān aśuddhas tu yadi spṛśet |

	viśuddhyaty upavāsena tathā kṛcchreṇa vā punaḥ || iti |

srāvikā prasavasya kārayitrī | etad buddhipūrvakasparśaviṣayam | tathā ca kūrmapurāṇam |

	ucchiṣṭo 'dbhir anācāntaś caṇḍālaṃ vā spṛśed dvijaḥ |

	pramādād vā japet snātvā gāyatraṣṭasahasrakam ||

	caṇḍālapatitādīṃs tu kāmād yaḥ saṃspṛśed dvijaḥ |

	ucchiṣṭas tatra kurvīta prājāpatyaṃ viśuddhaye || iti |

anenaivābhiprāyeṇa viṣṇur api |

	anucchiṣṭena saṃspṛṣṭe snānaṃ yena vidhīyate |

	tenaivocchiṣṭasaṃspṛṣṭaḥ prājāpatyena śuddhyati ||

atra saṃvartaḥ |

	nīlīṃ nīlīvikārāṃś ca mānuṣyāsthy api vā dvijaḥ |

	caṇḍālapatitacchāyāṃ spṛṣṭvā snānaṃ samācaret ||

etat sasnehāsthiviṣayam | yad āha manuḥ |

	nāraṃ spṛṣṭvāsthi sasnehaṃ snātvā vipro viśuddhyati |

	ācamyaiva tu niḥsnehaṃ gām ālabhyārkam īkṣya vā ||

amānuṣe tu viṣṇūktaṃ draṣṭavyam: "bhakṣyavarjaṃ pañcanakhaśavaṃ tadasthi sasnehaṃ ca spṛṣṭvā snāyāt" iti | atra yamaḥ |

	ajīrṇe 'bhyudite vānte śmaśrukarmaṇi maithune |

	duḥsvapne durjanasparśe snānamātraṃ vidhīyate ||

ajīrṇe 'paredyur bhuktodgāre | abhyudite śayānasyāditye | purāṇe 'pi |

	spṛṣṭvā rudrasya nirmālyaṃ savāsā āplutaḥ śuciḥ |

parāśaro 'pi |

	duḥsvapne maithune vānte virikte kṣurakarmaṇi |

	citiyūpaśmaśānānāṃ sparśane snānam ācaret ||

	asthimañcayanāt (?) pūrvaṃ ruditvā snānam ācaret |

	antardaśāhe viprasya ūrdhvam ācamanaṃ smṛtam ||

atrāsthimañcanād ūrdhvaṃ (antardaśāhe) ācamanam iti saṃbandhaḥ | vamanādau tu viśeṣam āha yamaḥ |

	vānto virikaḥ snātvā tu ghṛtaprāśanam ācaret |

	ācāmed eva bhuktvānnaṃ snānaṃ maithuninaḥ smṛtam || iti |

bhuktvānnam anantaraṃ vānta ācāmed ity arthaḥ | maithuninaḥ snānam ṛtukālaviṣayam | yad āha śātātapaḥ |

	ṛtau tu garbhaśaṅkitvāt snānaṃ maithuninaḥ smṛtam |

	anṛtau tu yadā gacchec chaucaṃ mūtrapurīṣavat || iti |

atra mūtrapurīṣavac chaucadvayam api kāryam ity arthaḥ | smṛtyantare tv anṛtāv api kālaviseṣe snānam uktam |

	aṣṭamyāṃ ca caturdaśyāṃ divā parvaṇi maithunam |

	kṛtvā sacelaṃ snātvā tu vāruṇībhiś ca mārjayet || iti |

atra vyāsaḥ |

	rātrau snānaṃ na kurvīta danaṃ caiva viśeṣataḥ |

	naimittikaṃ tu kurvanti snānaṃ dānaṃ ca rātriṣu ||

etan madhyamayāmābhiprāyam | yad āha devalaḥ |

	mahāniṣā tu vijñeyā madhyasthaṃ praharadvayam |

	tasmāt snānaṃ na kurvīta kāmyanaimittikād ṛte ||

paiṭhīnasīr api|

	apeyaṃ hi sadā toyaṃ rātrimadhyamayāmayoḥ |

	snānaṃ caiva na kartavyaṃ tathaivācamanakriyā || iti |

anena mahāniśāyām eva snānaniṣedhād anyatra rātrāv apy aviruddham iti gamyate | ata eva parāśaraḥ |

	mahāniśā tu vijñeyā madhyasthaṃ praharadvayam |

	pradoṣapaścimau yāmau dinavat snānam ācaret || iti |

etad apy āpadviṣayam | yad āha sa eva |

	divākarakaraiḥ pūtaṃ divā snānaṃ praśasyate |

	apraśastaṃ niśāsnānaṃ rāhor anyatra darśanāt ||

ahani snāne saṃbhavati rātrāv apraśastam ity arthaḥ | rāhudarśanagrahaṇaṃ saṃkrāntyāder api pradarśanārtham | ata eva devalaḥ |

	rāhudarśanasaṃkrāntivivāhātyayavṛddhiṣu |

	snānadānādikaṃ kuryān niśi kāmyavrateṣu ca ||

atyayo maraṇam | vṛddhir jananam | yogayājñavalkyo 'pi |

	grahaṇodvāhasaṃkrāntiyātrārtiprasaveṣu ca |

	snānaṃ naimittikaṃ jñeyaṃ rātrāv api tad iṣyate || iti |

ārtir maraṇam | parāśaro 'pi |

	putrajanmani yajñe ca tathā saṃkramaṇe raveḥ |

	rāhoś ca darśane snānaṃ praśastaṃ nānyathā niśi ||

yajñe 'vabhṛthe | rātrisnāne tu viśeṣam āha yamaḥ |

	vipraḥ spṛṣṭo niśāyāṃ tu udakyāpatitena vā |

	divānītena toyena snāpayed agnisaṃnidhau || iti |

toyena svarṇasahiteneti śeṣaḥ | tathā ca parāśaraḥ |

	divāhṛtaṃ tu yat toyaṃ kṛtvā svarṇayutaṃ tu tat |

	rātrau snāne tu saṃprāpte snāyād analasaṃnidhau || iti |

yadi divāhṛtaṃ na saṃbhavati tadā viśeṣam āha marīciḥ |

	divāhṛtaṃ tu yat toyaṃ grhe yadi na vidyate |

	prajvālyāgniṃ tataḥ snāyān nadīpuṣkariṇīṣu ca ||

kātyāyano 'pi |

	praveśād varuṇasyāpsu na rātrau jalam uddharet |

	anyatra dhāmni ity eva tatrasthe snānam iṣyate ||

dhāmno dhāmna iti samantroddharaṇād anyatra rātrau jalaṃ noddhared ity arthaḥ | atrāpi viśeṣam āha parāśaraḥ |

	yadi gehe na toyaṃ syāt tāvac chuddiḥ kathaṃ bhavet |

	dhāmno dhāmneti mantreṇa gṛhṇīyād agnisaṃnidhau ||

	rātrau gṛhāṃśubhiḥ pūtaṃ divā pūtaṃ tu bhānunā |

	anenaiva viśuddhyeta yathā rātrau tathā divā ||

atra brahmāṇḍapurāṇam |

	nityaṃ naimittikaṃ kāmyaṃ trividhaṃ snānam ucyate |

	tarpaṇaṃ tu bhavet tasya aṅgatvena prakīrtitam || iti |

naimittike 'py asya kvacid apavādam āha āpastambaḥ |

	aspṛśyasparśane vānte aśrupāte kṣure bhage |

	snānaṃ naimittikaṃ kāryaṃ daivapitryavivarjitam ||

atra viśeṣam āha viṣṇuḥ |

	snānārho yo nimittena kṛtvā toyāvagāhanam |

	ācamya prayataḥ paścāt snānaṃ vidhivad ācaret ||

kṛtvāvagāhanaṃ tūṣṇīm iti śeṣaḥ | tathā ca yogayājñavalkyaḥ |

	tūṣṇīm evāvahāheta yadā syād asucir naraḥ |

	ācamya prayataḥ paścāt snānaṃ vidhivad ācaret ||

atra vṛddhaśātātapaḥ |

	caṇḍālādes tu saṃsparśe vāruṇaṃ snānam ācaret |

	itarāṇi tu catvāri yathāyogaṃ smṛtāni vai ||

itarāṇi brāhmādīni | yogayājñavalkyo 'pi |

	prāyaścitte samutpanne snānam eva vidhīyate |

	pūrvoddiṣṭais tathā mantrair anyathā mārjanaṃ smṛtam || iti |

anyathā nityasnāne | vāruṇe tu viśeṣam āha gargaḥ |

	kuryān naimittikasnānaṃ śītādbhiḥ kāmyam eva ca |

	nityaṃ yādṛcchikaṃ caiva yathāruci samācaret || iti |

yādṛcchikaṃ malāpakarṣaṇārtham,

	malavyapohanaphalaṃ snānaṃ yādṛcchikaṃ tu tat |

iti tenaivoktatvāt | āturasnānaṃ prakṛtya parāśaraḥ |

	āturasnāna utpanne daśakṛtvo hy anāturaḥ |

	snātvā snātvā spṛśed enaṃ tataḥ śuddhyet sa āturaḥ ||

	snāne naimittike prāpte nārī yadi rajasvalā |

	pātrāntaritatoyena snānaṃ kṛtvā vrataṃ caret ||

	siktagātrā bhaved adbhiḥ sāṅgopāṅgā kathaṃcana |

	na vastrapīḍanaṃ kuryān nānyad vāsaś ca dhārayet ||

āturo rogī | uśanāpi |

	jvarābhibhūtā yā nārī rajasā ca pariplutā |

	kathaṃ tasyā bhavec chaucaṃ śuddhiḥ syāt kena karmaṇā ||

	caturthe 'hani saṃprāpte spṛśed anyā tu tām striyam |

	sahasā sā vigāhyāpaḥ snātvā snātvā punaḥ spṛśet ||

	daśadvādaśakṛtvo vā ācāmec ca punaḥ punaḥ |

	anye tu vāsasāṃ tyāgas tataḥ śuddhā bhavet tu sā ||

	dadyāc chaktyā tato dānaṃ puṇyāhena visuddhyati || iti |

tathā sūtikāmaraṇe smṛtyantare viśeṣo darśitaḥ |

	sūtikāyāṃ mṛtāyāṃ tu kathaṃ kurvanti yājñikāḥ|

	kumbhe salilam ādāya pañcagavyaṃ tathaiva ca ||

	puṇyābhir abhimantryāpo vācā śuddhiṃ labhet tataḥ |

	tenaiva snāpayitvā tu dāhaṃ kuryād yathāvidhi ||

rajasvalāmaraṇe tu |

	pañcabhiḥ snāpayitvā tu gavyaiḥ pretāṃ rajasvalām |

	vastrāntarāvṛtāṃ kṛtvā dāhayed vidhipūrvakam || iti |

atra śātātapaḥ |

	grāme tu yatra saṃspṛṣṭir yātrāyāṃ kalahādiṣu |

	grāmasaṃdūṣaṇe caiva spṛṣṭidoṣo na vidyate ||

grāme rājamārgādau | ṣaṭtriṃśanmate 'pi |

	devayātrāvivāheṣu yajñeṣu prakṛteṣu ca |

	utsaveṣu ca sarveṣu spṛṣṭvā spṛṣṭir na vidyate ||

bṛhaspatir api |

	tīrthe vivāhe yātrāyāṃ saṃgrāme deśaviplave |

	nagaragrāmadāhe ca spṛṣṭvā spṛṣṭir na duṣyati ||

etac ca vākyatrayaṃ yatrāham anena spṛṣṭa iti jñānaṃ nāsti tadviṣayam iti kecit | ucchiṣṭāśucisparśanaviṣayam ity anye | tatra āpastambaḥ: "śaktiviṣaye na muhūrtam apy aprayataḥ syāt" iti |

**iti smṛticandrikāyāṃ naimittikasnāni **

**atha kāmyasnānāni**

tatra pulastyaḥ |

	puṣye ca janmanakṣatre vyatīpāte ca vaidhṛtau |

	amāyāṃ ca nadīsnānaṃ punāty āsaptamaṃ kulam ||

	ravyaṅgāraśaner vāre snānaṃ kurvanti ye dvijāḥ |

	vyādhibhis te na pīḍyante mṛgaiḥ kesariṇo yathā ||

	caitrakṛṣṇacaturdaśyāṃ yaḥ snāyāc chivasaṃnidhau |

	na pretatvam avāpnoti gaṅgāyāṃ ca viśeṣataḥ ||

bhaviṣyatpurāṇe |

	śivaliṅgasamīpe tu yat toyaṃ purataḥ sthitam |

	śivagaṅgeti tajjñeyaṃ tatra snātvā divaṃ vrajet ||

yamo 'pi |

	kārtikyāṃ puṣkare snātaḥ sarvapāpaiḥ pramucyate |

	māghyāṃ snātaḥ prayāge tu mucyate sarvakilbiṣaiḥ ||

	jyeṣṭhamāse site pakṣe dvādaśyāṃ hastasaṃyute |

	daśajanmāghahā gaṅgā tena pāpaharā smṛtā ||

	yamunāyāṃ tathā snātvā māghakṛṣṇacaturdaśīm |

	vaiśākhe śuklapakṣe tu tṛtīyāyāṃ tathaiva ca ||

	gaṅgātoye naraḥ snātvā mucyate sarvakilbiṣaiḥ ||

mārkaṇḍeyo 'pi |

	gavāṃ koṭisahasrasya samyag dattasya yat phalam |

	tat phalaṃ jāhnavīsnāne rāhugraste divākare ||

padmapurāṇe 'pi |

	kārtike navamī śuklā pitṝṇām utsavāya sā |

	tasyāṃ snānaṃ hutaṃ dattam anantaphaladaṃ bhavet ||

viṣṇur api |

	sūryagrahaṇatulyā tu śuklā mādhasya saptamī |

	aruṇodayavelāyāṃ tasyāṃ snānaṃ mahāphalam ||

	punarvasubudhopetā caitramāse sitāṣṭamī |

	srotaḥsu vidhivat snātvā vājapeyaphalaṃ labhet ||

śātātapo 'pi |

	amāvāsyā bhave dvāre yadā bhūmisutasya vai |

	jāhnavīsnānamātreṇa gosahasraphalaṃ bhavet ||

purāṇe 'pi |

	kārtikaṃ skalaṃ māsaṃ nityasnāyī jitendriyaḥ |

	japan haviṣyabhuk snātaḥ sarvapāpaiḥ pramucyate ||

	tulāmakarameṣeṣu prātaḥsnāyī sadā bhavet |

	haviṣyaṃ brahmacaryaṃ ca mahāpātakanāśanam ||

yamo 'pi |

	ya icched vipulān bhogāṃś candrasūryagrahopamān |

	prātaḥsnāyī bhaven nityaṃ māsau dvau māghaphālgunau ||

matsyapurāṇe 'pi |

	āṣāḍhādicaturmāsān prātaḥsnāyī bhaven naraḥ |

	viprebhyo bhojanaṃ datvā kārtikyāṃ goprado bhavet ||

	sa vaiṣṇavaṃ padaṃ yāti viṣṇuvratam idaṃ smṛtam ||

vṛddhavāsiṣṭho 'pi |

	ravisaṃkramaṇe puṇye na snāyād yadi mānavaḥ |

	saptajanmasu rogī syād duḥkhabhāgīha jāyate ||

	saptajanmātaraṃ (?) rogaiḥ na vimuktaḥ sadā bhavet ||

mārkaṇḍeyo 'pi |

	sarvakālaṃ tilaiḥ snānaṃ puṇyaṃ vyāso 'bravin muniḥ |

	tuṣyaty āmalakair viṣṇur ekādaśyāṃ viśeṣataḥ ||

	śrīkāmas tu sadā snānaṃ kurvītāmalakair naraḥ |

	sapatamīṃ navamīṃ caiva parvakālaṃ ca varjayet ||

atra brahmāṇḍapurāṇam |

	nityaṃ naimittikaṃ kāmyaṃ trividhaṃ snānam ucyate |

	tarpaṇaṃ tu bhavet tasya aṅgatvena prakīrtitam || iti |

gargo 'pi |

	kuryān naimittikasnānaṃ śītādbhiḥ kāmyam eva ca |

	nityaṃ yādṛcchikaṃ caiva yathāruci samācaret || iti |

**iti smṛticandrikāyāṃ kāmyasnānāni**

**atha māghasnānavidhiḥ**

tatra nāradīyapurāṇam |

	saṃprāpte māghamāse tu tapasvijanavallabhe |

	krośanti sarvavārīṇi samudgacchati bhāskare ||

	punīmaḥ sarvapāpāni trividhāni na saṃśayaḥ |

	brahmaghnenāpi yāni syus tīvrakarmakṛtāni ca ||

	devais tejaḥ parikṣiptaṃ māghamāse jaleṣu vai |

	ataḥ pavitraṃ hi jalamaśeṣāghaughanāśanam ||

	naḍvaleṣu tu na snāyāt kaupye bhāṇḍe sthite jale |

	na sukhāl labhyate puṇyaṃ puṇyaṃ kṛcchreṇa labhyate ||

	māghamāse varārohe śastaṃ vai nimnagājalam |

	snāto vahniṃ na seveta asnāto vā kathaṃcana ||

viṣṇur api |

	pauṣaphālgunayor madhye prātaḥsnāyī sadā bhavet |

	darśaṃ vā paurṇamāsīṃ vā prārabhya snānam ācaret (?) ||

	puṇyāny ahāni triṃśat tu makarasthe divākare |

	tatra cotthāya niyamaṃ gṛhṇīyād vidhipūrvakam ||

	māghamāsam imaṃ pūrṇaṃ snāsye 'haṃ deva mādhava |

	tīrthasyāsya jale nityam iti saṃkalpya cetasi ||

	tataḥ snātvā gṛhī tīrthe kṛtvā śirasi vai mṛdam |

	vedoktavidhinā rājan sūryasyārghyaṃ nivedayet ||

	pitṝn saṃtarpayitvā tu avatīrya tato jalāt |

	kāṣṭhā maunī namaskṛtya pūjayet puruṣottamam ||

	śaṅkhacakradharaṃ devaṃ mādhavaṃ nāma pūjayet |

	vahnau hutvā vidhānena tatas tv ekāśano bhavet ||

	bhūśayyābrahmacaryeṇa śaktaḥ snānaṃ samācaret |

	aśaktasyāṃ dhanāḍhyasya svecchā sarvatra kathyate ||

	avaśyam eva kartavyaṃ māghasnānam iti sthitiḥ |

	tilasnāyī tilodvartī tilahomī tilodakī ||

	tiladas tilabhoktā ca ṣaṭtilo nāvasīdati |

	tilā āmalakāś caiva tīrthe deyās tu nityaśaḥ ||

	tathā prajvālayed vahnim indhanārthaṃ dvijanmanām |

	evaṃ snānasyāvasāne bhojyaṃ deyam avāritam ||

	bhojayed dvijadāmpatyaṃ bhūṣayed vastrabhūṣaṇaiḥ |

	kambalājinaratnāni vāsāṃsi vividhāni ca ||

	celakāni ca deyāni pracchādanapaṭās tathā |

	upānahau tathā gulphamocakau pādamocakau ||

	anena vidhinā dadyān mādhavaḥ prīyatām iti |

atra purāṇokto viśeṣaḥ |

	savitre prasavitre ca paraṃ dhāma jale mama |

	tvattejasā paribhraṣṭaṃ pāpaṃ yātu sahasradhā ||

	divākara jagannātha prabhākara namo 'stu te |

	paripūrṇaṃ kariṣye 'haṃ māghasnānaṃ tavājñayā ||

iti saṃkalpamantraḥ |

	ahany ahani dātavyās tilāḥ śarkaryānvitāḥ |

	māghavasāne subhage viprān saṃbhojayet tathā ||

	sūryo me pīyatāṃ devo viṣṇumūrtir nirañjanaḥ |

	dampatyor vāsasī sūkṣme saptadānyasamanvite ||

	triṃśat tu modakā deyāḥ śarkarātilasaṃyutāḥ |

	bhāgatrayaṃ tilānāṃ tu caturthaḥ śarkarāṃśakaḥ ||

	anabhyaṅgī varārohe sarvaṃ māsaṃ nayed vratī ||

tatra phalaviśeṣārthino niyamaviśeṣam āha viṣṇuḥ |

	saṃyataḥ pathi gacchet tu maunī paiśunyavarjitaḥ |

	yadīcched vipulān bhogāṃś candrasūryopamām (?) śubhān ||

	aprāvṛttaśrīras tu yaḥkāmī snānam ācaret |

	pade pade 'śvamedhasya phalaṃ prāpnoti mānavaḥ ||

purāṇe 'pi |

	sarittoyaṃ mahāvegaṃ navakumbhasthaṃ tathā |

	vayunā tāḍitaṃ rātrau gaṅgāsnānasamaṃ vratam || iti |

evaṃ kurvataḥ phalam āha viṣṇuḥ |

	bālās taruṇakā vṛddhā naranārīnapuṃsakāḥ |

	snātvā māghe śubhe tīrthe prāpnuvantīpsitaṃ phalam ||

	pitrā pitāmahaiḥ sārdhaṃ prapitāmahaiḥ |

	mātṛmātāmahaiḥ sārdhaṃ vṛddhamātāmahaiḥ tathā ||

	ekaviṃśatkulaiḥ sārdhaṃ bhuktvā bhogān yathepsitān |

	māghamāsy uṣasi snātvā viṣṇulokaṃ sa gacchati ||

purāṇe 'pi |

	evaṃ māghaplave yāti bhitvā bimbaṃ divākare || iti |

**iti smṛticandrikāyāṃ māghasnānavidhiḥ**

**atha malāpakarṣaṇasnāna viṣayāṇi kānicid vacanāni likhyante**

atra vṛddhamanuḥ |

	pakṣādau ca tavau ṣaṣṭhyāṃ riktāyāṃ ca tathā tithau |

	tailenābhyajyamānas tu dhanāyurbhyāṃ vihīyate ||

hārito 'pi |

	pañcamīṃ daśamīṃ caiva paurṇamāsīṃ trayodaśīm |

	ekādaśīṃ tṛtīyāṃ ca yas tailam upasevate ||

	abhyaṅgasparśanād vāpi bhakṣaṇāc ca tathaiva ca |

	ucchīrṇā tasya vṛddhiḥ syād dhanāpatyabalāyuṣām ||

bodhāyano 'pi |

	aṣṭamyāṃ ca caturdaśyāṃ daśamyāṃ ca viśeṣataḥ |

	śiro 'bhyaṅgaṃ varjayet tu parvasaṃdhau tathaiva ca ||

gargo 'pi |

	pañcadaśyāṃ caturdaśyām aṣṭamyāṃ ravisaṃkrame |

	dvādaśyāṃ saptamīṣaṣṭhyos tailasparśaṃ vivarjayet ||

	evaṃ vāraniṣedho 'pi jyotiḥśāstre pradarśitaḥ |

	saṃtāpaḥ kāntir alpāyur dhanaṃ vai nidhanaṃ tathā |

	anārogyaṃ sarvakāmā abhyaṅgād bhāskarādiṣi ||

vāmanapurāṇe 'pi |

	nābhyaṅgam arke na ca bhūmiputre kṣauraṃ ca śukre ca kuje ca māṃsam |

	budhe ca yoṣitparvarjanīyā śeṣeṣu kāryāṇi sadaiva kuryāt ||

	citrāsu haste śravaṇe ca tailaṃ kṣuraṃ viśākhāsu bhiṣakṣu varjyam |

	mūle mṛge bhādrapadāsu māṃsaṃ yoṣinmakhārtikasottarāsu ||

	tailābhyaṅgo nārkavāre na bhaume no saṃkrāntau vaidhṛtau niṣṭiṣaṣṭhyoḥ |

	parvasv aṣṭamyāṃ ca neṣṭaḥ sa iṣṭaḥ prokto muktvā vāsare sūryasūnoḥ ||

sūryasūnuḥ śanaiśvaraḥ | evaṃ cottarādiyuktāṃ dvitīyāṃ vihāyottarāsu tithiṣv abhyaṅgasnānaṃ kuryād ity uktaṃ bhavati | atra pracetāḥ |

	sārṣapaṃ gandhatailaṃ ca yat tailaṃ puṣpavāsitam |

	anyad dravyayutaṃ tailaṃ na duṣyati kadācana ||

yamo 'pi |

	ghṛtaṃ ca sārṣapaṃ tailaṃ yat tailaṃ puṣpavāsitam |

	na doṣaḥ pakvataileṣu snānābhyaṅgeṣu nityaśaḥ || iti |

ayaṃ ca tithiviśeṣaniṣedho 'bhyaṅgasnāna eva, na nityasnānādau | tathā ca gargaḥ |

	putrajanmani saṃkrāntau śrāddhe janmadine tathā |

	nityasnāne ca kartavye tithidoṣo na vidyate ||

āpastambo 'pi |

	yādṛcchikaṃ tu yat snānaṃ bhogārthaṃ kriyate dvijaiḥ |

	tan niṣiddhaṃ daśamyādau nityaṃ naimittikaṃ tv iti ||

evaṃ kāmye 'pi draṣṭavyam | ata eva jābāliḥ |

	nityaṃ na hāpayet snānaṃ kāmyaṃ naimittikaṃ ca yat |

	daśamyām api kartavyaṃ na tu yādṛcchikaṃ kvacit || iti |

yādṛcchikaṃ malāpakarṣaṇārtham,

	malavyapohanaphalaṃ snānaṃ yādṛcchikaṃ tu tat |

iti gargasmaraṇāt | evaṃ ca yad uktam āpastambena,

	vinā tu santatasnānaṃ na snāyād daśamīṣu ca |

iti, tat kāmyanaimittikayor api pradarśanārtham ity avagantavyam |

**iti smṛticandrikāyāṃ malāpakarṣaṇasnānam**

**athānye 'pi tithiprayuktaniṣedhāḥ pradarśyante**

tatra kratuḥ |

	ṣaṣṭhīṃ ca saptamīṃ caiva navamīṃ ca trayodaśīm |

	saṃkrāntau ravivāre ca snānam āmalakais tyajet ||

yogayājñavalkyo 'pi |

	dhātrīphalair amāvāsyā saptamīnavamīṣu ca |

	na snāyāt tatra hīyante teja āyur dhanaṃ sutāḥ ||

dhātrī āmalakī | mārkaṇḍeyo 'pi |

	saptamyāṃ na spṛśet tailaṃ nīlavastraṃ na dhārayet |

	na cāpy āmalakaiḥ snāyān na kuryāt kalahaṃ naraḥ ||

vyāso 'pi |

	ṣaṣṭhy aṣṭamī pañcadaśī pakṣadvayacaturdaśī |

	atra saṃnihitaṃ pāpaṃ taile māṃse kṣure bhage ||

etad darśapūrṇamāsavyatiriktaviṣayam, tasya tatraiva vidhānāt | vyāghro 'pi |

	aṣṭamyāṃ ca caturdaśyāṃ pañcadaśyāṃ trijanmani |

	tailaṃ māṃsaṃ vyavāyaṃ ca dantakāṣṭhaṃ ca varjayet ||

vyavāyo maithunam | atrir api |

	ṣaṣṭhyāṃ tailam anāyuṣyam aṣṭamyāṃ piśitaṃ (?) tathā |

	kṣurakarma caturdaśyām amāyāṃ maithunaṃ tathā ||

	dantakāṣṭham amāvāsyāṃ maithunaṃ ca caturdaśīm |

	hanti saptakulaṃ puṃsāṃ tailagrahaṇam aṣṭamīm ||

purāṇe 'pi |

	kuhūpūrṇendusaṃkrānticaturdaśyaṣṭamīṣu ca |

	naraś caṇḍālayoniḥ syāt tailastrīmāṃsasevanāt ||

dhaumyo 'pi |

	māṃsāśane pañcadaśī tailābhyaṅge caturdaśī |

	aṣṭamīṃ grāmyadharme ca jvalantam api pātayet ||

grāmyadharmo maithunam | purāṇe 'pi |

	caturdaśy aṣṭamī ṣaṣṭhī amāvāsyā ca pūrṇimā |

	parvāṇy etāni rājendra ravisaṃkrāntir eva ca ||

	tailastrīmāṃsasaṃbhogī parvasv eteṣu yaḥ pumān |

	viṇmūtrabhojanaṃ nāma prayāti narakaṃ dhruvam ||

mārkaṇḍeyo 'pi |

	aṣṭamī ca tathā ṣaṣṭī navamī ca caturdaśī |

	kṣurakarmaṇi varjyāḥ syuḥ parvasaṃdhis tathaiva ca ||

	amāvāsyāsu sarvāsu navavastraṃ na dhārayet ||

pracetā api |

	vidhukṣaye na gaccheta prāptakālām api striyam |

	tailaṃ ca na spṛśed āmavṛkṣādīṃś ca kartayet ||

viṣṇupurāṇe 'pi |

	chinatti vīrudho yas tu vīrutsaṃsthe niśākare |

	patraṃ vā pātayaty ekaṃ brahmahatyāṃ sa vindati ||

śaṅkho 'pi |

	amāvāsyāsu na chindyāt kuśāṃs tu samidhas tathā |

	sarvatrāvasthite some hiṃsāyāṃ brahmahā bhavet ||

paiṭhīnasir api: "nāmāvāsyāyām aṅkurāṇi chindyāt" iti | evaṃ ca yad uktaṃ jābālinā,

	kuśān kāśaṃ ca puṣpāṇi gavārthaṃ ca tṛṇādikam |

	niṣedhe cāpi gṛhṇīyād amāvāsyāhani dvijaḥ ||

iti, tac chāntīyakuśādigrahaṇam ity anusaṃdheyam |

**iti smṛticandrikāyāṃ tithiprayuktaniṣedhāḥ**

**atha kriyāsnānam**

tatra śaṅkhaḥ |

	kriyāsnānaṃ pravakṣyāmi yathāvad vidhipūrvakam |

	mṛdbhir adbhiś ca kartavyaṃ śaucam ādau yathāvidhi ||

	jale nimagnas tūnmajjya upaspṛśya yathāvidhi |

	tīrthasyāvāhanaṃ kuryāt tat pravakṣyāmy ataḥ param ||

	prapadye varuṇaṃ devam ambhasāṃ patim ūrjitam |

	yācitaṃ dehi me tīrthaṃ sarvapāpāpanuttaye ||

	tīrtham āvāhayiṣyāmi sarvapāpaniṣūdanam |

	sāṃnidhyam asmin sve toye sthīyatāṃ madanugrahāt ||

	rudrān prapadye varadān sarvān apsupadas tv aham |

	sarvān apsupadaś caiva prapadye varuṇas tv iha ||

	devam apsupadaṃ vahniṃ prapadye 'riniṣūdanam |

	apaḥ puṇyāḥ pavitrāś ca prapadye śaraṇaṃ tathā ||

	sarve rudrās tathāgniś ca varuṇaś cāpa eva ca |

	samayantv āśu me pāpaṃ rakṣantu ca sadāpsu mām ||

	ity evam uktvā kartavyaṃ tataḥ saṃmārjanaṃ kuśaiḥ |

	āpo hiṣṭheti tisṛbhir yathāvad anupūrvaśaḥ ||

                        hiraṇyavarṇā iti ca ṛgbhiś ca tisṛbhis tathā |

                        śaṃ no devīr iti tathā śaṃ na āpas tathaiva ca ||

                        idam āpaḥ pravahatety evaṃ ca samudīrayet |

                        evaṃ saṃmārjanaṃ kṛtvā chanda ārṣaṃ ca daivatam ||

                        aghamarṣaṇasūktaṃ ca saṃsmaret prayataḥ sadā |

                        tathāmbhasi nimagnas tu triḥ paṭhed aghamarṣaṇam ||

                        pradadyān mūrdhni ca tathā mahāvyāhṛtibhir jalam || iti |

 

 

**iti smṛticandrikāyāṃ kriyāsnānam**

** **

** **

**atha snānārhajalāni**

 

tatra manuḥ |

                        nadīṣu devakhāteṣu taṭākeṣu saraḥsu ca |

                        snānaṃ samācaren nityaṃ gartaprasravaṇeṣu ca ||

devakhātaṃ devanirmitam, na tu sthāvarakṛttrimaṃ jalam | gartas tu kātyāyanena pradarśitaḥ |

                        dhanuḥsahasrāṇy aṣṭau tu gatir yāsāṃ na vidyate |

                        na tā nadīśabdavahā gartās tāḥ parikīrtitāḥ ||

anenārthān nadīlakṣaṇam apy uktaṃ bhavati | parvatādeḥ stokajalapravāhaḥ prasravaṇam | viṣṇupurāṇe 'pi |

                        nadīnadataṭākeṣu devakhātajaleṣu ca |

                        nityaṃ kriyārthaṃ snāyīta giriprasarvaṇeṣu ca ||

	kūpeṣūdhṛtatoyena snānaṃ kurvīta vā bhuvi |

	snāyītoddhṛtatoyena atha vā bhuvy asaṃbhave ||

mārkaṇḍeyo 'pi |

	purāṇānāṃ narendrāṇām ṛṣīṇāṃ ca mahātmanām |

	snānaṃ kūpataṭākeṣu devatānāṃ samācaret || iti |

mahātmanām ity anena patitādyudapāneṣu na snāyād ity āha | ata eva vṛddhamanuḥ |

	anyāyopāttavittasya patitasya ca vārdhuṣeḥ |

	na snāyād udapāneṣu snātvā kṛcchraṃ samācaret || iti |

evam anutsṛṣṭeṣv api draṣṭavyam | yad āha vyasaḥ |

	anutsṛṣṭeṣu na snāyāt tathaivāsaṃskṛteṣv api |

asaṃskṛtam apratiṣṭhitam | anutsṛṣṭam adattaṃ parakīyam iti yāvat | ata eva jābāliḥ |

	na pārakye sadā snāyān na bhuñjīta mahāniśi |

	nārdram ekaṃ ca vasanaṃ paridadhyāt kadācana ||

manur api |

	parakīyanipāteṣu na snāyāc ca kadācana |

	nipānakartuḥ snātvā tu duṣkṛtāṃśena lipyate || iti |

yat punar vyāsenoktam,

	pañca piṇḍān samuddhṛtya pārakye snānam ācaret |

iti,tan nadyādyalābhaviṣayam | tathā ca yamaḥ |

	alābhe devakhātānāṃ sarasāṃ saritāṃ tathā |

	uddhṛtya caturaḥ piṇḍān pārakye snānam ācaret || iti |

anenaivābhiprāyeṇa śaunako 'pi |

	vāpīkūpataṭākeṣu yadi snāyāt kadācana |

	uddhṛtya mṛttikāpiṇḍān daśa pañcātha va kṣipet ||

yogayājñavalkyo 'pi |

	parakīyanipānexu yadi snāyāt kadācana |

	sapta piṇḍān tadoddhṛtya tataḥ snānaṃ samācaret || iti |

atra yathāsāmarthyaṃ vyavasthā | evam anuddhṛtya parakīye yaḥ snāti tasyaiva taddoṣabhāktvam ity uktaṃ bhavati | uktaṃ ca śaunakena |

	anuddhṛtya tu yaḥ snāyāt parakīyajalāśaye |

	vṛthā bhavati tat snānaṃ kartuḥ pāpena lipyate ||

vṛthā niṣphalam ity arthaḥ | utsṛṣṭe tu sarvārthatvāt tadabhāvād anuddharaṇe 'pi na doṣa iti bhāvaḥ | evam uṣṇodakasnāne 'pi naiṣphalyam āha śaṅkhaḥ |

	snātasya vahnitaptena tathaiva paravāriṇā |

	śarīraśuddhir vijñeyā na tu snānaphalaṃ labhet ||

yājñavalkyo 'pi |

	vṛthā tūṣṇodakasnānaṃ vṛtha japyam avaidikam |

	vṛthā tv aśrotriye dānaṃ vṛthā bhuktam asākṣikam ||

yat tu kaiścid uktam,

	āpa eva sadā pūtās tāsāṃ vahnir viśodhakaḥ |

	tasmāt sarveṣu kāleṣu uṣṇāmbhaḥ pāvanaṃ smṛtam ||

iti, yad api ṣaṭtriṃsanmate,

	āpaḥ svabhāvato medhyāḥ kiṃ punar vahnisaṃyutāḥ |

	tena santaḥ praśaṃsanti snanam uṣṇena vāriṇā ||

iti, tad āturasnānaviṣayam | tathā ca yamaḥ |

	ādityakariṇaiḥ pūtaṃ punaḥ pūtaṃ tu vahninā |

	āmnātam āturasnāne praśastaṃ tu kuśodakam || iti |

yadā tu nadyādijalaṃ na labhyate tadānāturasyāpy uṣṇodakasnānam aviruddham ity āha sa eva |

	nityaṃ naimittikaṃ caiva kriyāṅgaṃ malakarṣaṇam |

	tīrthābhāve tu kartavyam uṣṇodakaparodakaiḥ || iti |

yat tu vṛddhamanunoktam,

	mṛte janmani saṃkrāntau śrāddhe janmadine tathā |

	aspṛśyasparśane caiva na snāyād uṣṇavāriṇā ||

	saṃkrāntyāṃ bhānuvāre ca saptamyāṃ rāhudarśane |

	ārogyaputrāmitrārthī na snāyād uṣṇavāriṇā ||

	sa gohatyākṛtaṃ pāpaṃ prāpnoty eva na saṃśayaḥ |

iti, tenāpy ukteṣu maraṇādiṣu tīrthābhāve 'pi noṣṇodakaiḥ snāyāt kiṃ tu parodakair uddhṛtair ity uktam ity avirodhaḥ | uṣṇodakasnāne tu viśeṣam āha vyāsaḥ |

	śītāsv apsu nipicyoṣṇā (?) mantrasaṃbhārasaṃbhṛtāḥ |

	gehe vā śasyate snānaṃ tad dhīnam aphalaṃ bahiḥ || iti |

saṃbhārā mṛdādayaḥ | ata eva madhyandinādhikāre vivasvān |

	mantrasaṃbhārasaṃyuktam upasparsanam ucyate |

	snāne 'vagāhane caiva plāvanaṃ vidhivarjitam || iti | \
tathālpodake 'pi na snāyād ity āha śaṅkhaḥ: "nālpodake snāyān na samudrodake 'vagāheta" iti | smṛtyantare 'pi |

	nāturo nāruṇakarānākrānte ca nabhaḥsthale |

	na parāmbhasi nālpe ca nāśiraskaḥ kathaṃcana || iti |

etat prabhūtodaksaṃbhavābhiprāyam | yad āha yogayājñavalkyaḥ |

	prabhūte vidyamāne tu udake sumanohare |

	nālpodake dvijaḥ snāyān nadīṃ cotsṛjya kṛttrime ||

purāṇo 'pi |

	nadyāṃ tu vidyamānāyāṃ na snāyād anyavāriṣu |

	na snāyād alpatoye tu vidyamāne bahūdake ||

puṇyodake saṃbhavati nāpuṇye snāyād ity arthaḥ | tatra puṇyodakāny āha mārkaṇḍeyaḥ |

	bhūmiṣṭam uddhṛtāt puṇaṃ (?) tataḥ prasravaṇodakam |

	tato 'pi sārasaṃ puṇyaṃ tasmān nādeyam ucyate ||

	tīrthatoyaṃ tataḥ puṇyaṃ gāṅgaṃ puṇyaṃ tu sarvataḥ ||

tīrthatoyaṃ sādhuparigṛhītaṃ jalam | viṣṇur api: "uddhṛtāt puṇyaṃ bhūmiṣṭham udakam | tasmān nādeyam | tasmād api sādhuparigṛhītam | sarvata eva gāṅgam" iti | vivasvān api |

	ekataḥ sarvatīrthāni jāhnavy ekaiva cānyataḥ |

	brahmalokeśaśirasaḥ patitā yā mahītale ||

marīcir api |

	bhūmiṣṭham uddhṛtaṃ vāpi śītam uṣṇam athāpi vā |

	gāṅgaṃ payaḥ punāty āśu pāpam āmaraṇāntikam ||

	tribhiḥ sārasvataṃ toyaṃ pañcāhena tu yāmunam |

	sadyaḥ punāti gāṅgeyaṃ darśanād eva nārmadam ||

yogayājñavalkyo 'pi |

	trirātraphaladā nadyaḥ yāḥ kāścid asamudragāḥ |

	samudragās tu pakṣasya māsasya saritāṃ patiḥ ||

saritāṃ patiḥ samudraḥ | atra vyāsaḥ |

	nadyām astam ite snānaṃ varjayet tu sadā budhaḥ |

	nadyāṃ snātvā nadīṃ cānyāṃ na praśaṃseta dharmavit || iti |

devalo 'pi |

	na nadīṣu nadīṃ brūyāt parvateṣu na parvatam |

	nānyaṃ praśaṃsayet tīrthaṃ tīrtheṣv āyataneṣu ca || iti |

jalāvagāhanaṃ prakṛtya āpastambaḥ: "saśirāvamajjanam apsu varjayet" iti | etat sthāvarodakaviṣayam | tathā ca purāṇam |

	sravannadīṣu tu snāyāt praviśyāntaḥsthito dvijaḥ |

	taṭākādiṣu toyeṣu pratyarkaṃ snānam ācaret || iti |

atra varjyodakāny āha vyāsaḥ |

	nadyā yac ca paribhraṣṭaṃ nadyā yac ca viniḥsṛtam |

	gatapratyāgataṃ yac ca tat toyaṃ parivarjayet ||

	na meheta jaladroṇyāṃ snātuṃ ca na nadīṃ taret ||

paribhraṣṭaṃ vicchinnam | yan niḥsṛtam vicchinnaṃ tad varjayet | āvartāgataṃ gatapratyāgatam | gargo 'pi |

	pratyāvarte (?) 'mbhasi snānaṃ nadyāṃ varjyaṃ dvijātibhiḥ |

bodhāyano 'pi |

	adhovarṇodake snānaṃ varjyaṃ nadyāṃ dvijātibhiḥ |

	tasyāṃ rajakatīrthe tu daśahastena varjayet ||

	snānaṃ rajakatīrthe tu bhojanaṃ gaṇikāgṛhe |

	paścimottaraśāyitvaṃ śakrād api harec chriyam ||

gaṇikā veśyā | yogayājñavalkyo 'pi |

	agrāhyās tv agrimā āpo nadyāḥ prathamavedikāḥ |

	prakṣobhitāś ca kenāpi yāś ca tīrthād viniḥsṛtāḥ ||

agrimā navāḥ | smṛtyantare |

	ajā gāvo mahiṣyaś ca brāhmaṇyaś ca prasūtikāḥ |

	daśarātreṇa śuddhyanti bhūmiṣṭhaṃ ca navodakam ||

kātyāyano 'pi |

	yāḥ śoṣam upagacchanti grīṣme kusarito bhuvi |

	tāsu prāvṛṣi na snāyād apūrṇe daśavāsare || iti |

**iti smṛticandrikāyāṃ snānārhajalāni **

**atha nadīrajodoṣanirṇayaḥ**

atra yogayājñavalkyaḥ |

	yāvan nodeti bhagavān dakṣiṇāśāvibhūṣaṇaḥ (?) |

	tāvad retovahā nadyo varjayitvā tu jāhnavīm ||

yāvan nodety agastyas tāvan nadyo retovahā rajasvalā ity arthaḥ | udayo 'pi tasyodīcyadeśe śarady eva jyotiḥśāstre darśitaḥ | evaṃ ca varṣākāle rajasvalā ity uktaṃ bhavati | ata eva kātyāyanaḥ |

	saṃprāpte śrāvaṇe māse sarvā nadyo rajasvalāḥ |

	tāsu snānaṃ na kurvīta varjayitvā tu jāhnavīm || iti |

saṃprāpte śrāvaṇe māse yāvan māsadvayam iti śeṣaḥ | ata eva mārkaṇḍeyaḥ |

	dvimāsaṃ saritaḥ sarvā bhavanti hi rajasvalāḥ |

	apraśastaṃ tataḥ snānaṃ varṣādau navavāriṇi || iti |

etat samudraganadīvyatiriktaviṣayam | tathā ca kātyāyanaḥ |

	yavyadvayaṃ śrāvaṇādau sarvā nadyo rajasvalāḥ |

	tāsu snānaṃ na kurvīta varjayitvā samudragām || iti |

yavyo māsaḥ, "yavyā māsāt sumekaḥ saṃvatsaraḥ" iti śatapathaśruteḥ | samudragāsv api kāsucid rajodoṣam āha sa eva |

	prāvṛṭkāle mahānadyaḥ santi sadyorajasvalāḥ |

	tāsu snānaṃ na kurvīta varjayitvā tu jāhnavīm || iti |

mahānadīṣv api jāhnavīṃ varjayitvety arthaḥ | mahānadyo vāmanapurāṇe darśitāḥ |

	godāvarī bhīmarathī kṛṣṇaveṇī sarasvatī |

	tuṅgabhadrā suprayāgā veṇī kāveriketi ca ||

	dugdhodā nalinā revā vārā śītā kalasvanā |

	etā api mahānadyo sahyamūlād vinirgatāḥ ||

nṛsiṃhapurāṇe 'pi: "gaṅgā yamunā godāvarī taṅgabhadrā kāverīty etā mahānadyaḥ" iti | snānagrahaṇaṃ tarpaṇāder api pradarśanārtham | yad āha kātyāyanaḥ |

	nabhonabhasyayor madhye sarvā nadyo rajasvalāḥ |

	na snānādīni karmāṇi tāsu kurvīta mānavaḥ || iti |

karkaṭakādimāsadvayaṃ yāvat tāvad rajasvalā ity arthaḥ | yat tu kātyāyanena "prāvṛṭkāle" ity upakramya "varjayitvā tu jāhnavīm" ity uktaṃ na tat tasyāḥ sarvatra prāvṛṭkāle rajoyogābhāvapratipādanaparam | yataḥ sa evāha |

	prqavṛtte śrāvaṇe māse tryahaṃ gaṅgā rajasvalā |

	caturthe 'hani saṃprāpte śuddhā bhavati jāhnavī || iti |

etad api sauramānābhiprāyam (?) | anyathā,

	prathamaṃ karkaṭe devi tryahaṃ gaṅgā rajasvalā |

	sarvā raktā mahānadyaḥ karatoyāmbuvāhinī || 

iti yogayājñavalkyavacanavirodhaḥ syāt, śrāvaṇamāsapravṛtter arvāg eva karkaṭasaṃkrāntiniyamāt (?) | karatoyā nadī | atra yamaḥ |

	gaṅgā dharmodbhavā puṇyā yamunā ca sarasvatī |

	antargatarajoyogāḥ sarvāheṣv api cāmalāḥ ||

	pratisrotorajoyogo rathyājalaniṣevaṇam |

	gaṅgāyāṃ na praduṣyanti sā hi dharmodbhavā svayam ||

vāmanapurāṇe 'pi |

	sarasvatī nadī puṇyā tathā vaitaraṇī nadī |

	āpagā ca mahāpuṇyā gaṅgā mandākinī tathā ||

	madhusravā cāṃśunadī kauśikī pāpanāśinī |

	dṛśadvatī mahāpuṇyā tathā hairaṇyavatī nadī ||

	varṣākālavahāḥ sarvā varjayitvā sarasvatīm |

	etāsām udakaṃ puṇyaṃ varṣākāle pravarṣitam ||

	rajasvalātvam etāsāṃ vidyate na kadācana ||

kātyāyano 'pi |

	tapanasya sutā gaṅgā gomatī ca saridvarā |

	rajasā na praduṣyanti ye cānye punnadāḥ smṛtāḥ ||

tapasya sutā yamunā | mārkaṇḍeyo 'pi |

	ādityaduhitā gaṅgā plakṣajātā sarasvatī |

	rajasā nābhibhūyante ye cānye nadasaṃjñikāḥ || iti |

kurukṣetre yā sarasvatī sā plakṣajātā | tathā gomatyādiṣv api karkaṭādau trirātram āha kātyāyanaḥ |

	karkaṭādau rajoduṣṭā gomatī vāsaratrayam |

	candrabhāgā satī sindhuḥ sarayūr narmadā tathā || iti |

evamuktarajodoṣasya kvacid apavādam āha sa eva |

	upākarmaṇi cotsarge prātaḥsnāne tathaiva ca |

	candrasūryagrahe caiva rajodoṣo na vidyate ||

	svardhunyambhaḥsamāni syuḥ sarvāṇy ambhāṃsi bhūtale |

	kūpasthāṇy api somārkagrahaṇe nātra saṃśayaḥ || iti |

ataḥ kathaṃ rajodoṣa iti bhāvaḥ | svardhunī gaṅgā |

**iti smṛticandrikāyāṃ nadīrajodoṣanirṇayaḥ**

**atha prasaṅgāt tīrthasnānamantrāḥ pradarśyante**

	viṣṇupādābjasaṃbhūte gaṅge tripathagāmini |

	dharmapradetivikhyāte pāpaṃ me hara jāhnavi ||

	śraddhayā dharmasaṃpanne śrīmātar devi jāhnavi |

	amṛtenāmbunā devi bhāgīrathi punīhi mām ||

iti gaṅgāsnānamantraḥ |

	karatoye sadānīre saricchreṣṭetiviśrute |

	āplāvayasi pautrāṇāṃ pāpaṃ hara karodbhave ||

iti karatoyāsnānamantraḥ |

	gādhirājasute devi viśvāmitramuneḥ sute |

	ṛcīkabhārye satyārye pāpaṃ me hara kauśiki ||

iti kauśikīsnānamantraḥ |

	sahyapādodbhave devi śrīśailotsaṅgagāmini |

	kṛṣṇaveṇīti vikhyāte sarvapāpapraṇāśini ||

	sahyapādodbhavā devī kṛṣṇaveṇīti viśrutā |

	sarvapāpaviśuddhyarthaṃ snāsye devi tavāmbhasi ||

	prasīda me devi sadā rasena deveśasṛṣṭā jagatāṃ vimuktyai |

	snānena yasyām avadhūtapapaḥ prāpnoti viṣṇoḥ padam eva martyaḥ ||

	brahmāmṛtānandrasena pūrṇā jalena pūrṇām iva menire janāḥ |

	tāṃ tvāvahāhāmi pibāmi kṛṣṇe devān ṛṣīṃs tarpayiṣye pitṝṃś ca || 

iti kṛṣṇaveṇīsnānamantraḥ |

	bhīmasenasamudbhūte rathanemiviniḥsṛte |

	sarvapāpapraṇāśārthaṃ snāsye devi tavāmbhasi ||

iti bhīmarathīsnānamantraḥ |

	nabho 'stu te puṇyajale namaḥ sāgaragāmini |

	narmade pāpanirmoce namo devi varānane ||

	namo 'stu te munigaṇasiddhasevite namo 'stu te śaṅkaradehaniḥsṛte |

	namo 'stu te dharmabhṛtāṃ varaprade namo 'stu te sarvapavitrapāvini ||

iti narmadāsnānamantraḥ |

	tvaṃ devi saritāṃ nāthe tvaṃ devi saritāṃ vare |

	ubhayoḥ saṅgame snātvā muñcāmi duritāni vāi ||

iti gaṅgāsāgarasaṅgamasnānamantraḥ |

	brahmaputra mahābhāga (?) śantanoḥ kulavardhana |

	amoghagarbhasaṃbhūta pāpaṃ lauhitya me hara ||

iti lauhityasnānamantraḥ |

	agnis tu te yonir iḍā ca deho reto 'pi viṣṇor amṛtasya nābhiḥ |

	etad bruvan pāṇḍava satyavākyaṃ tato 'vagāheta patiṃ nadīnām ||

iti sāgarasnānamantraḥ |

	ājanmaśatasāhasre yat pāpaṃ kurute kvacit |

	mucyate sarvapāpebhyaḥ snātvaiva lavaṇāmbhasi ||

	aśvatthaḥ sāgaraś caiva na spraṣṭavyau kadācana |

	aśvatthaṃ mandavāre tu sāgaraṃ parvaṇi spṛśet ||

	anyadā tu kuruśreṣṭha devayonir apāṃ patiḥ |

	kuśāgreṇāpi kaunteya na spraṣṭavyo mahodadhiḥ || iti |

atrodakāntareṇaivācamanaṃ kāryam, na samudrodakena, "akṣārābhir anuṣṇābhir ācāmet" iti smaraṇāt | na ca yena snānaṃ tenaivācamanam ity api niyamo 'sti | uktaṃ ca taittirīyakaśrutau: "tasmāt samudrasya na pibanti" iti | tapraṇādikaṃ tu tenaiva kāryam, niṣedhābhāvāt | evam uṣṇodakakuṇḍasnāne 'pi draṣṭavyam | atra tīrthaprasaṅgāt paiṭhīnasiḥ |

	ṣoḍaśāṃśaṃ sa labhate yaḥ parārthena gacchati |

	ardhatīrthaphalaṃ tasya yaḥ prasaṅgena gacchati ||

śaṅkho 'pi |

	tīrthaṃ prāpyānuṣaṅgeṇa yas tatra snānam ācaret |

	snānajaṃ phalam āpnoti tīrthayātrāśritaṃ na tu ||

	nṛṇāṃ pāpakṛtāṃ tīrthe pāpapraśamanaṃ bhavet |

	yathoktaphaladaṃ tīrthaṃ bhavec chuddhātmanāṃ nṛṇām ||

vyāso 'pi |

	yasya hastau ca pādau ca manaś caiva susaṃyatam |

	vidyā tapaś ca kīrtiś ca sa tīrthaphalam aśnute ||

vṛddhavasiṣṭho 'pi |

	pitaraṃ mātaraṃ vāpi bhrātaraṃ suhṛdaṃ gurum |

	majjayet tu yam uddiśya dvādaśāṃśaṃ labheta saḥ ||

paiṭhīnasir api |

	yaḥ prakṛtiṃ kuśamayīṃ tīrthavāriṇi majjayet |

	majjayet tu yam uddiśya hy aṣṭabhāgaṃ labheta saḥ ||

atrāyaṃ mantraḥ |

	kuśo 'si tvaṃ pavitro 'si brahmaṇā nirmitaḥ purā |

	tvayi snāte tu sa snāto yasyaitad granthibandhanam || iti |

**iti smṛticandrikāyāṃ tīrthasnānamantrāḥ **

**atha gauṇasnānāni**

tatra gargaḥ |

	divyaṃ vāyavyam āgneyaṃ brāhmaṃ sārasvataṃ tathā |

	mānasaṃ ceti vijñeyaṃ gauṇasnānaṃ tu ṣaḍvidham ||

yogayājñavalkyo 'pi |

	māntraṃ bhaumaṃ tathāgneyaṃ vāyavyaṃ divyam eva ca |

	vāruṇaṃ mānasaṃ caiva sapta sānāny anukramāt || iti |

eteṣāṃ lakṣaṇam āha sa eva |

	āpo hiṣṭhādibhir māntraṃ mṛdālambhaś ca pārthivam |

	āgneyaṃ bhasmanā snānaṃ vāyavyaṃ gorajaḥ smṛtam ||

	yat tu sātapavarṣeṇa tat snānaṃ divyam ucyate |

	vāruṇaṃ cāvagahas tu mānasaṃ viṣṇucintanam ||

	mānasaṃ pravaraṃ snānaṃ kecid icchanti sūrayaḥ |

	ātmatīrthapraśaṃsāyāṃ vyāsena paṭhitaṃ yataḥ ||

atra viśeṣaḥ kūrmapurāṇe darśitaḥ |

	āgneyaṃ bhasmanāpādamastakād dehadhūlanam |

yogayājñavalkyo 'pi |

	śaṃ na āpas tu druṣadā āpohiṣṭhāghamarṣaṇam |

	etais tu pañcabhir mantrair mantrasnānam udāhṛtam ||

bṛhaspatir api |

	vāyavyaṃ gorajaḥ proktas taṃ gacchati gopatau |

	vidvatsarasvatīprāptaṃ snānaṃ sārasvataṃ smṛtam ||

gopatau sūrye | viduṣāṃ sarasvatī vāṇī tayā prāptaṃ sārasvatam ity arthaḥ | tatsvarūpam āha vyāsaḥ |

	svayam evopapannāya vinayena dvijātaye |

	tajjñaḥ saṃpādayet snānaṃ śiṣyāya ca sutāya ca ||

	dākṣāyaṇamayaiḥ kumbhair mantravaj jāhnavījalaiḥ |

	kṛtamaṅgalapuṇyāhaiḥ snānam astu tadarthinām ||

	ādau tāvat prabhāse bahuguṇasalile madhyame puṣkare vā |

	gaṅgādvāre prayāge kanakhalasahite bhadrakarṇe gayāyām ||

	rāhugraste tu some dinakarasahite saṃnipatyā viśeṣāt |

	etair vyākhyātatīrthais tribhuvanavihitaiḥ snānam acchidram astu ||

	prāpya sārasvataṃ snānaṃ bhaven muditamānasaḥ |

	sarvatīrthābhiṣekād dhi pavitraṃ viduṣāṃ hi vāk || iti |

etāni gauṇasnāny aśaktāv eva kārayet | tad uktaṃ kūrmapurāṇe |

	aprāyatye samutpanne snānam eva samācaret |

	brāhmādīny ayathāśaktau snānāny āhur manīṣiṇaḥ ||

yogayājñavalkyo 'pi |

	kāladoṣād asāmarthyān na śaknoti yadā hy asau |

	tadā jñātvā ṛṣibhyas tu mantrair dṛṣṭaṃ tu mārjanam ||

jābālir api |

	aśiraskaṃ bhavet snānaṃ snānāśaktau tu karmiṇām |

	ārdreṇa vāsasā vāpi mārjanaṃ daivikaṃ viduḥ || iti |

etat kapilaṃ snānam | tad āha bṛhaspatiḥ |

	ārdreṇa kapaṭenāṅgaśodhanaṃ kāpilaṃ smṛtam | iti |

**iti smṛticandrikāyāṃ gauṇasnānāni**

**atha saṃdhyāpraśaṃsā**

tatra yogayājñavalkyaḥ |

	ata ūrdhvaṃ pravakṣyāmi saṃdhyopāsananirṇayam |

	ahorātrakṛtaiḥ pāpair yām upāsya pramucyate ||

	sarvāvastho 'pi yo vipraḥ saṃdhyopāsanatatparaḥ |

	brāhmaṇyāc ca na hīyeta anyajanmagato 'pi saḥ ||

	yāvanto 'syāṃ pṛthivyāṃ tu vikarmasthā dvijātayaḥ |

	teṣāṃ hi pāvanārthāya sṛṣṭā saṃdhyā svayaṃbhuvā ||

	triṃśatkoṭyas tu vikhyātā mandehā nāma rākṣasāḥ |

	pradravanti sahasrāṃśum udyantaṃ dine dine ||

	ahany ahani te sarve sūryam icchanti khāditum |

	ataḥ sūryasya teṣāṃ ca yuddham āsīt sudāruṇam ||

	tato devagaṇāḥ sarve ṛṣayaś ca tapodhanāḥ |

	saṃdhyāṃ tu samupāsīnā yat kṣipanty anvahaṃ jalam ||

	brahmavyāhṛtisaṃyuktaṃ gāyatryā cābhimantritam |

	dahyante tena te daityā vajrībhūtena vāriṇā ||

	etad viditvā yaḥ saṃdhyām upāste saṃśitavrataḥ |

	dīrgham āyuḥ sa vindeta sarvapāpaiḥ pramucyate ||

	yas tu tāṃ kevalāṃ saṃdhyām upāsīta sa puṇyabhāk |

	tām parityajya karmāṇi kurvann āpnoti kilbiṣam ||

	brahmaṇopāsitā saṃdhyā viṣṇunā śaṅkareṇa ca |

	kas tāṃ nopāsayed devīṃ siddhikāmo dvijottamaḥ ||

kaśyapo 'pi |

	brahmaṇo hṛdayaṃ viṣṇur viṣṇor api śivaḥ smṛtaḥ |

	śivasya hṛdayaṃ saṃdhyā tenopāsyā dvijottamaiḥ || iti |

**iti smṛticandrikāyāṃ saṃdhyāpraśaṃsā **

**atha saṃdhyāśabdārthanirṇayaḥ **

tatra dakṣaḥ |

	ahorātrasya yaḥ saṃdhiḥ sūryanakṣatravarjitaḥ |

	sā tu saṃdhyā samākhyātā munibhis tattvadarśibhiḥ || iti |

sā saṃdhyā upāsyeti śeṣaḥ | ata eva yogayājñavalkyaḥ |

	saṃdhau saṃdhyām upāsīta nāstage nodgate ravau |

chandogaśrutir api: "brahmavādino vadanti: kasmād brāhmaṇo 'horātrasaṃyoge saṃdhyām upāste | kasmād brāhmaṇaḥ sāyam āsīnaḥ saṃdhyām upāste | kasmāt prātas tiṣṭhan | kā ca saṃdhyā | kaś ca saṃdhyākālaḥ | kiṃ ca saṃdhyāyāḥ saṃdhyātvam | daivāś cāsurāś cāspardhanta | te asurā ādityam abhidravan | sa ādityo 'bibhet | tasya hṛdayaṃ kūrmarūpeṇātiṣṭhat sa prajāpatim upādhāvat tasya prajāpatir etad bheṣajam apaśyat | ṛtaṃ ca satyaṃ ca brahma coṃkāraṃ ca tripadāṃ gāyatrīṃ brahmaṇo mukham apaśyat | tasmād brahmaṇo 'horātrasaṃyoge saṃdhyām upāste | sajyotiṣy ā jyotiṣo darśanāt so 'sya saṃdhyākālaḥ | sā saṃdhyā | tat saṃdhyāyāḥ saṃdhyatvam | yat sāyam āsīnaḥ saṃdhyām upāste tayā vīrasthānaṃ jayati | yat prātas tiṣṭhan tayā svargalokaṃ jayati | atha yad apaḥ prayuṅkte tā vipruṣo vajrībhūtvā asurān apāghnanti" iti | anenāpi yā upāsyā sā saṃdhyā ity uktaṃ bhavati | "sajyotiṣi" sasūrye kāle prārabhya "ā jyotiṣo darśanāt" ā nakṣatradarśanāt upāsītety arthaḥ | tathā ca nārasiṃhapurāṇam |

	upāsya paścimāṃ saṃdhyāṃ sādityāṃ vai yathāvidhi |

	gāyatrīm abhyaset tāvad yāvad ṛkṣāṇi paśyati ||

	pūrvāṃ saṃdhyāṃ sanakṣatrām upakramya yathāvidhi |

	gāyatrīm abhyaset tāvad yāvad ādityadarśanam ||

sanakṣatrām ity anenāniyame prāpte niyamārtham āha dakṣaḥ |

	rātryantayāmanāḍī dve saṃdhyāyāḥ kala ucyate |

	darsanād ravirekhāyās tadanto sumibhiḥ smṛtaḥ ||

ravirekhāyā darsanād upalakṣitaḥ kālaḥ saṃdhyānta ity arthaḥ | sā ca saṃdhyā yogayājñavalkyena darsitā |

	pūrvā saṃdhyā tu gāyatrī sāvitrī madhyamā smṛtā |

	yā bhavet paścimā saṃdhyā sā vijñeyā sarasvatī ||

vyāso 'pi |

	gāyatrī nāma pūrvāhṇe sāvitrī madhyame dine |

	sarasvatī ca sāyāhne saiva saṃdhyā triṣu smṛtā ||

	pratigrahād annadoṣāt pātakād upapātakāt |

	gāyatrī procyate tasmād gāyantaṃ trāyate yataḥ ||

	savitṛdyotanāc caiva sāvitrī parikīrtitā |

	jagataḥ prasavitrī yā vāgnūpatvāt (?) sarasvatī ||

	upāste saṃdhivelāyāṃ niśāyā divasasya ca |

	tām eva saṃdhyāṃ tasmāc ca pravadanti manīṣiṇaḥ || iti |

atra svādhiṣṭhitamantradvārā tatpratipādyasyāspi sāvitrītvam aviruddham iti bhāvaḥ | ato gāyatryādināmatrayapratipādyaḥ savitaiva saṃdhyetu anusaṃdheyam | uktaṃ ca smṛtyantare |

	prātaḥkāle tu gāyatrī sāyaṃkāle sarasvatī |

	madhandine ca sāvitrī upāsyā nāmabhedataḥ ||

	gāyatrīha bhaved raktā sāvitrī śuklavarṇikā |

	sarasvatī tathā kṛṣṇā upāsyā varṇabhedataḥ ||

	gāyatrī brahmarūpā tu sāvitrī rudrarūpiṇī |

	sarasvatī viṣṇurūpā upāsyā rūpabhedataḥ ||

	udaye brahmarūpaṃ tu madhyāhne tu maheśvaram |

	sāyāhne viṣṇurūpaṃ tu trirūpaṃ vai divākaram ||

	upāsane tu saṃdhyāyāṃ niśāyā divasasya ca |

	tām eva saṃdhyāṃ tasmāc ca pravadanti manīṣiṇaḥ || iti |

upāsanaṃ cātra dhyānam, "vācaṃ brahmety upāsīta | mano brahmety upāsīta" ityādiṣu tathā darśanāt | taittirīyaśrutir api: "udyantam astaṃ yantam ādityam abhidhyāyan kurvan brāhmaṇo vidvāṃt sakalaṃ bhadram aśnute 'sāv ādityo brahmeti brahmaivaṃ san brahmāpyeti ya evaṃ veda" iti | uktagāyatyādināmatrayopetaṃ varṇatrayānvitaṃ rūpatrayātmakaṃ saṃdhyāśabdābhilakṣyam ādityaṃ brahmeti kālatraye 'pi yathā krameṇa dhyāyan brahmāpyeti prāpnotīty arthaḥ | ata eva vyāsaḥ |

	nābhinnāṃ pratipadyeta gāyatrīṃ brahmaṇā saha |

	so 'ham asmīty upāsīta vidhinā yena kenacit ||

kūrmapurāṇe 'pi |

	prākkūleṣu tataḥ sthitvā darbheṣu susamāhitaḥ |

	prāṇāyāmatraṃ kṛtvā dhyāyet saṃdhyām iti śrutiḥ ||

	yā saṃdhyā sā jagatsūtir māyātītā hi niṣkalā |

	īśvaro kevalā śaktis tattvatrayasamanvitā ||

	dhyātvārkamaṇḍalagatāṃ sāvitrīṃ vai japed budhaḥ ||

atra dhyānadeśo 'pi smṛtyantare darśitaḥ |

	gāyatrīṃ cintayed yas tu hṛtpadme samupasthitām |

	dharmādharmavinirmuktaḥ sa yāti paramāṃ gatim || iti |

evaṃ ca saṃdhyām upāsītety anena saṃdhyām uktarūpām arkamaṇḍalāntargatām ādityākhyāṃ brahmātmikāṃ devatāṃ hṛdi so 'ham asmīty upāsīta dhyāyed ity uktaṃ bhavati | tenātropāsanam eva pradhānam anyat sarvaṃ mārjanādikam aṅgam ity anusaṃdheyam | ata eva yudhiṣṭhirādibhir yuddhodyataiḥ sāṅgānuṣṭhānāsamarthaiḥ sakalāṅgaparityāgenādityopāsanamātram anuṣṭhitam | tad uktaṃ vyāsena |

	te tathaiva mahārāja saṃśitā raṇamūrdhani |

	saṃdhyāgataṃ sahasrāṃśum ādityam upatasthire || iti |

daṃśitāḥ saṃnaddhāḥ | saṃdhim āgataṃ saṃdhyāgatam astaṃgatam iti yāvat | evaṃ ca yad uktaṃ yogayājñavalkyena,

	oṃkāro vyāhṛtīḥ saptagāyatrī śirasā saha |

	āpo hiṣṭhety ṛcas tisro drupadā cāghamarṣaṇam ||

	ud u tyaṃ citraṃ tac cakṣus tejo 'sīti yathākramam |

	gāyatryāś ca turīyaṃ tu saṃdhyām etaiḥ samācaret || 

iti, tatrāpy etair mantrair ātmaśuddhidvārā saṃdhyā samācared upāsīteti saṃdhyāśabdasya devatāparatvād avirodha iti ||

**iti smṛticandrikāyāṃ saṃdhyāśabdārthanirṇayaḥ**

**atha prāthaḥsaṃdhyā**

tatra dakṣaḥ |

	brāhme muhūrta utthāya kṛtaśaucavidhir dvijaḥ |

	prātaḥsaṃdhyām upāsīta dantadhāvanapūrvakam || iti |

śaucagrahaṇaṃ snānasyāpi pradarśanārtham, anyathā saṃdhyādyanadhikārāt | tad āha sa eva |

	asnātvā nācaret karma japahomādi kiṃcana |

	lālāsvedasamākīrṇaḥ śayanād utthitaḥ pumān ||

kūrmapurāṇe 'pi |

	na ca snānaṃ vinā puṃsāṃ prāśastyaṃ karmasu smṛtam |

	home japye viśeṣeṇa tasmāt snānaṃ smācaret || iti |

**atrāyaṃ saṃdhyāprayogaḥ**

kṛtasnānas tv ācānto yathāvidhi prāṇān āyamya prātaḥsaṃdhyām upāsiṣye iti saṃkalpya "āpo hiṣṭhā mayobhuvaḥ" iti tṛceta mārjayet | tad uktaṃ yājñavalkyena |

	prāṇān āyamya saṃprokṣya tṛcenābdaivatena tu | iti |

atra vyāsaḥ |

	sindhudvīpa ṛṣiḥ chando gāyatry āpo hi devatāḥ |

	mārjane viniyogaś ca abdaivatye prakīrtitaḥ ||

āvaśyakaṃ caitad ārṣādijānam anyathā doṣaśravaṇāt | tad āha sa eva |

	aviditvā muniṃ chando daivataṃ yogam eva ca |

	yo 'dhyāpayej japed vāpi pāpīyān jāyate tu saḥ ||

yogayājñavalkyo 'pi |

	brāhmaṇaṃ viniyogaṃ ca chanda ārṣaṃ ca daivatam |

	ājñātā pañca yo mantre na sa tatphalam aśnute || iti |

mārjane tu viśeṣam āha brahmā |

	ṛgante mārjanaṃ kuryāt pādānte vā samāhitaḥ |

	tṛcasyānte 'tha vā kuryāc chiṣṭānāṃ matam īdṛśam || iti |

yogayājñavalkyo 'pi |

	āpo hiṣṭheti tisṛbhiḥ ṛgbhiḥ saṃprayataḥ śuciḥ |

	navapraṇavayuktābhir jalaṃ śirasi nikṣipet || iti |

atra phalaviśeṣam āha śaunakaḥ |

	navapraṇavayuktena āpohiṣṭhātṛcena ca |

	saṃvatsarakṛtaṃ pāpaṃ mārjanānte vinaśyati ||

vyāso 'pi |

	āpohiṣṭhātṛce kuryān mārjanaṃ tu kuśodakaiḥ |

	praṇavena tu saṃyuktaṃ kṣiped vāri pade pade ||

	vipruṣo 'ṣṭau kṣiped ūrdhvam adho yasya kṣayāya jit |

	rajastamomohajātān jāgratsvapnasuṣuptijān |

	vāṅmanaḥkarmajān doṣān navaitān navabhir dahet || iti |

atra pratipādaṃ mārjane kartavye nava vipruṣo bhavanti | tatra "yasya kṣayāya jinvatha" ity anena vipruṣam adho vikṣiped ity arthaḥ | atra hārītaḥ: "mārjanārcanabalikarmabhojanāni daivena tīrthena kuryāt" iti | daivam aṅgulyagram | tac ca mārjanaṃ dhārācyutena na kāryam | tathā ca brahmā |

	dhārācyutena toyena saṃdhyopāstir vigarhitā |

	pitaro na praśaṃsanti na praśaṃsanti devatāḥ || iti |

atra hetum āha sa eva |

	mantrapūtaṃ jalaṃ yasmād āpohiṣṭhābhimantritam |

	pataty aśucideśe tu tasmāt tat parivarjayet || iti |

kathaṃ tarhi mārjanam ity apekṣite sa evāha |

	nadyās tīrthe hrade vāpi bhājane mṛṇmaye 'pi vā |

	audumbare 'tha sauvarṇe rājate dārudaṃbhave ||

	kṛtvā tu vāmahate vā saṃdhyopāstiṃ samācaret | iti |

audumbare tāmramaye kṛtvodakam iti śeṣaḥ | evaṃ ca yad uktam,

	vāmahaste jalaṃ kṛtvā ye tu saṃdhyām upāsate |

	sā saṃdhyā vṛṣalī jñeyā asurās tais tu tarpitāḥ ||

iti, tan mṛṇmayādipātrasadbhāvaviṣayam ity anusaṃdheyam | evam uktena vidhinā mārjayitvā "sūryaś ca" ity apaḥ pibet | tad āha bodhāyanaḥ: "athātaḥ saṃdhyopāsanavidhiṃ vyākhyāsyāmaḥ | tīrthaṃ gatvā prayato 'bhiṣiktaḥ prakṣālitapāṇipādo 'pa ācamya 'agniś ca mā manyuś ca" iti sāyam apaḥ pītvā "sūryas ca mā manyuś ca" iti prātaḥ sapavitreṇa pāṇinā surabhimatyābliṅgabhir vāruṇībhir hiraṇyavarṇābhiḥ pāvamānībhir vyāhṛtibhir anyaiś ca pavitrair ātmānaṃ prokṣya prayato bhavati" iti | "agniś ca" "sūryaś ca" it yajurvedapaṭhitau mantrau | sūryaś cety asya mantrasya prakṛtiś chandaḥ, agniṛṣiḥ, sūryamanyumanyupatirātrayo (?) devatāḥ, prātaḥsaṃdhyācamane viniyogaḥ | surabhimatī "dadhikrāvṇaḥ" iti | tasyā vāmadeva ṛṣiḥ, anuṣṭup chandaḥ, dadhikrāvā devatā, mārjane viniyogaḥ | abliṅgābhir āpohiṣṭhādibhiḥ | "hiraṇyavarṇābhiḥ" — "hiraṇyavarṇāḥ", "yāsāṃ rājā", "yāsāṃ devāḥ", "śivena mā", iti catasṛbhiḥ | tāsāṃ triṣṭup chandaḥ, agniḥ ṛṣiḥ, āpo devatā, mārjane viniyogaḥ | chandogānāṃ tu ācamanamantrau gautamenoktau: "ahaś ca mādityaś ca punātu ity prātaḥ, rātris ca mā varuṇaḥ punātu iti sāyam" iti | ime yajuṣī prajāpatir apaśyat | liṅgokte devate | saṃdhyācamane tu viseṣam āha viṣṇuḥ |

	jānubhyām upariṣṭāt tu śuṣkavāsāḥ sthito jale |

	sāṃdhyam ācamanaṃ kurvan śuciḥ syād asuciḥ smṛtaḥ ||

saṃdhyacamanānantaraṃ nārāyaṇaḥ |

	spṛṣṭvā cābhiṣṭuta toyaṃ mūrdhni brahmamukhena tu |

	āpo hiṣṭheti sūktena darbhari mārjanam ācaret || iti |

abhiṣṭud oṃkāraḥ | brahmamukham api manunoktam |

	oṃkārapūrvikās tisro mahāvyāhṛtayo 'vyvyāḥ |

	tripadā caiva gāyatrī vijñeyaṃ brahmaṇo mukham || iti |

tena toyaṃ spṛṣṭvā tena toyena āpo hiṣṭheti sūktena darbhair mārjanam ācared ity arthaḥ | tac ca sūktaṃ navarcam | tatra bhṛguḥ |

	āpohiṣṭhā navasv ṛkṣu sindhudvīpa ṛṣiḥ smṛtaḥ 

	abdaivatyās tu saptarco gāyatryo dve anuṣṭubhau ||

mārjanaṃ prakṛtya kātyāyano 'pi |

	śiraso mārjanaṃ kuryāt kuśaiḥ sodakabindubhiḥ |

	praṇavo bhūr bhuvaḥ svaś ca gāyatrī ca tṛtīyakā ||

	abdaivataṃ tṛcaṃ caiva caturtham iti mārjanam ||

mārjanānantaraṃ brahmā |

	jalapūrṇaṃ tathā hastaṃ nāsikāgre samarpayet |

	ṛtaṃ ceti paṭhitvā tu taj jalaṃ tu kṣitau kṣipet ||

yamo 'pi |

	gṛhītvā pāṇinā vāri svaśākhoktām ṛcaṃ japet |

	bibhṛyān nāsikāgre tu niruddhaprāṇamārutaḥ ||

	ya evaṃ drupadāṃ nityaṃ trir ahnaḥ prayato japet |

	na paryuṣanti pāpāni tasya dehe dvijanmanaḥ || iti |

tataḥ sūryārghyaṃ nivedayet | tathā ca vyāsaḥ |

	karābhyāṃ toyam ādāya gāyatryā cābhimantritam |

	ādityābhimukhas tiṣṭhaṃs trir ūrdhvam atha cotkṣipet ||

atra viśeṣam āha hārītaḥ: "sāvitryābhimantritam udakaṃ puṣpamiśritam" | añjalinā kṣiped iti śeṣaḥ | nārāyaṇas tv arghyadāne mantrāntaram āha |

	karābhyām añjaliṃ kṛtvā jalapūrṇaṃ samāhitaḥ |

	ud u tyam ity mantreṇa tat toyaṃ ca kṣiped bhuvi ||

tataḥ pradakṣiṇam āvṛtyodakaṃ spṛśet | tad uktaṃ vāmanapurāṇe |

	sāyaṃ mantravad ācamya prokṣya sūryasya cāñjalim (?) |

śrutir api: "yat pradakṣiṇaṃ prakramanti tena pāpmānam avadhūnvanti" iti | 

	utthāyārkaṃ pratiprāsya trikenāñjalināmbhasaḥ |

	uccitram ṛggdvayenainam upatiṣṭhed anantaram ||

	saṃdhyādvaye 'py upasthānam etad āhur manīṣiṇaḥ |

	praṇavo vyāhṛtayas tisraḥ sāvitrī ceti tu trikam ||

smṛtyantare 'pi |

	ud u tyaṃ citraṃ tac cakṣur upasthāya tribhiḥ sadā |

	saṃdhyayor ubhayoḥ sūryaṃ gāyatrījapam ācaret || iti |

eteṣāṃ gāyatrī triṣṭub uṣṇig (?) iti krameṇa chandāṃsi; praskaṇvakutsavasiṣṭhāḥ krameṇa ṛṣayaḥ; sūryo devatā; sūryopasthāne (?) viniyogaḥ | tataḥ kṛtaprāṇāyāmaḥ saṃdhyāṃ dhyātvā gāyatrījapānantaram ādityam upatiṣṭheta | tad uktaṃ kūrmapurāṇe |

	ācamya mantravan nityaṃ punar ācamya vāgyataḥ |

	saṃmārjya mantrair ātmānaṃ kuśaiḥ sodakabindubhiḥ ||

	āpohiṣṭhāvyāhṛtibhiḥ sāvitryā vāruṇaiḥ śubhaiḥ |

	oṃkāravyāhṛtiyutāṃ gāyatrīṃ vedamātaram ||

	japtvā jalāñjaliṃ dadyād bhāskaraṃ prati tanmanāḥ |

	prākkūleṣu tataḥ sthitvā darbheṣu susamāhitaḥ ||

	prāṇāyāmatrayaṃ kṛtvā dhyāyet saṃdhyām iti śrutiḥ |

	yā saṃdhyā sā jagatsūtir māyātītā hi nirmalā ||

	īśvaro kevalā śaktis tattvatrayasamudbhavā |

	dhyātvārkamaṇḍalagatāṃ sāvitrīṃ vai japed budhaḥ ||

	sahasraparamāṃ nityaṃ śatamadhyāṃ daśāvarām |

	sāvitrīṃ vai japed vidvān prāṅmukhaḥ prayataḥ sthitaḥ ||

	athopatiṣṭhed ādityam udayantaṃ samāhitaḥ |

	mantrais tu vividhaiḥ sauraiḥ ṛgyajuḥsāmasaṃbhavaiḥ ||

iti svaśākhādhītamantrābhiprāyam, "upasthānaṃ svakair mantrair ādityasya tu kārayet" iti vasiṣṭhasmaraṇāt | ato yajuḥśākhināṃ "mitrasya", "mitro janān", "prasmitra", ity tribhir upasthānam | tāsāṃ prathamā gāyatrī, uttare triṣṭubhau, viśvedevā ṛṣayaḥ, mitro devatā, sūryopasthāne viniyogaḥ | evam anyeṣām api draṣṭavyam | bodhāyanas tu japānte 'har ahar upasthānam āha: "evam eva prātaḥ prāṅmukhas tiṣṭhan maitrībhyām ahar upatiṣṭhate mitrasya carṣaṇīdhṛtaḥ, mitro janān yātayantīti dvābhyām" iti | atra purāṇam |

	ātmapādau tathā bhūmiṃ saṃdhyākāle 'bhivādayet |

	āyur vidyāṃ tathārogyaṃ prāpnoti putuṣaḥ sadā || iti |

evaṃ kurvataḥ phalam āha yamaḥ |

	saṃdhyām upāsate ye tu satataṃ saṃśitavratāḥ |

	vidhūtapāpās te yānti brahmaloke sanātanam ||

atrir api |

	yas tu saṃdhyām upāsīta śraddhayā vidhivad dvijaḥ |

	na tasya kiṃcid aprāpyaṃ triṣu lokeṣu vidyate ||

kūrmapurāṇe 'pi |

	ananyacetasaḥ śāntā brāhmaṇā vedapāragāḥ |

	upāsya vidhivat saṃdhyāṃ prāptāḥ pūrve parām gatim ||

athākaraṇe doṣo 'pi dakṣeṇa darsitaḥ |

	saṃdhyāhīno 'śucir nityam anarhaḥ sarvakarmasu |

	yad anyat kurute karma na tasya phalabhāg bhavet ||

gobilo 'pi |

	saṃdhyā yena na vijñātā saṃdhyā naiva hy upāsitā |

	jīvamāno bhavec chūdro mṛtaḥ śvā cābhijāyate ||

manur api |

	na tiṣṭhati tu yaḥ pūrvāṃ nopāste yaś ca paścimām |

	sa śūdravad bahiṣkāryaḥ sarvasmād dvijakarmaṇaḥ ||

viṣṇupurāṇe 'pi |

	upatiṣṭhanti ye saṃdhyāṃ ye na pūrvāṃ na paścimām |

	vrajanti te durātmānas tāmisraṃ narakaṃ nṛpa ||

kūrmapurāṇe 'pi |

	yo 'nyatra kurute yatraṃ dharmakārye dvijottama |

	vihāya saṃdhyāpraṇatiṃ sa yāti narakāyutam ||

viṣṇupurāṇe 'pi |

	tasmān no laṅghanaṃ kāryaṃ saṃdhyopāsanakarmaṇaḥ |

	sa hanti sūryaṃ saṃdhyāyā nopastiṃ kurute tu yaḥ || iti |

etat sarvam anārtaviṣayam | ata eva yogayājñavalkyaḥ |

	anārtaś cotsṛjed yas tu sa vipraḥ śūdrasaṃmitaḥ |

	prāyaścittī bhavec caiva loke bhavati ninditaḥ ||

atrir api |

	nopatiṣṭhanti ye saṃdhyāṃ svasthāvasthās tu vai dvijāḥ |

	hiṃsanti te sadā pāpā bhagavantaṃ divākaram ||

	ye hiṃsanti dvijāḥ sūryaṃ mokṣadvāram anuttamam |

	kathaṃ mokṣasya saṃprāptir bhavet teṣāṃ dvijanmanām ||

viṣṇupurāṇe 'pi |

	sarvakālam upasthānaṃ saṃdhyayoḥ pārthiveṣyate |

	anyatra sūtakāśaucavibhramāturabhītitaḥ || iti |

vibhramo bhrāntiḥ | tadādiṣv asāmarthyena saṃdhyāyā akaraṇe 'pi doṣo nastīty arthaḥ | sūtakādau tu saty api sāmarthye na saṃdhyopāsanaṃ kāryam ity āha marīciḥ |

	sūtake karmaṇāṃ tyāgaḥ saṃdhyādīnāṃ vidhīyate | iti |

yat tu pulastyenoktam,

	saṃdhyām iṣṭiṃ caruṃ homaṃ yāvajīvaṃ samācaret |

	na tyajet sūtake vāpi tyajan gacchaty adhogatim ||

iti, tan mānasasaṃdhyābhiprāyam | yataḥ sa evāha |

	sūtake mṛtake caiva saṃdhyākarma na saṃtyajet |

	manadoccārayen mantrān prāṇāyāmam ṛte dvijaḥ || iti |

evaṃ ca yāni sūtakādau saṃdhyākarmaniṣedhaparāṇi tāni vācikamantraprayoganiṣedhaparāṇīti mantavyam | yad api paiṭhīnasinoktam: "sūtake sāvitryāñjaliṃ prakṣipya pradakṣiṇaṃ kṛtvā sūryaṃ dhyāyan namaskuryāt" iti, tad api sakalasaṃdhyākarmopalakṣaṇārtham iti "saṃdhyām iṣṭim" ity anena samānārtham | yad vā: yad atra saṃdhyākarmaṇi śrautam añjalidānādi, tad evānuṣṭheyaṃ nānyad ity abhiprāya ity anusaṃdheyam | yad atra uktaṃ tad grāhyam | atra śātātapaḥ |

	darbhahīnā tu yā saṃdhyā yac ca dānaṃ vinodakam |

	asaṃkhyātaṃ tu yaj japyaṃ tat sarvaṃ syān nirarthakam ||

kūrmapurāṇe 'pi |

	prāṅmukaḥ sapavitaḥ san saṃdhopāsanam ācaret |

**iti smṛticandrikāyāṃ prātaḥsaṃdhyā**

**atha prāṇāyāmamahimā **

tatra manuḥ |

	prāṇāyāmā brāhmaṇasya trayo 'pi vidhivat kṛtāḥ |

	vyāhṛtipraṇavair yuktā vijñeyaṃ paramaṃ tapaḥ ||

	dahyante dhmāyamānānāṃ dhātūnāṃ hi yathā malāḥ |

	tathendriyāṇāṃ dahyante doṣāḥ prāṇasya nigrahāt ||

	savyāhṛtipraṇavakāḥ prāṇāyāmās tu ṣoḍasa |

	api bhrūṇahanaṃ māsāt punanty ahar ahaḥ kṛtāḥ ||

yamo 'pi |

	daśapraṇavasaṃyuktaiḥ prāṇāyāmaiś caturdaśaiḥ |

	mucyate brahmahatyāyāḥ kiṃ punaḥ śeṣapātakaiḥ ||

vyāsaḥ |

	savyāhṛtiṃ sapraṇavāṃ gāyatrīṃ śirasā saha |

	ye japanti sadā teṣāṃ na bhayaṃ vidyate kvacit ||

yogayājñavalkyo 'pi |

	ya etā vyāhṛtīḥ sapta saṃsmaret prāṇasaṃyame |

	upāsitaṃ bhavet tena viśvaṃ bhuvanasaptakam ||

	sarveṣu caiva lokeṣu kāmacāraś ca jāyate ||

vyāso 'pi |

	ṣoḍaśākṣarakaṃ brahma gāyatryās tu śiraḥ smṛtam |

	sakṛd āvartayan vipraḥ saṃsārāt sa vimucyate || iti |

**iti smṛticandrikāyāṃ prāṇāyāmamahimā**

**atha prāṇāyāmavidhiḥ**

tatra yogayājñavalkyaḥ|

	evaṃ saṃmarjanaṃ kṛtvā bāhyaśuddhyarthakārakam |

	athābhyantarśuddhyarthaṃ prāṇāyāmaṃ samācaret ||

saṃvarto 'pi |

	prāṇāyāmais tribhiḥ pūto gāyatrīṃ tu tato japet | iti |

prāṇasya vāyor āyāmo nirodhaḥ prāṇāyāmaḥ | sa kiṃlakṣaṇa ity apekṣite manur āha |

	savyāhṛtiṃ sapraṇavāṃ gāyatrīṃ śirasā saha |

	triḥ paṭhed āyataprāṇaḥ prāṇāyāmaḥ sa ucyate || iti |

vyāhṛtayo bhūrādyāḥ sapta satyāntāḥ,

	sapta vyāhṛtayaḥ proktāḥ prāṇāyāme tu nityaśaḥ |

	bhūr bhuvaḥ svar mahar janas tapaḥ satyaṃ tathaiva ca ||

iti yogayājñavalkyasmaraṇāt | śiraś cātra "om āpo jyotiḥ" iti yājurvediko mantraḥ,

	om āpo jyotir ity eṣa mantro vai taittirīyakaḥ |

iti vyāsasmaraṇāt | "sapraṇavām" ity anena bhūrādiṣu navasv api praṇavayogam āha | tathā ca yogayājñavalkyaḥ |

	bhūr bhuvaḥ svar mahar janas tapaḥ satyaṃ tathaiva ca |

	pratyoṃkārasamāyuktaṃ tathā tat savituḥ padam ||

	om āpo jyotir ity etac chiraḥ paścāt prayojayet |

	trir āvartanayogāt tu prāṇāyāmas tu śabdyate || iti |

oṃkāro 'py atra mantrādau draṣṭavyaḥ | tathā ca yamaḥ |

	oṃkārapūrvikāḥ sapta japet tu vyāhṛtīs tathā |

	śirasā saha gāyatrīṃ prāṇāyāmaḥ paraṃtapa ||

japen manaseti śeṣaḥ | tathā ca saṃvartaḥ |

	praṇavena tu saṃyuktā vyāhṛtīḥ sapta nityaśaḥ |

	sāvitrīṃ śirasā sārdhaṃ manasā triḥ paṭhed dvijaḥ || iti |

atra bṛhaspatiḥ |

	badhvāsanaṃ niyamāsūn smṛtvā cārṣādikaṃ tathā |

	saṃnimīlitadṛṅ maunī prāṇāyāmaṃ samabhyaset || iti |

āsanaṃ cātra savastikādyanyatamaṃ veditavyam | ārṣādikaṃ cātra vyāsenoktam |

	praṇavasya ṛṣir brahmā gāyatraṃ chanda eva ca |

	devo 'gniḥ sarvakarmādau viniyogaḥ prakīrtitaḥ ||

yogayājñavalkyo 'pi |

	vyāhṛtīnāṃ tu sarvāsām ārṣaṃ caiva prajāpatiḥ |

	gāyatryuṣṇiganuṣṭup ca bṛhatī paṅktir eva ca ||

	triṣṭup ca jagatī caiva chandāṃsy etāni sapta vai |

	agnir vāyus tathādityo bṛhaspaty āpa eva ca ||

	indraś ca viśvedevāś ca devatāḥ samudāhṛtāḥ |

	prāṇāyāmaprayoge ca viniyoga udāhṛtaḥ ||

	savitā devatā yasyā mukham agnis tripāc ca yā |

	viśvāmitra ṛṣiś chando yāyatrī sā viśiṣyate ||

	viniyogas tupanaye prāṇāyāme tathaiva ca |

	om āpo jyotir ity eṣa mantro yas tu prakīrtyate ||

	tasya prajāpatiś cārṣaṃ yajuśchandovivarjitam ||

	brahmā vāyuś ca sūryaś ca devatāḥ samudāhṛtāḥ|

	prāṇasyāyamane caiva viniyoga udāhṛtaḥ || iti |

brahmā tu vyāhṛtīnām ṛṣibhedam āha |

	viśvāmitro jamadagnir bharadvājo 'tha gautamaḥ |

	ṛṣir atrir vasiṣṭhaś ca kaśyapaś ca yathākramam || iti |

sa ca prāṇāyāmaḥ pūrakakumbhakarecakais trilakṣaṇo jñeyaḥ | tathā ca yogayājñavalkyaḥ |

                        pūrakaḥ kumbhako recyaḥ prāṇāyāmas trilakṣaṇaḥ |

eteṣāṃ lakṣaṇam āha sa eva |

                        nāsikākṛṣṭa ucchvāso dhmātaḥ pūraka ucyate |

                        kumbhako niścalaśvāso ricyamānas tu recakaḥ || iti |

kumbhake tu viśeṣam āha atriḥ |

                        ā keśāgrān nakhāgrāc ca nirodhaḥ śakyate budhaiḥ |

                        nirodhāj jāyate vāyur vāyor agniś ca jāyate |

                        agner āpaś ca jāyante tato 'ntaḥ śudhyate tribhiḥ || iti |

yogayājñavalkyas tu pūrakarecakayor viśeṣam āha |

                        bāhyasthitaṃ ghrāṇapuṭena vāyuṃ ākṛṣya yatnena śaniḥ samastam |

                        nāḍyaś ca sarvāḥ paripūraṇīyāḥ sa pūrako nāma mahānirodhaḥ ||

                        śanair nāsāpuṭe vāyum utsṛjen na tu vegataḥ |

                        na kampayec charīraṃ tu sa yogī paramo mataḥ || iti |

tatra vyāsaḥ |

                        nābhipadmasthitaṃ dhyāyet kaṃ raktaṃ pūraṇena tu |

                        nīlotpalābhaṃ hṛtpadme kumbhakena janārdanam ||

	lalāṭasthaṃ śivaṃ śvetaṃ recakenāpi cintayet |

	śuddhasphaṭikasaṅkāśaṃ nirmalaṃ pāpanāśanam ||

atra phalam āha bṛhaspatiḥ |

	raktaṃ prajāpatiṃ dhyāyed viṣṇuṃ nīlotpalaprabham |

	śaṃkaraṃ tryambakaṃ śvetaṃ dhyāyan mucyeta bandhanāt ||

yogayājñavalkyo 'pi |

	kumbhake viṣṇusāyujyaṃ pūrake brahmaṇo 'ntikam |

	recakena tṛtīyena prāpnuyād aiśvaraṃ padam || iti |

atra brahmā |

	pādayoś ca tathā jānvor jaṅghayor jaṭhare 'pi ca |

	kaṇṭhe mukhe tathā mūrdhni krameṇa vyāhṛtīr nyaset ||

	bhūr aṅguṣṭhadvaye nyasya bhuvas tarjanikādvaye |

	jyeṣṭhāṅgulidvaye dhīmān svaḥpadaṃ viniyojayet ||

	karanyāsavidhiṃ kṛtvā aṅganyāsaṃ samārabhet |

	bhūḥpadaṃ hṛdi vinyasya bhuvaḥ śirasi vinyaset ||

	śikhāyāṃ svaḥpadaṃ nyasya kavace tat padaṃ nyaset |

	akṣṇor bhargapadaṃ nyasya digvidikṣu dhiyaḥpadam || iti |

tata om āpo jyotir iti sarvāṅganyasaḥ,

	śiras tasyās tu sarvāṅge prāṇāyāme paraṃ nyaset |

iti vyāsasmaraṇāt | evaṃ kurvataḥ phalam āha yājñavalkyaḥ |

	prāṇāyāmatrayaṃ kṛtvā sūrasyodayaṃ prati |

	nirmalāḥ svargam āyānti santaḥ sukṛtino yathā ||

saṃvarto 'pi |

	mānasaṃ vācikaṃ pāpaṃ kāyenaiva tu tat kṛtam |

	tat sarvaṃ naśyati kṣipraṃ prāṇāyāmatraye kṛte || iti |

**iti smṛticandrikāyāṃ prāṇāyāmavidhiḥ **

**dhyeyasvarūpam**

uktaṃ prāṇāyāmānantaram eva saṃdhyāṃ dhyāyed iti | tatra dhyeyasvarūpam āha gobilaḥ: "prātar gāyatrī ravisthitā raktavarṇā kumāryakṣamālāhastā haṃsāsanam ārūḍhā brahmadaivatyā ṛgvedam udāharantī; madhandine sāvitrī ravimadhye sthitā śvetavarṇā yauvanasthā trinetrā triśūlahastā vṛṣabhāsanam ārūḍhā rudradaivatyā yajurvedam udāharantī; sāyaṃ sarasvatī ravimadhye sthitā śyāmavarṇā vṛddhā caturbhujā cakrahastā suparṇāsanam ārūḍhā viṣṇudaivatyā sāmavedam udāharantI" | evaṃvidhā krameṇa kālatraye 'py āvāhyeti śeṣaḥ | tad uktaṃ gāyatrīnirṇaye |

	bālāṃ tv avṛddhāṃ gāyatrīṃ tryakṣarāṃ caturānanām |

	śaktāṃ raktāmbaropetām akṣasūtradharāṃ tathā ||

	kamaṇḍaludharāṃ devīṃ haṃsavāhanasaṃsthitām |

	brahmāṇīṃ brahmadaivatyāṃ brahmalokanivāsinīm ||

	āvāhayet tu mantreṇa āyāntīṃ sūryamaṇḍalāt |

	evaṃ madhyamasaṃdhyāyāṃ sāvitrīṃ yuvatīṃ tathā ||

	śuklāṅgīṃ śuklavastrāṃ ca vṛṣārūḍhāṃ trilocanām |

	triśūlaḍamarūhastāṃ rudrāṇīṃ rudradevatām ||

	kailāsanilayāṃ devīm āyāntīṃ sūryamaṇḍalāt |

	evaṃ paścimasaṃdhyāyāṃ vṛddhāvasthāṃ sarasvatīm ||

	varṇataḥ kṛṣṇavarṇāṃ ca cārurūpāṃ caturbhujām |

	śaṅkhacakragadāpadmadhāriṇīṃ viṣṇudevatām ||

	badaryāśramavāsāṃ tām āyāntīṃ sūryamaṇḍalāt || iti |

yogayājñavalkyas tu varṇaviparyāsam āha |

	śvetā bhavati gāyatrī sāvitrī śuklavarṇikā |

	kṛṣṇā sarasvatī jñeyā saṃdhyātrayam udāhṛtam || iti |

evaṃ ca ravimaṇḍalāntaḥsthāṃ brahmalokavāsinīṃ vā saṃdhyāṃ dhyāyed ity uktaṃ bhavati | uktaṃ ca yogayājñavalkyena |

	ādityamaṇḍalāntaḥsthāṃ brahmalokagatāṃ tathā |

	akṣasūtradharāṃ devīṃ padmāsanagatāṃ śubhām |

	āvāhya yajuṣānena tejo 'sīti vidhānataḥ || iti |

tejo 'sīti vājasaneyiko mantraḥ | vyāsas tu mantrāntaram āha |

	āvāhayec ca gāyatrīṃ sarvapāpapraṇāśinīm |

	āgaccha varade devi japye me saṃnidhau bhava ||

	gāyantaṃ trāyase yasmād gāyatrī tvam udāhṛtā ||

gobilo 'pi |

	āyāhi varade devi tryakṣare brahmavādini |

	gāyatrī chandasāṃ mātar brahmayone namo 'stu te ||

śaunako 'pi |

	āvāhanaṃ taittirīye uktaṃ cāpi visarjanam | iti |

tatrāvāhanmantraḥ: "āyātu varadā devī" iti | tasya gāyatrī chandaḥ; viśvedevā ṛṣayaḥ; śukro devatā; gāyatryāvāhane viniyogaḥ | evam āvāhyoktanāmādiyuktāṃ saṃdhyāśabdābhilipyām ādityākhyāṃ brahmātmikāṃ devīṃ hṛdi sāham asmīti dhyāyet | tad uktaṃ vyāsena |

	na bhinnāṃ pratipadyeta gāyatrīṃ brahmaṇā saha |

	sāham asmīty upāsīta vidhinā yena kenacit || iti |

etat sarvaṃ saṃdhyāśabdārthanirṇaye darśitam | tatas tāṃ gāyatryās turīyeṇa pādenopasthāya japet | tad api tenaivaoktam |

	turīyaṃ tu padaṃ tasyāḥ śivabrahmapade sthitam |

	upasthāya turīyeṇa japet tāṃ tu samāhitaḥ ||

turīyaṃ pādaṃ "paro rajasi. sāvad om" ity aṣṭākṣaram | tasya vimala ṛṣiḥ; turīyaṃ chandaḥ; paramātmā devatā; mokṣe viniyogaḥ | 

**iti smṛticandrikāyāṃ dhyeyasvarūpanirṇayaḥ**

**atha gāyatrīmahimā**

tatra yamaḥ |

	gāyatrīṃ caiva vedāṃś ca tulayāyolayat prabhuḥ |

	ekataś caturo vedān sāṅgāṃś ca sapadakramān |

	ekataś caiva gāyatrīṃ tulyarūpā tu sā smṛtā ||

manur api |

	akāraṃ cāpy ukāraṃ ca makāraṃ ca prajāpatiḥ |

	vedatrayān niraduhad bhūr bhuvaḥ svar itīti ca ||

	tribhya eva tu vedebhyaḥ pādaṃ pādam adūduhat |

	tad ity ṛco 'syāḥ sāvitryāḥ parameṣṭhī prajāpatiḥ ||

śaṅkho 'pi: "nāghamarṣaṇāt param antarjale na vyāhṛtibhyaḥ paraṃ home na sāvitryāḥ paraṃ japye" iti | brahmāpi |

	gāyatryā na paraṃ japyaṃ gayatryā na paraṃ tapaḥ |

	gāyatryā na paraṃ dhyānaṃ gāyatryā na paraṃ hutam ||

vyāso 'pi |

	daśakṛtvaḥ prajaptā sā tryahāt pāpaṃ tu yat kṛtam |

	tat pāpaṃ praṇudaty āśu nātra kāryā vicāraṇā ||

	śataṃ japtvā tu sā devī pāpaughaśamanā smṛtā |

	sahasrajaptā sā devī upapātakanāśinī ||

	lakṣajāpena ca tathā mahāpātakanāśinī |

	koṭijāpena rājendra yad icchati tad āpnuyāt ||

	yakṣavidyādharatvaṃ vā gandharvatvam athāpi vā |

	devatvam athavā rājyaṃ bhūlokaṃ hatakaṇṭakam ||

manur api |

	yo 'dhīte 'hany ahany etāṃ trīṇi varṣāṇy atandritaḥ |

	sa brahmapadam apyeti vāyubhūtaḥ svamūrtimān ||

vyāso 'pi |

	daśabhir janmajanitaṃ śatena tu purākṛtam |

	triguṇaṃ tu sahasreṇa gāyatrī hanti kilbiṣam || iti |

**iti smṛticandrikāyāṃ gayatrīmahimā**

**athāsyā ārṣādikam ucyate**

tatra brahmā |

	chando gāyatrī gāyatryāḥ savitā devatā smṛtā |

	śuklo varṇo mukhaṃ cāgnir viśvāmitra ṛṣis tathā ||

	trayī śiraḥ śikhā rudro viṣṇur hṛdayam eva ca |

	upāsane viniyogaḥ sāṅkhyāyanasagotratā ||

	trailokyaṃ caraṇaṃ jñeyaṃ pṛthivī kukṣir eva ca |

	evaṃdhyatvā tu gāyatrīṃ japed dvādaśalakṣaṇām || iti |

gāyatrīkalpe tu pratipādam asyā ārṣādikam uktam: "tat savituḥ ity asya gāyatrī chandaḥ; viśvāmitra ṛṣiḥ; brahmā devatā | bhargo devasya ity asya gāyatrī chandaḥ; viśvāmitra ṛṣiḥ; viṣṇur devatā | dhiyo yo naḥ ity asya gāyatrī chandaḥ; viśvāmitra ṛṣiḥ; rudro devatā | akṣarāṇāṃ tu sarveṣāṃ prajāpatiḥ ṛṣiḥ; gāyatrī chandaḥ; viniyogo 'ṅganyāse; devatās tu brahmoktā veditavyāḥ:

	āgneyaṃ prathamaṃ tasyā vāyavyaṃ tu dvitīyakam |

	tṛtīyaṃ sūryadaivatyaṃ caturthaṃ vaidyutaṃ tathā ||

	pañcamaṃ yamadaivatyaṃ vāruṇaṃ ṣaṣṭham ucyate |

	bārhaspatyaṃ saptamaṃ ca pārjanyaṃ cāṣṭamaṃ viduḥ ||

	aindraṃ tu navamaṃ proktaṃ gāndharvaṃ daśamaṃ smṛtam |

	pauṣṇam ekādaśe proktaṃ śaivaṃ dvādaśakaṃ tathā ||

	tvāṣṭraṃ trayodaśaṃ proktaṃ vāsavaṃ tu caturdaśam |

	mārutaṃ pañcadaśakaṃ saumyaṃ ṣoḍaśakaṃ smṛtam ||

	saptadaśaṃ tv āṅgirasaṃ vaiśvadevam ataḥ param |

	āśvinaṃ caikonaviṃśaṃ prājāpatyaṃ ca viṃśakam ||

	sarvadevamayaṃ proktam ekaviṃśakam akṣaram |

	raudraṃ dvāviṃśakaṃ jñeyaṃ brāhmaṃ caiva tataḥ param ||

	vaiṣṇavaṃ ca caturviṃśam etā akṣaradevatāḥ |

	japakāle tu saṃcintya tāsu sāyujyam āpnuyāt || iti |

athākṣaratatvāni |

	atah tattvāni vakṣyāmi akṣarāṇāṃ viśeṣataḥ |

	pṛthivī hy udakaṃ tejo vāyur ambaram eva ca ||

	gandho raso 'tha rūpaṃ ca sparśaḥ śabdo 'tha vāg iti |

	hastāv upasthaḥ pāyuś ca pacchrotraṃ tvak ca cakṣuṣī ||

	jihvā ghrāṇo manastattvam ahaṃkāro mahat tathā |

	guṇatrayaṃ ca sattattvaṃ kramaśas tattvanirṇayaḥ || iti |

athākṣaraśaktayo 'pi: "sahā nityā viśvahṛdayā vilāsinī prabhāvatī lolā śāntā kāntiḥ durgā sarasvatī viṣṇurūpā viśālā īśā āpyāyinī vimalā tamo'pahāriṇī hiraṇyarūpā sūkṣmā viśvayoniḥ jayāvahā padmālayā varā śobhā gadārūpā — iti śaktayaḥ" |

**iti smṛticandrikāyāṃ ārṣādinirṇayaḥ**

**atha nyāsavidhiḥ**

tatrādāv astramantreṇa karaśuddhiḥ | tato gāyatryā vyāpakaṃ kṛtvā karanyāsapūrvakam aṅganyāsaṃ kuryāt, tasya sarvamantrasādhāraṇatvāt | tatrāṅganyāso vyāsena darśitaḥ |

	hṛdi tatsavitur nyasya nyasyet kaṇṭhe vareṇiyam |

	bhargo devasyeti khaṇḍaṃ śikhāyāṃ ca tato nyaset ||

	dhīmahīti nyased vaktre dhiyo yo naś ca netrayoḥ |

	pracodayād iti padam astrārthe viniyojayet ||

	anāmikādvaye dhīmān nyaset tatpadam agrataḥ |

	kaniṣṭhikādvaye bhargaḥ pāṇyor madhye dhiyaḥpadam ||

	oṃ bhūr vinyasya hṛdaye oṃbhuvaḥ śirasi nyaset |

	oṃ svaḥ śikhāyāṃ vinyasya gāyatryāḥ prathamaṃ padam ||

	vinyaset kavace dhīmān dvitīyaṃ netrayor nyaset |

	tṛtīyenāstravinyāsaṃ caturthaṃ sarvato nyaset ||

atra brahmā |

	tat kāraṃ vinyaset svāṅge pādāṅguṣṭhadvaye dvijaḥ |

	sakāraṃ gulphadeśe tu vikāraṃ jaṅghayor nyaset ||

	jānvos tu viddhi tuḥkāraṃ vakāraṃ corudeśataḥ |

	rekāraṃ vinyased guhye ṇikāraṃ vṛṣaṇe nyaset ||

	kaṭideśe tu yaṅkāraṃ bhakāraṃ nābhimaṇḍale |

	rgokāraṃ jaṭhare dhīmān dekāraṃ stanayor nyaset ||

	vakāraṃ hṛdi vinyasya syakāraṃ kaṇṭha eva tu |

	dhīkāram āsye vinyasya makāraṃ tālumadhyataḥ ||

	hikāraṃ nāsikāgre tu dhikāraṃ nayanadvaye |

	bhruvor madhye tu yokāraṃ lalāṭe tu dvitīyakam ||

	pūrvānane tu naḥkāraṃ prakāraṃ dakṣiṇānane |

	uttarāsye tu cokāraṃ dakāraṃ pāscimanane ||

	vinyasen mūrdhni yātkāraṃ sarvavyāpinam īśvaram || iti |

atra sarve mantrāḥ praṇavānt namo'ntāś ca | tathā ca bhṛguḥ |

	oṃkāram ādāv uccārya mantrabījam anantaram |

	nāma grāhyaṃ namo'ntaṃ tu japanyāsaḥ prakīrtitaḥ || iti |

tato varṇadhyānaṃ kuryāt | tad āha brahmā |

	kṛtvā caivedṛśaṃ nyāsam aśeṣaṃ pāpanāśanam |

	paścāt samācared dhyānaṃ varṇarūpasamanvitam || iti |

tad api tenaivoktam |

	tatkāraṃ campakāpītaṃ brahmaviṣṇuśivātmakam |

	śāntaṃ padmāsanārūḍhaṃ dhyāyet svasthānasaṃsthitam ||

	sakāraṃ cintayec chyāmam atasīpuṣpasaṃnibham |

	padmamadhyasthitaṃ saumyam upapātakanāśanam ||

	vikāraṃ piṅgalaṃ nityaṃ kamalāsanasaṃsthitam |

	dhyāyec chāntaṃ dvijaśeṣṭho mahāpātakanāśanam ||

	tuḥkāraṃ cintayet prājña indranīlasamaprabham |

	nirdahet sarvaduḥkhaṃ tu grahatārasamudbhavam ||

	vakāraṃ vahnidīptyābhaṃ cintayet tu vicakṣaṇaḥ |

	bhrūṇahatyākṛtaṃ pāpaṃ tatkṣaṇād eva naśyati ||

	rekāraṃ vimalaṃ dhyāyec chuddhasphaṭikasaṃnibham |

	pāpaṃ naśyati tat kṣipram agamyāgamanodbhavam ||

	ṇikāraṃ cintayed yogī vidyutsphuritasaprabham |

	abhakṣyabhakṣajaṃ pāpaṃ tatkṣaṇād eva naśyati ||

	yaṅkāraṃ tārakāvarṇam induśekharabhūṣaṇam |

	yogināṃ varadaṃ dhyāyed brahmahatyāvināśanam ||

	bhakāraṃ kṛṣṇavarṇaṃ tu nīlameghasamaprabham |

	dhyātvā puruṣahatyādi pāpaṃ nāśayati dvijaḥ ||

	rgokāraṃ raktavarṇaṃ tu kamalāsanasaṃsthitam |

	gohatyādikṛtaṃ pāpaṃ nāśayantaṃ vicintayet ||

	dekāraṃ marakataśyāmaṃ kamalāsanasaṃsthitam |

	cintayet satataṃ yogī strīhatyā dahyate param ||

	vakāraṃ śuklavarṇaṃ tu jātīpuṣpasamaprabham |

	guruhatyākṛtaṃ pāpaṃ dhyātvā dahati tatkṣaṇāt ||

	syakāraṃ ca tathā pītaṃ suvarṇasadṛśaprabham |

	manasā cintitaṃ pāpaṃ dhyātvā dahati mānavaḥ ||

	dhīkāraṃ cintayec chuklaṃ kundapuṣpasamaprabham |

	pitṛmātṛvadhāt pāpān mucyate nātra saṃśayaḥ ||

	makāraṃ padmarāgābhaṃ cintayed dīptatejasam |

	pūrvajanmārjitaṃ pāpaṃ tatkṣaṇād eva naśyati ||

	hikāraṃ śaṅkhavarṇaṃ tu pūrṇacandrasamaprabham |

	aśeṣapāpadahanaṃ dhyāyen nityaṃ vicakṣaṇaḥ ||

	dhikāraṃ pāṇḍuraṃ dhyāyet padmasyopari saṃsthitam |

	pratigrahakṛtaṃ pāpaṃ smaraṇād eva naśyati ||

	yokāraṃ raktavarṇaṃ tu indragopakasaṃnibham |

	dhyātvā prāṇivadhe pāpaṃ nirdahen munipuṅgava |

	dvitīyaś caiva yaḥ prokto yokāro rukmasaṃnibhaḥ ||

	nirdahet sarvapāpāni nānyaiḥ pāpais ca lipyate |

	naḥkāraṃ tu mukhaṃ pūrvam ādityodayasaṃnibham ||

	sakṛd dhyātvā dvijaśreṣṭhaḥ (?) sa gacched daivataṃ padam |

	nīlotpaladalaśyāmaṃ prakāraṃ dakṣiṇānanam ||

	sakṛd dhyātvā dvijaśreṣṭhaḥ sa gacched aiśvaraṃ padam |

	saumyaṃ gorocanapītaṃ cokāraṃ cottarānanam ||

	sakṛd dhyātvā dvijaśreṣṭhaḥ sa gacched vaiṣṇavaṃ padam |

	śaṅkhakundendusaṅkāśaṃ dakāraṃ paścimānanam ||

	sakṛd dhyātvā dvijaśrṣṭhaḥ sa gaccched brahmaṇaḥ padam |

	yātkāras tu śiraḥ proktaś caturvadanasaṃnibhaḥ ||

	pratyakṣaphalado brahmā viṣṇū rudra iti sthitiḥ |

	etaj jñātvā tu medhāvī japahomaṃ karoti yaḥ ||

	na bhavet sūtakaṃ tasya mṛtakaṃ ca na vidyate |

	sākṣād bhavaty asau brahmā svayaṃbhūḥ parameśvaraḥ ||

	yas tv evaṃ na vijānāti gāyatrīṃ tu yathāvidhi |

	kalpitaṃ sūtakaṃ tasya mṛtakaṃ ca mayānagha ||

	naiva dānaphalaṃ tasya naiva yajñaphalaṃ labhet |

	na ca tīrthaphalaṃ proktaṃ tasyaivaṃ sūtake sati ||

atha mudrāḥ | tā api tenaiva darśitāḥ |

	athāto darśayen mudrāṃs samukhaṃ saṃpuṭaṃ tathā |

	tato vitatavistīrṇe dvimukhatrimukhe tathā ||

	caturmukhaṃ pañcamukhaṃ ṣaṇmukhādhomukhe tathā |

	vyāpakāñjalikākhyaṃ ca śakaṭaṃ tadanantaram ||

	yamapāśaṃ ca grathitaṃ tataḥ syāt sanmukhonmukham |

	vilambo muṣṭiko mīnas tataḥ kūrmavarāhakau ||

	siṃhākrāntaṃ mahākrāntaṃ tato mudgarapallavau ||

etāsāṃ lakṣaṇam āha sa eva |

	saṃmukhaṃ saṃhatau hastau uttānau kuñcitāṅgulī |

kuñcitā vakrā aṅgulayo yayor uktalakṣaṇayor hastayos tau saṃmukhaṃ nāma mudrā,

	saṃpuṭaṃ padmakośābhau karāv anyonyasaṃhatau |

saṃhatau padmamukulābhau karau saṃpuṭaṃ nāma mudrā,

	vitataṃ saṃhatau hastāv uttānāv āyatāṅgulī |

āyātāḥ prasāritā aṅgulayo yayor uktalakṣaṇayoḥ hastayos tau vitataṃ nāma mudā,

	vistīrṇaṃ saṃhatau pāṇī mitho muktāṅgulidvayau |

muktam aṅgulidvayaṃ yābhyāṃ pāṇibhyāṃ tau mithaḥ saṃyutau vistīrṇaṃ nāma mudrā,

	saṃmukhāsaktayoḥ pāṇyoḥ kaniṣṭhādvayayogataḥ |

	śeṣāṅgulīnāṃ vairalye dvimukhatrimukhādayaḥ ||

mithaḥ saṃmukhāsaktayoḥ pāṇyoḥ kaniṣṭhādvayayogena śeṣāṅgulivairalye aṅguṣṭhadvayam ārabhyānāmikāntaṃ yāvat dvimukhatrimukhacaturmukhapañcamukhā nāma mudrā bhavanti | tatra vakāre dvimukhm, rekāre trimukham, ṇikāre caturmukham, yakāre pañcamukham |

	śeṣāṅgulīnāṃ saṃyogāt pūrvayogavināśanam |

	tiryaksaṃyujyamānāgrau saṃyuktāṅgulimaṇḍalau |

	hastau ṣaṇmukham ity uktā mudrā mudrāviśāradaiḥ ||

pūvayogaḥ kaṇiṣṭhādvayasaṃyogaḥ | tadvināśenetarāṅgulīnāṃ saṃyogāt tiryaksaṃyujyamānam agraṃ yayos tathā saṃyuktam aṅgulimaṇḍalaṃ ca yayos tau hastau ṣaṇmukhaṃ nāma mudrā,

	ākuñcitāgrau saṃyuktau nyubjau hastāv adhomukham |

īṣadvakrāgrau arvākkṛtau saṃyuktau hastau adhomukhaṃ nāma mudrā,

	uttānau tādṛśāv eva vyāpakāñjalikaṃ karau ||

tādṛśau saṃyutau uktalakṣaṇau karau vyāpakāñjalikaṃ nāma mudrā,

	adhomukhau baddhamuṣṭimuktāṅguṣṭhakau karau |

	śakaṭaṃ nāma kathitaṃ

muktāgrāṅguṣṭhau yayor uktalakṣaṇayoḥ karayos tau śakaṭaṃ nāma mudrā,

	yamapāśam ataḥ param |

	baddhamuṣṭikayoḥ pāṇyor uttānā vāmatarjanī ||

	kuñcitāgrānyayā yuktā tarjanyā nyubjavakrayā |

baddhamuṣṭikayor upary adhobhāvenāvasthitayoḥ pāṇyoḥ ya uttānā kuñcitāgrā vāmatarjanī sānyayā dakṣiṇatarjanyā nyubjavakrayā yuktā yamapāśaṃ nāma mudrā,

	uttānasaṃdhisaṃlīnabaddhāṅgulitalau karau |

	saṃmukhau ghaṭitau dīrghāv aṅguṣṭhau grathitaṃ matam ||

uttānāni saṃdhisaṃlīnāni baddhāny aṅgulitalāni yayoḥ karayos tau tathoktau | tāv anyonyam upaghāṭitau dīrghau vakrāṅguṣṭhau yayos tau grathitaṃ nama mudrā,

	saṃcitordhvāṅgulir vāmas tādṛśo dakṣiṇena tu |

	adhomukhena saṃyuktaḥ sanmukhonmukham ucyate ||

saṃcitāḥ saṃbaddhā ūrdhvāṅgulayo yasya sa tathoktaḥ | tādṛśo dakṣiṇenādhomukhena kareṇa saṃyuktaḥ sanmukhonmukhaṃ nāma mudrā,

	uttāne hy unnate koṭī vilambaḥ kathitaḥ karau |

uttāne unnate koṭī yayos tau vilambo nāma mudrā,

	muṣṭī cānyonyasaṃyukāv uttānau muṣṭiko bhavet |

anyonyasaṃyuktāv uttānau muṣṭiko nāma mudrā,

	mīnas tu saṃmukhībhūtau yuktānām aniṣṭhikau |

	ūrdhvasaṃyuktavakrāgrau śeṣāṅgulitalau karau ||

yukte saṃbaddhe anāmikākaniṣṭhike yayos tau yathoktau tathoktau tāv anyonyasaṃmukhībhūtau tathā ūrdhvaṃ saṃyuktāni vakrāṇi śeṣāṅgulitalāni yayoḥ karayos tau mīno nāma mudrā,

	adhomukhaḥ karo vāmas tādṛśo dakṣiṇena tu |

	pṛṣṭhadeśe samākrāntaḥ kūrmo nāmābhidhīyate ||

adhomukho nyubjo vāmas tādṛśena dakṣiṇena (?) pṛṣṭhadeśe yuktaḥ nāma mudrā,

	ūrdhvamdhyo vāmabhujaḥ kakṣābhyāśāśraye kare |

	varāhaḥ kathyate

kakṣasamīpāśraye kare sati uktalakṣaṇo vāmabhujo vārāho mudrā,

	siṃhākrāntaṃ karṇāśritau karau ||

karṇadvayāśritāv āyatāṅgulikau karau siṃhākrāntaṃ nāma mudrā,

	kiṃcidākuñcitāgrau cen mahākrāntaṃ tataḥ param |

tāv eva kuñcitāgrau mahākrāntaṃ nāma mudrā,

	ūrdhvaṃ kiṃcidgatau pāṇī mudgaro nāma tarjanī |

	grastā dakṣiṇahastena

kiṃcidūrdhvaṃ gatayoḥ pāṇyor yā vāmatarjanī dakṣiṇahastena gṛhītā sā mudgato nāma mudrā,

	pallavo dakṣiṇaḥ karaḥ |

	adhomukhastho mūrdhni mudrāṇām iti lakṣaṇam ||

ity uktalakṣaṇo mūrdhni nihitaḥ karaḥ pallavo nāma mudrā | atra mahāsaṃhitokto viśeṣaḥ |

	na jātu darśayen mudrā mahājanasamāgame |

	kṣubhyanti devās tasya viphalaṃ ca kṛtaṃ bhavet || iti |

**iti smṛticandrikāyāṃ nyāsavidhiḥ**

**atha gāyatrīkavacam**


        om iti hṛdaye bhūr iti mukhe bhuva iti śirasi suvar iti sarvāṅge; tato yathāvidhi gāyatrīm abhyaset

evaṃ kurvataḥ phalam āha vyāsaḥ |

	vinyasyaiva japed yas tu gāyatrīṃ vedamātaram |

	brahmalokam avāpnoti vyasasya vacanaṃ yathā ||

	svarūpaṃ yaḥ punas tasyā jñātvopāste yathāvidhi |

	gṛhṇan doṣair na lipyeta ratnapūrṇāṃ vasundharām ||

	yathākathaṃcij japtā sā devī paramapāvanī |

	sarvakāmapradā proktā kiṃ punar vidhinā nṛpa || iti |

**iti smṛticandrikāyāṃ gāyatrīkavacam**

**atha gayatrījapavidhiḥ**

tatra manuḥ |

	ācamya prayato nityam ubhe saṃdhyā samāhitaḥ |

	śucau deśe japañ japyam upāsīta yathāvidhi ||

yathāśāstram ity arthaḥ | tat katham ity apekṣite śaṅkha āha: "kuśabrusyāṃ samāsīnaḥ kuśottarāyāṃ vā kuśapavitrapāṇir udaṅmukhaḥ sūryābhimukho vākṣamālām ādāya devatāṃ dhyāyan japaṃ kuryāt" iti | brusī āsanam | kuśottarā kusacchadā | devatā cātra gāyatrīpratipādyā, "maunaṃ mantrārthacintanam" iti bṛhaspatismaraṇāt | tasyāś cāyam arthaḥ | devasya dyotamānasya savitur ādityasya saṃbandhibhūtaṃ tat brahma bhargas tejorūpaṃ vareṇyaṃ dhīmahi dhyāyemahīti saṃbandhaḥ, tacchabdasya brahmavācakatvāt | tad uktaṃ bhagavadgītāu |

	oṃ tat sad iti nirdeśo brahmaṇas trividhaḥ smṛtaḥ | iti |

ya evaṃvidhaḥ paramātmā sa no 'smākaṃ dhiyo buddhiḥ dṛṣṭādṛṣṭārthaphaleṣu karmasu pracodayāt prerayet iti | evaṃ ca savitṛmaṇḍalāntaḥsthaṃ hiraṇmayaṃ puruṣaṃ dhyāyan japed ity uktaṃ bhavati | uktaṃ ca gāyatrījapadhikāre tu markaṇḍeyena |

	kuśabrusyāṃ niviṣṭas tu kuśapāṇir jitendriyaḥ |

	arkamadhyagataṃ dhyāyet puruṣaṃ tu mahādyutim || iti |

atra śaṅkhaḥ |

	svaravarṇapadair vākyaṃ suddham āvartayej japan |

	na kampayec chirogrīvaṃ dantān naiva pradarśayet || iti |

tac ca vākyaṃ manunoktam |

	etad akṣaram etāṃ ca japan vyāhṛtipūrvikām |

	saṃdhyayor vedavid vipro vedapuṇyena yujyate || iti |

etad akṣaraṃ praṇavaḥ | etāṃ gāyatrīm | ata eva vyāsaḥ |

	praṇavavyāhṛtiyutāṃ gāyatrīṃ tu japet tataḥ |

praṇavo 'py atra mantrādau draṣṭavyaḥ | tathā ca saṃvartaḥ |

	praṇavādyāṃ tu saṃdhyāyāṃ japed vyāhṛtibhiḥ saha | iti |

vyāhṛtayo 'py atra bhūrādyās tisra eva | yogayājñavalkyas tv anye 'pi praṇavayogam āha |

	oṃkāraṃ pūrvam ucchārya bhūr bhuvaḥ svas tathaiva ca |

	gāyatrīṃ praṇavaṃ cānte japa evam udāhṛtaḥ || iti |

eṣā saṃpuṭagāyatrī | atra viśeṣam āha bodhāyanaḥ: "ubhayataḥ praṇavām savyāhṛtikām" iti | gāyatrīm āvartayed ity anuvartate | vṛddhamanur api |

	ṣaḍoṃkārāṃ japan vipro gāyatrīṃ manasā śuciḥ |

	anekajanmajaiḥ pāpair mucyate nātra saṃśayaḥ || iti |

sā ca kiṃlakṣaṇety apekṣite sa evāha |

	tisro vyāhṛtayaḥ pūrvaṃ ṣaḍoṃkarasamanvitāḥ |

	punaḥ saṃhṛtya coṃkāraṃ mantrasyādyantayos tathā ||

	soṃkārā caturāvṛttyā vijñeyā sā śatākṣarā |

	śatākṣarāṃ samāvartya sarvavedaphalaṃ labhet |

	etayā jñātaya nityaṃ vāṅmayaṃ viditaṃ bhavet ||

	upāsitaṃ bhavet tena viśvaṃ bhuvanasaptakam | iti |

asyārthaḥ: soṃkārety anena vyāhṛtīnāṃ saṅkhyānanupraveśam āha | evaṃ coṃkāreṇa saha pañcaviṃśatyakṣarā caturāvṛttyā śatākṣarā saṃpadyata iti | atra japayajñaṃ prakṛtya nṛsiṃhapurāṇam |

	trividho japayajñaḥ syāt tasya bhedaṃ nibodhata |

	vācikākhya upāṃśuś ca mānasas trividhaḥ smṛtaḥ ||

	trayāṇāṃ japayajñānāṃ śreyān syād uttatottaraḥ || iti |

atra hārītaḥ |

	uccais tv ekaguṇah prokto dyāno (?) daśaguṇaḥ smṛtaḥ |

	upāṃśuḥ syāc chataguṇaḥ sāhasro mānasaḥ smṛtaḥ ||

uccopāṃśutvayor lakṣaṇaṃ purāṇe darśitam |

	yad uccanīcasvaritaiḥ spaṣṭaiḥ spaṣṭapadākṣaraiḥ |

	mantram uccārayed vācā japayajñaḥ sa vācikaḥ ||

	śanair udīrayen mantram īṣad oṣṭhau pracālayet |

	kiṃcic chabdaṃ svayaṃ vidyād upāṃśuḥ sa japaḥ smṛtaḥ ||

mānasasya tu lakṣaṇaṃ vaiyāghrapādenoktam |

	yo bhaved acalacjihvād aśanāvaraṇo japaḥ |

	sa mānasaḥ samākhyāto japaḥ śrutiparāyaṇaiḥ || iti |

varṇānupalabdhyā svaramātropalabdher dhvānaḥ (?) | yat punar vyāsenoktam,

	noccair japyaṃ budhaḥ kuryāt savitryās tu viśeṣataḥ |

iti, tan mānasādijapaprasaṃsābhiprāyam, na punar uccais tv apratiṣedhārtham | tathātve,

	upāṃśujapayuktasya saṃsyāc chataguṇaṃ bhavet |

iti vacanavirodhaḥ syāt | śaṃsya uccair japaḥ | atra japaniyamaprakāram āha śaunakaḥ |

	kṛtvottānau karau prātaḥ sāyaṃ cādhomukhau tataḥ |

	madhye stabdhakarābhyāṃ tu japa evam udāhṛtaḥ ||

bṛhaspatir api |

	manaḥsaṃharaṇaṃ śaucaṃ maunaṃ mantrārthacintanam |

	avyagratvam anirvedo japasaṃpattihetavaḥ ||

vyāso 'pi |

	na caṅkraman na ca hasan na pārśvān avalokayan |

	nāpāśrito na jalpaṃś ca na prāvṛtaśirās tathā ||

	na padā padam ākramya na caiva hi tathā karau |

	na cāsamāhitamanā na ca saṃśrāvayañ japet ||

	homā praigraho dānaṃ bhojanācamane japaḥ |

	na bahirjānu kāryāṇi sāṅguṣṭhāni sadācaret ||

sumantur api |

	nādhoratnir nānyamanā na ca vyatyastapatkaraḥ |

	apavitrakaro nagnaḥ śirasi prāvṛto 'pi vā ||

	pralapan vā japed yāvat tāvan niṣphalam ucyate |

śātātapo 'pi |

	darbhahīnā ca yā saṃdhyā yac ca dānaṃ vinodakam |

	asaṅkhyātaṃ ca yaj japyaṃ tat sarvaṃ syān nirarthakam ||

bodhāyano 'pi: "nābher adhaḥ sparsanaṃ karmasaṃyukto varjayet" iti | yamo 'pi |

	nābher adhastyakāyaṃ tu spṛṣṭvā prakṣālayet karau |

	dakṣiṇaṃ vā spṛśet karṇaṃ smared vā viṣṇum avyayam ||

śaunako 'pi |

	pūrvāṃ saṃdhyāṃ japan tiṣṭhed upāsīnas tu paścimām |

	na cāntarā vyāharet tu viramed vā kathaṃcana || iti |

atra kvacid apavādam āha sa eva |

	viramed brāhmaṇe prāpte kāmaṃ tena ca saṃvadet |

	śūdraṃ dṛṣṭvā tu saṃprāptaṃ nadhīyīta kathaṃcana ||

śūdraṃ dṛṣṭvā viramed eva na saṃvaded ity arthaḥ | vyāso 'pi |

	japakāle na bhāṣeta vratahomādikeṣu ca |

	eteṣv evāvasaktaṃ tu yady āgacched dvijottamaḥ ||

	abhivādya tato vipraṃ yogakṣemaṃ ca kīrtayet | iti |

avasakto 'vahitaḥ | pramādakṛte tu vāgyamalope yogayājñavalkyoktaṃ draṣṭavyam |

	yadi vāgyamalopaḥ syāj japādiṣu kathaṃcana |

	vyāhared vaiṣṇavaṃ mantraṃ smared vā viṣṇum avyayam || iti |

tathā deśaniyamo 'pi tenaiva darśitaḥ |

	agnyagāre jalānte vā japed devālaye 'pi vā |

	puṇyatīrthe gavāṃ goṣṭhe dvijakṣetre 'tha vā gṛhe ||

atra śaṅkhaḥ |

	gṛhe tv ekaguṇaṃ japyaṃ nadyadau dviguṇaṃ smṛtam |

	gavāṃ goṣṭhe daśaguṇam agnyagāre  śatādhikam ||

	siddhakṣetreṣu tīrtheṣu devatānāṃ ca saṃnidhau |

	sahasraśatakoṭiḥ syād anantaṃ viṣṇusaṃnidhau ||

atrāpi viśeṣaḥ kūrmapurāṇe darsitaḥ |

	guhyakā rākṣasāḥ siddhā haranti prasabhaṃ yataḥ |

	ekānte śudddhadeśe ca tasmāj japyaṃ samācaret ||

aṅgirā api |

	prachannāni ca dānāni jñānaṃ ca nirahaṃkṛtam |

	japyāni ca suguptāni teṣāṃ phalam anantakam || iti |

atra japasaṃkhyām āha yamaḥ |

	sahasraparamāṃ devīṃ śatamadhyāṃ daśāvarām |

	gāyatrīṃ tu japen nityaṃ sarvapāpapraṇāśinīm || iti |

daśāvarām ity āpadviṣayam | bodhāyano 'pi: "darbheṣv āsīno darbhān dhārayamāṇaḥ sodakena pāṇinā prāṅmukhaḥ sāvitrīṃ sahasrakṛtva āvartayec chatakṛtvo 'parimitakṛtvo vā" iti | sahasrakṛtva iti vānaprasthādiviṣayam | tathā ca yogayājñavalkyaḥ |

	brahmacāry āhitāgniś ca śatam aṣṭottaraṃ japet |

	vānaprastho yatis caiva sahasrād adhikaṃ japet || iti |

tayor anagnikatvena homakālānatipatter iti bhāvaḥ | śatam aṣṭottaram ity anuditahomaviṣayam | brahmacāriṇo 'pi "saṃdhyayor agnikarma ca" iti prāg udayād agnikāryasmaraṇād avirodhaḥ | uditahominas tu manūktaṃ draṣṭavyam |

	pūrvāṃ saṃdhyāṃ japet tiṣṭhan sāvitrīm ārkadarsanāt |

	paścimāṃ tu samāsīnaḥ samyag ārkṣavibhāvanāt || iti |

ṛkṣaṃ nakṣatram | atra tiṣṭhan japed iti vyatyayenānvayaḥ, japasyaiva pradhānatvāt | ata eva śaṅkhaḥ |

	pūrvāṃ saṃdhyāṃ japet tiṣṭhann āsīnaḥ paścimāṃ tathā | iti |

nanu ca "nāntarā viramet" iti japamadhye viramaṇaniṣedhād anuitahomina āhitāgner  viramaṇāsaṃbhava eva | maivam, tasya śrutilakṣaṇatvena madhye 'pi viramaṇe 'virodhāt | ata eva āpastambaḥ: "vipratiṣedhe śrutilakṣaṇam balīyaḥ" iti | atra japāntaraṃ gobilaḥ |

	maheśvaramukhotpannā viṣṇor hṛdayasaṃbhavā |

	brahmaṇā samanujñātā gaccha devi yathecchayā ||

iti gāyatrīvisarjanamantraḥ | śaunako 'pi |

	āvāhanaṃ taittirīya uktaṃ cāpi visarjanam | iti |

atra, "uttame śikhare devi" iti visarjanamantraḥ | atra gobilaḥ |

	na kadācid api prājño gāyatrīm udake japet |

	gāyatry agnimukhā proktā tasmād utthāya tāṃ japet || iti |

śrutir api: "agnimukhā gāyatrī, tasmān nāpsu japet" iti |

**iti smṛticandrikāyāṃ gāyatrījapīvidhiḥ (?)**

**gāyatrījapaviṣayāḥ**

athānyāny api gāyatrījapaviṣayāṇy eva kānicid vacanāni likhyante | tatra manuḥ |

	sahasrakṛtvas tv abhyasya bahir etat trikaṃ dvijaḥ |

	mahato 'py enaso māsāt tvacevāhir vimucyate ||

praṇavo vyāhṛtayaḥ sāvitrī ceti trikam | saṃvarto 'pi |

	brahmacārī mitāhāraḥ sarvabhūtānukampanaḥ |

	gāyatrīlakṣajāpena sarvapāpaiḥ pramucyate ||

	ayājyayājanaṃ kṛtvā bhuktvā cānnaṃ vigarhitam |

	gāyatry aṣṭasahasraṃ tu japaṃ kṛtvā viśuddhyati ||

	aihitāmuṣmikaṃ pāpaṃ sarvaṃ niravaśeṣataḥ |

	pañcarātreṇa gāyatrīṃ japamāno vyapohati ||

caturviṃśatimate 'pi |

	gāyatryās tu japet koṭiṃ brahmahatyāṃ vyapohati |

vasiṣṭho 'pi |

	gāyatryaṣṭasahasraṃ tu japaṃ kṛtvotthite ravau |

	mucyate pātakaiḥ sarvair yadi na bhrūṇahā bhavet ||

	lakṣāśītiṃ japed yas tu surāpānād vimucyate |

	punāti hemahartāraṃ gāyatrīlakṣasaptatiḥ ||

	gāyatryāḥ ṣaṣṭibhir lakṣair mucyate gurutalpagaḥ ||

yogayājñavalkyo 'pi |

	yatra yatra ca saṃkīrṇam ātmānaṃ manyate dvijaḥ |

	tatra tatra tilair homo gāyatryā japa eva vā ||

yamo 'pi |

	ghṛtayuktais tilair vahniṃ hutvā tu susamāhitaḥ |

	gāyatryāḥ prayataḥ śuddhaḥ sarvapāpaiḥ pramucyate ||

	snāyāc chatena gāyatryāḥ śatam antarjale japet |

	apaḥ śatena pītvā tu sarvapāpaiḥ pramucyate ||

vyāso 'pi |

	saṃvatsaraṃ vā ṣaṇmāsān yo japed vidhivad dvijaḥ |

	so 'cirāt sarvakāmāṃs tu prāpnuyān nātra saṃśayaḥ ||

mārkaṇḍeyo 'pi |

	sarveṣām eva pāpānāṃ saṃkare samupasthite |

	daśasāhasram abhyastā gāyatrī śodhanaṃ param || iti |

**iti smṛticandrikāyāṃ gāyatrīviṣayāḥ**

**atha japamālā **

tatra yogayājñavalkyaḥ |

	sphoṭikendrākṣarudrākṣaiḥ putrajīvasamudbhavaiḥ |

	akṣamālā tu kartavyā uttamā hy uttarottarā ||

purāṇe 'pi |

	akṣasūtraṃ tu kartavyaṃ muktāmaṇimayaṃ śubham |

	sauvarṇaṃ rājataṃ tāmraṃ sphoṭikaṃ vātha kārayet ||

hārīto 'pi |

	śaṅkharūpyamayī mālā kāñcanī nimbajaiḥ phalaiḥ |

	padmākṣakais ca rudrākṣair virdrumair (?) maṇimauktikaiḥ ||

	rajatendrākṣakair mālā tathaivāṅguliparvabhiḥ |

	putrajīvimayī mālā śastā vai japakarmaṇi ||

atra vyāsaḥ |

	hiraṇyaratnamaṇibhir japyaṃ śataguṇaṃ bhavet |

	sahasraguṇam indrākṣai rudrākṣair ayutaṃ bhavet ||

	niyataṃ prayutaṃ vā syāt padmākṣais tu na saṃśayaḥ |

	putrajīvikajapyasya parisaṃkhyā na vidyate ||

smṛtyantare 'pi |

	hastasaṃkhyākṛtāj japyād ariṣṭair aṣṭadhā phalam |

	putrajīvena daśadhā phalaṃ syān mantrajāpinām ||

	śatadhā śaṅkhapadmābhyāṃ maṇibhis tu sahasradhā |

	kuśagranthyā ca rudrākṣaiḥ phalaṃ lakṣaguṇaṃ bhavet ||

hārīto 'pi |

	japyaṃ śataguṇaṃ proktaṃ nimbāriṣṭakamālayā |

	rudrākṣair lakṣaguṇitaṃ vidrumair daśalakṣakam ||

	mauktikaiḥ sphoṭikaiś caiva koṭikoṭiguṇottaram |

	parisaṃkhyā na vijñeyā rudrākṣāṅguliparvabhiḥ ||

	padmākṣaiḥ putrajīvaiś ca parisaṃkhyā na vidyate |

brahmāpi |

	rudrākṣair dviguṇaṃ hemnaḥ padmabījais tathārbudam |

	kuśagranthyā dvijaśreṣṭha koṭikoṭir viśiṣyate ||

rudrākṣaṃ prakṛtya skandapurāṇe |

	lakṣakoṭisahasrasya lakṣakoṭiśatasya ca |

	jape ca labhate puṇyaṃ nātra kāryā vicāraṇā ||

	ucchiṣṭo vā vikarmasthaḥ saṃliptaḥ sarvapātakaiḥ |

	mucyate sarvapāpena rudrakṣasya tu dhāraṇāt ||

	rudrākṣaṃ kaṇṭha ādhāya śvāpīha mriyate yadi |

	so 'pi rudrapadaṃ yāti kiṃ punar mānuṣādayaḥ || iti |

atra purāṇam |

	sphāṭikaṃ tv akṣasūtraṃ tu śāntipuṣṭikaraṃ hi tat |

	sarvasiddhikaraṃ svarṇaṃ mauktaṃ rājatam eva ca ||

	bhuktimuktipradaṃ śaṅkhaṃ padmendrākṣau ca darbhajam |

	sarvakāmapradaṃ dhanyam āyuṣyaṃ sarvasiddhidam |

	putrajīvākṣasūtraṃ tu śāntipuṣṭipradāyakam ||

hārīto 'pi |

	śaṅkhahemamayī raupyā mālā vai śāntikarmaṇi |

	padmākṣair indrarudrākṣair mṛnmayaiḥ puṣṭikarmaṇi ||

	putrajīvāṅgulīparvamālā syān muktisiddhidā |

	sphaṭikai racitā mālā muktidā vittadā tathā || iti |

atra saṃkhyāniyamam āha brahmā |

	aṣṭottaraśatāṃ kuryāc catuḥpañcāśikāṃ tathā |

	saptaviṃśatikā kāryā tato naivādhikā matā ||

	aṣṭottaraśatā mālā uttamā sā prakīrtitā |

	catuḥpañcāśikā yā tu madhyamā sā prakīrtitā ||

	adhamāpy ucyate nityaṃ mālā dvātriṃśasaṃbhavā |

	uttameṣu ca sādhyeṣu bhogamokṣapradeṣu ca ||

	aṣṭottaraśatāyāṃ tu mālāyāṃ japam ācaret |

	catuḥpañcāśikāyāṃ vā nādhamāyāṃ kadācana ||

	vaśyādikṣudrakarmāṇi māranoccāṭanāni ca |

	vidveṣonmādamohāni japed dvātriṃśakair dvijaḥ ||

	adhamenādhamāny eva hy akṣasūtreṇa yojayet |

	adhame cādhamāṃ mālām uttamāṃ tu visarjayet || iti |

atra skandapurāṇam |

	tarjanyā na spṛśet sūtraṃ kampayen na ca dhūnayet |

	aṅguṣṭhasya tu madhyasthe parivartaṃ samācaret ||

	ullaṅghite tathā merau patite cākṣasūtrake |

	prāṇāyāmaśataṃ kṛtvā ghṛtaprāśanam ācaret ||

aṅguṣṭhākarṣaṇam |

	madhyamākarṣaṇaṃ tasya sarvasiddhipradāyakam |

	nānyāṅgulibhir ākarṣen na nakhaiś ca tathā spṛśet || iti 

**iti śrīsakalavidyāviśāradaśrīkeśavādityabhaṭṭopādhyāyasūnunā **

**yājñikadevaṇabhaṭṭopādhyāyena viracitāyāṃ smṛticandrikāyāṃ**

**prātaḥsaṃdhyākāṇḍaṃ saṃpūrṇam**

**athābhyukṣaṇāharaṇam**

tatra śāṭyāyaniḥ |

	tataḥ sūryam upasthāya samyag ācamya ca svayam |

	abhyukṣaṇaṃ samādāya saṃyatātmā gṛhaṃ vrajet || iti |

ācamya dvir iti śeṣaḥ | tayā ca vṛddhaśātātapaḥ |

	tataḥ samyag dvir ācamya abhyukṣaṇam athāharet |

	na vinābhyukṣaṇaṃ jātu vidhijñaḥ kiṃcid ācaret ||

āharaṇe viśeṣam āha śāṭyāyaniḥ |

	sopānatkaḥ sadarbhaś ca pātrasthaṃ sadaśottaraḥ || iti |

abhyukṣaṇm āhared iti śeṣaḥ | sadaśm uttarīyaṃ yasyāsau sadaśottaraḥ | pracetā api |

	anuguptā apo gṛhya pracārārthaṃ gṛhaṃ vrajet |

	savane prokṣaṇaṃ kuryād gṛhī tena sadā śuciḥ || iti |

anuguptāḥ kenāpy adṛṣṭāḥ | savane prātarādau | ata eva gargaḥ |

	trisaṃdhyaṃ vāgyato vāri guptam āhṛtya śodhayet |

śodhayet samyak parīkṣet | atra kālaniyamam āha gobilaḥ: "purā prāduṣkaraṇavelāyāḥ sāyaṃ prātar anuguptā apa āharet paricaraṇīyāḥ" iti | prāduṣkaraṇaṃ viharaṇam | atra pātraniyamam āha yogayājñavalkyaḥ |

	sauvarṇaṃ rājataṃ tāmraṃ mukhyaṃ pātraṃ prakīrtitam |

	tadalābhe tu mṛtpātraṃ sravate yan na dhāritam ||

śāṭhyāyanir api |

	āśmaṃ hiraṇmayaṃ raupyaṃ dāravaṃ mṛnmayaṃ dṛḍham |

	tāmram patrapuṭaṃ puṇyaṃ pātram abhyukṣaṇāya vai ||

patrapuṭaṃ pātrāntarālābhaviṣayam | yad āha āpastambaḥ |

	sarvālābhe tu pātrāṇāṃ parṇapātraṃ vidhīyate |

	pātraṃ tad api vijñeyaṃ sravate yan na dhāritam ||

tathā varjyāny api sa evāha |

	śailālavālukādūrvātṛṇaparṇāyasair api |

	abhyukṣaṇaṃ na gṛhṇīyād āpastambo 'bravīn muniḥ || iti |

	nālikābhinnapātreṇa kāṃsyapātreṇa caiva hi |

	prāṇyaṅgaphalajenāpi kuryān nābhyukṣaṇaṃ dvijaḥ || iti |

nālikā veṇumayī | prāṇyaṅgaṃ śaṅkhaśuktyādi | phalajaṃ nārikelabilvādimayam | vṛddhaśātātapo 'pi |

	śaivālatṛṇaparṇādyair asaṃskārāmbubhājanaiḥ |

	sikatāvastralepaiś ca na kuryāt prokṣaṇaṃ budhaḥ ||

asaṃskārāmbubhājanaiḥ uktasaṃmārjanādisaṃskārarahitair iti yāvat | yamo 'pi |

	pātrād virahitaṃ toyam uddhṛtaṃ savyapāṇinā |

	na tena prokṣaṇaṃ kuryād vastraniṣpīḍanena ca || iti |

pātrād virahitaṃ pāṇyādināhṛtam | ata eva śāṭhyāyaniḥ |

	nāhared ekapātras tu nāvrato na ca kanyakā |

	na pāṇinā na vastreṇa toyam abhyukṣaṇāya vai ||

ekapātraḥ pidhānarahitaḥ | avrato 'nupanītaḥ | ata eva pracetāḥ |

	nāhared ekajātis tu na baṭur na ca kanyakā |

	nānupeto naikavastras toyam abhyukṣaṇāya vai ||

ekajātiḥ śūdraḥ | tathā ca manuḥ |

	brāhmaṇaḥ kṣatriyo vaiśyas trayo varṇā dvijātayaḥ |

	caturtha ekajātis tu śūdro nāsti tu pañcamaḥ || iti |

abhyukṣaṇānantaraṃ pracetāḥ |

	abhyukṣaṇodapātraṃ tu na tāvat sthāpyate kvacit |

	yāvan nācamanaṃ dattaṃ prokṣitā na galanti yāḥ ||

anenāhṛtābhyukṣaṇam anidhāyaivācamya prokṣya nidadhyād ity uktaṃ bhavati | śāṭhyāyanir api |

	prokṣaṇagrahaṇaṃ pātraṃ nidadhad gṛham āgataḥ |

	akṛtvācamanaṃ bhūmāv ācāntaḥ prayato bhavet || iti |

ācamanam akṛtvā prokṣaṇapātraṃ bhūmāv anidadhad ācāntaḥ prayato bhaved ity arthaḥ | ācamanānantaraṃ pulastyaḥ |

	tena dravyāṇy aśeṣāṇi prokṣyācamya punar gṛhe |

	tataḥ karmāṇi kurvīta satkriyāś ca dvijottamaḥ || iti |

atra gṛhe punar ācamya tena dravyāṇi prokṣayed ity anvayaḥ | dravyāṇy api gargeṇa darśitāni |

	trisaṃdhyaṃ vāgyato vāri guptam āhṛtya śodhayet |

	homopahārabhūgehadravyātmaparicārakān ||

yamo 'pi |

	abhyukṣet tu prayatnena prātaḥ paryuṣitaṃ gṛham |

	madhyāhne caiva saṃdhyāyāṃ na cānabhyukṣite yajet ||

atra gargaḥ |

	gocarmamātram abbindur gāṃ śodhayati pātitaḥ |

	samūḍhām asamūḍhāṃ vā yatra lepo na vidyate ||

uktābhyukṣaṇāsamarthaṃ prakṛtya śāṭhyāyaniḥ |

	nadyādau samyag ācāntaḥ saṃyato gṛham āgataḥ |

	uddhṛtya maṇikāt toyam athābhyukṣaṇam ācaret ||

	gṛhe vā samupaspṛśya kṛtvā svarṇakuśodakam |

	kṛtvācamanam ācāntaḥ punaḥ prokṣaṇam ācaret ||

maṇikam udapātram | pracetā api |

	vaiśvānareṇa yat kiṃcit kurute prokṣaṇaṃ dvijaḥ |

	gaṅgātoyasamaṃ sarvaṃ vadanti brahmavādinaḥ || iti |

**iti smṛticandrikāyām abhyukṣaṇāharaṇam**

**athāgnihotramahimā**

tatra prajāpatiḥ |

	agnihotraphalā vedāḥ saṣaḍaṅgapadakramāḥ |

	agnihotrasamo dharmo na bhūto na bhaviṣyati ||

hārīto 'pi |

	nāgnihotrāt paro dharmo nāgnihotrāt paraṃ tapaḥ |

	nāgnihotrāt paraṃ śreyo nāgnihotrāt paraṃ yasaḥ ||

	nāgnihotrāt parā siddhir nāgnihotrāt parā gatiḥ |

	nāgnihotrāt paraṃ snānaṃ nāgnihotrāt paraṃ vratam ||

	nirdvandvā nirmanaskā vā yam upāyan manīṣiṇaḥ |

	so 'yaṃ sūkṣmo 'gnohotreṣu gūḍho 'gnir iva dāruṣu ||

	śukriyeṣu rahasyeṣu niṣatsūpaniṣatsu ca |

	yaṃ paṭhanti mahātmānaḥ so 'gnihotre prakāśate ||

	suhutāny agnihotrāṇi nayanti paramāṃ gatim |

	atra svargaś ca mokṣaś ca yo yathā gantum icchati ||

	ādyā vyāhṛtayas tisraḥ svadhā svāhā namo vaṣaṭ |

	yasyaite veśmani sadā brahmalokasya eva saḥ ||

aṅgirā api |

	yo dadyāt kāñcanaṃ meruṃ pṛthivīṃ ca sasāgarām |

	tat sāyaṃprātar homasya tulyaṃ bhavati vā na vā ||

satyavrato 'pi |

	śiloñchināṃ tu yad dharmyam ahany ahani yat phalam |

	tad darsapūrṇamāsābhyāṃ samyag āpnoti vai dvijaḥ ||

vāyupurāṇe |

	darśaṃ ca pūrṇamāsaṃ ca ye yajanti dvijātayaḥ |

	na teṣāṃ punarāvṛttir brahmalokāt kadācana ||

paiṭhīnasir api |

	hutāgnihotrasya kṛtāgnikriyasya samāptajapyasya pathi sthitasya |

	yad brāhmaṇasyātmani brahmavīryaṃ tat kāṅkṣante ṛṣayo vai samastāḥ ||

hārīto 'pi |

	nāsty ajajñasya loko vai nāyajño vindate śubham |

	aniṣṭayajño 'pūtātmā bhraśyati chinnaparṇavat ||

	yajñena lokā vimalā vibhānti yajñena devā amṛtatvam āpuḥ |

	yajñena pāpair bahubhir vimuktaḥ prāpnoti lokān paramasya viṣṇoḥ ||

**iti smṛticandrikāyām agnihotramahimā**

**atha karmāṇi**

tatra manuḥ |

	vedoditaṃ svakaṃ karma nityaṃ kuryād atandritaḥ |

	tad dhi kurvan yathāśakti prāpnoti paramāṃ gatim ||

etat smārtasyāpi pradarśanārtham | ata eva viṣṇuḥ |

	śrautaṃ smārtaṃ ca yat kiṃcid vidhānaṃ sarvam ādarāt |

	gṛhe nivasatā kāryam anyathā doṣam ṛcchati ||

smārtaṃ gṛhyoktam aupāsanādi | tad vaivāhikāgnau kāryam | tathā ca yājñavalkyaḥ |

	karma smārtaṃ vivahāgnau kurvīta pratyahaṃ gṛhī |

	dāyakālāhṛte vāpi śrautaṃ vaitānikāgniṣu ||

śrautam agnihotrādi | vaitānikā gārhapatyādayaḥ | gautamo 'pi: "bhāryādir agnir dāyādir vā tasmin gṛhyāṇi" iti | dāyaṃ pitṛdhanam | atra bhāryāditve dāyāditve ca yathā svagṛhyaṃ vyavasthā | evaṃ ca yad uktaṃ gārgyeṇa,

	kṛtvā dārān na vai tiṣṭhet kṣaṇam apy agninā vinā |

	tiṣṭheta ced dvijo vrātyas tathā ca patito bhavet ||

	yathā snānaṃ yathā bhāryā vedasvādhyayanaṃ yathā |

	tathaivopāsanaṃ dṛṣṭaṃ na sthitis tadviyogataḥ ||

iti, yad ap vasiṣṭhena "aśrotriyā ananuvākyā anagnayaḥ śūdradharmāṇo bhavanti" iti, yad api vyāsena,

	yo 'gṛhītavivāhāgnir gṛhastha iti manyate |

	annaṃ tasya na bhoktavyaṃ vṛthāpāko hi sa smṛtaḥ ||

iti, tad adhikāraprāptau satyāṃ veditavyam | aśrotriyā vedarahitāḥ | anuvākyam anuvacanaṃ tadvihīnā ananuvākyā jñānarahitā ity arthaḥ | atra gargaḥ |

	yo vaidikam anādṛtya karma smārtaitihāsikam |

	mohāt samācared vipro na sa puṇyena yujyate ||

	pradhānaṃ vaidikaṃ karma guṇabhūtaṃ tatherarat |

	guṇaniṣṭhaḥ pradhānaṃ tu hitvā gacchaty aghogatim || iti |

etad vidyamānavaidikasāmarthyaviṣayam | ata eva vyāsaḥ |

	śrautaṃ karma na cec chaktaḥ kartuṃ smārtaṃ samācaret |

	atrāpy aśaktaḥ karaṇe sadācāro bhaved budhaḥ ||

anena sati sāmarthye bhavitavyaṃ vaidikenety uktaṃ bhavati | uktaṃ ca vasiṣṭhena: "alam agnyādheyāya nānāhitāgniḥ syāt, alaṃ ca somāya nāsomayājī" iti | alaṃ samartha ity arthaḥ | sāmarthyaṃ cānāhitāgnipitṛrāhityādi | evaṃ ca yasyādhānādisāmarthyam asti tasyaiva "anāhitāgnitāsteyam" ityādidoṣo nānyasyety anusaṃdheyam | atra vasiṣṭhaḥ: "avaśyaṃ brāhmaṇo 'gnīn ādadhīta | darśapūrṇamāsāgrayaṇeṣṭicāturmāsyapaśusomaiś ca yajeta" iti | hārīto 'pi |

	pākayajñān yajen nityaṃ haviryajñāṃś ca nityaśaḥ |

	saumyāṃś ca vidhipūrveṇa ya icched dharmam avyayam || iti |

te ca gautamena darśitāḥ: "aṣṭakā pārvaṇaṃ śrāddhaṃ śrāvaṇyāgrayaṇī caitry āśvayujī ceti sapta pākayajñasaṃsthāḥ | agnyādheyam agnihotraṃ darśapūrṇamāsau cāturmāsyāny āgrayaneṣṭir nirūḍhapaśubandhaḥ sautrāmaṇir iti sapt haviryajñasaṃsthāḥ | agniṣṭomo 'tyagniṣṭoma ukthyaḥ ṣoḍaśī vājapeyo 'tirātro 'ptoryāma iti sapta somasaṃsthāḥ" iti | pārvaṇaṃ parvaṇi kriyagāṇaṃ (?) sthālīpākalakṣaṇam | śrāddhaṃ māsisrāddham | śrāvaṇī sarpabaliḥ | āgrayāny āgrayaṇam | caitrī holakākhyaṃ karma | āśvayujī indradvajahomākhyaṃ karma | anye prasiddhāḥ | kecit "aupāsanahomo vaiśvadevaṃ pārvaṇam aṣṭakā māsiśrāddhaṃ sarpabalir īśānabaliḥ" iti sapta pākayajñān āhuḥ | evam ekaviṃśatisaṃsthaṃ yajñam abhidhāya devalaḥ: "vājapeyāśvamedharājasūyapauṇḍarīkagosavādayo mahāyajñakratavaḥ" iti | atra kālaniyamam āha manuḥ |

	agnihotraṃ tu juhuyād ādyante dyuniśoḥ sadā |

	darśena cārdhamāsānte pūrṇamāsena caiva hi ||

	sasyānte navasasyeṣṭyā tathartvante dvijo 'dhvaraiḥ |

	paśunā tva ayanasyānte samānte saumikair makhaiḥ || iti |

ādyante dyuniśoḥ sāyaṃ prātaḥ saṃdhyayor ity arthaḥ | adhvaraiś caturmāsyaiḥ,

	sasyayukto naveṣṭyā tu cāturmāsyaiḥ smṛto makhaḥ |

iti jābālismaraṇāt | atrānukalpam āha yājñavalkyaḥ |

	pratisaṃvatsaraṃ somaḥ paśuḥ pratyayanaṃ tathā |

	kartavyāgrayaneṣṭiś ca cāturmāsyāni caiva hi ||

	eṣām asaṃbhave kuryād iṣṭiṃ vaiśvānarīṃ dvijaḥ || iti |

eṣāṃ somādīnāṃ kathaṃcid asaṃbhave pratinidhitvena tattatkāla eva pṛthak pṛthag etām iṣṭiṃ nirvaped ity arthaḥ | tattatkāryakaratvena tatatdharmalābhāt, "pratinidhis taddharmā ca syāt" ity āpastambasmaraṇāt | nanv evaṃ tarhi saumikādividhyantaraprāptiḥ syāt | maivam, agnihotrādiśabdasya tattadaṅgavargaprāptyarthatvāt | yat punar manunoktam,

	iṣṭiṃ vaiśvānarīṃ nityaṃ nirvaped abdaparyaye |

	kḷptānāṃ paśusomānāṃ niṣkṛtyartham asaṃbhave || iti |

tad api paśvādikārya eveṣṭividhānaparaṃ na punas tadakaraṇe prāyaścittavidhānārtham | niṣkṛtiḥ somādikāryaniṣpattiḥ | yady evaṃ vaiśvānaryaivālaṃ kim anyair ity āśaṅkyānantaram āha sa eva |

	āpatkalpena yo dharmaṃ kurute 'nāpadi dvijaḥ |

	sa nāpnoti phalaṃ tasya paratreti vicāritam ||

	viśvaiś ca devaiḥ sādhyaiś ca brāhmaṇaiś ca maharṣibhiḥ |

	āpatsu maraṇād bhītair vadheḥ pratinidhiḥ kṛtaḥ || iti |

vidher mukhyasyety arthaḥ | ato niṣkṛtigrahaṇe 'pi vaiśvānareṣṭiḥ pratinidhir eva na prāyaścittam ity anusaṃdheyam | etenaiteṣāṃ nityatvam ity uktaṃ bhavati | uktaṃ ca prajāpatinā akaraṇe prāyaścittavidhānāt | \
	kāle tv ādhāya karmāṇi apravāsī viśeṣataḥ |

	tapaḥ kurvaṃs trirātreṇa māsi māsi viśuddhyati ||

	darśaṃ vā paurṇamāsīṃ vā luptvā cobhayam eva vā |

	ekasmin kṛcchrapādena dvayor ardhena śodhanam ||

	havir yajñeṣv aśaktasya luptam apy ekam āditaḥ |

	prājāpatyena śuddhyeta pākasaṃsthāsu caiva hi ||

	saṃdhyopāsanahānau tu nityasnānaṃ vilopya ca |

	homaṃ ca naityakaṃ śuddhyet sāvitryaṣṭasahasrakṛt ||

	samānte somayāgānāṃ hānau cāndrāyaṇaṃ caret |

	akṛtvānyatamaṃ yajñaṃ yajñānām adhikārataḥ ||

	upavāsena suddhyeta pākasaṃsthāsu caiva hi ||

kātyāyano 'pi |

	pitṛyajñātyaye caiva vaiśvadevadvayasya ca |

	aniṣṭvā navayajñena navānnaprāśane tathā ||

	bhojane patitānnasya carur vaiśvānaro bhavet || iti |

manur apy akṛtanavayajñasya navāśananiṣedham āha |

	nāniṣṭvā navasasyeṣṭyā paśunā cāgnimān dvijaḥ |

	navānnam adyān māṃsaṃ ca dīrgham āyur jijīviṣuḥ ||

ayaṃ ca navānnaniṣedho vakṣyamāṇavrīhyādyabhiprāyeṇa | tathā ca āpastambaḥ: "yad akṛtvāgrayaṇaṃ navasyāśnīyād devebhyo bhāgaṃ pratikḷptam adyād ārtim ārcchet" iti | viṣṇur api |

	navayajñādhikārasthāḥ śyāmākā vrīhayo yavāḥ |

	akṛtāgrayaṇo nadyād anyeṣv aniyamaḥ smṛtaḥ || iti |

atra kālaniyamam āha āpastambaḥ: "varṣāsu śyāmākair yajeta śaradi vrīhibhir vasante yavair yathartu veṇuyavair iti vijñāyate" iti | śrutir api: "gṛhamedhī vrīhiyavābhyāṃ śaradvasantayor jayeta śyāmākair nīvārair vā varṣāsv āpatkalpo 'nyonyena purāṇair vā" iti | atra kūrmapurāṇe |

	nāstikyād atha vālasyād yo 'gnīn nādhātum icchati |

	yajeta vā na yajñena sa yāti narakān bahūn ||

	tasmāt sarvaprayatnena brāhmaṇo 'pi viśeṣataḥ |

	ādhāyāgniṃ viśuddhātmā yajeta parameśvaram || iti |

**iti smṛticandrikāyām agnihotrādikarmāṇi**

**adhikārinirūpaṇam**

uktāny ādhānādīni karmāṇi | adhunā tatra tatrādhikārī nirūpyate | tatra vasiṣṭhaḥ: "alam agnyādheyāya nānāhitāgiḥ syād alaṃ ca somāya nāsomayājī" iti | alaṃ samartha ity arthaḥ| tac ca sāmarthyaṃ yājñavalkyena darśitam |

	traivārṣikādhikānno yaḥ sa hi somaṃ pibed dvijaḥ || iti |

varṣatrayaṃ yāvad bhṛtyabharaṇaparyāptam annam adhikaṃ vā yasyāsti sa somaṃ pibet somena yajetety arthaḥ | tathā ca manuḥ |

	yasya traivārṣikaṃ bhaktaṃ paryāptaṃ bhṛtyavṛttaye |

	adhikaṃ vāpi vidyeta sa somaṃ pātum arhati ||

etat kāmyasomābhiprāyam, ṛṇaśruter nityasyāvaśyakartavyatvāt, akaraṇe pratyavāyavidhānāc ca | uktaṃ cānantaram eva manunā |

	ataḥ svalpīyasi dravye yaḥ somaṃ pibati dvijaḥ |

	apītasomapūrvo 'pi sa na prāpnoti tatphalam || iti |

ataḥ uktād alpīyasi dravye yaḥ pūrvam akṛtasomayāgaḥ so 'pi tasya nityasya phalaṃ na prāpnoti | kim uta kāmyasyety arthaḥ | ato nāpadhanaḥ kamyasomayāgaṃ kuryāt | anenaivābhiprāyeṇa śaṅkho 'pi |

	traivārṣikādhikānnas tu pibet somam atandritaḥ |

	iṣṭiṃ vaiśvānarīṃ kuryāt tathaivālpadhano dvijaḥ || iti |

iṣṭigrahaṇaṃ somayāgāt prācīnāgnihotrādikarmopalakṣaṇārtham | ata eva yājñavalkyaḥ |

	prāksaumikīḥ kriyāḥ kuryād yasyānnaṃ vārṣikaṃ bhavet | iti |

prāksomodbhavāḥ prāksomikyaḥ | manur api |

	puṇyāny anyāni kurvīta śraddadhāno jitendriyaḥ |

	na tv alpadakṣiṇair yajñair yajeteha kathaṃcana ||

	indriyāṇi yaśaḥ svargam āyuḥ kīrtiṃ prajāḥ paśūn |

	hanty alpadakṣiṇo yajñaḥ tasmān nālpadhano yajet ||

matsyapurāṇe 'pi |

	annahīno dahed rāṣṭraṃ mantrahīna tathartvijaḥ |

	yajantaṃ dakṣiṇāhīno nasti yajñasamo ripuḥ || iti |

annaparimāṇam api śaṅkhenoktam |

	sahasraṃ bhojayet some brāhmaṇānāṃ śataṃ paśau |

	cāturmāsyeṣu sarveṣu śataṃ parvaṇi parvaṇi || iti |

yat tu śrutau: "dātavyaiva yajñe dakṣiṇā bhavaty alpikāpi" iti, tan nityābhiprāyam | ata eva bodhāyanaḥ |

	yasya luptāni nityāni tathaivājasrakāṇi ca |

	vipathastho hi na svargaṃ gacchet tu patito hi saḥ ||

	tasmāt skandaiḥ phalair mūlair madhunātha rasena vā |

	nityaṃ nityāni kurvīta na ca nityāni lopayet || iti |

tenālpadhanasyāpi nityasome 'dhikārasiddhiḥ | evam ādhāne 'pi draṣṭavyam | tathā ca prajāpatiḥ |

	sarvasaṃsthādhikārī syād āhitāgnir dhane sati |

	ādadhyān nirdhano 'py agniṃna tu pāpabhayād dvijaḥ ||

na pāpabhayād āhitāgniḥ saṃsthādhikārī, kiṃ tu dhane saty eva, tāsāṃ kāmyatvāt | nirdhano 'lapadhana ity arthaḥ | manur api |

	prājāpatyam adatvāśvam agnyādheyasya dakṣiṇāṃ |

	anāhitāgnir bhavati brāhmaṇo vibhave sati ||

avibhave tu brāhmaṇo 'śvam adatvāpy āhitāgnir bhavatīti bhāvaḥ | ata eva āpastambaḥ: "yady anāḍhyo 'gnīn ādadhīta kāmam evaikāṃ gāṃ dadyāt" iti | atra kālaniyamam āha viṣṇuḥ: "yady ahar evainaṃ śraddhopanam etat tad ahar evādadhīta" iti | kārṣṇājinir api |

	putram utpādya karmaitat kuryād vaitānikaṃ budhaḥ |

	yathākathaṃcid ādadhyāt prāptaṃ cet sādhuto dhanam || iti |

sādhugrahaṇaṃ śūdrādivyudāsārtham | ata eva manuḥ |

	ye śūdrād adhigamyārtham agnihotram upāsate |

	ṛtvijas te hi śūdrāṇāṃ brahmavādiṣu garhitāḥ ||

	teṣāṃ satatam ajñānāṃ vṛṣalāgnyupasevināṃ |

	padā mastakam ākramya dātā durgāṇi saṃtaret || iti |

anenādhānapūrvakam aghinotraṃ niṣiddhyate nāgnihotramātram, "vṛṣaḷāgnyupasevinām" iti śūdrāgnitvavacanāt | yamo 'pi |

	upādāya dhanaṃ śūdrād yo 'gnihotram upāvaset |

	śūdrāgnihotrī sa bhaved brahmavādiṣu garhitaḥ ||

	parakarmakaro nityaṃ śūdrāgneḥ paryupāsanāt |

	ātmānaṃ samadhaḥ (?) kṛtvā parāṃs tārayate hi saḥ ||

chāgaleyo 'pi |

	yaḥ śūdrād adhigamyārthān agnihotram upāvaset |

	dātā tatphalam āpnoti kartā ca narakaṃ vrajet ||

evaṃ yajñārthe 'pi dhane draṣṭavyam, tatrāpi doṣaśravaṇāt | tathā ca yamaḥ |

	dharmavid brāhmaṇaḥ śūdrād yajñārthaṃ nāhared dhanam |

	jāyate pretya caṇḍālaḥ śūdrārtheneṣṭavedataḥ ||

manur api |

	na yajñārthaṃ dhanaṃ śūdrād vipro bhikṣeta dharmavit |

	yajamānas tu bhikṣitvā caṇḍālaḥ pretya jāyate ||

yājñavalkyo 'pi |

	caṇḍālo jāyate yajñakaraṇāc chūdrabhikṣitāt |

śaṅkho 'pi |

	na śūdrāt tu dhanaṃ bhikṣet sarvaṃ dadyāt tu bhikṣitam |

anenārthād asarvadānaṃ niṣiddham ity uktaṃ bhavati | ata eva manuḥ |

	yajñārtham arthaṃ bhikṣitvā yo na sarvaṃ prayacchati |

	sa yāti bhāsatāṃ vipraḥ kākatāṃ ca śataṃ samāḥ ||

yamo 'pi |

	yajñārthaṃ bhikṣitaṃ dravyaṃ yaḥ sarvaṃ nopayojayet |

	śvapākayonau jāyeta sa tad bhuktvā tu durmatiḥ || iti |

yadā tu prakrāntayajñasya madhye kathaṃcit paśvādyasaṃbhavena pratiruddhaḥ tadā śūdrādes tad grāhyam ity āha manuḥ |

	yajñaś cet pratiruddhaḥ syād ekenāṅgena yajvanaḥ |

	brāhmaṇasya viśeṣeṇa dhārmike sati rājani ||

	yo vaiśyaḥ syād bahupaśur hīnakratur asomapaḥ |

	kuṭumbāt tasya tad dravyam āhared yajñasiddhaye ||

	āharet trīṇi vā dve vā kāmaṃ śūdrasya veśmanaḥ |

	na hi śūdrasya yajñeṣu kaścid asti parigrahaḥ ||

	na hi śūdrasya yajñeṣu kaścid asti parigrahaḥ |

	yo 'nāhitāgniḥ śatagur ayajvā ca sahasraguḥ |

	tayor api kuṭumbābhyām āhared avicārayan || iti |

**iti smṛticandrikāyām adhikārinirūpaṇam**

**atha homavidhiḥ**

tatra dakṣaḥ |

	saṃdhyākarmāvasāne tu svayaṃhomo vidhīyate |

	svayaṃ homaphalaṃ yat syāt tad anyena na labhyate ||

kiṃ tarhy anyahome phalam ity apekṣite sa evāha |

	home yat phalam uddiṣṭaṃ juhvataḥ svayam eva tu |

	hūyamāne tad anyena phalam ardhaṃ prapadyate || iti |

atra kartṛniyamam āha śaunakaḥ: "pāṇigrahaṇād avigṛhyaṃ (?) paricaret svayaṃ patny api vā putraḥ kumāry antevāsī" iti | antevāsī śiṣyaḥ | dakṣo 'pi |

	ṛtvik putro gurur bhrātā bhāgineyo 'tha viṭpatiḥ |

	etair api hutaṃ yat syāt tad dhutaṃ svayam eva tu ||

viṭpatir jāmātā | āpastambo 'pi: "ahar ahar yajamānaḥ svayam agnihotraṃ juhuyāt parvaṇi vā brahmacārī vā juhuyād brahmaṇā his a parikrīto bhavati | kṣīrahotā vā juhuyād dhanena hi sa parikrīto bhavatīti bahvṛcabrāhmaṇam" iti | atra viśeṣam āha viṣṇuḥ: "svayam ahutvā na paraṃ yājayet" iti | viṣṇupurāṇe 'pi |

	ṛtvak putro 'tha patnī vā śiṣyo vāpi sahodaraḥ |

	prāpyānujñāṃ viśeṣeṇa juhuyād vā yathāvidhi ||

etat sarvaṃ svayaṃhomālābhaviṣayam, tasyaiva praśastatvāt | tathā ca śrutiḥ |

	anyaiḥ śatahutād dhomād ekaḥ śiṣyahuto varaḥ |

	śiṣyaiḥ śatahutād dhomād ekaḥ putrahuto varaḥ |

	putraiḥ śatahutād dhomād eko hy ātmahuto varaḥ || iti |

yat punar manunoktam,

	naiva kanyā na yuvatir nālpavidyo na bāliśaḥ |

	hotā syād agnihotrasya nārto nāsaṃskṛtas tathā ||

	narake hi patanty ete juhvantaḥ sa yasya tat |

	tasmād vaitānakuśalo hotā syād vedapāragaḥ ||

iti, tac chrautāgniviṣayam, agnihotragrahaṇāt | etena na śaunakoktivirodhaḥ | kanyāgrahaṇaṃ patnyā ap pradarśanārtham | ata eva gobilaḥ: "kāmaṃ gṛhyāgnau patnī juhuyāt sāyaṃprātar homau" iti | ṛtvigādihome 'pi yajamānasaṃnidhānena bhavitavyam ity uktaṃ kātyāyanena |

	asamakṣaṃ tu dampatyor hotavyaṃ nartvigādinā |

	dvayor apy samakṣaṃ tu bhaved dhutam anarthakam || iti |

atrāpiśabdāt kathaṃcid anyatarābhāve 'pi na doṣa ity uktaṃ bhavati | ata eva kvacit pravāsānugrahas tenaiva darśitaḥ |

	nikṣiptāgniṃ svadāreṣu parikalpyartvijaṃ tathā |

	pravaset kāryavān vipro vṛthaiva na ciraṃ vaset || iti |

atra yajñapārśvaḥ |

	duhitrā snuṣayā vāpi vihāro na virudhyate |

	nirlepanaṃ ca pātrāṇām upalepanam arcanam || iti |

vihāro viharaṇam | atra kālaniyamam āha kātyāyanaḥ |

	sūrye 'staśailam aprāpte ṣaṭtriṃśadbhir ihāṅgulaiḥ |

	prāduṣkaraṇam agnīnāṃ prātar bhāsāṃ ca darśane ||

prāduṣkaraṇaṃ viharaṇam | tathā homakālo 'pi tenaiva darśitaḥ |

	yāvat samyaṅ na bhāvyante nabhasy ṛkṣāṇi sarvaśaḥ |

	na ca lauhityam āyānti tāvat sāyaṃ tu hūyate ||

marīcir api |

	niraśmivatyāṃ saṃdhyāyāṃ sūryanakṣatraraśmibhiḥ |

	homakālaḥ sa vijñeyo hy agnigarbhā tathā mahī ||

āpastambo 'pi: "samudro vā eṣa yad ahorātras tasyaite gādhe tīrthe yat sandhī | tasmāt sandhau hotavyam iti śailālibrāhmaṇaṃ bhavati | nakṣatraṃ dṛṣṭvā pradoṣe niśāyāṃ vā sāyam" iti | hotavyam iti sarvatrānuvartate | yatra śakyam upasthātuṃ tad gādham | nakṣatram ekam ap dṛṣṭvā pradoṣe, sarveṣūditeṣu niśāyāṃ yasyāṃ daśāyāṃ śerate bhūtāni | ata evoktam "kālātipattir navanāḍikordham" iti | ete catvāraḥ sāyaṃ homakālāḥ | tathā prātar homakālā api tenaiva darśitāḥ: "uṣasy upodayaṃ samayāviṣita (?) udite prātaḥ" | samayāviṣite ardhodite | tathā manur api |

	udite 'nudite caiva samayādhyuṣite tathā |

	sarvathā vartate yajñaḥ itīyaṃ vaidikī śrutiḥ || iti |

eteṣāṃ lakṣaṇam āha vyāsaḥ |

	rātreḥ ṣoḍaśake bhāge grahanakṣatrabhūṣite |

	kāle tv anudite prātar homaṃ kuryād vicakṣaṇaḥ ||

	tathā prabhātasamaye naṣṭanakṣatramaṇḍale |

	ravir yāvan na dṛśyeta raśmibhis tu samanvitaḥ ||

	uditaṃ taṃ vijānīyāt tatra homaṃ prakalpayet || iti |

anena rekhādarśanād ārambhya tṛtīyo homakālaḥ ity uktaṃ bhavati | ata eva kātyāyanaḥ |

	hastād ūrdhvaṃ ravir yāvad bhuvaṃ hitvā na gacchati |

	tāvad dhomavidhiḥ puṇyo nānyo hy uditahominām ||

āśvalāyano 'pi: "saṅgavāntaḥ prātaḥ" iti | akāle anāgate kāle kṛte punaḥ kāle kartavyam | atīte tu kāle kṛte tasyānupādeyatvāt kṛtam apy akṛtam evety arthaḥ | yadā tu kathaṃcin mukhyakālātikramaḥ tadā gobiloktaṃ draṣṭavyam: "atha yadi gṛhye 'gnau sāyaṃprātarhomayor darśapūrṇamāsayor vā havyaṃ hotāraṃ vā nādhigacchet kathaṃ kuryād iti | ā sāyamāhuteḥ prātarāhutir nātyeti ā prātarāhuteḥ sāyamāhutir āmāvāsyāyāḥ paurṇamāsī nātyety ā paurṇamāsyā amāvāsyā" iti | ataḥ gauṇe 'pi kāle 'tipannaṃ karma kuryād iti bhavaḥ | tac ca prāyaścittānantaram eva kāryam, "yadi sāyamagnihotrkālo 'tipadyeta" ity āpastambena mukhyakālātipāttau prāyaścittābhidhānāt | āśvalāyano 'pi: "saṅgavāntaḥ prātas tam atinīya caturgṛhītam ājyaṃ juhuyāt" iti | etac ca gauṇakālānuṣṭhānam āpadviṣayam, homakālān prakṛtya, "sarveṣv eteṣu kāleṣu hotavyam āpadi hutam ity eva pratīyāt" ity āpastambasmaraṇāt | uktaṃ ca gobilena: "yadi havyaṃ hotāraṃ vā nādhigacchet kathaṃ kuryāt" iti | gauṇakālābhiprāyeṇa kātyāyano 'pi |

	paurṇamāsyatyaye havyaṃ hotā vā yad ahar bhavet |

	tad ahar juhuyād evam amāvāsyātyaye 'pi ca ||

havyaṃ haviḥ | hotā ṛtvik | atrāpi kṛtvā pāthikṛtaṃ vaiśvānaraṃ vātipannaṃ kāryam: "agnaye pathikēte puroḍāśam aṣṭākapālaṃ nirvaped yo darśapūrṇamāsayājī sann amāvāsyāṃ vā paurṇamāsīṃ vātipādayed vaiśvānaraṃ dvādaśakapālaṃ nirvaped avāvāsyāṃ vā paurṇamāsīṃ vātipadya" iti śruteḥ | etad ap yāvad anyasya parvaṇo na kālaḥ | tatprāptau tu prāyaścittam eva na punar atipannānuṣṭhānam adhikārāntarāvarodhena pūrvādhikāranivṛtteḥ | uktaṃ ca bhāṣyakāreṇa: "tato darśo vā pūrṇamāso vā yāvad anyo na parvakālaḥ" iti | eṣa eva nyāyaḥ sāyaṃprātarhomayor api | evaṃ paśvāgrayaṇādyatipattāv api kṛtvā pāthikṛtaṃ vaiśvānaraṃ cātipannānuṣṭanaṃ (?) tayor api tadvikāratvāt | atra vaijāvāpaḥ (?) |

	eke hy uditahomāḥ syur anye 'nuditahominaḥ |

	anye bhojanahomāś ca pakṣahomās tathaiva ca ||

bhojanahomāḥ syur ity āpadviṣayam | evaṃ pakṣahomo 'pi draṣṭavyaḥ | tathā ca marīciḥ |

	śarīrāpad bhaved yatra bhayād vārtaḥ prajāyate |

	tathānyāsv api cāpatsu pakṣahomo vidhīyate ||

"yāyāvarā ha vai purā nāma ṛṣaya āsaṃste 'dhany āśramyaṃste 'rdhamāsāyārdhamāsāya agnihotraṃ juhuvuḥ | tasyād yāyāvaradharmeṇa āmayāvyārto vā jananamaraṇayor adhvani vāpatsu vārdhamāsāyārdhamāsāyāgnihotraṃ juhuyāt pratipadi sāyaṃ caturdaśa caturgṛhītāny unnayaty ekā samit sakṛd dhomaḥ sakṛt pāṇinirmārjanaṃ sakṛd upasthānam evaṃ prātaḥ" iti | pakṣahome tu madhye tv āpannivṛttau punar homo na doṣāyety aha marīciḥ |

	pakṣahomān atho kṛtvā madhye tasmān nivartitaḥ |

	homaṃ punaḥ parkuryāt tu na cāsau doṣabhāg bhavet ||

tathā samasyahomo 'pi tenaiva darsitaḥ |

	pravāse vāgnihotrī yas tripakṣāhaṃ ca sapta vā |

	dātavyo homa ekāhe sāyaṃ prātaḥ pṛthak pṛthak || iti |

atra dravyaniyamam āha kātyāyanaḥ |

	kṛtamodanasaktvādi taṇḍulādi kṛtākṛtam |

	vrīhyādi cākṛtaṃ proktam iti havyaṃ tridhā budhaiḥ ||

smṛtyantare 'pi |

	tailaṃ dadhi payas somo yavāgūr odano ghṛtam |

	taṇḍulā māṃsam āpaś ca daśa dravyāṇy akāmataḥ ||

kātyāyano 'pi |

	haviṣyeṣu yavā mukhyās tad anu vrīhayaḥ smṛtāḥ |

	abhāve vrīhiyavayor dadhnā vā payasāpi vā |

	tadabhāve yavāgvā vā juhuyād udakena vā ||

śaunako 'pi: "kāmaṃ tu vrīhiyavatilaiḥ" iti | mukhyadravyālābhe tu kātyāyanoktaṃ draṣṭavyam |

	yathoktas tv asampattau grāhyaṃ tadanusāri ca |

	yavānām itv godhūmā vrīhīṇām (?) iva taṇḍulāḥ || iti |

yatra punar dravyādiviśeṣānupādānaṃ tatrāpi sa evāha |

	ājyaṃ havyam anādeśe juhotiṣu vidhīyate |

	mantrasya devatāyās tu prajāpatir iti sthitiḥ || iti |

atrāhutiparimāṇam āha bṛhaspatiḥ |

	prathadhānyaṃ catuḥṣaṣṭir āhuteḥ parikīrtitam |

	tilānāṃ tu tadardhaṃ syāt tadardhaṃ syād ghṛtasya tu ||

bodhāyano 'pi |

	vrīhīṇāṃ vā yavānāṃ vā śatam āhutir iṣyate | iti |

homas tu gṛhyoktavidhinā tad uktaṃ gṛhyapariśiṣṭe |

	svasvagṛhyoktavidhinā homaṃ kuryād yathāvidhi | iti |

yathāvidhi yathāśastram ity arthaḥ | tat katham ity apekṣite,

	tīrthāyatanasaṃpūrṇaṃ prātar uttānapāṇinā |

	dvayaṅgule samidho 'tītya sarvatra juhuyād dhaviḥ ||

viṣṇur api |

	aprabuddhe sadhūme vā juhuyād yo hutāśane |

	yajamāno bhaved andhaḥ so 'mutreti hi naḥ śrutam ||

	yo 'narciṣi juhoty agnau vyaṅgāre caiva mānavaḥ |

	mandāgnir āmayāvī ca daridraś copajāyate ||

	ataś ca bahuśuṣkendhasusamiddhe hutāśane |

	vidhūme lelihāne ca hotavyaṃ karmasiddhaye ||

āpastambo 'pi: "yad aṅgāreṣu vyavaśānteṣu lelāyad vibhāti tad devānām āsyam | tasmāt tathā hotavyaṃ yathāsye 'pidadhāty evaṃ tad iti vijñāyate" iti | vyavaśānteṣv arcirvirahiteṣu jvālā yad vibhāti dīpyamānaṃ vibhāti vety arthaḥ | yasya punaḥ śrautāgniḥ smārthāgniś ca tasyānuṣṭhāne viśeṣam āha bharadvājaḥ |

	homaṃ vaitānike kṛtvā smārtaṃ kuryād vicakṣaṇaḥ |

	smṛtīnāṃ vedamūlatvāt smārtaṃ kecit purā viduḥ ||

śātātapo 'pi |

	śrautaṃ yatnāt svayaṃ kuryād anyo 'pi smārtam ācaret |

	aśaktau śrautam apy anyaḥ kuryād ācāram antataḥ || iti |

etac ca jñātvaivānuṣṭheyam anyathā doṣaśravaṇāt | tathā ca aṅgirāḥ |

	svābhiprāyakṛtaṃ karma yat kiṃcij jñānavarjitam |

	krīḍākarmeva bālānāṃ tat sarvaṃ niṣprayojanam ||

caturviṃśatimate 'pi |

	hutaṃ jñānakriyāhīnaṃ hutās tv ajñānataḥ kriyāḥ |

	apaśyann andhako dagdhaḥ pasyann api ca paṅgukaḥ || iti |

yadā tu pramādāt karmapracyutiḥ tadā prajāpatinoktaṃ draṣṭavyam |

	pramādāt kurvatāṃ karma pracyavetādhvareṣu yat |

	smaraṇād eva tad viṣṇoḥ saṃpūrṇaṃ syād iti śrutiḥ ||

adhvareṣu yajñeṣu | atra kūrmapurāṇam |

	brahmaṇy ādhāya karmāṇi niḥsaṅgaḥ kāmavarjitaḥ |

	prasannenaiva manasā kurvāṇo yāti tat padam || iti |

brahmaṇyādhānaṃ brahmārpaṇam | tad api tatraivoktam |

	brahmaṇā dīyate deyaṃ brahmaṇe saṃpradīyate |

	brahmaiva dīyate ceti brahmārpaṇam idaṃ param ||

	nāhaṃ kartā sarvam etad brahmaiva kurute tadā |

	etad brahmārpaṇam proktam ṛṣibhis tattvadarśibhiḥ ||

	prīṇātu bhavagān īśaḥ karmaṇānena śāśvataḥ |

	karoti satataṃ buddhyā brahmārpaṇam idaṃ param ||

	yad vā phalānāṃ saṃnyāsaṃ prakuryāt parameśvare |

	karmaṇām etad ity āhuḥ brahmārpaṇam anuttamam ||

	tasmāt seveta satataṃ karmayogaṃ prasannadhīḥ |

	tṛpyate parameśasya tat padaṃ yāti śāśvatam || iti |

**iti smṛticandrikāyāṃ homavidhiḥ**

**athaupavasthyaniyamāḥ **

tatra pulastyaḥ |

	sakṛt parvaṇi sarpīṃṣi haviṣyaṃ laghubhojanam |

	na sāyaṃ nopavāsaḥ syāt tailāmiṣavivarjitam ||

atra viśeṣam āha āpastambaḥ: "tṛptiś cānnasya | yac cainayoḥ priyaṃ syāt tad etasminn ahani bhuñjīyātām" iti | atra varyāny āha hārītaḥ: "māṣamasūramadhumāṃsaparānnamaithunāni vratye 'hani varjayet" iti | vratyāham anvādhānadinam | bharadvājo 'pi |

	varjayet parvakāleṣu strītailāmiṣabhojanam ||

sāṅkhyāyano 'pi |

	kalahaṃ krītavikrītaṃ prahāsaṃ bahubhāṣaṇam |

	tauryatrikaṃ vṛthā śayyāṃ yakṣyamāṇo vivarjayet ||

jābālir api |

	kaidārakān kulutthāṃś ca varjayet kodravāṃs tathā |

	anṛtaṃ bahuvādaṃ ca krayavikrayam eva ca ||

	dantaśaucaṃ ca pūrvedhyur yāgasyaitāni varjayet |

	masūrān lavaṇān kṣārāṃś caṇakān koradūṣakān |

	māṣān madhu parānnaṃ ca varjayet varvaṇi dvijaḥ |

gṛhyapariśiṣṭe 'pi |

	śākaṃ māṃsaṃ masūrāṃś ca caṇakaṃ koradūṣakān |

	māṣān madhu parānnaṃ ca varjayed aupavastake (?) ||

bodhāyano 'pi: "sarvam evaitad ahaḥ kośidhānyaṃ varjayed anyatra tilebhyaḥ" iti |

**iti smṛticandrikāyām aupavasathyaniyamāḥ**

**atha punarādhānanimittāni**

tatra kātyāyanaḥ |

	vihāyāgniṃ sabhāryaś cet sīmām ullaṅghya gacchati |

	homakālātyaye tasya punar ādhānam iṣyate ||

śaunako 'pi |

	agnāv anugate yatra homakaladvayaṃ vrajet |

	ubhayor vipravāse vā laukikāgnir vidhīyate ||

	proṣite tu yadā patnī yadi grāmāntraṃ vrajet |

	homakāle tu saṃprāpte na sā doṣeṇa yujyate ||

	atha tatraiva vasati homakālavyatikramaḥ |

	laukiko 'gnir vidhīyīta kāṭhakaśrutidarśanāt ||

	yajamānaś ca patnī ca ubhau pravasato yadi |

	ā homān na nivartetāṃ punar ādhānam arhati ||

āpastambo 'pi: "yadi patnī sīmāntare ādityo 'stam iyād abhyudiyād vā punar ādheyaṃ tasya prāyaścittiḥ | nāsati yajamāne grāmamaryādām agnīn atihareyur yady atihareyur agnayo laukikāḥ saṃpadyerann iti | yadā yāvatyo grāmamaryādā nadyas tāvatīr atikrāmantau anvārabheyātāṃ yadi nānvārabheyātāṃ laukikāḥ saṃpadyeran" iti | śaunako 'pi |

	homadvayātyaye darśapūrṇamāsātyaye tathā |

	punar evāgnim ādadhyād iti bhārgavaśāsanam || iti |

dhāryamāṇe 'gnau caturahād ūrdhvam api homavicchittau punarādhānam ity āpastambamatiḥ | āśvalāyano 'pi: "sarvāṃś cānugatān ādityo 'bhyudiyād vāstam iyād vāgnyādheyaṃ punarādheyaṃ vā samārūḍheṣu cāraṇināśaḥ" iti | etad vihṛtāgniviṣayam iti kaiścid vyākhyātam | āpastambo 'pi: "yasya vobhāv anugatāv abhinimroced abhyudiyād vā punarādheyaṃ tasya prāyaścittiḥ" iti | ubhau gārhapatyāhavanīyau | tathā yadi pakṣahome pakṣatrayam atīyāt punarādheyaṃ tasya prāyaścittir iti | śaunako 'pi |

	daiviko bhautikaś caiva svedārthaṃ yo 'gnir uddhṛtaḥ |

	sarve te laukikā jñeyā ekāgau vigate sati ||

etat pramādoddhṛtāgniviṣayam | paiṭhīnasir api |

	praskhalīkṛtadharmasya pīḍyamānasya śatrubhiḥ |

	māsadvayaṃ pravāso 'sti parato 'nāhitāgnivat || iti |

**iti smṛticandrikāyāṃ punarādhānanimittāni**

**agnyādheyaviṣayam**

athāgnihotraprasaṅgād anyad apy agnyādheyaviṣayaṃ kiṃcid ucyate | tatra yājñavalkyaḥ |

	dāhayitvāgnihotreṇa striyaṃ vṛttavatīṃ patiḥ |

	āhared vidhivad dārān agnīṃś caivāvilambayan || iti |

vṛttavatīm ācāravatīm | sā ca yadi savarṇā | tathā ca manuḥ |

	evaṃvṛttāṃ savarṇāṃ strīṃ dvijātiḥ pūrvamāriṇīm |

	dāhayed agnihotreṇa yajñapātrais ca dharmavit || iti |

evaṃvṛttām uktācārām | anenaikāntato 'savarṇāyā agnihotreṇa dahanaṃ na niṣiddhyate kiṃ tu satyām eva savarṇāyāṃ tasyā adhikārāsaṃbhavāt | tathā ca yājñavalkyaḥ |

	satyām anyāṃ savarṇāyāṃ dharmakāryaṃ na kārayet | iti |

satyāṃ sarvarṇāyām asavarṇāṃ dharmakāryaṃ kārayet, tayā saha dharmān nācared ity arthaḥ | anenāsatyāṃ savarṇāyām asavarṇāyā apy adhikāra ity uktaṃ bhavati | ata eva vasiṣṭho 'pi śūdrayaiva saha dharmānuṣṭhānaniṣedham āha: "kṛṣṇavarṇā vai rāmā ramaṇāyaiva na dharmāya" iti | kṛṣṇavarṇā śūdrā | savarṇānekatve tu vinā jyeṣṭhayā itarābhiḥ saha na dharmān ācaret | kiṃ tu sahaiva jyeṣṭhayā | tathā ca yājñavalkyaḥ |

	savarṇāsu vidhau dharmye jyeṣṭhaya na vinetarā | iti |

dharmye vidhau jyeṣṭhayā vinā itarā madhyamā kaniṣṭhā vā na niyoktavyā kiṃ tu sahaiva jyeṣṭhayety arthaḥ | na ca jyeṣṭhāṃ muktvā itarā sahadharmacāriṇīti vyākhyānaṃ śaṃkanīyam, yat āha kātyāyanaḥ |

	naikayāpi vinā kāryam ādhānaṃ bhāryayā dvijaiḥ |

	akṛtaṃ tad vijānīyāt sarvān anvārabhanti yat ||

yady asmāt sarvāḥ striya ādhīyamānān agnīn anvārabhantīty arthaḥ | āpastambo 'pi: "ādhāne hi satī karmabhiḥ saṃbadhyate" | bodhāyano 'pi: "ekaikām eva sannayet" iti | ato jyeṣṭhayā sahaivetarāsām adhikāro (?) na vinā jyeṣṭhayeti siddham | etad api jyeṣṭhāyām aduṣṭāyām | ata eva kātyāyanaḥ |

	jyeṣṭhāyāṃ doṣahīnāyāṃ kanīyasyā yad agnimān |

	brahmahatyā bhaved asya pratiparva hi sarvadā || iti |

doṣaduṣṭāyāṃ tu tāṃ prityajya anyayā saha dharmam ācared iti bhāvaḥ | tathā ca dakṣaḥ |

	dharmapatnī samākhyātā nirdoṣā yadi sā bhavet |

	doṣe sati na doṣaḥ syād anyā kāryā guṇānvitā || iti |

yat tu viṣṇunoktam,

	agnihotrādiyajñeṣu dvitīyā na sahācaret |

	anyathā niṣphalaṃ tasya sviṣṭaiḥ kratuśatair api ||

iti, tad asavarṇadvitīyāviṣayam | jyeṣṭhāyām aduṣṭāyāṃ kevalaṃ dvitīyāviṣayaṃ vā satv agniṣu yā pariṇītā tadviṣayaṃ vā | anyathā pūrvoktavacanavirodhaḥ syāt | yad api kātyāyanenoktam,

	prathamā dharmapatnī syād dvitīyā rativardhinī |

	dṛṣṭam eva phalaṃ tatra nādṛṣṭam upapadyate ||

iti, tad api vaiṣṇavena samānaviṣayam | nanv āhitāgneḥ punar udvāho niṣiddha eva | yad āha āpastambaḥ: "dharmaprajāsaṃpanne dāre nānyāṃ kurvīta | anyatarābhāve kāryā prāg agnyādheyāt" iti | maivam, yathā prāg agnyādheyāt tathordhvam api sati nimitte punar udvāhaḥ kārya iti tasyārthaḥ | ata eva kātyāyanaḥ |

	sadāro 'nyān punar dārān kathaṃcit kāraṇāntare |

	yadīcched agnimān kartuṃ kva homo 'sya vidhīyate ||

	agnāv eva bhaved dhomo laukike na kadācana |

	na hy āhitāgneḥ svaṃ karma laukike 'gnau vidhīyate ||

etat pūrvasyām anadhikāriṇyāṃ yāvad anyāvivāhaḥ tadviṣayam | ūrdhvaṃ vivāhād utsargeṣṭyāgnīn utsṛjyānyayā saha punar ādadhyād iti bhāvaḥ | nanu ca punaḥpariṇītāyām apy agnihotrādikāras tarhi kathaṃ dvitīyayā saha nācared ity asya tadviṣayatvam | ucyate, satyaṃ na tadviṣayatṃ brūmaḥ kiṃ tu yasyāḥ punar aprajastvādinā punar udvāhe 'pi doṣābhāvān nādhikākranāśas tadviṣayam iti brūmaḥ | ata eva smṛtyantaram |

	vyādhitāṃ strīprajāṃ vandhyām unmattāṃ vigatārtavām |

	aduṣṭāṃ labhate tyaktuṃ tīrthato na tu dharmataḥ || iti |

tīrthataḥ yonita ity arthaḥ | ato nātra punaḥ dvitīyayā sahādhānam agniparityāgakāraṇābhāvāt | evaṃ ca pūrvamāriṇīṃ bhāryām agnihotreṇa dāhayitvā yogyabhāryārahitaś cet punaḥ pariṇīya tayā bhāryayā sahādhānaṃ kuryāt, itaras tv ādhānamātram eveti mantavyam | yat tu kātyāyanenoktm,

	mṛtāyāṃ ceha bhāryāyāṃ dvitīyāyāṃ kathaṃcana |

	samutsṛjed agnihotraṃ mohito 'jñānacakṣuṣā |

	brahmojjhitaṃ vijānīyād yaś ca kāmāt samutsṛjaet || 

viṣṇur api |

	dvitīyāṃ caiva yo bhāryāṃ dahed vaitānikāgnibhiḥ |

	tiṣṭhantyāṃ prathāyāṃ tu surāpānasamaṃ hit tat || i

iti, tad ādhāne 'nanupraviṣṭadvitīyabhāryāviṣayam | anyathā "āhitāgnibhir dahanti" iti śrutir viruddhapramāṇaṃ syāt | nanv eṣā śrutir dvitīyetaraviṣayāpi ghaṭata eva | maivaṃ smṛtivaśāc chruteḥ saṅkhocasyāyuktatvāt | pratyuta smṛter viṣayāntarasaṃbhavena tatsaṃkoca eva yuktaḥ | yatra punar viṣayāntarāsaṃbhavas tatra tadvaśāt saṅkoco bhavaty eva | yathoktaṃ kātyāyanena |

	strī dharmacāriṇī sādhvī mṛtā dāhyā tadāgnibhiḥ |

	viparītā na dāhyā tu punar dārakriyā tathā ||

yājñavalkyo 'pi |

	dāhayitvāgnihotreṇa striyaṃ vṛttavatīṃ patiḥ |

vṛttavatīm ācāravatīm ity arthaḥ | atreyam agnivyavasthā: sarvādhāne tv ekabhāryasya pūrvaṃ bhāyāmaraṇe tatrāgnihotram utsṛjya punaḥ pariṇīya tayā sahādhānam | punar āharaṇāsāmarthye ātmārtham agnyādheyaṃ kuryāt, "dārakarmaṇi yady aśaktaḥ ātmārtham agnyādheyaṃ kurvīta | agnotraṃ darśapūrṇamāsau āgrayaṇaṃ ca śeṣāṇi karmāṇi na bhavanti" iti āpastambasmaraṇāt | bahvṛcabrāhmaṇam api: "tasmād apatnīko 'gnim āharet" iti | evaṃ ca yad uktam anyaiḥ: "patnyāṃ rajasvalāyām etad vacanam" iti, tad apy apāstam | yad vātra viṣṇūktaṃ draṣṭavyam |

	mṛtāyām api bhāryāyāṃ vaidikāgniṃ na hi tyajet |

	upādhināpi tat karma yāvajjīvaṃ samācaret | iti |

upādhiś cātra kuśamayī patnī |

	anye kuśamayīṃpatnīṃ kṛtvā tu gṛhamedhinaḥ |

	agnihotram upāsante yāvajjīvam atandritāḥ ||

anyatrāpi |

	rāmas tu kṛtvā sauvarṇīṃ sītāṃ patnīṃ yaśasvinīm |

	īje bahuvidhair yajñaiḥ saha bhrātṛbhir acyutaḥ ||

yat tu satyāṣāḍhenoktam: "na svāmitvasya bhāryāyāḥ putrasya deśasya kālasyāgner devatāyāḥ karmaṇaḥ śabdasya ca pratinidhir vidyate" iti, tan mānuṣādipatnīviṣayaṃ kuśādimayyāḥ patnyāḥ pratidhitvasya vācanikatvāt | ato yat kaiścid uktam "kuśādimayyāḥ patnyāḥ kāryakaratvāsaṃbhavena pratinidhitvāsaṃbhavāt, 'anye kuśamayīm' ity agnihotrastutyartham" iti tad apy apāstam | evaṃ vidhānād upari yajamānamaraṇe tasyāgitretāyāṃ pitṛmedhaḥ kāryaḥ | ādhāne 'py asāmarthye tasya pretādhānam eva | tad apy āpastambenoktam: "yady āhitāgnir utsṛṣṭāgnir vicchinnāgnir vidhurāgnir vā pramīyeta na tam anyena tretāgnibhyo dahanti tasya prācīnāvīty agnyāyatanāny uddhṛtyāvokṣya yajamānāyatane pretaṃ nidhāya gārhapatyāyatane araṇiṃ saṃnidhāya manthati — 'ye 'syāgnayo juhvato māṃsakāmāḥ saṃkalpayante yajamānamāṃsaṃ jānantu te 'smai haviṣe svāditāya svargalokam imaṃ pretaṃ nayantu' iti tūṣṇīṃ vihṛtya dvādaśagṛhītena srucaṃ pūrayitvā tūṣṇīṃ hutvā prete ''mātyā ity etadādi karma pratipadyate" iti | atraiva pūrvaṃ yajamānamaraṇe tasyāgnitretāyāṃ pitṛmedhaḥ | patnyās tu pretādhānam eva | sarvādhāne vānekabhāryasya pūrvaṃ jyeṣṭhāmaraṇe tatrāgnīn utsṛjya punar dvitīyayā sahādhānam | punas tanmaraṇe tatrāpy agnihotram utsṛjya patnyantarābhāve punaḥ pariṇīya tayā sahādhānādi | pariṇayanāsāmarthye tu ātmārtham agnyādhānādi pūrvavat | atraiva pūrvaṃ yajamānamaraṇe tasyāgnitretāyāṃ pitṛmedhaḥ patnyās tv aupāsane, "tayor yaḥ pūrvaḥ mriyeta yajamānaḥ patnī vā tasyāgnihotreṇāyaṃ pitṛmedhaḥ saṃpadyate yaḥ paścāt tasyaupasanena" ity āpastambasmaraṇāt | atraiva pūrvaṃ patnīmaraṇe tatrāgnihotram aupāsaṃ cotsṛjya punaḥ pariṇīya tayā sahādhānam, "athainam upoṣati" ity ārabhya "purastāt sabhyāvasathyābhyām aupāsanena ca" ity āpastambenaiva aupāsanasyāpi pratipattividhānāt | punas tanmaraṇe tatrāpy eṣa eva nyāyaḥ | punardārāharaṇāsāmarthye ātmārtham agnyādhānādi | tatrāpy asāmarthyaniścaye patnyās tretāyām eva pitṛmedhaḥ yajamānasya tv aupāsanena tasyāgnyantarābhāvāt, "yaḥ paścāt tasyāpāsanena"(?) iti smaraṇāc ca | 

	nanu cātrārdhādhānapakṣe 'pi "tayor yaḥ pūrvaḥ" iti smaraṇāt, agnitretāyām eva patnyāḥ pitṛmedhaḥ yajamānasyaupāsana evādhānādi kiṃ na syāt |

	maivam, "śavāgnayo vā ete patnyāṃ mṛtāyāṃ dhāryante" iti kāṭhakaśrutyā teṣāṃ pitṛmedhaikārthatvaśravaṇāt | ataḥ pūrvoktaiva jyāyasī | ardhādhāna evānekabhāryasya yasya pūrvaṃ maraṇaṃ tasyāgnitretāyām eva pitṛmedhaḥ patnīnāṃ tu svaiḥ svair aupāsanasyāgner amśaiḥ | tad uktaṃ kalpabhāṣye: "svaiḥ svair aupāsanasyāgner aṃśair vā syād upoṣaṇam" iti | atraiva pūrvaṃ patnīmaraṇe tatrāgihotram aupasanaṃ cotsṛjya punar dvitīyayā sahādhānādi | yadā tu yugapad eva jāyāpatyor maraṇaṃ tadā tayoḥ sahaiva pitṛmedhaḥ | tad uktam āpastambena: "sahaiva prete sahaiva pitṛmedhaḥ" iti | dvivacanaliṅgān mantrān saṃgamayati | anāhitāgnes tu aupāsanena pitṛmedhaḥ | tad api tenaivoktam: "aupāsanāgninānāhitāgniṃ dahanti nirmanthena patnīm uttapanenetarān" iti | itarān brahmacāriprabhṛtīn | ātmādisamārūḍheṣv agniṣu yajamānamaraṇe 'pi tenaivoktam: "yady ātmany araṇyor vā samārūḍheṣv agniṣu yajamāno mriyeta pūrvavad agnyāyatanāni kalpayitvā yajamānāyatane pretaṃ nidhāya gārhapatyāyatane laukikāgnim upasamādhāya pretasya dakṣiṇaṃ pāṇim upasaṃgṛhya tatputro bhrātānyo vā pratyāsannabudhuḥ 'upāvaroha jātaveda imaṃ taṃ svargāya lokāya naya prajānan | āyuḥ prajāṃ rayim asmāsu dhehi | pretāhutiṃ casya juṣasva' iti laukikāgnim upāvarohaty araṇyor vopāvarohya manthed araṇyoḥ samārūḍhasyānirvartyamāne 'pretam anvārambhe' ity etaṃ mantraṃ japet | viharaṇādi samānam" iti ||

**iti smṛticandrikāyāṃ homakāṇḍam**

**athādarśāvekṣaṇādi**

tatra dakṣaḥ |

	devakaryaṃ tataḥ kṛtvā guruṃ maṅgalavīkṣaṇam | iti |

maṅgalavīkṣaṇam ādarśādyavekṣaṇam | purāṇe 'pi |

	rocane candanaṃ hema mṛdaṅgaṃ darpaṇaṃ maṇim |

	gurūn agnīṃś ca sūryaṃ ca prātaḥ paśyet sadā budhaḥ || iti |

nārado 'pi |

	loke 'smin maṅgalāny aṣṭau brāhmaṇo gaur hutāśanaḥ |

	hiraṇyaṃ sarpir ādityaḥ āpo rājā tathāṣṭamaḥ ||

	etāni satataṃ paśyen namasyed arcayec ca yaḥ |

	pradakṣiṇaṃ ca kurvīta tathāsyāyur na hīyate ||

manur api |

	angicit kapilā satrī rājā bhikṣur mahodadhiḥ |

	dṛṣṭamātrāḥ punanty ete tasmāt paśyeta nityaśaḥ ||

kātyāyano 'pi |

	śrotriyaṃ subhagām agniṃ gām agnicitam eva ca |

	prātar utthāya yaḥ pasyed āpadbhiḥ sa pramucyate ||

	pāpiṣṭhaṃ durbhagām antyaṃ nagnam utkṛttanāsikām |

	prātar utthāya yaḥ paśyet tat kaler upalakṣaṇam ||

vāmapurāṇe 'pi |

	homaṃ ca kṛtvālabhanaṃ (?) śubhānāṃ tato bahir nirgamanaṃ praśastam |

	dūrvāṃ ca sarpir dadhi sodakumbham dhenuṃ savatsām ṛṣabhaṃ suvarṇam ||

	mṛd gomayaṃ svastikam akṣatāṃś ca tailaṃ madhu brāhmaṇakanyakāś ca |

	śvetāni puṣpāṇi tathā śamīṃ ca hutāśanaṃ candanam arkabimbam ||

	aśvatthavṛkṣaṃ ca samālabheta tataś ca kuryān nijajātidharmam |

brahmapurāṇe 'pi |

	svam ātmānaṃ ghṛte paśyed yadīcchec cirajīvitam |

bharadvājo 'pi |

	kaṇḍūyan pṛṣṭhato gāṃ tu kṛtvā cāśvatthavandanam |

	upagamya gurūn sarvān viprāṃś caivābhivādayet || iti |

**iti smṛticandrikayām ādarśāvekṣaṇādi**

**atha vedābhyāsaḥ**

tatra dakṣaḥ |

	dvitīye ca tathā bhāge vedābhyāso vidhīyate |

	vedasvīkaraṇaṃ pūrvaṃ vicāro 'bhyasanaṃ japaḥ ||

	taddānaṃ caiva śiṣyebhyo vedābhyāsso hi pañcadhā |

	samitpuṣpakuśādīnāṃ sa kālaḥ parikīrtitaḥ ||

aṣṭadhā vibhaktasyāhno dvitīyabhāge | kūrmapurāṇe 'pi |

	vedābhyāsaṃ tataḥ kuryāt prayatnāc chaktito dvijaḥ |

	japed adhyāpayec chiṣyān dhārayed vai vicārayet ||

	avekṣeta ca śāstrāṇi dharmādīni dvijottamaḥ || iti |

manur api |

	buddhivṛddhikarāṇy āśu darmyāṇi ca hitāni ca |

	nityaṃ śāstrāṇy avekṣeta nigamāṃś caiva vaidikān || iti |

yad atra vaktavyaṃ tat sarvaṃ saṃskārakāṇḍa evoktam | 

**iti smṛticandrikāyāṃ vedābhyāsaḥ**

**atha dhanārjanam**

tatra dakṣaḥ |

	tṛtīye ca tathā bhāge poṣyavargārthasādhanam | iti |

aṣṭadhā vibhaktasyāhnas tṛtīye bhāge | caturviṃśatāv api |

	poṣyavargārthasiddhyarthaṃ dhanam iccheta buddhimān | iti |

poṣyavargo 'pi dakṣeṇa darśitaḥ |

	mātā pitā gurur bhāryā prajā dīnāḥ samāśritāḥ |

	abhyāgato 'tithiś cāgniḥ poṣyavarga udāhṛtaḥ || iti |

etad api yathāvṛtti kāryam | tathā ca manuḥ |

	yātrāmātraprasiddhyarthaṃ svaiḥ karmabhir agarhitaiḥ |

	akleśena śarīrasya kurvīta dhanasaṃcayam || iti |

yātrā prāṇavṛttiḥ | svaiḥ karmabhiḥ yasya yāni vṛttyarthāni tair ity arthaḥ | tāny api tenaiva darśitāni |

	adhyāpanaṃ cādhyayanaṃ yajanaṃ yājanaṃ tathā |

	dānaṃ pratigrahaś caiva ṣaṭkarmāṇy agrajanmanaḥ || iti |

agrajanmā brāhmaṇaḥ | tatra trīṇi vṛttyarthāni | trīṇi dharmārthāni | yad āha sa eva |

	ṣaṇṇāṃ tu karmaṇām asya trīṇi karmāṇi jīvikā |

	yajanādhyāpane caiva viśiṣṭāc ca parigrahaḥ ||

anenādhyayanādīni trīṇy eva avaśyakartavyāni na yājanādīnity uktaṃ bhavati | uktaṃ ca gautamena: "dvijātīnām adhyayanam ijyā dānaṃ brāhmaṇasyādhikaḥ (?) pravacanayājanapratigrahāḥ pūrveṣv aniyamāḥ" iti | brāhmaṇagrahaṇaṃ kṣatriyavyudāsārtham | ata eva manuḥ |

	trayo dharmā nivartante brāhmaṇāt kṣatriyaṃ prati |

	adhyāpanaṃ yājanaṃ ca tṛtīyaś ca pratigrahaḥ ||

	vaiśyaṃ prati tathaiveti nivarterann iti sthitiḥ | iti |

evaṃ ca yad uktaṃ manunā,

	abrāhmaṇād adhyayan āpatkāle vidhīyate |

iti, tad avṛttyarthādhyāpanābhiprāyam | anyathā pūrvoktavacanavirodhāt | kāni tarhy anayor vṛttyarthānīty apekṣite manur āha |

	śastrāstrabhṛttvaṃ kṣatrasya vaṇikpaśukṛṣir viśaḥ |

	ājīvanārthaṃ dharmas tu dānam adhyayanaṃ yajiḥ || iti |

śastrāstrabhṛttvaṃ prajāpālanadvāreṇa jīvanārtham | vaṇikchabdena tatkarma vāṇijyaṃ lakṣyate | paśuśabdena tatpālanam | ata eva yājñavalkyaḥ |

	pradhānaṃ kṣatriye karma prajānāṃ paripālanam |

	kusīdakṛṣivāṇijyapāśupālyaṃ viśaḥ smṛtam || iti |

pradhānaṃ mukhyaṃ yato dharmārthaṃ vṛttyarthaṃ ca,

	kṣatriyasya paro dharmaḥ prajānāṃ paripālanam|

iti manusmaraṇāt | kusīdaṃ vṛddhyarthaṃ dhanaprayogaḥ | lābhārthaṃ krayavikrayau vāṇijyam | pāśupālyaṃ paśurakṣaṇam | atra viśeṣam āhatuḥ śaṅkhalikhitau: "gā rakṣeta tāsv apītāsu na piben na tiṣṭhantīṣūpaviśen na svayam utthāpayec chanair ārdraśākhayā pṛṣṭhato hanyān nātīrthena viṣamenālpodakenāvatārayed bālavṛddharogārthaśrāntā upāsīta śaktitaḥ pratīkāraṃ kuryād gavām eṣa dharmo 'nyathā viplavaḥ" iti | atra vṛttyantarṇy āha manuḥ |

	sapta vittāgamā dharmyā dāyo lābhaḥ krayo jayaḥ |

	proyogaḥ karmayogaś ca satpratigraha eva ca ||

dāyo 'nvayāgataṃ dhanam | lābho nidheḥ, "nidhiṃ brāhmaṇo labdhvā sarvam ādadyāt | kṣatriyaś caturtham aṃśaṃ rājñe datvā caturtham aṃśaṃ brāhamaṇebhyo dadyāt | svayam ardham ādadyāt | vaiśyaś caturtham aṃśaṃ rājñe datvā svayaṃ caturtham aṃśaṃ gṛhītvā brāhmaṇebhyo 'rdhaṃ dadyāt | śūdraś cāvāptaṃ dvādaśadhā vibhajya pañcāṃśān brāhmaṇebhyo rājñe pañcāṃśān svayam aṃśadvayam ādadyāt" iti viṣṇusmaraṇāt | krayaḥ prasiddhaḥ | ete trayaś caturṇām api varṇānāṃ dharmyāḥ | jayo yuddhena kṣatriyasyaiva | prayogo vṛddhyarthaṃ dhanaprayogaḥ | karmayogaḥ kṛṣivāṇijyam | ete vaiśyasyaiva | satpratigraho brāhmaṇasyaiveti |

	ṛtām ṛtābhyāṃ jīvet tu mṛtena pramṛtena vā |

	satyānṛtābhyām api vā na śvavṛttyā kadācana ||

	ṛtam uñchaśilaṃ jñeyam amṛtaṃ syād ayācitam |

	mṛtaṃ tu yācitaṃ bhaikṣaṃ pramṛtaṃ karpaṇaṃ smṛtam |

	satyānṛtaṃ ca vāṇijyaṃ tena caivāpi jīvyate |

	sevā śvavṛttir ākhyātā tasmāt tāṃ parivarjayet || iti |

patitaparityaktaikaikakaṇopādānam uñchaḥ | śālyāder nipatitaparityaktavallarīgrahaṇaṃ śilam | yājñavalkyo 'pi |

	kusūlakumbhidhānyo vā tryāhiko 'śvastano 'pi vā |

	jīved vāpi śiloñchena śreyān eṣāṃ paraḥ paraḥ || iti |

kusūlaṃ koṣṭhakam | tatparimitadhānyasaṃcitā kusūladhānyaḥ | sa vā syāt | kumbhidhānyaḥ kumbhaparimitadhānyasaṃcetā | sa vā syāt,

	kusūladhānyako vā syāt kumbhīdhānyaka eva vā |

iti manusmaraṇāt | tryahaparyāptadhanasaṃcetā tryāhikaḥ sa vā syāt | na svastanasaṃcayam asyāstīty aśvastanaḥ | sadyaḥ prakṣālaka ity arthaḥ | sa vā syād iti | teṣāṃ aśvastanāntānāṃ vṛttayo manunoktā veditavyāḥ | 

	ṣaṭkarmaiko bhavaty eṣāṃ tribhir anyaḥ pravartate |

	dvābhyām ekaś caturthas tu brahmasūtreṇa jīvati || iti |

asyārthaḥ: ekaḥ kusūladhānyo yajanādiṣaṭkarmā bhavet | anyo dvitīyaḥ tribhir yājanādhyāpanapratigrahair vartate | ekas tṛtīyaḥ dvābhyāṃ pratigrahetarābhyām | caturthas tu brahmasūtreṇādhyāpaneneti | ete ca kusūladhānyatvādayo brāhmaṇasyaiva, itarasya pratigrahāder asaṃbhavāt | śiloñche tu varṇatrayasādhāraṇe | tathā ca āpastambaḥ: "svakarma brāhmaṇasyādhyayanam adhyāpanaṃ yajño yājanaṃ dānaṃ pratigrahaṇaṃ dāyādyaṃ śiloñchaḥ | anyac cāparigṛhītam | etāny eva kṣatriyasyādhyāpanayājanapratigrahaṇānīti parihāpya daṇḍayuddhādhikāni | kṣatriyavaiśyasya daṇḍayuddhavarjaṃ kṛṣigorakṣyavāṇijyādhikam" iti | parāśaras tu kalāv aviśeṣeṇa caturṇām api kṛṣyanugraham āha |

	ataḥ paraṃ gṛhasthasya karmācāraṃ kalau yuge |

	dharmaṃ sādhāraṇaṃ śaktyā cāturvarṇyāśramāgatam ||

	taṃ pravakṣyāmy ahaṃ pūrvaṃ parāśaravaco yathā |

	ṣaṭkarmasahito vipraḥ kṛṣikarma ca kārayet ||

	svayaṃ kṛṣṭe tathā kṣetre dhānyaiś ca svayam ārjitaiḥ |

	nirvapet pañcayajñāṃś ca kratudīkṣāṃ ca kārayet ||

	kṣatriyo 'pi kṛṣiṃ kṛtvā devān viprāṃś ca pūjayet |

	vaiśyaḥ śūdras tathā kuryāt kṛṣivāṇijyaśilpakam ||

	caturṇām api varṇānām eṣa dharmaḥ sanātanaḥ ||

atra viśeṣam āha hārītaḥ |

	na parvasu saṃdhivekayor vāhayet |

	aṣṭagavaṃ dharmyahalaṃ ṣaḍgavaṃ jīvitārthinām |

	caturgavaṃ nṛśaṃsānāṃ dvigavaṃ brahmaghātinām ||

	bālānāṃ damanaṃ caiva vāhanaṃ ca na śasyate |

	vṛddhānāṃ durbalānāṃ ca prajāpativaco yathā ||

parāśaro 'pi |

	kṣudhitaṃ tūṣitaṃ śrāntaṃ balīvardaṃ na yojayet |

	hīnāṅgaṃ vyathitaṃ klībaṃ vṛṣaṃ vipro na vāhayet ||

	vāhayed divasasyārdhaṃ paścāt snānaṃ samācaret |

sānam atra balīvardānām | ata eva hārītaḥ |

	snāpayitvānaḍuho 'laṃkṛtya brāhmaṇān bhojayet | iti |

atra kūrmapurāṇam |

	labdhalābhaḥ pitṝn devān brāhmaṇāṃś cāpi pūjayet |

	te tṛptās tasya tad doṣaṃ śamayanti na saṃśayaḥ ||

	devebhyaś ca pitṛbhyaś ca dadyād bhāgaṃ tu viṃśakam |

	triṃśadbhāgaṃ brāhmaṇānāṃ kṛṣiṃ kurvan na duṣyati ||

bṛhaspatir api |

	rājño dadyāt tu ṣaḍbhāgaṃ devatānāṃ ca viṃśakam |

	triṃśadbhāgaṃ tu viprāṇāṃ kṛṣiṃ kurvan na duṣyati ||

hārīto 'pi |

	yūpo 'yaṃ nihito madhye medhinām iha karṣakaiḥ |

	tasmād atandrito dadyād atra dhānyārthadakṣiṇāḥ||

	bhūmiṃ bhitvauṣadhīś chitvā hatvā kīṭapipīlikāḥ |

	punanti khalayajñena karṣakā nātra saṃśayaḥ ||

ata eva tasyākaraṇe doṣaḥ parāśareṇa darśitaḥ |

	yo na dadyā dvijātibhyo rāśimulam upāgate |

	sa coraḥ sa ca pāpiṣṭhaḥ brahmaghanaṃ taṃ vinirdiśet ||

purāṇe śaṅkaro 'pi |

	adatvā karṣako devi yas tu dhānyaṃ praveśayet |

	tasya tṛṣṇābhibhūtasya yat pāpaṃ tad bravīmy aham ||

	divyaṃ varṣasahasraṃ tu durātmā kṛṣikārakaḥ |

	marudeśe bhaved vṛkṣaḥ sa puṣpaphalavarjitaḥ ||

	tasyānte mānuṣo bhūtvā kadācit kalaparyayāt |

	daridro vyādhito mūrkhaḥ kulahīnaś ca jāyate ||

kūrmapurāṇe tu gṛhasthabhedena vṛttivyavasthā darśitā |

	dvividhas tu gṛhī jñeyaḥ sādhakaś cāpy asādhakaḥ |

	adhyāpanaṃ yājanaṃ ca pūrvasyāhuḥ pratigraham ||

	śiloñchenāpy upādadyād gṛhasthaḥ sādhakaḥ punaḥ |

	asādhakas tu yaḥ prokto gṛhasthāśramasaṃsthitaḥ ||

	śiloñche tasya kathite dve vṛttī paramarṣibhiḥ |

	amṛtenātha vā jīven mṛtenāpy atha vā yadi ||

	ayācitaṃ syād amṛtaṃ mṛtaṃ bhakṣaṃ tu yācitam || iti |

śūdravṛttayas tu uśanasā darśitāḥ |

	śūdrasya dvijaśuśrūṣā sarvaśilpāni vāpy atha |

	vikrayaḥ sarvapaṇyānāṃ śūdrakarma udāhṛtaḥ || iti |

śilpāni vicitrakarmāṇi | vipraśuśrūṣā dharmārthā,

	viprasevaiva śūdrasya viśiṣṭaṃ karma kīrtyate |

iti manusmaraṇāt | viśiṣṭam utkṛṣṭam, tasya dharmavṛttihetutvāt | sarvalilpānīty āpadviṣayam | yad āha yājñavalkyaḥ |

	śūdrasya dvijaśuśrūṣā tayā jīvan vaṇig bhavet |

	śilpair vā vividhair jīved dvijātihitam ācaret ||

yaiḥ śilpair dvijātayaḥ śuśrūṣyante tair ity arthaḥ | tathā ca manuḥ |

	yaiḥ karmabhiḥ pracaritaiḥ śusrūṣyante dvijātayaḥ |

	tāni kārukakarmāṇi śilpāni vividhāni ca ||

tāni ca devalena darśitāni: "śūdradharmo dvijātiśuśrūṣā pāpavarjanaṃ kalatrādipoṣaṇaṃ karṣaṇaṃ paśupālanaṃ bhārodvahanapaṇyāpaṇyavyavahāracitrakarmanṛttagītaveṇuvīṇāmuraja-mṛdaṅgavadanāni" iti | tasya cocchiṣṭādi deyam | tathā ca manuḥ |

	ucchiṣṭam annaṃ dātavyaṃ jīrṇāni vasanāni ca |

	pulakāś caiva dhānyānāṃ jīrnāś caiva paricchadāḥ ||

asamyak kṛṣṭāḥ pulakāḥ | paricchadā upānatprabhṛtayaḥ ||

**iti smṛticandrikāyāṃ dhanārjanam**

**pratigrahādinirūpaṇam**

uktaṃ brāhmaṇasy pratigrahādiṣu sāmānyenādhikāra iti | adhujā viśeṣato 'dhikāro nirūpyate | tatra yājñavalkyaḥ |

	rājāntevāsiyājyebhyaḥ sīdann icched dhanaṃ kṣudhā| iti |

kṣudhā sīdan pīḍyamātno rājapratigrahādiṣv adhikriyata ity arthaḥ | manur api |

	rājato dhanam anvicchet saṃsīdan snātakaḥ kṣudhā |

	yājyāntevāsinor vāpi na tv anyata iti sthitiḥ ||

etac ca sati saṃbhave anyato dhanagrahaṇaniṣedhaparaṃ na punar atyantaniṣedhāya,

	sarvataḥ pratigṛhṇīyād brāhmaṇas tv anayaṃ gataḥ |

iti tenaivoktatvāt | ata eva nārado 'pi rājādipratigraha eva śreyān ity āha |

	śreyān pratigraho rājñāṃ nānyeṣāṃ brāhmaṇād ṛte |

	brāhmaṇaś caiva rājā ca dvāv apy etau dhṛtavratau ||

	naitayor antaraṃ kiṃcit prajādharmābhirakṣaṇāt |

	śucīnām aśucīnāṃ ca saṃnipāto yathāmbhasām |

	samudre samatāṃ yāti tadvad rājñāṃ dhanāgamaḥ ||

	yathāgnau saṃsthitaṃ caiva śuddhim eti hi kāñcanam |

	evaṃ dhanāgamāḥ sarve śuddhim āyānti rājani || iti |

atra sati vibhave rājādibhyo dhanaṃ lipsed iti bhavaḥ | ata eva manuḥ |

	na sīdet snātako vipraḥ kṣudhā saktaḥ kathaṃcana |

	na jīrṇamalavadvāsā bhavec ca vibhave sati ||

kṣudhā na sīded ity anena asatyāṃ kṣudhi na pratigrahādi kāryam ity uktaṃ bhavati |

	vidyamāne dhane yas tu pratigraharucir dvijaḥ |

	narakaṃ rauravaṃ prāpya tataiva paripacyate ||

yamo 'pi |

	yas tu yācaniko martyo na sa svargasy bhājanam |

	udvejayati bhūtāni yathā coras tathaiva saḥ ||

	saktāḥ pratigrahe ye tu na tu dāne kadācana |

	teṣāṃ vaivasvataḥ prāha na tūrdhagamanaṃ kvacit || iti |

śātātapo 'pi |

	vedākṣarāṇi yāvanti niyuñjītārthakāraṇāt |

	tāvanti bhrūṇahatyā vai vedavikrayy avāpnuyāt ||

dhanārthaṃ vedākṣarāṇāṃ viniyogo vedavikrayaḥ | tadvā vedavikrayī | sa bhrūṇahatyām avāpnotīty arthaḥ | vedavikrayaś chāgalena ṣaḍvidho darśitaḥ |

	prakhyāpanaṃ pralapanaṃ praśnapūrvapratigrahaḥ |

	yājanādhyāpane vādaḥ ṣaḍvidho vedavikrayaḥ || iti |

evaṃ praśnapūrvadāne 'pi doṣo draṣṭavyaḥ | tad āha śātātapaḥ |

	praśnapūrvaṃ tu yo dadyād brāhmaṇāya pratigraham |

	sa pūrvaṃ narakaṃ yāti brāhmaṇas tadanantaram ||

nanu yadi sadhanasyaiva pratigrahaniṣedhas tarhi nirdhanasya prāguktadoṣābhāvaḥ syāt | satyaṃ kiṃ tu tatrāpy asti vyāsokadoṣaḥ |

	pratigraharucir na syād vṛttyarthaṃ tu samācaret |

	vṛttyarthād adhikaṃ gṛhṇan brāhmaṇo yāty adhogatim ||

	vṛttisaṅkocam anvicchen neheta dhanasaṃcayam |

	dhanalābhe pravṛttas tu brāhmaṇyād eva hīyate ||

vṛttir vartanam | manur api |

	saṃtoṣaṃ param āsthāya sukhārthī saṃyato bhavet |

	saṃtoṣamūlaṃ hi sukhaṃ duḥkhamūlaṃ viparyayaḥ ||

saṃyataḥ pratyāhṛtendriyaḥ | vyāso 'pi |

	saṃtuṣṭaḥ ko na śaknoti phalair mūlaiś ca vartitum |

	sarvas tv indriyalaulyena saṅkaṭāny avagāhate ||

	daridro 'rthaṃ tato rājyaṃ tathendratvaṃ tato 'kṣayam |

	padaṃ vāñchati nānto 'sti tastāt tṛṣṇāṃ parityajet || iti |

tato dharmasaṃcaya evāvaśyako na dhanasaṃcaya ity abhiprāyaḥ | tathā ca manuḥ |

	nāmutra hi sahāyārthaṃ pitā mātā ca tiṣṭhataḥ |

	na putradādā na jñātiḥ dharmas tiṣṭhati kevalaḥ ||

	ekaḥ prajāyate jantur eka eva pralīyate |

	eko 'nubhuṅkte sukṛtam eka eva ca duṣkṛtam ||

	mṛtaṃ śarīram utsṛjya kāṣṭhaloṣṭasamaṃ kṣitau |

	vimukhā bāndhavā yānti dharmas tam anugacchati ||

	tasmād dharmaṃ sahāyārthaṃ nityaṃ dharmas tam anugacchati || iti |

evaṃ cāsati dhane rājādibhyaḥ sthitimātraparyāptaṃ dhanaṃ gṛhṇīyād anyathā neti siddham | yat tu yamenoktam,

	rājakilbiṣadagdhānāṃ viprāṇām akṛtātmanām |

	svinnānām (?) iva bījānāṃ punar janma na vidyate || 

iti, yad api hārītena,

	daśasūnāsahasrāṇi ahnā rājā karoti vai |

	tāny eva kurute rātrau ghoras tasya pratigrahaḥ || iti |

yad api caturviṃśatau,

	rājapratigraho ghoro madhvāsvādo viṣopamaḥ |

	putramāṃsaṃ varaṃ bhoktuṃ na tu rājapratigrahaḥ || iti |

tad ucchāstravartirājapratigrahaviṣayam | ata eva manuḥ |

	yo rājñaḥ pratigṛhṇāti lubdhasyocchāstravartinaḥ |

	sa paryāyeṇa yātīmān narakān ekaviṃśatim ||

	tāmisram andhatāmisraṃ mahārauravarauravau |

	narakaṃ kālasūtraṃ ca mahānarakam eva ca ||

	saṃjīvanaṃ mahāvīciṃ tapanaṃ saṃpratāpanam |

	sahātaṃ ca sakākolaṃ kuḍmalaṃ pratimūrtikam ||

	lohaśaṅkum ṛjīṣaṃ ca panthānaṃ śālmalīṃ nadīm |

	asipatravanaṃ caiva lohadārakam eva ca ||

	etad vidanto vidvāṃso brāhmaṇā brahmavādinaḥ |

	na rājñaḥ pratigṛhṇanti pretya śreyo 'bhikāṅkṣiṇaḥ || iti |

yājñavalkyo 'pi |

	na rājñaḥ pratigṛhṇīyāl lubdhasyocchāstravartinaḥ |

	pratigrahe sūnicakridhvajiveśyānarādhipāḥ ||

	duṣṭā daśaguṇaṃ pūrvāt pūrvād ete yathākramam |

sūnī hiṃsakaḥ | cakrī tailikaḥ | dvajī madyavikretā | yamo pi |

	arājanyaprasūtasya rājñaḥ svacchandavartinaḥ |

	ghoraḥ pratigrahas tasya madhvāsvādo viṣopamaḥ ||

	tathaiva rājamahiṣī rājāmātyāḥ purohitāḥ |

	pāpenārthena saṃyuktāḥ sarve te rājadharmiṇaḥ || iti |

arajanaprasūtaḥ akṣatriyaprasūtaḥ | tathā patitayājane 'pi doṣam āha hārītaḥ: "patitayājanāt patitasaṃkariyājanāt saṃkaritvam upaiti | saṃkīrṇayājanāt saṃkaraiḥ saṃkīryate | śūdrayājanāj jātataś cyavate" iti |

	yājanaṃ yonisaṃbandhaṃ svādhyāyaṃ sahabhojanam |

	kṛtvā sadyaḥ pataty eva patitena na saṃśayaḥ || iti |

patitapratigrahe tu śuddhau viśeṣam āha uśanā |

	patitād dravyam ādāya bhuṅkte vā brāhmaṇo yadi |

	kṛtvā tasya samutsargaṃ hy atikṛcchraṃ cared dvijaḥ || iti |

evaṃ śūdrayājane 'pi draṣṭavyam | tathā ca sumantuḥ: "śūdrayājakaḥ sarvadravyaparityāgāt pūto bhavati" iti | parityāge viśeṣam āha hārītaḥ: "śūdrayājako garhitaṃ dravyaṃ nāgahrade prakṣipya brāhmaṇān upetya brūyāt trāyantu māṃ bhavanto varṇasāmyam" iti | nāgahrado 'akṣobhyahradaḥ | atra manuḥ |

	āhṛtābhyudyatāṃ bhikṣāṃ purastād apracoditām |

	mene prajāpatir grāhyām api duṣkṛtakarmaṇaḥ || iti |

āhṛtāṃ saṃpradānadeśam ānītāṃ deyatvenodyatāṃ saṃkalpitāṃ purastād apracoditāṃ pūrvaṃ "tubhyaṃ dadāmi" ity akathitāṃ bhikṣāṃ prajāpatir grāhyāṃ manyata ity arthaḥ | tathā ca āpastambaḥ |

	udyatām āhṛtāṃ bhikṣāṃ purastād apraveditām |

	bhojyāṃ mene prajāpatir api duṣkṛtakāriṇaḥ || iti |

bhikṣāgrahaṇam anyeṣāṃ śayyādīnām upalakṣaṇārtham | ata eva manuḥ |

	śayyāṃ gṛhaṃ kuśān gandhān apaḥ puṣpaṃ maṇin dadhi |

	dhānāmatsyān payo māṃsaṃ śākaṃ caiva na nirnudet ||

yājñavalkyo 'pi |

	kuśāḥ śākaṃ payo matsyā gandhāḥ puṣpaṃ dadhi kṣitiḥ |

	māṃsaṃ śayyāsanā dhānāḥ pratyākhyeyaṃ na vāri ca ||

gautamo 'pi: "edhodakayavasamūlaphalamadhvabhayābhyudyataśayyāsanāvasathayānapayo-dadhidānāśapharipriyaṅgusraṅmārgaśākāny apraṇodyāni sarveṣām" iti | śapharyaḥ sūkṣmamatsyāḥ | apraṇodyāny aprtyākhyeyāni | tatra hetum āha bharadvājaḥ |

	ayācitopapanne hi nāsti doṣaḥ pratigrahe |

	amṛtaṃ tad vidur devās tasmāt tan naiva nirnudet || iti |

pratyākhyāne 'pi doṣam āha manuḥ |

	na tasya pitaro 'śnanti daśavarṣāṇi pañca ca |

	na ca havyaṃ vahaty agniḥ yas tām abhyavamanyate || iti |

atra yamokto viśeṣaḥ |

	rakṣasāṃ gacchate yoniṃ yas tām abhyavamanyate |

iti etad apy anāpatprakaraṇāt patitādivarjaṃ veditavyam | ata eva yājñavalkyaḥ |

	ayācitāhṛtaṃ grāhyam api duṣkṛtakarmaṇaḥ |

	anyatra kulaṭāṣaṇḍapatitebhyas tathā dviṣaḥ || iti |

kulāt kulam aṭatīti kulaṭā svairiṇī | yamo 'pi |

	cikitsakasya mṛgayor veśyāyāḥ kitavasya ca |

	ṣaṇḍasūtikayor eva udyatāṃ parivarjayet ||

mṛgayuḥ vyādhaḥ | kitavo dyūtakṛt | sūniko hiṃsraḥ | hārīto 'pi |

	cikitsakakṛtaghnānāṃ śalyakartuś ca vārdhuṣeḥ |

	ṣaṇḍasya kulaṭāyāś ca udyatām api varjayet ||

vārdhuṣet lakṣaṇaṃ vasiṣṭhenoktam |

	samarghaṃ dhanam āhṛtya mahārghaṃ yaḥ prayacchati |

	sa vai vārdhuṣiko nāma brahmavādiṣu garhitaḥ ||

yasya punar uktapraśastapratigrahādyasaṃbhavo viśuddhatvena vaiśyādivṛttyanāśrayaṇaṃ ca tasya garhitapratigrahādy api na doṣāyety āha manuḥ |

	vaiśyavṛttim anātiṣṭhan brāhmaṇaḥ sve pathi sthitaḥ |

	avṛttikarśitaḥ sīdann imaṃ dharmaṃ samācaret ||

avṛttikarśito vṛttyabhāvapīḍitaḥ | imaṃ vakṣyamāṇam ity arthaḥ |

	nādhyāpanād yājanād vā garhitād vā pratigrahāt |

	doṣo bhavati viprāṇāṃ jvalanāmbusamā hi te ||

	pavitraṃ duṣyatīty etad dharmato nopapadyate |

	jīvitātyayam āpanno yo 'nnam atti yatas tataḥ ||

	sarvataḥ pratigṛhṇīyād brāhmaṇas tv anayaṃ gataḥ |

	ākāśam iva pāpena na sa pāpena lipyate ||

yājñavalkyo 'pi |

	āpadgataḥ saṃpragṛhṇan bhuñjāno vā yatas tataḥ |

	na lipyetainasā vipro jvalanārkasamo hi saḥ ||

bṛhaspatir api |

	vṛddhau ca mātāpitarau sādhvī bhāryā sutaḥ śiśuḥ |

	apy akāryaśataṃ kṛtvā bhartavyā manur abravīt ||

atra purāvṛttam āha manuḥ |

	ajīgartaḥ sutaṃ hantum upāsarpad bubhukṣitaḥ |

	na cālipyata pāpena kṣutpratīkāram ācaran ||

	śvamāṃsam icchann ārto 'ttuṃ dharmādharmavicakṣaṇaḥ |

	prāṇānāṃ parirakṣārthaṃ vāmadevo na liptavān ||

	bharadvājaḥ kṣudhārtas tu saputro vijane vane |

	bahvīr gāḥ pratijagrāha pṛthos takṣno mahātapāḥ ||

	kṣudhārtaś cāttum abhyāgād viśvāmitraḥ śvajāghanīm |

	caṇḍālahastād ādāya dharmādharmavicakṣaṇaḥ ||

śvajāghanīṃ śvapuccham | ato mukhyavṛttiyasaṃbhave paravṛttyāśrayaṇād viguṇāpi svakīyaiva vṛttir jyāyasīti mantavyam | uktaṃ ca manunā |

	varaṃ svadharmo viguṇo na pārakyaḥ svanuṣṭhitaḥ |

	paradharmeṇa jīvan hi sadyaḥ patati jātitaḥ ||

anenaivābhiprāyeṇa vyāso 'pi |

	dvujātibhyo dhanaṃ lipset praśastebhyo dvijottamaḥ |

	api vā jātimātrebhyo na tu śūdrāt kathaṃcana || iti |

yadā tu garhitadvijātipratigrahādy api na saṃbhavati tadā śūdrād api pratigṛhṇīyād ity uktaṃ bhavati | uktaṃ caturviṃsatau |

	sīdaṃś cet pratigṛhṇīyād brāhmaṇebhyas tato nṛpāt |

	tatas tu vaiśyaśūdrebhyaḥ śaṅkhasya vacanaṃ yathā || iti |

śūdrapratigrahe tu viśeṣam āha aṅgirāḥ |

	yat tu rāśīkṛtaṃ dhānyaṃ khale kṣetre 'tha vā bhavet |

	śūdrād api grahītavyam ity āṅgirasabhāṣitam ||

yadā tu śūdrād api pratigrahāsaṃbhavaḥ kṣatriyādivṛttyasaṃbhavaś ca tadā stainyaṃ vihitam ity āha vyāsaḥ |

	āpatsu vihitaṃ stainyaṃ viśiṣṭasamahīnataḥ |

	hīnād ādeyam ādau syāt samād vā tad anantaram ||

	asaṃbhave tv ādadīta viśiṣṭād api dhārmikāt | iti |

atra kālaniyamam āha manuḥ |

	tathaiva saptame bhakte bhaktāni ṣaḍanaśnatā |

	aśvastanavidhānena hartavyaṃ hīnakarmaṇaḥ ||

	khalāt kṣetrād agārād vā yato vāpy upalabhyate |

	ākhyātavyaṃ tu tat tasmai pṛcchate yadi pṛcchati ||

	brāhmaṇasvaṃ na hartavyaṃ kṣatriyeṇa kadācana |

	dasyuniṣkriyayos tu svam ajīvan hartum arhati || iti |

saptame bhakte caturthe 'hni prātaḥkāle | hīnakarmaṇa abrāhmaṇād ity arthaḥ | ata eva yājñavalkyaḥ |

	bubhukṣitas tryahaṃ sthitvā dhānyam abrāhmaṇād dharet |

atra manuḥ |

	vānaspatyaṃ mūlaphalaṃ dārvagnyarthaṃ tathaiva ca |

	tṛṇaṃ ca gobhyo grāsārtham asteyaṃ manur abravīt || iti |

yamo 'pi |

	tṛṇaṃ kāṣṭhaṃ phalaṃ mūlaṃ prakāśaṃ vai hared dvijaḥ |

	gobrāhmaṇārthe gṛhṇan vai na sa pāpena lipyate || iti |

nārado 'pi |

	śālivrīhitilānāṃ tu muṣṭir grāhyā vidhīyate |

	yavagodhūmayor vāpi yadi vā mudgamāṣayoḥ ||

	eteṣāṃ mānavair muṣṭir grahītavyāpadi sthitaiḥ |

	śākaṃ śākapramāṇena gṛhyamāṇaṃ na duṣyati ||

	grahītavyāni puṣpāṇi devatārcanakāraṇāt |

	adattadāyinaṃ vidyād yady abhyadhikam icchati ||

āpadi sthitair adhikam ity arthaḥ, "tilamudgamāṣayavagodhūmādīnāṃ sasyamuṣṭigrahaṇeṣu na doṣaḥ pathikānām" iti smaraṇāt | yājñavalkyo 'pi |

	dvijaḥ spṛtau (?) tu puṣpāṇi sarvataḥ svavad āharet |

svavat aviśaṅkam ity arthaḥ | etat sarvam āpadi parigrahaviṣayam | anyathāsteyam ityāder avivakṣitārthatvaprasaṅgāt | anāpadi tu gautamenoktam: "go'gnyarthe tṛṇamedhān vīrudvanaspatīnāṃ ca puṣpāṇi svavad ādadīta phalāni cāparivṛtānām" iti | svavat yathā teṣāṃ pīḍā na bhavati tathāhartavyam ity arthaḥ,

	patraṃ puṣpaṃ pracinvāno mūlacchedaṃ tu varjayet |

	mālākāra ivārāme na yathāṅgārakārakaḥ ||

iti vyāsasmaraṇāt | aparivṛtānām adattavṛttīnām aparirakṣitānām iti yāvat | ata eva parigṛhīte daṇḍam āha manuḥ |

	tṛṇaṃ vā yadi vā kāṣṭhaṃ puṣpaṃ vā yadi vā phalam |

	anāpṛṣṭas tu gṛhṇāno hastacchedanam arhati ||

atra yājñavalkyaḥ |

	vidyātapobhyāṃ hīnena naiva grāhyaḥ pratigrahaḥ |

	gṛhṇan pradātāram adho nayaty ātmānam eva ca ||

	[āmapātre yathā nyastaṃ kṣīraṃ dadhi ghṛtaṃ madhu |

	naśyeyuḥ pātradaurbalyāt te rasās tac ca bhājanam ||

	evaṃ hiraṇyaṃ gām aśvaṃ vastraṃ chatraṃ tilādikam |

	apṛṣṭvā pratigṛhṇāno bhasmībhavati kāṣṭhavat || ] iti |

evaṃ ca vidyāvato 'rthasyaiva pragrahadhikāro nānyasyeti siddham | yaḥ punaruktapratigrahādhikāre saty api na pratigṛhṇāti tasya phalam āha yājñavalkyaḥ |

	pratigrahasamartho 'pi nādatte yaḥ pratigraham |

	ye lokā dānaśīlānāṃ tān sa prāpnoti puṣkalān ||

yamo 'pi |

	pratigrahasamarthasya nivṛttasya pratigrahāt |

	ya eva dadato dharmasya evāpratigṛhṇataḥ ||

	sarvavedādhigamanāt sarvadevaniṣevaṇāt |

	gavāṃ koṭipradānāc ca śreyāṃs tasyāparigrahaḥ || 

**iti smṛticandrikāyāṃ pratigrahādinirūpaṇam**

**athāpadvṛttayaḥ**

atra manuḥ:

	ajīvaṃs tu yathoktena brāhamaṇḥ svena karmaṇā |

	jīvet kṣatriyadharmeṇa sa hy asya pratyantaraḥ ||

	ubhābhyām apy ajīvaṃs tu kathaṃ syād iti ced bhavet |

	kṛṣigorakṣyam āsthāya jīved vaiśyasaya jīvikām ||

pratyanantaraḥ saṃnikṛṣṭaḥ | ubhābhyāṃ brāhmaṇakṣatriyavṛttibhyām apy ajīvan vaiśyavṛttikām āsthāya jīven na śūdrasyety arthaḥ | tathā ca bṛhaspatiḥ |

	ajīvan karmaṇā svena vipraḥ kṣatraṃ samāśrayet |

	vaiśyakarmātha vā kuryād vārpalaṃ (?) parivarjayet ||

vṛṣalaḥ śūdraḥ | vaiśyakarmaṇi viśeṣam āha gautamaḥ: "kṛṣivāṇijye cāsvayaṃkṛte kusīdaṃ ca" iti | kusīdaṃ vṛddhyarthaṃ dhanaprayogaḥ | kūrmapurāṇe 'pi |

	kusīdakṛṣivāṇijyaṃ prakurvītāsvayaṃkṛtam |

	kṛṣet abhāve vāṇijyaṃ tadabhāve kusīdakam || iti |

yat punar manunoktam,

	vaiśyavṛttyāpi jīvaṃs tu brāhmaṇaḥ kṣatriyo 'pi vā |

	hiṃsāprāyāṃ parādhīnāṃ kṛṣiṃ yatnena varjayet ||

	kṛṣiṃ sādv iti manyante sā vṛttiḥ sadvigarhitā |

	bhūmiṃ bhūmiśayāṃś caiva hanti kāṣṭham ayomukham ||

iti, tat svayaṃkṛtābhiprāyam, anyathā pūrvoktavacanavirodhāt parādhīnām balīvardāyattām | parakṛtakṛṣyādyasaṃbhave tu svayaṃ kṛtam api kṛṣyādi bhavaty eva | yathoktaṃ bṛhaspatinā |

	kusīdakṛṣivāṇijyaṃ prakurvīta svayaṃ kṛtam |

	āpatkāle svayaṃ kuryān nainasā yujyate dvijaḥ || iti |

kūrmapurāṇe 'pi |

	svayaṃ vā karṣaṇaṃ kuryād vāṇijyaṃ vā kusīdakam |

	kaṣṭā pāpīsasī vṛttiḥ kusīdaṃ tāṃ vivarjayet || iti |

tathā nārado 'pi vṛddhyapajīvanaṃ niṣiddham ity āha |

	āpatsv api hi kaṣṭāsu brāhmaṇasya na vārdhuṣam | iti |

vasiṣṭho 'pi: "brāḥmaṇarājanyau vārdhuṣaṃ na dadyātām" iti | vārdhuṣaṃ vṛddhyarthaṃ dhanaprayogaṃ na kuryātām ity arthaḥ | etat sarvam anyahastād ādāya prayoganiṣedhaparam | yato 'nantaram āha sa eva |

	samārghaṃ dhanam uddhṛtya mahārghaṃ yaḥ prayacchati |

	sa vai vārddhuṣiko nāma brahmavādiṣu garhitaḥ || iti |

anyahastād alpikayā vṛddhyā dhanaṃ gṛhītvā anyasmai mahatyā vṛddhyā yo dadāti sa vārdhuṣiko brahmavādiṣu garhita ity artha | atrānantaraṃ doṣo 'pi tenaiva darśitaḥ |

	bhrūṇahatyāṃ ca vṛddhiṃ ca tulayā samatolayat |

	atiṣṭhad bhrūṇahā koṭyāṃ vārddhuṣiḥ samakampata ||

hārīto 'pi |

	brahmaghnaṃ vṛddhijīvaṃ ca tulayā samatolayet |

	atiṣṭhad brahmahā koṭhyāṃ vṛddhijīvas (?) tv akampata || 

evaṃ dhānyādivikraye 'pi draṣṭavyam | tathā ca manuḥ |

	samārghaṃ paṇyam āhṛtya mahārghaṃ yaḥ prayacchati |

	sa vai vārdhuṣiko nāma yaś ca vṛddhyā prayojayet || iti |

atra,

	yaḥ samārgham ṛṇaṃ gṛhya mahārghaṃ saṃprayojayet |

	sa vai vārdhuṣiko nāma brahmavādiṣu garhitiaḥ ||

	vṛddhiṃ ca brahmahatyāṃ ca tulayā samatolayat |

	atiṣṭhad brahmahā koṭhyāṃ vārdhuṣiḥ samakampata ||

iti bodhāyanokto viśeṣaḥ | etac ca viśiṣṭasyaiva niṣedhāt kathaṃcit svakīyasvavṛddhyarthaṃ dhanaprayogo na niṣddhyate iti gamyate | ata eva manuḥ |

	brāhmaṇaḥ kṣatriyo vāpi vṛddhiṃ naiva prayojayet |

	kāmaṃ tu khalu dharmārthe dadyāt pāpīyase 'lpikām || iti |

pāpīyase nikṛṣṭakarmaṇe dharmārtham alpikayā dadyād ity arthaḥ | tathā ca paiṭhīnasiḥ: "kāmaṃ tu pāpīyase dadyān na jyāyasīṃ vṛddhim upādadīta" iti | sā ca bṛddhir manunā darśitā |

	vasiṣṭhavihitāṃ vṛddhiṃ sṛjed vittavivardhinīm |

	aśītibhāgaṃ gṛhṇīyān māsād vārdhuṣikaḥ śate || iti |

yat tu bṛhaspatinoktam,

	bahavo vardhnopāyā ṛṣibhiḥ parikīrtitāḥ |

	sarveṣām api caiteṣāṃ kusīdam adhikaṃ viduḥ ||

iti, tad vittavṛddhau ādhikyapratipādanaparaṃ na punaḥ śraiṣṭhyābhidhānāya | yato 'nantaram āha sa eva |

	anāvṛṣṭyā rajabhāyān mūṣakādyair upaplavaiḥ |

	kṛṣyādike bhaved dhāniḥ sā kusīde na vidyate ||

	śuklapakṣe tathā kṛṣṇe rajanyāṃ divase 'pi vā |

	uṣṇe varṣati śīte vā vardhate na nivartate ||

	deśaṃ gatānāṃ yā vṛddhir nānāpaṇyopajīvinām |

	kusīdaṃ kurvataḥ samyak sā sthitasyaiva jāyate || iti |

evaṃ ca brāhmaṇaḥ sīdan kṣātradharmeṇa jīved alābhe viśāṃ vā na śaudreṇeti siddham | evaṃ kṣatriyavaiśayor api svānantarā vṛttir veditavyā | tathā ca manuḥ |

	jīved etena rājanyaḥ sarveṇāpy anayaṃ gataḥ |

	na tv eva jyāyasīṃ vṛttim abhimanyeta karhicit || iti |

etena vaiśyavartanena | anayaṃ gataḥ āpadaṃ prāpta ity arthaḥ |

	vaiśyo 'jīvan svadharmeṇa śūdravṛttyāpi vartayet |

	anācārann akāryāṇi nivarteta ca śaktimān ||

akāryāṇy ucchiṣṭabhojanādīni | śaktimān nistīrṇāpatkaḥ | śūdravṛttyā nivartetety arthaḥ | vasiṣṭho 'pi: "ajīvan svadharmeṇānantarāṃ papīyasīṃ vṛttiṃ tiṣṭhen na kadācij jyāyasīm" iti | pāpīyasīṃ hīnavarṇaviṣayām | jyāyasīm uparitanavarṇaviṣayām | śūdrasya tūparitanavarṇavixayo 'pi bhavaty eva | tad āha nāradaḥ |

	utkṛṣṭaṃ cāpakṛṣṭaṃ ca tayoḥ karma na vidyate |

	madhyame karmaṇī hitvā sarvasādhāraṇe hi te || iti |

tayor brāhmaṇaśūdrayor madhye brāhmaṇasyāpakṛṣṭaṃ śaudraṃ karma nāsti | tathā śūdrasyotkṛṣṭaṃ brāhmaṇakarma nāstīty arthaḥ | kecid atyantāpadi śaudram api karmecchanti | tad āha gautamaḥ: "aśaudreṇa | tad apy eke prāṇasaṃśaye" iti | aśaudreṇa karmaṇā jīvet | prāṇasaṃdehe tad api jīvanārtham ity arthaḥ | śūdrāpadvṛttayas tu yājñavalkyena darsitāḥ |

	śūdrasya dvijaśuśrūṣā tayājīvan vaṇig bhavet |

	śilpair vā vividhair jīvet dvijātihitam ācaret || iti |

yaiḥ karmabhir dvijātayaḥ śuśrūṣyante tair ity arthaḥ | tathā ca manuḥ |

	yaiḥ karmabhiḥ pracaritaiḥ śuśrūṣyante dvijātayaḥ |

	tāni kārukakarmāṇi śilpāni vividhāni ca || iti |

tatra vṛttyantarāṇy āha yājñavalkyaḥ |

	kṛṣiḥ śilpaṃ bhṛtir vidyā kusīdaṃ śakaṭaṃ giriḥ |

	sevānūpo nṛpo baikṣam āpattau jīvanāni tu ||

śilpaṃ sūpakaraṇādi | bhṛtiḥ preṣyatvam | vidyā bhṛtakādhyāpanādi | kusīdaṃ vṛddhyarthaṃ dhanaprayogaḥ | sakaṭaṃ dhānyādivahanadvāreṇa jīvanārtham | giriḥ svagatatṛṇādidvāreṇa | sevā paracittānuvartanam | anūpo bahuvṛkṣajalo deśaḥ | nṛpo rājā | etāny āpattau jīvanānīti vacanād āpadavasthāyāṃ yasya yā vṛttiḥ pratiṣiddhā sā tasyābhyanujñāyate | manur api |

	vidyā śilpaṃ bhṛtiḥ sevā gorakṣyaṃ vipaṇiḥ kṛṣiḥ |

	dhṛtir bhaikṣaṃ kusīdaṃ ca daś jīvanahetavaḥ || iti |

dhṛtiḥ saṃtoṣaḥ | yasminn atisvalpenāpi jīvyante | tatr aṅgirāḥ |

	vyādhitasya daridrasya kuṭumbāt pracyutasya ca |

	adhvānaṃ vā pravṛttasya bhikṣācaryaṃ vidhīyate || iti |

etad api paravṛttyāśrayaṇaṃ viguṇāyā api svavṛtter alābhaviṣayam | tathā ca manuḥ |

	varaṃ svadharmo viguṇaḥ na pārakyaḥ svanuṣṭhitaḥ |

	paradharmeṇa jīvan hi sadyaḥ patati jātitaḥ ||

gautamo 'p: "yājanādhyāpanapratigrahāḥ sarveṣāṃ pūrvaḥ pūrvo guruḥ | tadalābhe kṣatravṛttiḥ" iti | sarveṣāṃ brāhmaṇādīnāṃ ca kāryā iti śeṣaḥ | tatrāpatkalpa ity anuvartate | ataḥ sarvagrahaṇenāpraśastā gṛhyante | praśastānām anāpadi vidhānāt | anena yājanādhyapanābhyāṃ pratigrahaḥ praśasta ity uktaṃ bhavati | yamo 'pi |

	pratigrahādhyapanayājanānāṃ pratigrahaṃ śreṣṭhatamaṃ vadanti |

	pratigrahāc chuddhyati japyahomaiḥ yājyaṃ tu pāpair na punanti vedāḥ ||

yājyaṃ yājakam ity arthaḥ | etad dvijātipratigrahābhiprāyam | śūdraviṣayasaiva manunā yājanādhyāpanābhyāṃ nikṛṣṭatvābhidhānāt |

	pratigrahād yājanād vā tathaivādhyapanād api |

	pratigrahaḥ pratyavaraḥ sa tu viprasya garhitaḥ || iti |

pratyavaro nikṛṣṭaḥ | atra hetum āha sa eva |

	yājanādhyāpane nityaṃ kriyete saṃskṛtātmanām |

	pratigrahas tu kriyate śūdrād apy antyajanmanaḥ ||

	japahomair apaity eno yājanādhyāpanaiḥ kṛtam |

	pratigrahanimittaṃ tu tyāgena tapasaiva ca || iti |

saṃskṛtātmanāṃ dvijātīnām iti yāvat | ato yājanādhyapanābhyāṃ dvijāteḥ pratigraha eva śreyān iti mantavyam | pratigrahe 'pi viśeṣam āha manuḥ |

	akṛtaṃ ca kṛtāt kṣetrād gor ajāvikam eva ca |

	hiraṇyaṃ dhānyam annaṃ ca pūrvaṃ pūrvam adoṣavat || iti |

akṛtam akṛṣṭam | vaiśavṛttyā jīvato yad apaṇyaṃ tad āha yājñavalkyaḥ |

	phalophalakṣaumasomamanuṣyāpūpavīrudhaḥ |

	tilaudanarasakṣaudradadhikṣīraghṛtaṃ jalam ||

	śastrāsavamadhūcchiṣṭamadhulākṣāḥ sabarhiṣaḥ |

	mṛccarmapuṣpakutapakeśatakraviṣakṣitīḥ ||

	kauśeyanīlīlavaṇamāṃsaikaśaphasīsakān |

	śākārdrauṣadhipiṇyākapaśugandhāṃs tathaiva ca ||

	vaiśyavṛttyāpi jīvan no vikrīṇīta kadācana || iti |

phalāni badareṅgudavyatiriktāni | upalaṃ māṇikyādi | kṣaumam atasīsūtranirmitam | apūpaṃ maṇṭkādi | vīrul latā | rasā ikṣurasādayaḥ | āsavo madyam | madhūcchiṣṭaṃ sikthakam | madhu kṣaudram | lākṣā jatu | barhiḥ kuśādi | kutapaḥ kambalaviseṣaḥ | keśāś camaryādisaṃbandhāḥ | ekaśaphāḥ aśvādayaḥ | paśava āraṇyā grāmyāś ca, "paśūnām ekaśaphāḥ keśinaś ca sarve cāraṇyāḥ paśavo vasāṃsi daṃṣṭriṇaś ca" iti vasiṣṭhasmaraṇāt | keśino manuṣyāḥ | gautamo 'pi: "tasyāpaṇyaṃ gandharasakṛtānnatilaśāṇakṣaumājināni raktanirṇikte vāsasī kṣīraṃ savikāraṃ mūlaphalapuṣpauṣadhamadhumāṃsatṛṇodakapathyāni paśavaś ca hiṃsā saṃyoge purīṣavaśākumārivehataś ca nityaṃ bhūmivrīhiyavājāvyaśvarṣabhadhenvanaḍuhaś caike" iti | kṛtānnaṃ pakvānnam | raktaṃ tāntavam, "raktaṃ śāṇakṣaumavikāni ca" iti manusmaraṇāt | nirṇiktaṃ prakṣālitam | mūlaṃ haridrādi | phalaṃ kramukādi | apathyaṃ viṣam | hiṃsāsaṃyoge saṃjñapte paśavo na vikreyāḥ | vaśā vandhyā | vehad garbhaghātinī | bhūmyādayo 'pi nityam avikreyā ity eke manyante | ekagrahaṇān na gautama iti vyākyātaṃ tadbhāṣye | avikreyam ity anuvṛttau nārado 'pi |

	kusumbhaṃ nārikelaṃ ca vṛntākaṃ pūtikaṃ tathā |

	somaḥ śleṣmāntako yajñas toyaṃ sarpiś ca sarvathā ||

manur api |

	kṣīraṃ kṣaudraṃ dadhi ghṛtaṃ tailaṃ madhu guḍaṃ kuśān | iti |

kṣaudraṃ mākṣikam | ayaṃ cāpaṇyaniṣedho brāhmaṇasyaiva | yad āha nāradaḥ |

	vaiśyavṛttyāpy avikreyaṃ brāhmaṇasya payo dadhi | iti |

āpastambo 'pi: "avihitā brāhmaṇasya vaṇijyā | āpadi vyavahareta paṇyānām apaṇyāni vyudasyan" iti | apaṇyāni vyudadyan paṇyair vyavaharetety arthaḥ | atrāpi viśeṣam āha sa eva: "akrītapaṇyair vyavaharate" iti | akrītapaṇyaiḥ krayetaropaāyalabdhair ity arthaḥ | anenāpdy akrītapaṇyair api na vyavahared ity uktaṃ bhavati | evam uktaniṣedhātikramaṇe doṣam āhatuḥ śaṅkhalikhitau: "tiladadhikṣaudralavaṇalākṣāmadyamāṃsakṛtānnastrīpuruṣahastyaśvavṛṣabhagandharasakṛṣṇā-jinasomodakāt sadyaḥ patati brāhmaṇaḥ" iti | yājñavalkyo 'pi |

	lākṣālavaṇamāṃsāni patanīyāni vikraye |

	payo dadhi ca madyaṃ ca hīnavarṇakarāni tu ||

hīnavarṇaḥ śūdraḥ | manur api |

	sadyaḥ patati māṃsena lākṣayā lavanena ca |

	tryaheṇa śudro bhavati brāhmaṇaḥ kṣīravikrayāt ||

	itareṣāṃ tu paṇyānāṃ vikrayād iha kamataḥ |

	brāhmaṇaḥ saptarātreṇa vaiśyabhāvaṃ nigacchati ||

yamo 'pi |

	snehadravyarasānāṃ ca satvānāṃ jīvatām api |

	vikretā dānapaṇyānāṃ procyate brahmahā budhaiḥ ||

	gavāṃ vikrayakārī tu gavi romāṇi yāni tu |

	tāvad varṣasahasrāṇi gavāṃ goṣṭhe krimir bhavet ||

	dānābhyañjanabhogebhyo yad anyat kurute tilaiḥ |

	krimir bhavati viṣṭhāyāṃ karmaṇā tena pāpakṛt ||

manur api |

	bhojanābhyañjanād dānād yad anyat kurute tilaiḥ |

	krimir bhūtvā sa viṣṭhāyāṃ pitṛbhiḥ saha majjati || iti |

yat tu tenaivoktam,

	kāmam utpādya kṛṣyāṃ tu svayam eva kṛṣīvalaḥ |

	vikrīṇīta tilāñ chuddhān dharmārtham acirasthitān || 

iti — śuddhān dravyāntareṇāmiśrān — yad api vasiṣṭhena: "kāmaṃ vā svayaṃ kṛṣyotpādya tilān vikrīnīran" iti, tad vinimayalakṣaṇavikrayābhiprāyam | yad āha nāradaḥ |

	aśaktau bheṣajasyārthe yajñahetos tathaiva ca |

	yady avaśyaṃ tu vikreyās tilā dhānyena tatsamāḥ || iti |

dhānyenaiva tu tulyamānās tilā vikreyāḥ na rūpakādinety arthaḥ | yājñavalkyo 'pi |

	dharmārthaṃ vikrayaṃ neyās tilā dhānyena tatsamāḥ |

manur api |

	rasā rasair nimātavyā na tv eva lavaṇaṃ rasaiḥ |

	kṛtānnaṃ cākṛtānnena tilā dhānyena tatsamāḥ ||

kṛtānnaṃ pakvānnam | nimātavyāḥ parivartanīyā ity arthaḥ | evaṃ manuṣyādiṣv api draṣṭavyam | ata eva āpastambaḥ: "annena cānnasya manuṣyāṇāṃ ca manuṣyaiḥ rasānāṃ ca rasaiḥ gandhānāṃ ca gandhaiḥ vidyayā ca vidyānām" iti | atra vinimaya ity anuvartate | raseṣu viśeṣam āha vasiṣṭhaḥ: "rasā rasaiḥ samato hīnato vā nimātavyāḥ" iti | samastas tulyamānatvena | hīnato 'lpaparimāṇatvena | gautamas tv annaviṣaye viśeṣam āha: "samenāmena tu pakvasya" iti | pakvasamenāmena pakvavinimayo bhavatīty arthaḥ | atra hārītaḥ |

	vinimayas tu rasādīnāṃ vikrayo naiva duṣyati |

	yajñārthe dakṣiṇādīnāṃ prajāpativaco yathā ||

nārado 'pi |

	brāhmaṇasya tu vikreyaṃ śuṣkaṃ dārutṛṇāni ca | iti |

evaṃ paravṛttyāśrayaṇena āpadaṃ nistīrya prāyaścittena pāvayitvātmānaṃ svavṛttāv eva nyaset | tathā ca yājñavalkyaḥ |

	kṣātreṇa karmaṇā jīved viśāṃ vāpy āpadi dvijaḥ |

	nistīrya tām athātmānaṃ pāvayitvā nyaset pathi || iti |

**iti smṛticandrikāyām āpatkāṇḍam**

**tato mādhyandinasnānam**

tatra bodhāyanaḥ |

	tato madhyāhnasamaye punaḥ snānaṃ samācaret |

	sūryasya cāpy upasthānaṃ japahomādikaṃ tataḥ ||

kūrmapurāṇe |

	tato madhyāhnasamaye snānārthaṃ mṛdam āharet |

madhyāhnasamaye aṣṭadhā vibhaktasyāhnaḥ caturthabhāge | ata eva dakṣaḥ |

	caturthe 'hnas tathā bhāge snānārthaṃ mṛdam āharet |

	tilapuṣpakuśādīni snānaṃ cākṛttrime jale ||

vasiṣṭhahārītāv api |

	pavitrapāṇir ekāgraḥ pārśvān anavalokayan |

	arug divācaret snānaṃ madhyāhnāt prāg viśeṣataḥ ||

arug arogī | anenārthān na rogī snāyād ity uktaṃ bhavati | uktaṃ ca vyāsena |

	snānaṃ madhyandine kuryāt sujīrṇe 'nne nirāmayaḥ |

	na bhuktvālaṃkṛto rogī nājñātāmbhasi nākulaḥ || iti |

etac ca snānaṃ gṛhasthavanasthayor veditavyam | tathā ca dakṣaḥ |

	prātar madhyāhnayoḥ snānaṃ vānaprasthagṛhasthayoḥ |

	yates triṣavaṇaṃ snānaṃ sakṛc c brahmacāriṇaḥ || iti |

atra vyāsaḥ |

	mantrapūtair jalaiḥ snānaṃ prāhuḥ snānaṃ phalapradam |

	na vṛthā vārimagnānāṃ yādasām iva tatphalam ||

yādasāṃ jalajantūnām ity arthaḥ | yogayājñavalkyo 'pi |

	matsyakacchapamaṇḍūkās toye magnā divāniśam |

	vasanti caiva te snānān nāpnuvanti phalaṃ kvacit || iti |

ato mantravad eva kāryam ity abhiprāyaḥ | ata eva tadakaraṇe doṣam āha vivasvān |

	aviditvaiva yaḥ snānavidhānaṃ snānam ācaret |

	ya yāti narakaṃ ghoram iti dharmasya dhāraṇā || iti |

etad api dvijātiviṣayam | tad āha viṣṇuḥ |

	brahmakṣatraviśāṃ caiva mantravat snānam iṣyate |

	tūṣṇīm eva hi śūdrasya strīṇāṃ ca kurunandana ||

atra snānadravyāṇy āha yogayājñavalkyaḥ |

	mṛt tilān gomayaṃ darbhān puṣpāṇi surabhīṇi ca |

	āharet snānakāle tu snānārthaṃ prayataḥ śuciḥ || iti |

śātātapo mṛtsvarūpam āha |

	valmīkākhūtkarāl lepāj jalāc ca pathivṛkṣayoḥ |

	kṛtaśaucāvaśiṣṭāc ca na grāhyāḥ sapta mṛttikāḥ ||

	śucideśāt tu saṃgrāhyāḥ śarkarāśmādivarjitāḥ |

	raktā gaurā tathā śvetā mṛttikā trividhā smṛtā |

	mṛttikāṃ gomayaṃ vāpi na niśāyāṃ samāharet ||

	na gomūtraṃ pradoṣeṣu gṛhṇīyād buddhimān naraḥ || iti |

mṛdādyāharaṇāntaraṃ yogayājñavalkyaḥ |

	gatvodakāntaṃ vidhivat sthāpayet tatpṛthak kṣitau |

	tridhā kṛtvā mṛdaṃ tāṃ tu gomayaṃ ca vicakṣaṇaḥ ||

	adhamottamamadhyānām aṅgānāṃ kṣālanaṃ tu taiḥ |

	bhāgaiḥ pṛthak pṛthak kuryāt kṣālane mṛdasaṃkaraḥ ||

	adbhir mṛdbhiś ca caraṇau prakṣālyācamya vai śuciḥ | iti |

atra malasnānaṃ prakṛtya vyāsaḥ |

	ṣaḍbhiḥ pādau caturbhis tu jaṅghe nābhikaṭī tribhiḥ |

	mṛdaikayā siraḥ kṣālyaṃ dvabhyāṃ nābhes tathopari ||

	adhaś ca tisṛbhiḥ kāryaḥ pādau ṣaḍbhis tathaiva ca |

	prakṣālya sarvakāyaṃ tad dvir ācamya yathāvidhi || iti |

atra yathāsvaśākhaṃ vyavasthā | mṛdadiparimāṇaṃ kūrmapurāṇe darśitam |

	snānārthaṃ mṛttikā grāhyā hy ārdrāmalakamātrikā |

	gomayasya pramāṇaṃ tat tenāṅgaṃ lepayet tataḥ || iti |

etac ca malapakarṣaṇaṃ snānaṃ taṭe kāryam | tathā ca nṛsiṃhapurāṇe |

	śucau deśe samabhyukṣya sthāpayet kuśamṛttikāḥ |

	mṛttoyena svakaṃ dehaṃ bahiḥ saṃśodhya yatnataḥ ||

dakṣo 'pi |

	nityaṃ naimittikaṃ kāmyaṃ trividhaṃ snānam ucyate |

	teṣāṃ madhye tu yan nityaṃ tat punar bhidyate tridhā ||

	malāpakarṣaṇaṃ pārśve mantravat tu jale smṛtam |

	saṃdhyāsnānam ubhābhyāṃ tu snānadeśāḥ prakīrtitāḥ || iti |

pārśve taṭe | saṃdhyasnānaṃ mārjanam | tad ubhābhyāṃ jalasthalābhyāṃ kāryam ity arthaḥ | atra malasnāne 'pi nityagrahaṇam anuktaśākhinām api tasya nityatvaṃ yathā syād iti | malasnānānantaraṃ yamaḥ |

	pādaprakṣālanaṃ kṛtvā ācamya prāṅmukhaḥ sthitaḥ |

	prāṇāyāmatrayaṃ kuryāt tato dhyatvā divākaram || iti |

tatas tīrthaparikalpanādi kuryāt | tathā ca matsyapurāṇam |

	darbhapāṇis tu vidhinā svācāntaḥ prayataḥ suciḥ |

	tīrthaṃ tu kalpayed vidvān mūlamantreṇa mantravit ||

	oṃ namo nārāyaṇāyeti mūlamantra udāhṛtaḥ |

	caturhastasamāyuktaṃ caturaśraṃ samantataḥ ||

	prakalpyāvāhayed gaṅgām ebhir mantrair vicakṣaṇaḥ |

	viṣṇupādaprasūtāsi vaiṣṇavī viṣṇudevatā ||

	trāhi nas tv enasas tasmād ājanmamaraṇāntikāt |

	tisraḥ koṭyo 'rdhakoṭī ca tīrthānāṃ vāyur abravīt ||

	divi bhuvy antarikṣe ca tāni me santu jāhnavi |

	nandinīty eva te nāma deveṣu nalinīti ca ||

	dakṣā pṛthvī ca vihagā visvarāyā śivāmṛtā |

	vidyādharī suprasannā tathā lokaprasādinī ||

	kṣamā ca jāhnavī caiva śāntā śāntipradāyinī |

	etāni puṇyanāmāni snānakāle prakīrtayet ||

	bhavet saṃnihitā tatra gaṅgā tripathagāminī |

tathā gaṅgāvākyam api |

	nandinī nalinī sītā mālatī ca mahāpagā |

	viṣṇupādābjasaṃbhūtā gaṅgā tripathagāminī |

	bhāgīrathī bhogavatī jāhnavī tridaśeśvarī |

	dvādaśaitāni nāmāni yatra yatra jalāśaye ||

	snānodyataḥ smaren nityaṃ tatra tatra bhavāmy aham |

vyāso 'pi |

	kurukṣetra gayā gaṅgā prabhāsaṃ naimisaṃ tathā |

	tīrthāny etāni sarvāṇi snānakāle bhavantu me || iti |

etat sarvaṃ kṛtrimodakaviṣayam,

	gaṅgādisarvatīrthāni kṛtrimādiṣu saṃsmaret  |

iti yogayājñavalkyasmaraṇāt | devalo 'pi |

	na nadīṣu nadīṃ brūyāt parvateṣu na parvatam |

	nānyat praśaṃset tatrasthas tīrtheṣv āyataneṣu ca || iti |

evam āvāhya svaśākhoktena vidhinā snāyāt | ata eva śaucānantaraṃ matyapurāṇe |

	snānaṃ kuryān mṛdā tadvad āmantrya ca vidhānataḥ |

	aśvakrānte rathakrānte viṣṇukrānte vasundhare || iti |

atra jamadagniḥ |

	atha snānaṃ pravakṣyāmi sarvapāpapraṇāśanam |

	nālpodake dvijaḥ snāyān nadīṃ cotsṛjya kṛtrime ||

	prāgagram udagagraṃ vā dhautavastraṃ prasārayet |

	aśvakrānta iti śuddhāṃ mṛttikām āharec chuciḥ ||

	namo mitrasyety ādityāya datvā prakṣālayet karau |

	gandhadvārām iti japtvā svāny evāṅgāni lepayet ||

	hiraṇyaśṛṅgaṃ varuṇam ity apo 'bhiprapadyate |

	sumitrā na ity apaḥ kṣiptvā durmitrās tu bahiḥ kṣipet ||

	yad apāṃ krūram ity apas trir āloḍya tu pāṇinā |

	ādityābhimukho majjed āpo asmān iti dvyṛcā ||

	madhyandine 'pa ācāmen mantreṇāpaḥ punantv iti |

	agniś ca meti sāyaṃ ca prātaḥ sūryaś ca meti ca ||

	surabhimatyābliṅgābhḥ prokṣayet kuśapāṇinā |

	hiraṇyavarṇīyābhiś ca pāvamānībhir eva ca ||

	ṛtaṃ cety etad apsv antas triḥ paṭhed aghamarṣaṇam |

	yathāsvamedhe 'vabhṛthaṃ tathā snāne 'ghamarṣaṇam || iti |

anyaj jalatarpaṇādi sarvaṃ prātaḥsnānoktaṃ veditavyam | ādityābhimukho majjed iti sthāvarodakaviṣayam | tathā ca nṛsiṃhapurāṇam |

	nadyāṃ sravatsu ca snāyāt pratisrotaḥ sthito dvijaḥ |

	taṭākādiṣu toyeṣu pratyarkaṃ snānam ācaret || iti |

atra drupadāṃ prakṛtya kūrmapurāṇaṃ |

	apaḥ pāṇau samādāya jalair vai mārjane kṛte |

	vinyasya mūrdhni tat toyaṃ mucyate sarvapātakaiḥ || iti |

atra viśeṣam āha yogayājñavalkyaḥ |

	apaḥ pāṇau samādāya triḥ paṭhed drupadām ṛcam |

	tat toyaṃ mūrdhni vinyasya sarvapāpaiḥ pramucyate ||

antarjalajapaṃ prakṛtyāpi sa evāha |

	hatvā lokān apīmāṃs trīṃs triḥ paṭhed aghamarṣaṇam |

	yathāśvamedhāvabhṛtha evaṃ vai manur abravīt ||

	drupadā nāma sā devī yajurvede pratiṣṭhitā |

	antarjale trir āvṛtya mucyate brahmahatyayā ||

vyāso 'pi |

	drupadā nāma gāyatrī brāhmī vājasaneyake |

	sakṛd antarjale japtur brahmahatyāṃ vyapohati ||

	antarjale trir āvṛtya sāvitrīṃ prayatas tataḥ |

	mucyate pātakaiḥ sarvair yadi na brahmahā bhavet ||

hārīto 'pi |

	jumbukā nāma gāyatrī vede vājasaneyake |

	antarjale sakṛj japtvā brahmahatyāṃ vyapohati ||

sumantur api: "mātaraṃ bhaginīṃ hatvā mātṛṣvasāraṃ pitṛṣvasāraṃ snuṣāṃ sakhīṃ cānyad vāgamyāgamanaṃ kṛtvāghamarṣaṇasūktam antarjale trir āvṛtya tad etasmāt pūto bhavati" iti | hārīto 'pi: "āyaṃ (?) gauḥ pṛśnir akramīd ity etām ṛcaṃ trir antarjale japan sarvasmāt pāpāt pramucyate | api vā vyāhṛtīs trir antarjale japan sarvasmāt pāpāt pramucyate" iti | gautamo 'pi: "api vā gāyatrīṃ paccho 'rdharcaśaḥ samastām iti trir antarjale japan sarvasmāt pāpāt pramucyate (?) | api vā praṇavaṃ trir antarjale japan sarvasmāt pāpāt pramucyate" iti | atra vasiṣṭhaḥ snānavidhānam āha |

	atha snānavidhiṃ kṛtsnaṃ pravakṣyāmy anupūrvaśaḥ |

	yena snatvā divaṃ yānti śraddadhānā dvijottamāḥ ||

	prayato mṛdam ādāya dūrvām ārdrāṃ ca gomayam |

	sthāpayitvā tathācamya tataḥ snānaṃ samācaret ||

	mṛdaikayā śiraḥ kṣālyaṃ dvābhyāṃ nābhes tathopari |

	adhaś ca tisṛbhiḥ kāyaṃ pādau ṣaḍbhis tathaiva ca ||

	prakṣālya sarvam aṅgaṃ tu dvir ācamya yathāvidhi |

	tataḥ saṃmārjanaṃ kuryān mṛdā pūrvaṃ tu mantravit ||

	aśvakrānte rathakrānte viṣṇukrānte vasundhare |

	uddhṛtāsi varaheṇa kṛṣṇena śatabāhunā ||

	mṛttike tvāṃ ca gṛhṇāmi prajayā ca dhanena ca |

	mṛttike brahmadattāsi kāśyapenābhimantritā ||

	mṛttike hana me pāpaṃ yan mayā duṣkṛtaṃ kṛtam |

	mṛttike dehi me puṣṭiṃ tvayi sarvaṃ pratiṣṭhitam ||

	punaś ca gomayenaiva agram agram iti bruvan |

	agram agraṃ carantīnām oṣadhīnāṃ vane vane ||

	tāsām ṛṣabhapatnīnāṃ pavitraṃ kāyaśodhanam |

	tvaṃ me rogāṃś ca śokāṃś ca pāpaṃ me nuda gomaya ||

	kāṇḍat kāṇḍād iti dvābhyām aṅgam aṅgam iti spṛśet || 

dūrvayeti śeṣaḥ | yājurvedikāv etau mantrau |

	kṛtvaivaṃ mārjanaṃ mantrair aśvakrāntadibhis tataḥ |

	ihaiva devīm amṛtāṃ pārāvata purādiṣu ||

	etāḥ śatam iti dhyātvā tīrthāny āvāhayed budhaḥ |

	kurukṣetraṃ gayāṃ gaṅgāṃ prabhāsaṃ puṣkarāṇi ca ||

	tato mahāvyāhṛtibhir gāyatryā cābhimantrayet |

	āpo hiṣṭhedam āpaś ca drupadād iva ity api ||

	tathā hiraṇyavarṇābhiḥ pāvamānībhir eva ca |

	tato 'rkam īkṣya soṃkāraṃ nimajjyāntarjale budhaḥ |||

	prāṇāyāmāṃś ca kurvīta gāyatrīṃ cāghamarṣaṇam |

	yathoktaiḥ kṣobhitas tais tu majjet trir daṇḍavat tataḥ ||

yathoktair vāyor ādhmānanirodhotsargarūpaiḥ,

	snātvā saṃgṛhya vāso 'nyad ūrū saṃśodhayen mṛdā |

	apavitre kṛte te tu kaupīnasrāvavāriṇā |

	nottarīyam adhaḥ kuryān nopary ādhastyam ambaram |

	nāntarvāso vinā jātu nivased vasanaṃ budhaḥ ||

	prāg vodag vā śucau deśe upaviśya dvir ācamet |

	yo 'nena vidhinā snāti yatra yatrāmbhasi dvijaḥ ||

	sa tīrthaphalam āpnoti tīrthe tu dviguṇaṃ phalam |

	manovākkarmabhiś cāpi yat pāpaṃ kurute tu saḥ ||

	nāśam āpnoti tat sarvam āmapātram ivāmbhasi || iti |

mṛttoyaiḥ kṛtamalāpakarṣaṇo nimajjyāpa upaspṛśya āpo hiṣṭheti tisṛbhir hiraṇyavarṇā iti catasṛbhiḥ idam āpaḥ pravahateti ca tīrtham abhimantrayet | tato 'psu nimagnaḥ trir aghamarṣaṇaṃ japet | tad viṣṇoḥ paramaṃ padam iti, drupadāṃ vā sāvirtīm, yujyate mana ity anuvākaṃ vā puruṣasūktaṃ vā | snātaś cārdravāsā devarṣipitṛtarpaṇam ambhaḥstha eva kurvīteti | āpastambo 'pi: "śanair apo 'bhyaveyād abhighnann abhimukham ādityam udakam upaspṛśed iti sarvatrodakasparśanavidhiḥ" iti | atrodakasparśanam ity etad vanasthaviṣayaṃ tatprakaraṇe pāṭhād iti vyākhyātaṃ tadbhāṣye | atrānukalpam āha yogayājñavalkyaḥ |

	ya eṣa vistaraḥ proktaḥ snānasya vidhir uttamaḥ |

	asāmarthyān na kuryāc cet tatrāyaṃ vidhir ucyate ||

	snanam antarjale caiva mārjanācamane tathā |

	jalābhimantraṇaṃ caiva tīrthasya parikalpanam ||

	aghamarṣaṇasūktena trirāvṛttena nityaśaḥ |

	snānācaraṇam ity etat samuddiṣṭaṃ maharṣibhiḥ || iti |

etat tīrthaparikalpanaṃ jalābhimantraṇācamanamārjanāntarjalasnāneṣu trirāvṛttāghamarṣaṇasūktavidhiparam it kaiścid vyākhyātam |

**iti smṛticandrikāyāṃ madhyandinasnānam**

**atha madhyāhnasaṃdhyā**

tatra śaṅkhaḥ |

	prātaḥ saṃdhyāṃ madhyamāṃ snānakarmaṇi |

	sādityāṃ paścimāṃ saṃdhyām upāsīta yathavidhi ||

snānakarmaṇi mādhyandinasnānānantaram ity arthaḥ | atrāyaṃ prayogaḥ | kṛtasnanas tv ācānto yathāvidhi prāṇān āyamya madhyāhnasaṃdhyām upāsiṣye iti saṃkalpya pūrvavad apo hiṣṭheti tṛcena yājayitvāpaḥ punantv ity apaḥ pibet | tasyānuṣṭub chandaḥ | viṣṇuḥ ṛṣiḥ, apo devatā, madhyāhnasaṃdhyācamane viniyogaḥ | tato mārjanādi sarvaṃ prātaḥsaṃdhyāvad ā sāvitrījapāt | atra viśeṣaḥ kūrmapurāṇe darśitaḥ |

	tato madhyāhnasaṃdhyāyām asīnaḥ prāṅmukho japet |

	sthito japet sadādālam ādityābhimukho dvijaḥ || iti |

sthitaś ced ādityābhimukho japed ity arthaḥ | ata eva yogayājñavalkyaḥ |

	tiṣṭhaṃś ced vīkṣamāṇo 'rkam āsīnaḥ prāṅmukho japet |

atrāpi svaśākhoditair mantrair ādityam upatiṣṭhet, 

	upasthānaṃ svakair karmair ādityasya tu kārayet |

iti vasiṣṭhasmaraṇāt | etat sarvaṃ nārāyaṇoktam |

	upavītī baddhaśikhaḥ samācamya yathāgamam |

	pavitrapāṇiḥ soṃkaraṃ yajñeśaṃ manasā smaret ||

	prātaḥsaṃdhyāvidhānena chanda ārṣaṃ ca daivatam |

	smṛtvā cācamya ca prāṇān āyamed darbhapāṇinā ||

	āpaḥ punantu mantreṇa āpo tiṣṭheti mārjanam |

	prakṣipya cāñjaliṃ samyag ud u tyaṃ citram ity api ||

	tac cakṣur devahitaṃ ca haṃsaḥ śuciṣad ity api |

	etaj japed ūrdhavāhuḥ sūryaṃ paśyan samāhitaḥ ||

	gāyatryā tu yathāśakti upasthāya divākaram |

	noccair japyaṃ budhaḥ kuryāt sāvitryā ca viseṣataḥ || iti |

kūrmapurāṇe tatsnānamadhya eva saṃdhyācamanādy uktam |

	tato madhyāhnasamaye snānārthaṃ mṛdam āharet |

	puṣpākṣatān kuśatilān gomayaṃ śuddham eva ca ||

	mṛdaikayā śiraḥ kṣālyaṃ dvābhyāṃ nābes tathopari |

	adhaś ca tisṛbhiḥ kāyaṃ pādau ṣaḍbhis tathaiva ca ||

	mṛttikā ca samuddiṣṭā tv ārdrāmalakamatrikā |

	gomayasya pramāṇaṃ tat tenāṅgaṃ lepayet tataḥ ||

	prakṣālyācamya vidhivat tataḥ snāyāt samāhitaḥ |

	abhimantrya jalaṃ mantrair abliṅgair vāruṇaiḥ śubhaiḥ ||

	bhāvapūtas tad avyaktaṃ dhārayed viṣṇum avyayam |

	āpo nārā iti proktās tā evāsyāyanaṃ punaḥ ||

	tasmān nārāyaṇaṃ devaṃ snānakāle smared budhaḥ |

	prekṣya soṃkāram ādityaṃ trir nimajjya jalāśaye ||

	ācāntaḥ punar ācāmen mantreṇānena mantravit |

	antaś carasi bhūteṣu guhāyāṃ viśvatomukhaḥ ||

	tvaṃ yajñas tvaṃ vaṣaṭkāra āpo jyotī raso 'mṛtam |

	tataḥ saṃmārjanaṃ kuryād āp hiṣṭhā manobhuvaḥ ||

	idam āpaḥ pravahata vyāhṛtībhis tathaiva ca |

	tato 'bhimantrya tat toyam āp hiṣṭādimantrakaiḥ ||

	antarjalagato magno japet trir aghamarṣaṇam |

	athopatiṣṭhed adityam ūrdhvaṃ puṣpānvitaṃ jalam ||

	prakṣipyālokayed devam ud vayaṃ tamasaḥ pari |

	ud u tyaṃ citram ity etat tac cakṣur iti mantrataḥ ||

	haṃaḥ śuciṣid ity eva sāvitryā ca viśeṣataḥ |

	anyaiś ca vaidikair mantraiḥ sauraiḥ pāpapraṇāśanaiḥ ||

	sāvitrīṃ vai japet paścāj japayajñaḥ sa vai smṛtaḥ | iti |

bodhāyano 'pi: 


        atha hastau prakṣālya kamaṇḍuluṃ mṛtpiṇḍaṃ ca parigṛhya tīrthe gatvā triḥ padau prakṣālayet trir ātmānam | athāpo 'bhipratipadyate hiraṇyaśṛṅgaṃ varuṇam iti | athāñjalinā apa upahanti sumitrā na āpa oṣadhayaḥ santv iti | tāṃ diśaṃ nirukṣati yasyām asya diśi dveṣyo bhavati durmitrās tasmai bhūyāsur iti | athāpa upaspṛśya triḥ pradakṣiṇam udakam āvartayati yad apāṃ krūram iti | apsu nimajjya uttīrya cācāntaḥ punar ācāmet āpaḥ punantu iti | pavitre kṛtvādbhir mārjayitvāpo hiṣṭheti tisṛbhir hiraṇyavarṇāṃ iti catasṛbhiḥ pavamānaḥ suvarjana ityāntenānuvākenāmārjayitvāntarjalagato 'ghamarṣaṇena trīn prāṇāyāmān dhārayitvā uttīrya vāsaḥ pīḍayitvā prakṣālitopavātākliṣṭāni vāsāṃsi paridhāyācamya darbheṣv āsīno dharbhān dhārayamāṇaḥ prāṅmukhaḥ sāvitrīṃ sahasrakṛtva āvartayet | iti |

**iti smṛticandrikāyāṃ mādhyandinasaṃdhyānirṇayaḥ**

**atha japayajñapraśaṃsā**

tatra vasiṣṭhaḥ |

	ye pākayajñāś catvāro vidhiyajñasamanvitāḥ |

	sarve te japayajñasya kalāṃ nārhanti ṣoḍaśīm ||

pākayajñā devayajñādayaḥ | vidhiyajño jyotiṣṭomādiḥ | manur api |

	vidhiyajñāj japayajño viśiṣṭo daśabhir guṇaiḥ |

	japyenaiva tu saṃsiddhyed brāhmaṇo nātra saṃśayaḥ ||

yamo 'pi |

	vṛttīnāṃ karṣaṇaṃ śreṣṭhaṃ dharmāṇāṃ svāgatakriyā |

	japayajñas tu yajñānāṃ sarveṣām uttamaḥ smṛtaḥ ||

purāṇe 'pi |

	yakṣarakṣaḥpiśācāś ca grahāḥ sarve vibhīṣaṇāḥ |

	japinaṃ nopasarpanti dūrād evāpayānti te ||

vasiṣṭho 'pi |

	yathāgnir vāyunoddhūto haviṣā caiva dīpyate |

	evaṃ japyaparo nityaṃ mantrayuktaḥ sadā dvijaḥ || iti |

**iti smṛticandrikāyāṃ japayajñapraśaṃsā**

**atha japyāni**

tatra yogayājñavalkyaḥ |

	japayajño hi kartavyaḥ sarvavedapraṇītakaiḥ |

	pavitrair vividhaiś canyair gṛhyopaniṣadāṃ tathā ||

	adhyātmavidyā vividhā japyās tu japasiddayet |

anyair devatāstavanādibhiḥ | viṣṇur api: "snātaḥ pavitrapāṇiḥ yathāśakti japed viśeṣataḥ sāvitrīm puruṣasūktaṃ vā naitābhyāṃ adhikam asti" iti | tāni ca pavitrāṇi vasiṣṭhena darśitāni |

	sarvavedapavitrāṇi vakṣyāmy aham ataḥ param |

	yeṣāṃ japaiś ca homaiś ca pūyate nātra saṃśayaḥ ||

	aghamarṣaṇaṃ devakṛtaṃ śuddhavatyas taratsamāḥ |

	kūśmāṇḍyaḥ pāvamānyaś ca durgā sāvitry athaiva ca ||

	abhiṣaṅgāḥ padastobhāḥ sāmāni vyāhṛtis tathā |

	vāruṇāni ca sāmāni gāyatraṃ raivataṃ tathā ||

	abliṅgā bārhaspatyaṃ ca vāksūktaṃ madhvṛcas tathā |

	śatarudram atharvaśiras trisuparṇaṃ mahāvratam ||

	gosūktam aśvasūktaṃ ca indraśuddhe ca sāmanī |

	trīṇy ājyadohāni rathantaraṃ ca agnivrataṃ vāsudevyaṃ bṛhac ca |

	etāni japyāni punanti jantūn jātismaratvaṃ labhate ya icchet ||

aghamarṣaṇm ṛtaṃ cetyādyās tisraḥ | devakṛtaṃ devakṛtsyainasa ityādayaḥ | śuddhavatya eto 'nvindraṃ stavāmetyādyās tisraḥ | taratsamās taratsamandī dhāvatītyadyās tisraḥ | kūśmāṇḍyo yad devā devaheḷanam ity anuvākatrayam | pāvamānyaḥ svādiṣṭhaya madiṣṭhayety evamādyāḥ | durgā jātavedase sunavāma somam ity ekā ṛk | sāvitrī tat savitur iti | abhiṣaṅgādayo raivatāntāḥ sāmaviśeṣāḥ | abliṅgā āpo hiṣṭhetyādyāḥ | bārhaspatyaṃ yas tastambha sahasety ekādaśarcam | vāksūktam ahaṃ rudrebhir ity aṣṭarcam | madhvṛcaḥ madhu vātā ṛtāyate ityādyās tisraḥ | śatarudrīyaṃ namas te rudra manyave ity ekādaśānuvākāḥ | trisuparṇaṃ brahma metu (?) mām ity anuvākatrayam | mahāvrataṃ rājanaṃ (?) nama sāma | gosūktaṃ ā gāvo agmann (?) ity aṣṭarcam | aśvasūktaṃ mā no mitro varuṇa iti dvāviṃśarcam | indraśuddhādayo bṛhadantāḥ sāmaviśeṣāḥ | etāni pavitrāṇi aghamarṣaṇānīty arthaḥ | caturviṃśatāv api |

	devavratājyadohāni āgnīdhraṃ ca rathantaram |

	gharmasāmāni raudrāṇi japtvā pāpaiḥ pramucyate ||

	yajñāyajñiyam ādityaṃ jyeṣṭhasāma ca rājanam |

	gāruḍāni ca sāmāni japtvā mucyeta kilbiṣāt ||

manur api |

	vedam evābhasen nityaṃ yathākalam atandritaḥ |

	na hy asyāhuḥ paraṃ dharmam upadharmo 'sya ucyate ||

	vedābhyāsena satataṃ śaucena tapasaiva ca |

	adroheṇa ca bhūtānāṃ jātiṃ smarati paurvikīm ||

	paurvikīṃ saṃsmaran jātiṃ brahmaivabhasate dvijaḥ |

	brahmābhāsena cājasram anantaṃ sukham aśnute ||

yamo 'pi |

	japed vāpy asya vāmīyaṃ pāvamānīr athāpi vā |

	kuntāpaṃ vālakhilyāṃś ca nivit praiṣaṃ vṛṣākapim ||

	hotṝn rudrān pitṝñ japtvā mucyate sarvapātakaiḥ ||

asya vāmīyam "asya vāmasya palitasya hotuḥ" iti dvipañcāśadṛcam | hotṝn cittiḥ srug ityādi | rudrān kadrudrāyeti pañca rudrasūktāni | pitṝn pareyuvāṃsam ityādīn | caturviṃśatāv api |

	agner manve 'nuvākaṃ tu japed enam anuttamam |

	siṃhe me manyur ity etam anuvākaṃ japed dvijaḥ ||

	japtvā pāpaiḥ pramucyeta bodhāyanavaco yathā |

	trimadhu trisuparṇaṃ ca nāciketatrayaṃ tathā ||

	nārāyaṇaṃ japet sarvaṃ mucyate  brahmahatyayā |

	yat kiṃcit pātakaṃ kuryād yat kiṃcedam ṛcaṃ japet ||

	haṃsaḥ śuciṣad ity etāṃ japed vāpi triyambakam |

	brāhmaṇāni ca kalpāṃś ca ṣaḍaṅgāni tathaiva ca ||

	ākhyātāni tathānyāni japtvā pāpaiḥ pramucyate |

	itihāsapurāṇāni devatāstavanāni ca ||

	japtvā pāpaiḥ pramucyeta dharmākhyānais tathā paraiḥ |

yājñavalkyo 'pi |

	śukriyāraṇyakajapo gāyatryāś ca viśeṣataḥ |

	sarvapāpaharā hy ete rudraikādaśinī tathā ||

śukriyaṃ viśvāni deva savitar iti | āraṇyakaṃ priyaṃ śukriyaṃ viśvāni deva savitar iti | āraṇyakaṃ priyaṃ vācaṃ prapadyata iti | etad dvayam api vājasaneyake paṭhyate | rudrā ekādaśakṛtvo 'bhyasyante yasyāṃ japakriyāyāṃ sā rudraikādaśinīty ucyate | atrir api |

	ekādaśaguṇān vāpi rudrān āvṛtya dharmavit |

	mahāpāpair api spṛṣṭo mucyate nātra saṃśayaḥ ||

purāṇe 'pi |

	pṛthivīṃ sasāgarāṃ yo hi kṛtsnāṃ śailavanānvitām |

	dadyāt kāñcanasaṃpūrṇāṃ haimīm oṣadhisaṃyutām ||

	tasyādhikaphalaṃ nūnaṃ rudrajāpī sakṛd dvijaḥ |

	tapas tapyati cātyarthaṃ sahasrābdāni saṃyamī ||

	na sa tatphalam āpnoti yaḥ sakṛd rudrajāpakaḥ |

	gavāṃ koṭipradānaṃ yaḥ karoti vidhivad gurau ||

	na sa tatphalam āpnoti yaḥ sakṛd rudrajāpakaḥ |

	yajñas tapaś ca dānāni tīrthāni vividhāni ca ||

	etāni rudrajāpasya kalāṃ nārhanti ṣoḍaśīm ||

atra saṃvartaḥ |

	svaramātrāvihīnaṃ tu pādākṣaravivarjitam |

	nyūnādhikaṃ vā kṛtvā tu ābhir gīrbhir itīrayet || iti |

**iti smṛticandrikāyāṃ japyāni**

**atha japyaprasaṅgād anyad api japyantaram ucyate**

tatra pulastyaḥ |

	kāmaḥ kāmapradaḥ kāntaḥ kāmapālas tathā hariḥ |

	ānando mādhavaś caiva kāmasaṃsiddhaye japet ||

	rāmaḥ paraśurāmaś ca nṛsiṃho viṣṇur eva ca |

	trivikramaś cetyādīni jpayāny arijigīṣubhiḥ ||

	vidyām abhyasyatāṃ nityaṃ japtavyaḥ puruṣottamaḥ |

	dāmodaraṃ bandhagato nityam eva japen naraḥ ||

	keśavaṃ puṇḍarīkākṣam aniśaṃ hi tathā japet |

	netrabādhāsu sarvāsu hṛṣīkeśaṃ bhayeṣu ca ||

	acyutaṃ cāmṛtaṃ caiva smared auṣadhakarmaṇi |

	saṅgrāmābhimukho gacchan saṃsmared aparājitam ||

	cakriṇaṃ gadinaṃ caiva śārṅgiṇaṃ khaḍginaṃ tathā |

	kṣemārthī pravasan nityaṃ dikṣu prācyādiṣu smaret ||

	ajitaṃ cādhipaṃ caiva sarvaṃ sarveśvaraṃ tathā |

	saṃsmaret puruṣo bhaktyā vyavahāreṣu sarvadā ||

	nārāyaṇaṃ sarvakālaṃ kṣutapraskhalanādiṣu |

	grahanakṣatrapīḍāsu devabādhāsu sarvadā ||

	dasyuvairinirodheṣu siṃhavyāghrādisaṅkaṭe |

	andhakāre tamisre ca narasiṃham anusmaret ||

	taraty akhiladurgāṇi tāpārto jalaśāyinam |

	garuḍadhvajānusmaraṇād viṣavīryaṃ praśāmyati ||

	snāne devārcane home praṇipāte pradakṣiṇe |

	kīrtayed bhagavannāma vāsudeveti tatparaḥ ||

	sthāpane vittadhānyāder apathyānne ca duṣṭaje |

	kurvīta tanmanā bhūtvā anantācyutakīrtanam ||

	nārāyaṇaṃ śārṅgadharaṃ śrīdharaṃ puruṣottamam |

	vāmanaṃ khaḍginaṃ caiva durḥsvapneṣu sadā smaret ||

	ekārṇavādau paryaṅkaśāyinaṃ ca naraḥ smaret |

	balabhadraṃ samṛddhyarthaṃ vīrakarmaṇi saṃsmaret ||

	jagatsūtim apatyārthīstuvan bhaktyā na sīdati |

	śrīśaṃ sarvābhyudayike karmaṇy āśu prakīrtayet ||

	ariṣṭeṣv apy aśeṣeṣu viśokaṃ ca sadā japet |

	marutprapatanāgnyambubandhanādiṣu mṛtyuṣu ||

	svatantraparatantreṣu vāsudevaṃ japed budhaḥ |

	svārthaśaktiyuktasya devadevasya cakriṇaḥ ||

	yad vābhirocate nāma tat sarvārtheṣu kīrtayet |

	sarvārthasiddhim āpnoti nāmnām ekārthatā yataḥ ||

	sarvāṇy etāni nāmāni parasya brahmaṇo 'nagha ||

**iti smṛticandrikāyāṃ japyāntaranirṇayaḥ **

**atha brahmayajñaḥ**

tatra manuḥ |

	apāṃ samīpe niyato naityakaṃ vidhim āsthitaḥ |

	sāvitrīm apy adhīyīta gatvāraṇyaṃ samāhitaḥ || iti |

yathā chadīṃṣi (?) na dṛśyante tathāraṇyaṃ gatvety arthaḥ | tathā ca śrutiḥ:"brahmayajñena yakṣyamāṇaḥ prācyāṃ diśi grāmād achadirdarśa (?) udīcyāṃ prāgudīcyāṃ vodita āditye" iti | ādityodayād ūrdhaṃ noditamātra ity arthaḥ | ata eva bṛhaspatiḥ |

	sa cārvāk tarpaṇāt kāryaḥ paścād vā prātar āhuteḥ |

	vaiśvadevavasāne vā nānyad arte nimittitaḥ || iti |

vaiśvadevaśabdenātra manuṣyayajñāntaṃ karma lakṣyate, na vaiśvadevamātraṃ tatraiva tasya vidhānāt | tathā ca śrutiḥ: "pañca vā ete mahāyajñāḥ satati pratāyante satati saṃtiṣṭhante devayajñaḥ pitṛyajño bhutayajño manuṣyayajño grahayajñaḥ" iti | satati saṃtatam anvaham ity arthaḥ | kūrmapurāṇe 'pi |

	yadi syāt tarpaṇād arvāg brahmayajñaḥ kṛto na hi |

	kṛtvā manuṣyayajñṃ vai tataḥ svādhyāyam ārabhet || iti |

"ṛte nimittitaḥ" ity anena sati nimitte kālāntare 'py aviruddha ity uktaṃ bhavati | ata eva śrutiḥ: "grāme manasā svādhyayam adhīyīta divā naktaṃ veti ha smāha śauca āhneya utāraṇye bala uta vācota tiṣṭhann uta vrajaṇṇ utāsīna uta śayāno 'dhīyītaiva svādhyāyaṃ taspasvī puṇyo bhavati" iti atrāhneyaḥ śauca ity āha smeti saṃbandhaḥ | adhyayane tu viśeṣam āha yogayājñavalkyaḥ | 

	pradakṣiṇaṃ samāvṛtya namaskṛtyopaviśya ca |

	darbheṣu darbhapāṇibhyāṃ saṃhatābhyāṃ kṛtāñjaliḥ ||

	svādhyāyaṃ tu yathāśakti brahmayajñārtham ācaret ||

śaunako 'pi |

	prāṇāyāmair dagdhadoṣaḥ śuklāmbaradharaḥ śuciḥ |

	yathāvidhy apa ācamya āhared darbhasaṃstaram ||

	pavitrapāṇiḥ kṛtvā tu upasthaṃ dakṣiṇottaram | iti |

adhīyīteti śeṣaḥ | tac cācamanaṃ taittirīyakaśrutau darśitam: "udita āditye dakṣiṇata upavīyopaviśya hastāv avinijya trir ācāmed dviḥ parimṛjya sakṛd upaspṛśya śiraś cakṣuṣī nāsike śrotre hṛdayam ālabhya yat trir ācāmati tena ṛcaḥ prīṇāti yad dviḥ parimṛjati tena yajūṃṣi yat sakṛd upaspṛśati tena sāmāni yat savyaṃ pāṇiṃ pādau prokṣati yac chiraś cakṣuṣī nāsike śrotre hṛdayam ālabhate tenātharvāṅgiraso brāhmaṇānītihāsān purāṇāni kalpān gāthā nārāśaṃsī prīṇāti darbhāṇāṃ mahad upastīryopasthaṃ kṛtvā prāṅāsīnaḥ svādhyāyam adhīyītāpāṃ vā eṣa oṣadhīnāṃ raso yad darbhāḥ sarasam eva brahma kurute dakṣiṇottarau pāṇī pādau kṛtvā sapavirāv om iti pratipadyate" iti | tato vyāhṛtīr anūcya sāvitrīṃ paccho 'rdharcaśaḥ sarvām iti brūyāt | tad āha śaunakaḥ: "oṃpūrvā vyāhṛtayaḥ savitrīm anvāha paccho 'rdharcaśaḥ sarvām" iti | tisra eva vyāhṛtayaḥ | tathā ca śrutiḥ: "trīn eva prāyuṅkta bhūr bhuvaḥ svar ity āhaitad vai vācaḥ satyaṃ yad eva vācaḥ satyaṃ tat prāyuṅktātha sāvitrīṃ gāyatrīṃ trir anvāha paccho 'rdharcaśo 'navānaṃ savitā śriyaḥ prasavitā śriyam evāpnoty atho prajñātayaiva pratipadā chandāṃsi pratipadyate" iti | pratipadārambhaḥ | anena vedādim ārabhya kramād uparyupary evādhīyītety uktaṃ bhavati | uktaṃ ca yogayājñavalkyena |

	ādāv ārabhya vedaṃ tu snātvopary upari kramāt |

	yad adhīte 'nvahaṃ śaktyā sa svādhyāya iti smṛtaḥ || iti |

svādhyāyo brahmayajñaḥ, "atha brahmayajñaḥ svādhyāyo brahmayajñaḥ" iti vajasaneyakaśruteḥ | atra viśeṣam āha śaunakaḥ |

	mandram eva bhavet prātar uccair mandhyandine sthite |

	uccair evāparāhṇe tu saṃdhyākāla upārabet ||

aurasaṃ mandram | gṛhyaśaunako 'pi: "dvyāvāpṛthivyoḥ saṃdhim īkṣamānaḥ saṃmīlya vā yathā yuktam ātmānaṃ manyeta tathā yukto 'dhīyīta" iti | viṣṇur api |

	oṃkāraṃ vyāhṛtīs tisraḥ sāvitrīṃ ca tad ity ṛcam |

	manasaitān anusmṛtya vedādīn samupakramet || iti |

atrādiśabdena purāṇādīnāṃ grahaṇam | ata eva yogayājñavalkyaḥ |

	vedārtharvapurāṇāni seihāsāni śaktitaḥ |

	japayajñaprasiddhyarthaṃ vidyāṃ cādhyātmikīṃ japet ||

japayajño brahmayajñaḥ | śrutir api: "yad ṛco 'dhīte paya āhutibhir eva tad devāṃs tarpayati yd yajūṃṣi ghṛtāhutibhir yat sāmāni somāhutibhir yad atharvāṅgiraso madhvāhutibhir yad brāhmaṇānītihāsān purāṇāni kalpān gāthā nārāśaṃsīr medāhutibhir eva tad devāṃs tarpayati ta enaṃ tṛptā āyuṣā tejasā varcasā śriyā yaśasā brahmavarcasenānnādyena ca tarpayanti" iti | atra liṅgaguprāṇe viśeṣo darśitaḥ |

	svaśākhādhyayanaṃ vipra brahmayajña iti smṛtaḥ | iti |

yat tu śrutau: "yat svādhyāyam adhīyītaikām apy ṛcaṃ yajuḥ sāma vā tad brahmayajñaḥ saṃtiṣṭhate" iti, tad anadhyāyaviṣayam | ata eva āpastambaḥ: "atha yadi vāto vā vāyāt stanayed vā vidyoteta vāvasphūrjed vā ekāṃ varcam ekaṃ vā yajur ekaṃ vā sāvābhivyāharet bhūr bhuvaḥ suvaḥ satyaṃ tapaḥ śraddhāyāṃ juhomīti vaitat tenorhavāsyaitad (?) ahaḥ svādhyāya upātto bhavati" iti | etad apy anadhyāyamātropalakṣaṇārtham | ata eva manuḥ |

	naityake nāsty anadhyāyo brahmasatraṃ hi tat smṛtam |

	brahmāhutihutaṃ puṇyam anadhyāyavaṣaṭkṛtam ||

naityake nityasvādhyāye brahmayajña ity arthaḥ | śrutir api: "tasya vā etasya yajñasya dvāv anadhyāyau yad ātmāśucir yad deśaḥ" iti | dvāv evānadhyāyau nānya ity arthaḥ | evam adhītya "namo brahmaṇe" ity paridhānīyāṃ trir brūyāt | tathā ca śrutiḥ: "sa vā eṣa yajñaḥ sadyaḥ pratāyate sadyaḥ saṃtiṣṭhate tasya prāk sāyam avabhṛtho namo brahmaṇa iti parīdhānīyāṃ trir anvāhāya upaspṛśya gṛhāṇeti tato yat kiṃca dadāti sā dakṣiṇā" iti | evaṃ kurvataḥ phalam āha yājñavalkyaḥ |

	yaṃ yaṃ kratum adhīyīta tasya tasyāpnuyāt phalam |

	trivṛttapūrṇapṛthivīdānasya phalam aśnute ||

śrutir api: "yāvantaṃ ha vā imāṃ vittasya pūrṇāṃ dadat svargaṃ lokaṃ jayati tāvantaṃ lokaṃ jayati bhūyāṃsaṃ cākṣayyaṃ cāpapunarmṛtyuṃ jayati brahmaṇaḥ sāyujyaṃ gacchati" iti |

**iti smṛticandrikāyāṃ brahmayajñaḥ**

**atha tarpaṇam**

tatra śātātapaḥ |

	tarpaṇaṃ tu tataḥ kuryāt pratyahaṃ snātako dvijaḥ |

	devebhyaś ca ṛṣibhyaś ca pitṛbhyaś ca yathākramam || iti |

etac ca japānantaraṃ kāryam | tathā ca vasiṣṭhaḥ |

	ṛksāmātharvavedoktān japen mantrān yajūṃṣi ca |

	japitvaivaṃ tataḥ kuryād devarṣipitṛtarpaṇam || iti |

yat tu yogayājñavalkyen,

	japed vedādim ekāgras taṭe baddhāñjaliḥ śanaiḥ |

	brahmayajñaprasiddhyarthaṃ brahmavidyām athāpi vā ||

	japtvā vā praṇavaṃ śaktyā tatas tarpaṇam ācaret ||

iti brahmayajñānantaraṃ tarpaṇam uktam, tat prātarāhuter anantaraṃ brahmayajñakaraṇavixayam, tatrāpi tasya vidhānāt | tathā ca bṛhaspatiḥ |

	sa cārvāk tarpaṇāt kāryaḥ paścād vā prātarāhuteḥ |

	vaiśvadevāvasāne vā nānayad arte (?) nimittataḥ || iti |

vaiśvadevāvasāne manuṣyayajñānte | tathā ca kūrmapurāṇe |

	yadi syāt tarpaṇād arvāg brahmayajñaḥ kṛto na hi |

	kṛtvā manuṣyayajñaṃ vai tataḥ svādhyāyam ācaret || iti |

tarpaṇaṃ prakṛtya śātātapaḥ |

	devarṣipitṛmanuṣyādīn svaśākhāvidhicoditān |

	ekaikāñjalinā tṛptiṃ prathamāntena vācayet || iti |

śrīviṣṇupurāṇe 'pi |

	śucir vastradharaḥ snāto devarṣipitṛtarpaṇam |

	teṣām eva tu tīrthena kurvīta susamāhitaḥ ||

	trir apaḥ prīṇanārthāya devānām apavarjayet |

	atharṣīṇāṃ yathānyāyyaṃ sakṛc cāpi prajāpateḥ ||

	pitṝṇāṃ prīṇanārthāya trir apaḥ pṛthivīpate |

vyāso 'pi |

	ekaikam añjaliṃ devā dvau dvau tu sanakādayaḥ |

	aśnanti pitaraḥ trīṃs triyas tv ekaikam añjalikam || iti |

atra yathāsvaśākhaṃ vyavasthā | yeṣāṃ tu śākhināmanāmnā taṃ teṣāṃ vikalpa eva | yat tu kūrmapurāṇe,

	anvārabdhena savyena pāṇinā dakṣiṇena tu |

	devarṣīṃs tarpayed dhīmān udakāñjalibhiḥ pitṝn || 

iti, tat pūrvokāñjalikaraṇena vikalpārtham | ata eva yogayājñavalkyaḥ |

	ubhābhyām api hastābhyām aparājitadiṅmukhaḥ |

	saṃpṛktāṅguṣṭhakābhyāṃ tu savyopakramam eva vā ||

	tṛpyantv iti samuccārya tṛpyantām apy athāpi vā |

	vidhijñaḥ prakṣipet toyaṃ devādīnāṃ aśeṣataḥ || iti |

aparājitā dig aiśānī | yat tu vyāghreṇoktam,

	ubhābhyām api hastābhyām udakaṃ yaḥ prayacchati |

	sa mūḍho narakaṃ yāti kālasūram avākchirāḥ ||

iti, tac chrāddhādiviṣayam | ata eva kārṣṇājaniḥ |

	śrāddhe vivāhakāle ca pāṇinaikena dīyate |

	tarpaṇe tūbhayenaiva vidhir eva purātanaḥ || iti |

etac ca tarpaṇam udakādau ca kāryam | tathā ca gobilaḥ |

	nodakeṣu na pātreṣu na kruddho naikapāṇinā |

	nopatiṣṭhati tat toyaṃ yan na bhūmau pradīyate ||

ato bhūmāv eva deyam ity abhiprāyaḥ | śaṅkho 'pi |

	udake nodakaṃ kuryāt pitṛbhyas tu kadācana |

	uttīrya ca śucau deśe kuryād udakatarpaṇam || iti |

atra viśeṣam āha hārītaḥ |

	vasitvā vasanaṃ śuṣkaṃ sthale vistīrṇabarhiṣi |

	vidhijñas tarpaṇaṃ kuryān na pātreṣu kadācana ||

	pātrād vā jalam ādāya śubhe pātrāntare kṣipet |

	jalapūrṇe 'tha vā garte na sthale tu vivarhiṣi || iti |

pātraṃ cātra pitāmahenoktam |

	hemarūpyamayaṃ pātraṃ tāmraṃ kāṃsyasamudbhavam |

	ptṝṇāṃ tarpaṇe cātra mṛnmayaṃ tu parityajet ||

āstaraṇe tu viśeṣo yogayājñavalkyena darśitaḥ |

	āvāhya pūrvavan mantrair āstīrya ca kuśān bahūn |

	prāgagreṣu surān samyag dakṣiṇāgreṣu vai pitṝn ||

tarpayed iti śeṣaḥ | yatra punar aśuci sthalaṃ tatra jale dadyād ity āha viṣṇuḥ |

	sthale sthitvā jale yas tu prayacched udakaṃ naraḥ |

	nopatiṣṭhati tad vāri pitṝṇāṃ tan nirarthakam ||

	yatrāśucisthale vā syād udake devatāḥ pitṝn |

	tarpayet tu yathākāmam apsu sarvaṃ pratiṣṭhitam || iti |

anenaivābhiprāyeṇa kārṣṇājanir api |

	devatānāṃ pitṝṇāṃ ca jale dadyāj jalāñjalim |

	asaṃskṛtapramītānāṃ sthale dadyāj jalaṃ punaḥ || iti |

atrāñjaliniyamam āha bodhāyanaḥ |

	jalāñjalitrayaṃ dadyād ye cānye saṃskṛtā bhuvi |

	asaṃskṛtapramītānām ekam eva taṭe kṣipet ||

atrāyaṃ mantraḥ |

	agnidagdhāś ca ye jīvā ye 'py adagdhāḥ kule mama |

	bhūmau dattena tṛpyantu tṛptā yāntu parāṃ gatim || iti |

atrādhikāribhedena sthānaniyamo 'pi hārītena darśitaḥ |

	ārdravāsā jale kuryāt tarpaṇācamanaṃ japam |

	śuṣkavāsāḥ sthale kuryāt tarpaṇācamanaṃ japam ||

jale sthitveti śeṣaḥ | ata eva sumantuḥ |

	jalārdravāsāḥ sthalago yaḥ prayacchej jalāñjalim |

	vastraniścyotitaṃ pretā apavārya pibanti te ||

apavārya tadbhāginaṃ vārayitvety arthaḥ | likhito 'pi |

	śuṣkeṇāntarjale caiva bahir apy ārdravāsasā |

	snānaṃ dānaṃ japo homo niṣphalaṃ pitṛtarpaṇam ||

snānaṃ brāhmam | ata eva hārītaḥ |

	brāhmaṃ snānaṃ tathā dānaṃ devatāpitṛtarpaṇam |

	jalamadhye tu kurvāṇaḥ śuṣkavastro 'pi duṣyati ||

atra smṛtyantaram |

	khaḍgamauktikahastena kartavyaṃ pitṛtarpaṇam |

	maṇikāñcanadarbhair vā nāśuddhena kadācana ||

yogayājñavalkyo 'pi |

	anāmikādhṛtaṃ hema tarjanyāṃ rūpyam eva ca |

	kaniṣṭhikādhṛtaṃ khaḍgaṃ tena pūto bhaven naraḥ ||

marīcir api |

	vinā rūpyasuvarṇena vinā tāmratilais tathā |

	vinā mantraiś ca darbhaiś ca pitṝṇāṃ nopatiṣṭhati || iti |

naitad rajatādisamuccayārthaṃ vacanam | yat āhatur marīciyogayājñavalkyau |

	tilānām apy abhāve tu suvarṇaṃ rajatānvitam |

	tadabhāve niṣiñcet tu darbhair mantreṇa vā punaḥ || iti |

anena pitṛtarpaṇe tilānām āvaśyakatvam uktaṃ bhavati | ata eva vṛddhamanuḥ |

	yathā yodhasahasrebhyaḥ rājā gacchati dhārmikaḥ |

	evaṃ tilasamāyuktaṃ jalaṃ preteṣu gacchati ||

yat tu rāmāyaṇe,

	pādaśaucam anabhyaṅgaṃ tilahīnaṃ tu tarpaṇam |

	sarvaṃ tat trijaṭe tubhyaṃ yac ca śrāddham adakṣiṇam ||

iti, tat tilalābhe 'pi tadvihīnatarpaṇābhiprāyam, anyathā marīcivacanavirodhāt | tilagrahaṇe viseṣam āha marīciḥ |

	muktahastena dātavyaṃ na mudrāṃ tatra darśayet |

	vāmahaste tilā grāhyā muktahastas tu dakṣiṇaḥ || iti |

mudrā predeśinyaṅguṣṭhayoḥ saṃyogaḥ | etad anuddhṛtodakatarpaṇābhiprāyam uddhṛte viśeṣābhidhānāt | tathā ca yogayājñavalkyaḥ |

	yady uddhṛtaṃ niṣiñcet tu tilān saṃmiśrayej jale |

	ato 'nyathā tu savyena tilā grāhyā vicakṣaṇaiḥ || iti |

anyathānuddhṛte | etad apy alomakāṅgābhiprāyam, anyathā doṣaśravaṇāt | tathā ca gobilaḥ |

	romasaṃsthāṃs tilān kṛtvā yas tu tarpayate pitṝn |

	pitaras tarpitās tena rudhireṇa jalena ca ||

	śuklais tu tarpayed devān manuṣyān śabalais tilaiḥ |

	pitṝṃs tu tarpayet  kṛṣṇais tarpayan sarvadā dvijaḥ || iti |

kūrmapurāṇe devarṣipitṛtarpaṇe viśeṣo darśitaḥ |

	devān brahmaṛṣīṃś caiva tarpayed akṣatodakaiḥ |

	pitṝn bhaktyā tilaiḥ kṛṣṇaiḥ svasūtroktavidhānataḥ || iti |

uktatilatarpaṇasya kvacid apavādam āha marīciḥ |

	saptamyāṃ ravivāre ca gṛhe janmadine sadā |

	bhṛtyaputrakalatrārthī na kuryāt tilatarpaṇam ||

purāṇe 'pi |

	pakṣayor ubhayo rājan saptamyāṃ niśi saṃdhyayoḥ |

	vidyāputrakalatrārthī tilān pañcasu varjayet ||

	nimbasya bhakṣaṇaṃ tailaṃ tilais tarpaṇam añjanam |

	saptamyāṃ naiva kurvīta tāmrapātre ca bhojanam || iti |

atra tarpaṇīyān āha satyavrataḥ |

	kṛtopavītī devebhyo nivītī ca bhavet tataḥ |

	manuṣyāṃs tarpayed bhaktyā brahmaputrān ṛṣīṃs tathā ||

	apasavyaṃ tataḥ kṛtvā savyaṃ jānv ācya bhūtale |

	darbhapāṇis tu vidhinā pretān saṃtarpayet tataḥ ||

purāṇe 'pi |

	devān devagaṇāṃś caiva sunīn munigaṇān api |

	pitṝn pitṛgaṇāṃś caiva nityaṃ saṃtarpayet tataḥ ||

matsyapurāṇe 'pi |

	devā yakṣās tathā nāgā gandharvāpsaraso 'surāḥ |

	sarpāḥ krūrāḥ suparṇāś ca taravo jambhakāḥ khagāḥ ||

	vāyvādhārā jalādhārās tathaivākāśagāminaḥ |

	nirādhārāś ca ye jīvā ye ca dharmaratās tathā ||

	teṣām āpyāyanāyaitad dīyate salilaṃ mayā |

	kṛtopavīti devebhyo nivītī ca bhavet tataḥ |

	manuṣyāṃs tarpayed bhaktyā brahmaputrān ṛṣīṃs tathā ||

	sanakaś ca sanandaś ca tṛtīyaś ca sanātanaḥ |

	kapilaś cāsuriś caiva voḍhaḥ pañcaśikhas tathā ||

	sarve te tṛptim āyāntu maddattenāmbunākhilāḥ |

	marīcim atrim aṅgirasaṃ pulastyaṃ pulahaṃ kratum ||

	pracetasaṃ vasiṣṭhaṃ ca bhṛguṃ nāradam eva ca |

	devabrahmaṛṣīn sarvāṃs tarpayed akṣatodakaiḥ ||

	apasavyaṃ tataḥ kṛtvā savyaṃ jānv ācya bhūtale |

	agniṣv āttās tathā saumyā haviṣmantas tathoṣmapāḥ ||

	pinākino barhiṣadas tathānye kāmacāriṇaḥ |

	tarpayet tān pitṝn bhaktyā satilodakacandanaiḥ ||

	darbhapāṇis tu vidhinā pretān saṃtarpayet tataḥ | iti |

yogayājñavalkyo 'pi |

	brahmāṇaṃ tarpayet pūrvaṃ viṣṇuṃ rudraṃ prajāpatim |

	devān chandāṃsi vedāṃś ca ṛṣīṃś caiva tapodhanān ||

	ācāryāṃś caiva gandharvān ācāryatanayāṃs tathā |

	saṃvatsaraṃ sāvayavaṃ devīr apsarasas tathā ||

	tathā devānugān nāgān sāgarān parvatān api |

	sarito 'tha manuṣyāṃś ca yakṣān rakṣāṃsi caiva hi ||

	piśācāṃś ca suparṇāṃś ca bhūtāny atha paśūṃs tathā |

	vanaspatīn auṣadhīś ca bhūtagrāmaṃ caturvidham ||

	savyaṃ jānu tato 'nvācya pāṇibhyāṃ dakṣiṇāmukhaḥ |

	talliṅgais tarpayen mantraiḥ sarvān pitṛgaṇāṃs tathā ||

	mātāmahāṃś ca satataṃ śraddhayā tarpayed budhaḥ || iti |

atra brahmā tṛpyatām iti prayogaḥ,

	anvārabdhena savyena pāṇinā dakṣiṇena tu |

	tṛpyatām iti sektavyaṃ nāmnā tu praṇavādinā || 

iti tenaiva devatātarpaṇānantaram abhidhānāt | śaunako 'pi |


        agnir viṣṇuḥ prajāpatiḥ brahmā vedā devā ṛṣayaḥ chandāṃsi oṃkāro 'tha vaṣṭkāro vyāhṛtayaḥ sāvitrī yajñā dyāvāpṛthivī anatrikṣam ahorātrāṇi sāṃkhyāḥ siddhāḥ samudrā nadyo girayaḥ kṣetrauṣadhivanaspatigandharvāpsaraso nāgā vayāṃsi gāvaḥ sādhyā viprā yakṣā rakṣāṃsi bhūtāny evamantāni | atha ṛṣayaḥ: śatarcino madhyamā gṛtsamado viśvāmitro vāmadevo 'trir bharadvājo vasiṣṭhaḥ pragādhāḥ pāvamānyaḥ kṣudrasūktā mahāsūktā iti | prācīnāvītī: sumantujaimini-vaiśampāyanapailasūtrabhāṣyabhāratamahābhāratadharmācāryāḥ, jānantivāhavigārgyagautamaśākalyavābhravyamāṇḍavyamāṇḍūkeyāḥ, gargī vācaknavī vaḍavā prācitheyī sulabhā maitreyī kaholaṃ kauṣītakaṃ mahākauṣītakaṃ bharadvājaṃ paiṅgaṃ suyajñaṃ saṅkhyāyanaṃ aitareyaṃ mahaitareyaṃ bāṣkalaṃ gārgyaṃ sujātavaktram audavāhiṃ mahaudavāhiṃ saujāmiṃ śaunakam āśvalāyanaṃ ye cānye ācāryās te sarve tṛpyantv iti pratipūruṣaṃ pitrṝṃs tarpayitvā | iti |

atrāpi pūrvavad agnis tṛpyatām iti prayogaḥ | atha vā kūrmapurānoktam |

	tataḥ saṃtarpayed devān ṛṣīn pitṛgaṇāṃs tathā |

	ādāv oṃkāram uccārya nāmno 'nte tarpayāmi ca || iti |

atha vā smṛtyantaroktam |

	tṛpyantv iti samuccārya tṛpyatām ity athāpi vā |

	vidhijñaḥ prakṣipet toyaṃ devādīnām aśeṣataḥ || iti |

atra tarpaṇīyeṣu yathāsvaśākhaṃ vyavasthā | ata eva satyavrataḥ |

	japtvānena vidhānena devarṣipitṛtarpaṇam |

	svaśākhāvihitaṃ kuryāt snānāṅgaṃ pṛthag eva hi ||

yajuḥśākhināṃ tu kāṇḍānukramaṇyāṃ kāṇḍarṣitarpaṇam uktam |

	atha kāṇḍaṛṣīn etān udkāñjalibhiḥ śuciḥ |

	avyagras tarpayen nityaṃ mantraiḥ parvāṣṭamīṣu ca || iti |

pitṛtarpaṇaṃ prakṛtya paiṭhīnasiḥ |

	apasavyaṃ tataḥ kṛtvā sthitvā ca pitṛdiṅmukhaḥ |

	pitṝn divyān adivyāṃś ca pitṛtīrthena tarpayet || iti |

divyā vasvādayaḥ | adivyāḥ svapitrādayaḥ | te ca dvivyās tenaiva darśitāḥ |

	dhruvo dharaś ca somaś ca āpaś caivānilo 'nalaḥ |

	pratyūṣaś ca prabhāsaś ca vasavo 'ṣṭau prakīrtitāḥ ||

	ajaikapād ahirbudhnyo virūpākṣaś ca raivataḥ |

	haraś ca bahurūpaś ca tryambakaś ca sureśvaraḥ ||

	sāvitraś ca jayantaś ca pitnākī cāparājitaḥ |

	ete rudrāḥ samākhyātā ekādaśa surottamāḥ ||

	indro dhātā bhagaḥ pūṣā mitro 'tha varuṇo 'ryamā |

	arcir vivasvān tvaṣṭā ca savitā viṣṇur eva ca ||

	ete ca dvādaśādityā devānāṃ pravarā matāḥ |

	ete 'tha divyāḥ pitaraḥ pūjyāḥ sarve prayatnataḥ || iti |

atra dhruvāya nama ity evaṃ prayogaḥ | ata eva yogayājñavalkyaḥ |

	vasūn rudrāṃs tathādityān namaskārasamanvitān |

tarpayed iti śeṣaḥ | tataḥ svapitrādīṃs tarpayet | tatra viśeṣam āha satyavrataḥ |

	apasavyaṃ tataḥ kṛtvā savyaṃ jānv ācya bhūtale |

	darbhapāṇis tu vidhinā pretān saṃtarpayet tataḥ ||

kātyāyano 'pi |

	athādbhis tarpayed devān satilābhiḥ ptṝn api |

	namo 'nte tarpayāmīti ādāv om iti ca bruvan ||

paiṭhīnasir api |

	sanāmagotragrahaṇaṃ puruṣaṃ puruṣaṃ prati |

	tilodakāñjalīṃs trīṃs trīn uccair uccair vinikṣipet ||

yogayājñavalkyo 'pi |

	dakṣiṇe pitṛtīrthena jalaṃ siñced yathāvidhi |

	dakṣiṇenaiva gṛhṇīyāt pitṛtīrthaṃ samāhitaḥ ||

	savarṇebhyo 'ñjalir deyo vāsavarṇebhya eva ca |

	nāmagotrasvadhakārais tarpayed anupūrvaśaḥ || iti |

nāmādigrahaṇe viśeṣam āha bodhāyanaḥ |

	śarmāntaṃ brāhmaṇasyoktaṃ varmāntaṃ kṣatriyasya tu |

	guptāntaṃ caiva vaiśyasya dāsāntaṃ śūdrajanmanaḥ ||

	caturṇām api varṇānāṃ pitṝṇāṃ pitṛgotrataḥ |

	pitṛgotraṃ kumārīṇām ūḍhānāṃ bhartṛgorataḥ ||

evaṃ caivaṃ prayogo bhavati — om pitṝn śrīvatsagorān viṣṇuśarmanaḥ svadhā namas tarpayāmīti | evaṃ pitāmahādīṃś ca tarpayet | evam ekaikasyāñjalitrayaprasekaḥ | tato mātṝś śrīvatsagotrā gaṅgā dāyīḥ svadhā namas tarpayāmīti | evaṃ pitāmahīprapitāmahyau | tato mātāmahādīnām | tad uktaṃ satyavratena |

	pitṛbhyaḥ pratyahaṃ dadyāt tato mātṛbhya eva ca |

	tato mātāmahādīnāṃ pitṛvyasya sutasya ca ||

bodhāyano 'pi |


        prācīnāvītī — om pitṝn svadhā namas tarpayāmi | pitāmahān svadhā namas ta- | mātṝḥ svadhā namas ta- | pitāmahīḥ svadhā namas ta- | prapitāmahīḥ svadhā namas ta- | mātāmahān svadhā namas ta- | mātuḥ pitāmahān svadhā namas ta- | mātuḥ prapitāmahān svadhā namas ta- | mātāmahīḥ svadhā namas ta- | mātuḥ pitāmahīḥ svadhā namas ta- | mātuḥ prapitāmahīḥ svadhā namas ta- | om ācāryān svadhā namas ta- | ācāryapatnīḥ svadhā namas ta- | gurūn svadhā namas ta- | gurupatnīḥ svadhā namas ta- | sakhīn svadhā namas ta- | sakhipatnīḥ svadhā namas ta- | jñātīn svadhā namas ta- | jñātipatnīḥ svadhā namas ta- | amātyān svadhā namas ta- | amātyapatnīḥ svadhā namas ta- | sarvān svadhā namas tarpayāmi |

atra sarvatra nāmagotrādyanusaṃdheyam | uktam atra yogayājñavalkyena |

	talliṅgais tarpayen mantraiḥ sarvān pitṛgaṇāṃs tathā |

te ca mantrā tenaiva darśitāḥ |

	udīratām aṅgirasa āyantv ity ūrjam ity api |

	pitṛbhya iti ye ceha madhu vātā iti tṛcam ||

	pitṝn dhyāyan prasiñced vai japen mantrān yathākramam |

	tṛpyadhvam iti ca trir vai tataḥ prāñjalir ānataḥ ||

	namo va ity uktvā vai tato mātāmahān api |

	tarpayed ānṛśaṃsyārthaṃ dharmaṃ paramam āsthitaḥ || iti |

asyārthaḥ: udīratām iti mantrānte pitaro 'mukagotrā amukaśarmāṇas tṛpyadhvaṃ svadheti prathamaṃ tilodakāñjaliṃ ninayet | evam aṅgirasa āyantu na iti dvitīyatṛtīyamantrānte 'pi | tata ūrjaṃ vahantīḥ, pitṛbhyaḥ svadhāvibhyo, ye ceha pitaraḥ ity ekaikamantrānte pitāmahā anukagotrā amukaśarmāṇas tṛpyadhvaṃ svadheti pṛthak pṛthag añjaliṃ dadyāt | tata evam "madhu vātāḥ" ity ekaikamantrānte prapitāmahasya | evaṃ mātāmahādiṣv api | mantras tu "namo vaḥ" ity eka eva punaḥ punar āvartate | mātṛprabhṛtīnāṃ tu nāmādibhir eva dadyād ity evaṃ kaiścid vyākhyātam | jīvapitṛkasya tu viśeṣam āha yogayājñavalkyaḥ |

	kavyavāho 'nalaḥ somo yamaś caivāryamā tathā |

	agniṣvāttāḥ somapāś ca tathā barhiṣado 'pi ca ||

	yadi syāj jīvapitṛka etān vidyāt tataḥ pitṝn |

	yebhyo vāpi pitā dadyāt tebhyo vāpi pradāpayet |

	etāṃś caiva pramītāṃś ca pramītapitṛko dvijaḥ ||

atra kavyavāhaṃ atpayāmīti prayogaḥ, "nāmānte tarpayāmi ca" iti smaraṇāt | atra purāṇam |

	pretebhyaś ca pṛthag dadyān manasā tatpadaṃ smaran |

	ātmano 'pi jalaṃ dadyād iti dvaipāyano 'bravīt ||

atrāvasānāñjalim āha kātyāyanaḥ: "pitṛvaṃśyā mātṛvaṃśyā ye cānye matta udakam arhanti tāṃs tarpayāmīty avasānāñjaliḥ" iti | tata kāmyodakaṃ dadyāt | viṣṇupurāṇe |

	idaṃ vāpi japed apsu dadyād ātmecchayā nṛpa |

	upakārāya bhūtānāṃ kṛtadevāditarpaṇaḥ ||

	devāsurās tathā yakṣā gandharvoragarākṣasāḥ |

	piśācā guhyakāḥ siddhāḥ kūśmāṇḍās taravaḥ khagāḥ ||

	jalecarā bhūnilayā vāyvādhārāś ca jantavaḥ |

	tṛptim etena yāntv āśu maddattenāmbunākhilāḥ ||

	narakeṣu samasteṣu yātanāsu ca ye sthitāḥ |

	teṣām āpyāyanāyaitad dīyate salilaṃ mayā ||

	ye 'vāndhavā vāndhavā ye ye 'nyajanmani bāndhavāḥ |

	te tṛptim akhilā yāntu ye cāsmatto 'mbukāṅkṣiṇaḥ ||

purāṇe 'pi |

	yatra kvacana saṃsthanāṃ (?) kṣuttṛṣṇopahatātmanām |

	teṣāṃ hi dattam akṣayyam idam astu tilodakam ||

	ye matkule luptapiṇḍāḥ putradāravivarjitāḥ |

	teṣāṃ hi dattam akṣayyam idam astu tilodakam ||

	mātṛvaṃśyā mṛtā ye ca pitṛvaṃśyās tathaiva ca |

	teṣāṃ hi dattam akṣayyam idam astu tilodakam || iti |

śrīviṣṇupurāṇe tu vistārāsamarthasya saṃkṣepatarpaṇam uktam |

	ābrahmastambaparyantaṃ jagat tṛpyatv iti bruvan |

	kṣipet payo 'ñjalīṃs trīṃs tu kurvan saṃkṣepatarpaṇam ||

evaṃ kurvataḥ phalam āha śaṅkhaḥ |

	snātaḥ saṃtarpaṇaṃ kṛtvā pitṝṇāṃ tu tilāmbhasā |

	pitṛlokam avāpnoti prīṇāti ca tathā pitṝn ||

purāṇe 'pi |

	evaṃ yaḥ sarvabhūtāni tarpayed anvahaṃ dvijaḥ |

	sa gacchet paramaṃ sthānaṃ tejomūrtim anāmayam || iti |

tathākaraṇe 'pi doṣas tatraiva darśitaḥ |

	devatāś ca munīṃś caiva pitṝn vai yo na tarpayet |

	devādīnām ṛṇī bhūtvā narakaṃ sa vrajaty adhaḥ ||

yogayājñavalkyo 'pi |

	nāstikyabhāvādyas tāṃs tu na tarpayati vai pitṝn |

	pibanti dehaniḥsrāvaṃ pitaro 'sya jalārthinaḥ || iti |

dehaniḥsrāvaṃ rudhiram | kātyāyano 'pi |

	chāyāṃ yatheccheccharadātapārtaḥ payaḥ pipāsuḥkṣudhito 'lam annam |

	bālo janitrīṃ jananī ca bālaṃ yoṣit pumāṃsaṃ puruṣaś ca yoṣām ||

	tathā sarvāṇi bhūtāni sthāvarāṇi carāṇi ca |

	viprād udakam icchanti sarve 'bhyudayakāṅkṣiṇaḥ ||

	tasmāt sadaiva kartavyam akurvan mahatainasā |

	yujyate brāhmaṇaḥ kurvan viśvam etad bibharti hi ||

tatra pitṛgādhām āha yamaḥ |

	api naskhakule (?) bhūyād yo no dadyāj jalāñjalim |

	nadīṣu bahutoyāsu śītalāsu viśeṣataḥ || iti |

viṣṇur api |

	kule 'smākaṃ sa jantuḥ syād yo no dadyāj jalāñjalim |

	nadīṣu bahutoyāsu śītalāsu viśeṣataḥ || iti |

ata eva hārītaḥ na sravantīr vṛthātikrāmed evaṃ hy āha |

	devāś ca pitaraś caiva kāṅkṣanti salilāñjalim |

	adatte tu nirāśāste prayānti hi yamālayam ||

atra yogayājñavalkyaḥ |

	yāvad devān ṛṣīṃś caiva pitṝṃś cāpi na tarpayet |

	tāvan na pīḍayed vastraṃ yo na snāto bhaved dvijaḥ ||

	niṣpīḍayati yo vastraṃ snānavastram atarpite |

	nirāśāḥ pitaro yānti śāpaṃ datvā sudāruṇam || iti |

atas tarpaṇānantaraṃ niṣpīṣayed iti bhāvaḥ | atra viśeṣaḥ smṛtyantare darśitaḥ |

	vastraniṣpīḍitaṃ toyaṃ śrāddhe cocchiṣṭabhojanam |

	bhāgadheyaṃ śrutiḥ prāha tasmān niṣpīḍayet sthale || iti |

niṣpīḍanānantaraṃ yogayājñavalkyaḥ |

	niṣpīḍya snānavastraṃ tu ācamya prayataḥ śuciḥ |

	devānām arcanaṃ kuryād brahmādīnām amatsaraḥ || iti |

ācamya sūryāyārghyaṃ datveti śeṣaḥ | tathā ca viṣṇupurāṇam |

	datvā kāmyodakaṃ samyag etebhyaḥ śraddhayānvitaḥ |

	ācamya ca tato dadyāt sūryāya salilāñjalim || iti |

atra viśeṣo nṛsiṃhapurāṇe darśitaḥ |

	tato 'rghyaṃ bhānave dadyāt tilapuṣpajalānvitam |

	utthāpya mūrdhaparyantaṃ haṃsaḥ śuciṣad uccaran ||

	jale devaṃ namaskṛtya tato gacched gṛhaṃ budhaḥ |

	pauruṣeṇa ca sūktena tato viṣṇuṃ samarcayet || iti |

gṛhaṃ gacched abhyukṣaṇam ādāyeti śeṣaḥ,

	trisaṃdhyaṃ vāgyato vāri guptam āhṛtya śodhayet |

	homopahārabhūgeha (?) dravyātmaparicārakān ||

iti gargasmaraṇāt ||

**iti smṛticandrikāyāṃ tarpaṇanirṇayaḥ**

**atha yamatarpaṇam**

tatra skandapurāṇe |

	kṛṣṇapakṣacaturdaśyām aṅgārakadinaṃ yadā |

	tadā snātvā śubhe toye tarpayed yamanāmabhiḥ || iti |

tāni nāmāni vṛddhamanunā darsitāni |

	yāṃ kāṃcit saritaṃ prāpya kṛṣṇapakṣe caturdaśīm |

	yamunāṃ ca viśeṣeṇa niyato niyatendriyaḥ ||

	yamāya dharmarājāya mṛtyave cāntakāya ca |

	vaivasvatāya kālāya sarvabhūtakṣayāya ca ||

	audumbarāya dadhnāya nīlāya parameṣṭhine |

	vṛkodarāya citrāya citraguptāya te namaḥ || iti |

tarpayed iti śeṣaḥ | atra yamāya nama ity evaṃ prayogaḥ | kṛṣṇatrayodaśyāṃ caturdaśyāṃ vā,

	"yamāya dharmarājāya mṛtyave cāntakāya ca |

	vaivasvatāya kālāya sarvabhūtakṣayāya ca |

ebhiḥ saptabhir namaskāramantraiḥ saptodakāñjalīn dadyāt sarvapāpaiḥ pramucyate" iti gadyavyāsasmaraṇāt | atra viśeṣam āha vṛddhamanuḥ |

	ekaikasya tilair miśrāṃs trīṃs trīn kṛtvā jalāñjalīn |

	yāvajjanmakṛtaṃ pāpaṃ tatkṣaṇād eva naśyati ||

skandapurāṇe |

	dakṣiṇābhimukho bhūtvā nilaiḥ svayaṃ samāhitaḥ |

	devatīrthena devatvāt tilaiḥ pretādhipāya ca ||

evaṃ kurvataḥ phalam āha vṛddhamanuḥ |

	ihajanmakṛtaṃ pāpam anyajanmakṛtaṃ ca yat |

	aṅgārakacaturdaśyāṃ tarpayaṃs tad vyapohati ||

yamo 'pi |

	yatra kvacana nadyāṃ hi snātvā kṛṣṇacaturdaśīm |

	saṃtarpya dharmarājaṃ ca mucyate sarvakilbiṣaiḥ || iti |

**iti smṛticandrikāyāṃ yamatarpaṇam**

**bhīṣmatarpaṇam**

atha mādhaśuklāṣṭamyāṃ bhīṣmatarpaṇaṃ smaranti | tathā ca purāṇam |

	śuklāṣṭamyāṃ tu māghasya dadyād bhīṣmāya yo 'ñjalim |

	saṃvatsarakṛtaṃ pāpaṃ tatkṣaṇād eva naśyati ||

tatrāyaṃ mantraḥ |

	vaiyāghrapādagotrāya saṅkṛtipravarāya ca |

	gaṅgāputrāya bhīṣmāya pradāsye 'haṃ tilodakam |

	aputrāya dadāmy etat salilaṃ bhīṣmavarmaṇe || iti |

**iti smṛticandrikāyāṃ bhīṣmatarpaṇavidhiḥ**

**atha devatārcanam**

tatra hārītaḥ |

	kurvīta devatāpūjāṃ japayajñād anantaram |

	sthaṇḍile pratimāyāṃ vā jale 'gnau hṛdaye 'pi vā ||

japayajño brahmayajñaḥ | atra brahmayajñaṃ prakṛtya,

	japayajñasya siddhyarthaṃ vidyām ādhyātmikīṃ japet |

iti yājñavalkyasmaraṇāt | marīcir api |

	vidhāya devatāpūjāṃ prātarhomād anantaram |

	sthaṇḍile pratimāyāṃ vā vahnau vā hṛdayāmbuje ||

nṛsiṃhapurāṇe 'pi |

	jale devaṃ namaskṛtya tato gacched gṛhaṃ budhaḥ |

	pauruṣeṇa tu sūktena tato viṣṇuṃ samarcayet || iti |

atraiṣāṃ vikalpo veditavyaḥ | atra yogayājñavalkyaḥ |

	aṅguṣṭhe caiva govindaṃ tu mahīdharam |

	madhyamāyāṃ hṛṣīkeśam anāmikāyāṃ trivikramam ||

	kaniṣṭhāyāṃ nyased viṣṇuṃ hastamadhye ca mādhavam |

	agnau hutaṃ ca dattaṃ ca devatārcanam eva ca ||

	hastanyāsaprabhāvena sarvaṃ bhavati cākṣayam || iti |

tac cārcanaṃ nāradenoktam |

	imam arthaṃ purā pṛṣṭo nārado bhagavān ṛṣiḥ |

	naranārāyaṇābhyāṃ ca tair munīndraś ca saṃgataiḥ ||

	nārāyaṇārcanavidhiṃ śrotuṃ no vaktum arhasi |

	dharmārthakāmāpavargān yena prāpnoti puṣkalān ||

	śrutvaitat sa ciraṃ dhyātvā sasmāra ca purātanam |

	kṣīrābdhau yac chrutaṃ pūrvaṃ puṣkarākṣamukhāc cyutam ||

	śṛṇvantu munayaḥ samyak puruṣottamapūjanam |

	yat kṛtvā munayaḥ sarve brahma nirvāṇam āpnuyuḥ ||

	snātvā yathoktavidhinā prāṅmukhaḥ śuddhamānasaḥ |

	svaśākhoktakriyāṃ kṛtvā hutvā caivādihotrakam ||

	kuryād ārādhanaṃ viṣṇor devadevasya cakriṇaḥ |

	apsv agnau hṛdaye sūrye sthaṇḍile pratimāsu ca ||

	ṣaṭsv eteṣu hareḥ samyag arcanaṃ munibhiḥ smṛtam |

	agnau kriyāvatāṃ devo divi devo manīṣiṇām ||

	pratimāsv alpabuddhīnāṃ yogināṃ hṛdaye hariḥ |

	āpo hy āyatanaṃ tasya tasmāt tāsu sadā hariḥ ||

	āpo hy āyatanaṃ tasya tasmāt tāsu sadā hariḥ |

	tasya sarvagatatvāc ca sthaṇḍile bhāvitātmanām ||

	ṛgvede pauruṣaṃ sūktam arcitaṃ guhyam uttamam |

	ānuṣṭubhasya sūktasya triṣṭubantasya devatā ||

	puruṣo yo jagadbījam ṛṣir nārāyaṇaḥ smṛtaḥ |

	prathamāṃ vinyased vāme dvitīyāṃ dakṣiṇe kare ||

	tṛtīyāṃ vāmapāde tu caturthī dakṣiṇe tathā |

	pañcamīṃ vāmajaṅghāyāṃ dakṣiṇasyāṃ tathottarām ||

	saptamīṃ vāmakaṭyāṃ tu dakṣiṇasyāṃ tathāṣṭamīm |

	navamīṃ nābhimadhye tu daśamīṃ hṛdi vinyaset ||

	ekādaśīṃ kaṇṭhadeśe dvādaśīṃ vāmabāhuke |

	trayodaśīṃ dakṣiṇe tu āsyadeśe caturdaśīm ||

	akṣṇoḥ pañcadaśīṃ nyasya ṣoḍaśīṃ mūrdhni vinyaset |

	yathātmani tathā deve nyāsakarma samācaret ||

	evaṃ nyāsaṃ tu kṛtvādau paścād devasya pūjanam |

	gandhamālyaiḥ surabhibhir ātmānaṃ cārcayed budhaḥ ||

	tataḥ pītaṃ samārādhya gandhapuṣpākṣataiḥ śubhaiḥ |

	ādyayāvahayed devam ṛcā tu puruṣottamam ||

	dvitīyayāsanaṃ dadyāt pādyaṃ caiva tṛtīyayā |

	caturthyārghyaṃ pradātavyaṃ pañcamyācamanīyakam ||

	ṣaṣṭhyā snānaṃ prakurvīta saptamyā vastram eva ca |

	yajñopavītam aṣṭamyā navamyā gandham eva ca ||

	daśamyā puṣpadānaṃ syād ekādaśyā tu dhūpakam |

	dvādaśyā ca tathā dīpaṃ trayodaśyā caruṃ tathā ||

	caturdaśyā namaskāraṃ pañcadaśyā pradakṣiṇam |

	ṣoḍaśyodvāsanaṃ kuryāc cheṣakarmāṇi pūrvavat ||

	snāne vastropavīte ca carāvācamanīyakam |

	hutvā ṣoḍaśabhir mantraiḥ ṣoḍaśāntāsya cāhutiḥ ||

	śeṣaṃ nivedayet tasmai dadyād ācamanaṃ tataḥ |

	tataḥ ṣoḍaśabhir mantrair dadyāt puṣpāṇi ṣoḍaśa ||

	tac ca sarvaṃ japed bhūyaḥ pauruṣaṃ sūktam uttamam |

	tataḥ prakakṣiṇaṃ kṛtvā nārāyaṇam anāmayam ||

	śaṅkhacakragadāpāṇiṃ dhyātvā viṣṇuṃ samarcayet |

	ṣaṇmāsāt siddhim āpnoti evam eva samarcayan ||

	saṃvatsareṇa tenaiva sāyujyam adhigacchati |

	dhyeyaḥ sadā savitṛmaṇḍalamadhyavartī nārāyaṇaḥ sarasijāsanasaṃniviṣṭaḥ |

	keyūravān makarakuṇḍalavān kirīṭī hārī hiraṇmayavapur dhṛtaśaṅkhacakraḥ ||

kūrmapurāṇe 'pi |

	na viṣṇvārādhanāt puṇyaṃ vidyate karma vaidikam |

	tasmād anādimadhyāntaṃ nityam ārādhayed dharim ||

	tad viṣṇor iti mantreṇa sūktena puruṣeṇa vā |

	naitābhyāṃ sadṛśo mantro vedeṣūktaś caturṣv api ||

	atha vā devam īśānaṃ bhagavantaṃ sanātanam |

	ārādhayen mahādevaṃ bhāvapūto maheśvaram ||

	mantreṇa rudragāyatryā praṇavenātha vā punaḥ |

	īśānenātha vā rudrais tryambakeṇa samāhitaḥ ||

	tathoṃ namaḥ śivāyeti mantreṇānena vā japet || iti |

bodhāyano 'pi |


        athāto mahāpuruṣasyāhar ahaḥ paricaryāvidhiṃ vyākhyāsyāmaḥ | snātaḥ śuciḥ śucau deśe gomayenopalipya devasya pratikṛtiṃ kṛtvākṣatagandhapuṣpair yathālābham arcayitvā saha puṣpodakena mahāpuruṣam āvāhayet — oṃ bhūḥ puruṣam āvāhayāmi, oṃ bhuvaḥ puruṣaṃ āvāhayāmi, oṃ suvaḥ puruṣaṃ āvāhayāmi, oṃ bhūr bhuvaḥ suvaḥ puruṣam āvāhayāmi, ity āvāhya āyātu bhagavān mahāpuruṣa iti | atha svāgatenābhinandayati svāgatam anu cāgataṃ bhagavate mahāpuruṣāyaitad āsanam upakḷptam atrāstāṃ bhagavān mahāpuruṣa iti | atra kūrcaṃ dadāti | bhagavato 'yaṃ kūrco darbhamayas trivṛddharitaḥ suvarnas taṃ juṣasveti | atra snānādi kalpayati agrataḥ śaṅkhāya kalpayāmi cakrāya kalpayāmi dakṣiṇato gadāyai kalpayāmi vanamālāyai kalpayāmi paścimataḥ śrīvatsāya kalpayāmi garutmate kalpayāmi uttarataḥ śriyai kalpayāmi sarasvatyai kalpayāmi puṣṭyai kalpayāmi tuṣṭyai kalpayāmīti | atha sāvitryā pātram adbhiḥ prakṣālya tiraḥpavitram apa ānīya punas tenaivāpo 'bhimantrya sapavitreṇādityaṃ darśayet om ity ātamitoḥ | tāsām "trīṇi padā vicakrame" iti padyaṃ dadāti | atha vyāhṛtibhiḥ nirmālyaṃ vyapohya "idaṃ viṣṇur vicakrame" ity arghyaṃ dadyāt | "divo vā viṣṇo" ity ācamanīyam | athainaṃ snāpayati "āpo hiṣṭhā mayobhuvaḥ" iti tisṛbhiḥ, "hiraṇyavarṇāḥ śucayaḥ pāvakāḥ" iti catasṛbhiḥ, "pavamānaḥ suvarjanaḥ" ity etenanuvākena, brahmajajñānaṃ vāmadevyarcā yajuḥpavitreṇeti | athādbhis tarpayati — keśavaṃ tarpayāmi nārāyaṇaṃ mādhavaṃ govindaṃ viṣṇuṃ madhusūdanaṃ trivikramaṃ vāmanaṃ śrīdharaṃ hṛṣīkeśaṃ padmanābhaṃ dāmodaraṃ tarpayāmīti | daivatāni vastrayajñopavitācamanīyāni udakena vyāhṛtibhir datvā vyāhṛtibhiḥ pradakṣiṇam udakaṃ pariṣicya praṇavena vāso dadāti sāvitryā yajñopavītam, "idaṃ viṣṇuḥ" ity acamanīyam, "gandhadvārām" iti gandham, "irāvatī" ity akṣatam, "tad viṣṇoḥ" iti puṣpam, savitryā dhūpam, "uddīpyasva" iti dīpam, "devasya tvā savituḥ prasave 'śvinor bāhubhyāṃ pūṣṇo hastābhyāṃ bhagavate mahāpuruṣāya juṣṭaṃ caruṃ nivedayāmi" iti naivedyam, athāsmai dvādaśabhir nāmabhiḥ (keśavādibhir dvādaśa) puṣpāṇi dadyāt | tataḥ śaṅkhāya namaḥ cakrāya namaḥ gadāyai namaḥ vanamālāyai namaḥ śrīvatsāya namaḥ garutmate namaḥ śriyai namaḥ sarasvatyai namaḥ puṣṭyai namaḥ tuṣṭyai namaḥ iti | atha śiṣṭair gandhamālyair brāhmaṇān alaṃkṛtyātiśiṣṭair gandhamālyair ātmānam alaṃkṛtya, athainam ṛgyajuḥsāmātharvabhiḥ stutibhiḥ stuvanti | dhruvasūktaṃ japtvā puruṣasūktaṃ cāthānyāṃś ca vaiṣṇavān mantrān ity eke | oṃ bhūr bhuvaḥ suvar mahar oṃ bhagavate mahāpuruṣāya carum udvāsayāmīti carum udvāsya udvāsanakāle "oṃ bhūḥ puruṣam udvāsayāmi oṃ bhuvaḥ puruṣam udvāsayāmi oṃ suvaḥ puruṣam udvāsayāmi oṃ bhūr bhuvaḥ suvaḥ puruṣam udvāsayāmi" ity udvāsya prayātu bhagavān mahāpuruṣo 'nena haviṣā tṛpto vā punar āgamanāya punaḥ saṃdarśanāya ca iti | pratimāsthāneṣv apsu agnau vāvāhanavisarjanaṃ sarvaṃ samānaṃ mahat savastyayanam ity ācakṣate ity āha bhagavān bodhāyanaḥ || iti |

atra pūjānantaraṃ yogayājñavalkyaḥ |

	evaṃ saṃpūjya deveśaṃ kṣaṇaṃ dhyātvā nirañjanam |

	tato 'valokayed arkaṃ haṃsaḥ śuciṣd ity ṛcā |

	sa yāti brahmaṇaḥ sadma dhyātvekṣetānayā tu yaḥ || iti |

evaṃ kurvataḥ phalam āha bhagavān |

	ye 'rcayanti sadā viṣṇuṃ śaṅkhacakragadādharam |

	sarvapāpavinirmuktā brahmāṇaṃ praviśanti te ||

viṣṇurahasye 'pi |

	iti viṣṇvarcanaṃ ye tu prakurvanti narā bhuvi |

	te yānti śāśvataṃ viṣṇor anantaṃ paramaṃ padam || iti |

atra vyāsaḥ |

	sarveṣām eva lokānāṃ gurur nārāyaṇo hariḥ |

	tasya saṃpūjanaṃ kāryaṃ sarvapāpaharaṃ hi yat || iti |

śivārcanaphalaṃ tu śivadharmaśāstre darśitam |

	yaḥ pradadyād gavāṃ lakṣaṃ dogdhrīṇāṃ vedapārage |

	ekāham arcayel liṅgaṃ tasya puṇyaṃ tato 'dhikam ||

	māse mase tu yo 'śnīyād yāvajjīvaṃ dvijottamān |

	yas tv arcayet sakṛl liṅgaṃ samam etan na saṃśayaḥ || iti |

tathākaraṇe 'pi doṣaḥ kūrmapurāṇe darśitaḥ |

	yo mohād atha vālasyād akṛtvā devatārcanam |

	bhuṅkte sa yāti narakān sūkareṣv iha jāyate ||

**iti smṛticandrikāyāṃ devatārcanam**

**devatāsnānādiviṣayāṇi**

athānyāny api devatāsnānādiviṣayāṇi vacanāni kānicil likhyante | tatra viṣṇudharme pulastyaḥ |

	gavāṃ śatasya viprāṇāṃ yad dattasya bhavet phalam |

	ghṛtaprasthena tad viṣṇor bhavet snānān na saṃśayaḥ ||

	bhūridyumnena saṃprāptā saptadvīpā vasundharā |

	ghṛtāḍhakena govindapratimāsnapanāt kila ||

	dvādaśyāṃ pañcadaśyāṃ vā gavyena haviṣā hareḥ |

	snāpanaṃ daityaśārdūla mahāpatakanāśanam ||

	ayane cottare prapte yaḥ snapayati keśavam |

	ghṛtaprasthena pāpaṃ sa sakalaṃ vai vyapohati ||

	kapilāṃ vipramukhyāya dadāty anudinaṃ hi yaḥ |

	ghṛtasnānaṃ hi devasya tasmin kāle samaṃ hi yate ||

	snāpyamānaṃ ca paśyanti ye ghṛtenotarāyaṇe |

	te yānti viṣṇusālokyaṃ sarvapāpavivarjitāḥ ||

	dadhyādīnāṃ vikārāṇāṃ kṣīrataḥ saṃbhavo yathā |

	tathaivāśeṣakāmānāṃ kṣīrasnāpanato hareḥ ||

nṛsiṃhapurāṇe 'pi |

	snāpya dadhnā sakṛd viṣṇuṃ nirmalaṃ priyadarśanam |

	viṣṇulokam avāpnoti sevyamānaḥ surottamaiḥ ||

yamo 'pi |

	devamālyāpanayanaṃ devāgārasamūhanam |

	snāpanaṃ sarvadevānāṃ gopradānasamaṃ smṛtam ||

nṛsiṃhapurāṇe |

	kuṅkumāgaruśrīkhaṇḍakardamair acyutākṛtim |

	ālipya bhaktyā rājendra kalpakoṭiṃ vased divi ||

śaṅkho 'pi: "candanakuṅkumamṛganābhibhir jātīphalavarjam anulepanaṃ samādadhyāt" iti | eteṣāṃ saṃbhava iti śeṣaḥ | padmapurāṇe 'pi |

	gandhebhyaś candanaṃ puṇyaṃ candanād agarur varaḥ |

	kṛṣṇāgarus tataḥ śreṣṭhaḥ kuṅkumaṃ tu tato varam ||

nṛsiṃhapurāṇe 'pi |

	aparyuṣitanicchidrair aspṛṣṭaiś cāpi jantubhiḥ |

	ātmārāmodbhavair vāpi puṣpaiḥ saṃpūjayed dharim ||

	daśa datvā suvarṇāni yat phalaṃ labhate naraḥ |

	tat phalaṃ labhate niṣṇor droṇapuṣpapradānataḥ ||

	doṇapuṣpasahasrebhyaḥ khādiraṃ puṣpam uttamam |

	khādirāt puṣpasāhasrāc chamīpatraṃ viśiṣyate ||

	śamīpatrasahasrād dhi bilvapatraṃ viśiṣyate |

	bilvapatrasahasrād dhi bakulaṃ puṣpam uttamam ||

	bakulāt puṣpasāhasrān nadyāvartaṃ viśiṣyate |

	nandyāvartasahasrād dhi karavīraṃ viśiṣyate ||

	karavīrasahasrebhyaḥ pālāśaṃ puṣpam uttamam |

	pālāśapuṣpasāhasrāt kuśapuṣpaṃ viśiṣyate ||

	kuśapuṣpasahasrād dhi vanamālā viśiṣyate |

	vanamālāsahasrād dhi campakaṃ puṣpam uttamam ||

	campakāt puṣpasāhasrād aśokaṃ puṣpam uttamam |

	aśokapuṣpasāhasrāt sevantīpuṣpam uttamam ¦|

	sevantīpuṣpasāhasrād gorjaṭāpuṣpam uttamam |

	gorjaṭāpuṣpasāhasrān mālatīpuṣpam uttamam ||

	mālatīpuṣpasāhasrāt saṃdhyāraktam anuttamam |

	saṃdhyāraktasahasrād dhi kundapuṣpaṃ viśiṣyate ||

	kundapuṣpasahasrād dhi mallikāpuṣpam uttamam |

	mallikāpuṣpasāhasrāj jātīpuṣpaṃ viśiṣyate ||

	jātīpuṣpasahasreṇa yo mālāṃ saṃprayacchati |

	viṣṇave vidhivad bhaktyā tasya puṇyaphalaṃ śṛṇu ||

	kalpakoṭisahasrāṇi kalpakoṭiśatāni ca |

	vased viṣṇupure śrīmān viṣṇutulyaparākramaḥ ||

viṣṇurahasye 'pi |

	varṇānāṃ tu yathā vipraḥ tīrthānāṃ jāhnavī yathā |

	surāṇāṃ ca yathā viṣṇuḥ puṣpāṇāṃ mālatī tathā ||

	mālatyānudinaṃ devaṃ yo 'rcayed garuḍadhvajam |

	janmamṛtyujarārogair mukto 'sau muktim āpnuyāt ||

	dattamātraṃ hareḥ puṣpaṃ nirmālyaṃ bhavati kṣaṇāt |

	upabhuṅkte tv ahorātraṃ mālatyāḥ kusumaṃ hariḥ ||

	sugandhair mallikāpuṣpair arcayitvācyutaṃ naraḥ |

	sarvapāpavinirmukto viṣṇuloke mahīyate ||

	yo 'rcayet pāṭalīpuṣpaiḥ sarvapāpaharaṃ harim |

	sa puṇyātmā paraṃ sthānaṃ vaiṣṇavaṃ vrajate 'malam ||

	sitaraktair mahāpuṇyaiḥ kusumaiḥ karavīrajaiḥ |

	arcayitvācyutaṃ yāti yatrāste garuḍadhvajaḥ ||

	gandhāḍhyair vimalai ramyaiḥ kusumaiḥ kubjakodbhavaiḥ |

	bhaktyābhyarcya hṛṣīkeśaṃ śvetadvīpaṃ vrajen naraḥ ||

	śubhraśuddhair mahāgandhaiḥ kusumaiḥ paṅkajodbhavaiḥ |

	adhokṣajaṃ samabhyarcya naro yāti hareḥ padam ||

	arcayitvā hṛṣīkeśaṃ kusumaiḥ ketakodbhavaiḥ |

	puṇyaṃ tadbhavanaṃ yāti keśavasya nirāmayam ||

	abhyarcya kundakusumaiḥ keśavaṃ kalmaṣāpaham |

	prayāti bhavanaṃ viṣṇor vanditaṃ municāraṇaiḥ ||

	āḍharūpikapuṣpair yaḥ pūjayej jagatāṃ patim |

	sa puṇyavān naro yāti viṣṇos tat paraṃ padam ||

	aśokakusumai ramyair janmaśokabhayāpaham |

	pūjayitvācyutaṃ devaṃ yāti viṣṇum anāmayam ||

	tilakasyojjvalaiḥ puṣpaiḥ saṃpūjya madhusūdanam |

	dhūtapāpo nirātaṅkaḥ kṛṣṇasyānucaro bhavet ||

	nīpārjunakadambaiś ca vakulaiś ca sugandhibhiḥ |

	abhyarcya keśavaṃ puṣpaiḥ puṇyakṛd viṣṇulokabhāk ||

	agastyāmbumayaiḥ puṣpaiḥ kiṃśukaiḥ sumanoharaiḥ |

	samabhyarcya hṛṣīkeśaṃ janmaduḥkhād vimucyate ||

	śatadūrvāmayaiḥ puṣpais tathā kāśakuśodbhavaiḥ |

	bhūdharaṃ samalaṃkṛtya viṣṇulokaṃ vrajen naraḥ ||

	mārutaṃ ketakaṃ puṣpaṃ tathā dāmanakaṃ punaḥ |

	uttamāṃ tu hareḥ prītiṃ karoti śatavārṣikīm ||

	puropavanajaiḥ puṣpair alaṃkṛtya janārdanam |

	yat phalaṃ prāpyate puṃbhir āraṇyais triguṇaṃ tataḥ ||

	bhaktyā dattaṃ phalaṃ puṣpaṃ patraṃ dūrvāṅkuraṃ jalam |

	acirāt pratigṛhṇāti bhaktigrāhyo hi keśavaḥ ||

viṣṇudharmeṣv api |

	bhaktyā dūrvāṅkuraiḥ pumbhiḥ pūjitaḥ parameśvaraḥ |

	harir dadāti hi phalaṃ sarvayajñaiḥ sudurlabham ||

viṣṇurahasye pi |

	sakṛd abhyarcya govindaṃ bilvapatreṇa mānavaḥ |

	muktibhāgī nirātaṅkaḥ kṛṣṇasyānucaro bhavet ||

	ye 'rcayanti śamīpatraiḥ pramādenāpi keśavam |

	te prasanne hṛṣīkeśe narā yānti parāṃ gatim ||

	hariṃ bhṛṅgārajenāpi ye 'rcayanti sureśvaram |

	te 'pi muktā jarārogair narā yānti hareḥ padam ||

	ye 'rcayanti tam ālasya patraiḥ pāpaharaṃ harim |

	dhūtapāpmācyutāvāsaṃ prayāti sukṛtī naraḥ ||

	tulasī kṛṣṇagaurā syāt tayābhyarcya janārdanam |

	naro yāti tanuṃ tyaktvā vaiṣṇavīṃ śāśvatīṃ gatim ||

padmapurāṇe 'pi |

	sugandhatulasīpatraiḥ pratimāyāḥ samantataḥ |

	nicchidram āstared yas tu so 'nantaṃ phalam āpnuyāt ||

	puṣpajātiṣu sarvāsu sauvarṇaṃ puṣpam uttamam |

	tṛṭimātrapradānāt tu śakrārdhāsanam āpnuyāt ||

tṛṭimātram aṇumātram | viṣṇurahasye 'pi |

	svarṇe lakṣādhikaṃ puṇyaṃ mālā koṭiguṇādhikā |

	dattā bhavati kṛṣṇāya narair bhaktisamanvitaiḥ ||

	evaṃ śubhaiḥ sadā puṣpaiḥ pūjanīyo janārdanaḥ |

	niṣiddhair duḥkhadair devaṃ nārcayeta kathaṃcana || iti |

niṣiddhāny api tatraiva darśitāni |

	na śuṣkaiḥ pūjayed devaṃ kusumair na mahīṃ gataiḥ |

	na viśīrṇadalaiḥ siṣṭair nāśubhair nāvikāsibhiḥ ||

	pūtigandhogragandhāni āmlagandhāni varjayet ||

padmapurāṇe 'pi |

	kīṭakeśāpaviddhāni śīrṇaparyuṣitāni ca |

	bhagnapatraṃ ca na grāhyaṃ krimiduṣṭaṃ na cāharet |

	varjayed ūrṇanābhena vāsitaṃ yadi śobhanam |

	sthalajaṃ noddharet puṣpaṃ chedayej jalajaṃ na tu ||

	yāni spṛṣṭāni cāspṛśyair lokāyukaiś ca varjayet ||

hārīto 'pi |

	snānaṃ kṛtvā tu ye kecit puṣpaṃ gṛhṇanti vai dvijāḥ |

	devatās taṃ na gṛhṇanti na ca gṛhṇanti vai dvijāḥ ||

	pitaras taṃ na gṛhṇanti bhasmībhavati kāṣṭhavat ||

etan madhyāhnasnānābhiprāyam | dvitīyabhāgaṃ prakṛtya,

	samitpuṣpakuśādīnāṃ na kālaḥ parikīrtitaḥ |

iti dakṣasmaraṇāt | viṣṇurahasye 'pi |

	ye 'rakapuṣpais trilokeśam arcayanti janārdanam |

	tebhyaḥ kruddho 'kṣayaṃ duḥkhaṃ krodhād viṣṇuḥ prayacchati ||

	unmattakena ye mūḍhāḥ pūjayanti trivikramam |

	unmādaṃ dāruṇaṃ teṣāṃ dadāti garuḍadhvajaḥ ||

	kāñjanāramaiḥ puṣpair ye 'rcayanty asuradviṣam |

	dāridryaṃ duḥkhabahulaṃ tebhyo viṣṇuḥ prayacchati ||

	girikarṇikayā viṣṇuṃ ye 'rcayanty abudhā janāḥ |

	teṣāṃ kulakṣayaṃ ghoraṃ kurute madhusūdanaḥ || iti |

atra hārītaḥ |

	mahiṣākṣakaṇaṃ dārusallakaṃ sāgaraṃ madam |

	śaṅkhajātiphalaṃ śrīmat priyā dhūpā harer ime ||

	ghṛtatailair vinā kiṃcid dīpārthaṃ na samāharet ||

saṃvarto 'pi |

	devāgāre dvijānāṃ ca datvā dīpaṃ catuṣpathe |

	medhāvī jñānasaṃpannaś cakṣuṣmān jāyate naraḥ ||

bhaviṣyottare 'pi |

	prajvālya devadevasya karpūreṇa tu dīpakam |

	aśvamedham avāpnoti kulaṃ caiva samuddharet ||

padmapurāṇe 'pi |

	naivedyapātraṃ vakṣyāmi keśavāya mahātmane |

	hairaṇyaṃ rājataṃ kāṃsyaṃ tāmraṃ mṛṇmayam eva vā ||

	pālāśaṃ padmapatraṃ vā pātraṃ viṣṇor atipriyam |

	haviḥ śālyodanaṃ divyam ājyayuktaṃ saśarkaram ||

	naivedyaṃ devadevāya yāvakaṃ pāyasaṃ tathā |

	naivedyavastvalābhe tu phalāni vinivedayet ||

	phalānām apy abhāve tu tṛṇagulmaiṣadhīr api |

	oṣadhīnām alābhe tu toyāny api nivedayet ||

	tadabhāve tu sarvatra mānasaṃ paramaṃ smṛtam ||

varāhapurāṇe 'pi |

	praṇamya daṇḍavad bhūmau namaskāreṇa yo 'rcayet |

	sa yāṃ gatim āpnoti na tāṃ kratuśatair api ||

nṛsiṃhapurāṇe 'pi |

	namaskāreṇa caikena aṣṭāṅgena hariṃ vrajet | iti |

aṣṭāṅgalakṣaṇaṃ purāṇe darsitam |

	urasā sirasā dṛṣṭyā manasāpi dhiyāpi ca |

	padbhyāṃ karābhyāṃ vācā ca praṇāmo 'ṣṭāṅga ucyate ||

atra brahmā |

	viṣṇor vimānaṃ yaḥ kuryāt sakṛd bhaktyā pradakṣiṇam |

	aśvamedhasahasrasya phalaṃ prāpnoti mānavaḥ ||

purāṇe 'pi |

	agniṣṭomasahasrais tu vājapeyaśatair api |

	tat phalaṃ labhate devi viṣṇor naivedyabhakṣaṇāt ||

	hṛdi rūpaṃ mukhe nāma naivedyam udare hareḥ |

	dhārodakaṃ ca nirmālyaṃ mastake yasya so 'cyutaḥ || iti |

**iti smṛticandrikāyāṃ devatāsnānādiviṣayāṇi**

**atha śivārcanam**

tatra bodhāyanaḥ |


        athāto mahādevasyāhar ahaḥ paricaryāvidhiṃ vyākhyāsyāmaḥ | snātaḥ śuciḥ same deśe gomayenopalipya pratikṛtiṃ kṛtvākṣatagandhapuṣpair yathālābham arcayitvā saha puṣpodakena mahādevam āvāhayet | oṃ bhūr mahādevam āvāhayāmi oṃ bhuvar mahādevam āvāhayāmi oṃ suvar mahādevam āvāhayāmi oṃ bhū bhuvaḥ suvaḥ mahādevam āvāhayāmi | āyātu bhagavān mahādeva iti | atha svāgatenābhinandayati svāgatam anu cāgataṃ bhagavate mahādevāya etad āsanam upakḷptaṃ atrāstāṃ bhagavān mahādeva iti | atra kūrcaṃ dadāti bhagavato 'yaṃ kūrco darbhamayas trivṛd dharitaḥ suvarṇas taṃ juṣasveti | atra sthānāni kalpayati agrato brahmaṇe kalpayāmi viṣṇave kalpayāmi, dakṣiṇataḥ skandāya kalpayāmi vināyakāya kalpayāmi, paścimataḥ śūlāya kalpayāmi mahākālāya kalpayāmi, uttarata umayai kalpayāmi nandikeśvarāya kalpayāmi iti kalpayitvā sāvitryā pātram abhimantrya prakṣālya tiraḥpavitram apa ānīya punas tenaivābhimantrya saha pavitreṇādityaṃ darśayet om ityātamitoḥ | tāsāṃ tvaritarudreṇa pādyaṃ dadyāt | praṇavenārghyam | atha vyāhṛtibhir nirmālyaṃ vyapohya uttarataś caṇḍīśvarāya namaḥ iti | athainaṃ snāpayati "āpo hiṣṭhā mayobhuvaḥ" iti tisṛbhiḥ "hiraṇyavarṇāḥ" iti catasṛbhiḥ "pavamānaḥ svarjanaḥ" ity etenānuvākena | snāpayitvādbhis tarpayati bhavaṃ devaṃ tarpayāmi śarvaṃ devaṃ tarpayāmi īśānaṃ devaṃ tarpayāmi paśupatiṃ devaṃ tarpayāmi rudraṃ devaṃ tarpayāmi ugraṃ devaṃ tarpayāmi bhīmaṃ devaṃ tarpayāmi mahāntaṃ devaṃ tarpayāmi iti tarpayitvā | athaitāni vastrayajñopavītācanīyāny udakena vyāhṛtibhir datvā vyāhṛtibhiḥ pradakṣiṇam udakaṃ pariṣicya namas te rudra manyava iti gandhaṃ dadyāt | īśānaṃ tvā bhuvanānām adhiśriyaṃ ity akṣatān dadyāt | sāvitryā ghūpam, uddīpyakheti dīpaṃ devasya tvā savituḥ prasave 'śvinor bāhubhyāṃ pūṣṇo hastābhyāṃ bhagavate mahādevāya juṣṭaṃ caruṃ nivedayāmīti naivedyam | athāṣṭabhir (?) nāmabhir aṣṭau puṣpāṇi dadyāt bhavāya devāya namaḥ śarvāya devāya namaḥ īśānāya devāya namaḥ paśupataye devāya namaḥ rudrāya devāya namaḥ ugrāya devāya namaḥ bhīmāya devāya namaḥ mahate devāya namaḥ brahmaṇe namaḥ viṣṇave namaḥ skandāya namaḥ vināyakāya namaḥ mahākālāya namaḥ umāyai namaḥ durgāya namaḥ nandikeśvarāya nama iti | caruśeṣeṇāṣṭabhir nāmabhir aṣṭāhutīr juhoti bhavāya devāya svāhetyādibhiḥ | atha śiṣṭair gandhamālyair brāhmaṇāna alaṃkṛtyātmānaṃ cālaṃkṛtya | athainam ṛgyajuḥsāmātharvābhiḥ stutīnta (?) sahasrāṇi sahasraśa ity anuvākaṃ japtvānyāṃś ca raudrān mantrān yathāśaktīty eke | oṃ bhūr bhuvaḥ suvar mahar oṃ bhagavate mahādevāya caturm udvāsayāmīti carum udvāsya udvāsanakāle oṃ bhūr mahādevam udvāsayāmi oṃ bhuvaḥ mahādevam udvāsyāmi oṃ suvar mahādevam udvāsyāmi oṃ bhūr bhuvaḥ suvar mahādevam udvāsayāmi |


        	prayātu bhagavān īśaḥ sarvalokaparāyaṇaḥ |


        	anena haviṣā tuṣṭaḥ punar āgamanāya ca || iti |


        pratimāsthāneṣv apsv agnau vā āvāhanavisarjanavarjaṃ sarvaṃ samānaṃ mahatsv asty ayanam ity ācakṣate mahatsv asty ayanam ity ācakṣata ity āha bhagavān bodhāyanaḥ | iti |

tvaritarudra iti sarvo vai rudra ity anuvākena | evaṃ kurvataḥ phalam āha purāṇe nandikeśvaraḥ |

	yaḥ pradadyād gavāṃ lakṣaṃ dogdhrīṇāṃ vedapārage |

	ekāham arcayel liṅgaṃ tasya puṇyaṃ tato 'dhikam ||

	māse māse tu yo 'śnīyād yāvajjīvaṃ dvijottamān |

	yas tv arcayet sakṛl liṅgaṃ samam etan na saṃśayaḥ || iti |

**iti smṛticandrikāyāṃ śivārcanavidhiḥ**

**atha śivasnānādiviṣayāṇi **

tatra śivadharme nandikeśvaraḥ |

	kalpakoṭisahasrais tu yat pāpaṃ samjpārjitam |

	ghṛtasnānena tat sarvaṃ dahaty agnir ivendhanam ||

	varṣakoṭisahasrais tu yat pāpaṃ samupārjitam |

	ghṛtābhyaṅgena liṅgasya dahet sarvaṃ na saṃśayaḥ ||

	kṛṇāṣṭamyāṃ ghṛtasnānaṃ kṛtvā liṅge sakṛn naraḥ |

	triḥsaptakulam uddhṛtya śivaloke mahīyate ||

	nairantaryeṇa yo māsaṃ ghṛtasnānaṃ samācaret |

	sa trisaptakulopeto labhate padam aiśvaram ||

	ayutaṃ yo gavāṃ dadyād dogdhīṇāṃ vedapārage |

	vastrahemādiyuktānāṃ kṣīrasnānasya tat phalam ||

	dadhnā tu snāpayel liṅgaṃ sakṛd bhaktyā tu yo naraḥ |

	sarvapāpavinirmukto viṣṇuloke mahīyate ||

	dadhnā tu snāpayel liṅgaṃ kṛṣṇāṣṭamyām upoṣitaḥ |

	kulasaptakam uddhṛtya śivaloke mahīyate ||

	madhunā snāpayitvā tu sakṛd bhaktyā tu vai naraḥ |

	pāpakañcukam uddhṛtya vahniloke mahīyate ||

	snānam ikṣurasenāpi yo liṅge sakṛd ācaret |

	labhed vaidyādharaṃ lokaṃ sarvakāmasamanvitam ||

	vastrapūtena toyena yo liṅgaṃ snāpayet sakṛt |

	sarvakāmasutṛptātmā vāruṇaṃ lokam āpnuyāt ||

	kuśodakena yo liṅgaṃ sakṛt snāpayate naraḥ |

	kāñcanena vimānena brahmaloke mahīyate ||

	gandhacandanatoyena snāpayet sakṛd īśvaram |

	gandharvalokam āsādya gandharvaiś ca supūjyate ||

	puṣpodakena sāvitraṃ kauberaṃ hemavāriṇā |

	ratnodakena cāpy aindraṃ lokaṃ prāpya sa modate ||

	kapilāpañcagavyena vidhinā sakṛ ācaret |

	snānaṃ śataguṇaṃ proktam itareṣāṃ na saṃśayaḥ ||

	snānaṃ śataphalaṃjñeyam abhyaṅgaṃ pañcaviṃśatiḥ |

	phalānāṃ dve sahasre tu mahāsnānaṃ prakīrtitam ||

	vāsāṃsi suvicitrāṇi sāravanti mṛdūni ca |

	dhūpitāni śive dadyād vikeśāni navāni ca ||

	yāvat tadvastratantūnāṃ parimāṇaṃ vidhīyate |

	tāvad varṣasahasrāṇi rudraloke mahīyate ||

	trivṛtaṃ śuklapītaṃ vā paṭṭasūtrādinirmitam |

	datvopavītaṃ rudrāya bhaved vedāntapāragaḥ ||

	liṅgasya lepanaṃ kuryād divyagandhaiḥ sugandhibhiḥ |

	varṣakoṭiśataṃ divyaṃ śivaloke mahīyate ||

	gandhānulepanāt puṇyaṃ dviguṇaṃ candanasya tu |

	candanād agaror jñeyaṃ puṇyam aṣṭaguṇānvitam ||

	kṛṣṇāgaror viśeṣeṇa dviguṇaṃ phalam iṣyate |

	tasmāc chataguṇaṃ puṇyaṃ kuṅkumasya vidhīyate ||

	candanāgarukarpūraiḥ ślakṣṇapiṣṭaiḥ sakuṅkumaiḥ |

	liṅgaṃ paryāptam ālipya kalpakoṭiṃ vased divi ||

	saṃvījya tālavṛntena divyagandhair vilepitam |

	varṣakoṭisahasrāṇi vāyuloke mahīyate ||

	māyūraṃ vyajanaṃ datvā śivāyātīva śobhanam |

	varṣakoṭiśataṃ tatra rudraloke mahīyate ||

	puṣpair araṇyasaṃbhūtaiḥ patrair vā girisaṃbhavaiḥ |

	aparyuṣitanicchidraiḥ prokṣitair jantuvaritaiḥ ||

	ātmārāmodbhavair vāpi puṣpaiḥ saṃpūjayec chivam |

	puṣpaātiviśeṣeṇa bhavet puṇyaṃ viśeṣataḥ ||

	arkapuṣpe tu ekasmin śivāya vinivedite |

	śataṃ datvā suvarṇānāṃ yat phalaṃ tad avāpnuyāt ||

	arkapuṣpasahasrebhyaḥ karavīraṃ viśiṣyate |

	karavīrasahasrebhyo bilvapatraṃ viśiṣyate ||

	bilvapatrasahasrebhyaḥ padmam ekaṃ viśiṣyate |

	tathā padmasahasrebhyo vakapuṣpaṃ viśiṣyate ||

	bakapuṣpasahasrebhyaś caikaṃ duttūrakaṃ varam |

	duttūrakasahasrebhyo bṛhatīpuṣpam uttamam ||

	bṛhatīpuṣpasāhasrād droṇapuṣpaṃ viśiṣyate |

	droṇapuṣpasahasrebhyo hy apāmārgaṃ viśiṣyate ||

	apāmārgasahasrebhyaḥ kuśapuṣpaṃ viśiṣyate |

	kuśapuṣpasahasrebhyaḥ śamīpuṣpaṃ viśiṣyate ||

	śamīpuṣpasahasrebhyaḥ śrīman nīlotpalaṃ varam |

	sarvāsāṃ puṣpajātīnāṃ pravaraṃ nīlam utpalam ||

	nīlotpalasahasreṇa yo mālāṃ saṃprayacchati |

	śivāya vidhivad bhaktyā tasya puṇyaphalaṃ śṛṇu ||

	kalpakoṭisahasrāṇi kalpakoṭiśatāni ca |

	vasec chivapure śrīmān śivatulyaparākramaḥ ||

	śamīpuṣpaṃ bṛhatyāś ca kusumaṃ tulyam ucyate |

	karavīrasamā jñeyā jātīvijayapāṭalāḥ ||

	śvetamandārakusumaṃ sitapadmasamaṃ bhavet |

	nāgacampakapunnāgā duttūrakasamāḥ smṛtāḥ ||

	duttūrakena yo liṅgaṃ sakṛt pūjayate naraḥ |

	sa golakṣaphalaṃ prāpya śivaloke mahīyate ||

	bṛhatīkusumair bhaktyā yo liṅgaṃ sakṛd arjayet |

	gavām ayutadānasya phalaṃ prāpya divaṃ vrajet ||

	mallikotpalapadmāni jātīpunnāgacampakāḥ |

	aśokaś caiva mandārakarṇikārabakāni ca ||

	karavīrārkaduttūraśamīnāgarakesarāḥ |

	kuśāpāmārgakusumakādambadroṇajair api ||

	puṣpair etair yathālābhaṃ yo naraḥ pūjayec chivam |

	sa yat phalam avāpnoti tad ekāgramanāḥ śṛṇu ||

	sūryakoṭipratīkāśair vimānaiḥ sārvakālikaiḥ |

	puṣpamālāparikṣiptair gītavāditranāditaiḥ ||

	tantrīmadhuravādyaiś ca svacchandagamanālayaiḥ |

	rudrakanyāsamākīrṇair devadānavadurlabhaiḥ ||

	dodhūyamānaś camaraiḥ stūyamānaḥ surāsuraiḥ |

	gacchec chivapuraṃ divyaṃ yatra vā rucitaṃ bhavet ||

	śivasyopari yaḥ kuryāt sughanaṃ puṣpamaṇṭapam |

	śobhitaṃ puṣpamālādyair āpīḍāntaṃ pralambitaiḥ ||

	atyāścaryair mahāyānair divyapuṣpopaśobhitaiḥ |

	sarvaiḥ parivṛtaḥ śrīmān gacchec chivapuraṃ sukham ||

	truṭimātraṃ tu yo dadyād dhema liṅgasya mūrdhani |

	indrasyārdhāsane tāvad yāvad indrāś caturdaśa ||

	evam evānusāreṇa phalaṃ jñeyaṃ samāsataḥ |

	sarveṣāṃ maṇipadmānāṃ makuṭārthe viśeṣataḥ ||

	svayam utpāṭya puṣpāṇi yaḥ svayaṃ pūjayec chivam |

	tāni sākṣāt pragṛhṇāti tadbhaktyā satataṃ śivaḥ ||

	alābhe vāpi puṣpāṇāṃ patrāṇy api nivedayet |

	patrāṇām apy alabhe tu tṛṇagulmauṣadhīr api ||

	oṣadhīnām alābhe tu bhaktyā bhavati pūjitaḥ |

	kānanāni kadambāni rātrau deyāni śambhave ||

	divā śeṣāṇi puṣpāṇi divā rātrau ca mallikāḥ |

	nirgandhāny ugragandhāni kusumāni vivarjayet ||

	gandhavanty api patrāṇi yāni tāni vivarjayet |

	gandhahīnam api grāhyaṃ pavitraṃ yat kuśādikam ||

	kīṭakeśopaviddhāni śīrṇaparyuṣitāni ca |

	svayampatitapuṣpāṇi tyajed upahatāni ca ||

	mukulair nārcayed devam apakvaṃ na nivedayet |

	kṛṣṇāgarumalo dhūpas tuṣāgnir iva kāñcanam ||

	śodhayet pāpasaṃyujtaṃ puruṣaṃ nātra saṃśayaḥ |

	kṛṣṇāgarusakarpūrair dhūpaṃ dadyān maheśvare ||

	nairantaryeṇa māsārdhaṃ tasya puṇyaphalaṃ śṛṇu |

	kalpakoṭisahasrāṇi kalpakoṭiśatāni ca ||

	bhuṅkte śivapure bhogāṃs tasyānte ca mahīpatiḥ |

	gugguluṃ ghṛtasaṃyuktaṃ sākṣād gṛhṇāti śaṅkaraḥ ||

	māsārdhamātradānena śivaloke mahīyate |

	śive kṛṣṇacaturdaśyāṃ yaḥ sājyaṃ gugguluṃ dahet ||

	aparādhasahasraikam ihāmutra kṛtaṃ dahet |

	dve sahasre phalānāṃ tu mahiṣājyasya gugguloḥ ||

	dagdhvā tam ājyasaṃmiśraṃ śivatulyaḥ prajāyate |

	ghṛtadīpapradānena śivāya śatayojanam ||

	yāmyaṃ tadālayaṃ hitvā vimānaiḥ sūryasaṃnibhaiḥ |

	sa tasya devadevasya gāṇāpatyaṃ labhen naraḥ ||

	śālīnāṃ taṇḍulaprasthaṃ kuryād annaṃ susaṃskṛtam |

	śivāya tac caruṃ dadyāc caturdaśyāṃ viśeṣataḥ ||

	yāvantas taṇḍulāḥ tasmin naivedye parisaṃkhyayā |

	tāvadyugasahasrāṇi rudraloke mahīyate ||

	guḍakhaṇḍaghṛtānāṃ ca bhakṣāṇāṃ ca nivedite |

	ghṛtena pācitānāṃ ca dānāc chataguṇaṃ phalam ||

	majjakāpānakānāṃ ca bhakṣārdhaṃ phalam iṣyate |

	tadardhaṃ salilasyāpi vāsitasya viśeṣataḥ ||

	mātuluṅgaphalādīni pakvāni vinivedayet |

	śivāya tatphalaṃ tasya yadbhakṣāṇāṃ nivedane ||

	pañcasaugandhikopetaṃ yas tāmbūlaṃ nivedayet |

	śivāya gurave caiva tasya puṇyaphalaṃ śṛṇu ||

	sugandhidehas tejasvī sarvāvayavasundaraḥ |

	varṣakoṭiśataṃ divyaṃ śivaloke mahīyate ||

	śivasya purato dadyād darpaṇaṃ cāru nirmalam |

	paryaṅkaśobhitaṃ kṛtvā śvetamālyair alaṃkṛtam ||

	candrāṃśunirmalaḥ śrīmān subhagaḥ kāmarūpadhṛt |

	kalpāyutasahasrāṇi rudraloke mahīyate ||

	sa yāṃ gatim avāpnoti na tāṃ kratuśatair api |

	kṛtvā pradakṣiṇaṃ bhaktyā śivasyāyatane naraḥ |

	aśvamedhasahasrasya sukhena labhate phalam ||

liṅgapurāṇe 'pi |

	pradakṣiṇaṃ tu yaḥ kuryāt sapraṇāmaṃ samantataḥ |

	savyāpasavyanyāyena mṛdugatyā śucir naraḥ ||

	pade pade 'śvamedhasya yajñasya phalam āpnuyāt | iti |

**iti smṛticandrikāyāṃ śivasnānādiviṣayāṇi**

**atha pañca mahāyajñāḥ**

tatra saṃvartaḥ |

	tataḥ pañca mahāyajñān kuryād ahar ahar dvijaḥ |

	na hāpayeta tān prājñaś śrūyante hi śrutāv api ||

tato devapūjānantaram ity arthaḥ,

	pauruṣeṇa tu sūktena tato viṣṇuṃ samarcayet |

	vaiśvadevaṃ tataḥ kuryād balikarma tathaiv ca ||

iti nārasiṃhapurāṇasmaraṇāt | yamo 'pi |

	pañca sūnā gṛhasthasya vartante 'har ahar sadā |

	khaṇḍinī peṣiṇī cullī jalakumbha upaskaraḥ ||

	etā hi vāhayan vipro badhyate vai muhur muhuḥ |

	etāsāṃ pāvanārthāya pañca yañjāḥ prakalpitāḥ || iti | \
sūnā hiṃsāsthānāni, "atha sūnāṃ vyākhyāsyāmo jaṅgamasthāvarādīn prāṇinaḥ sūdayantīti sūnāḥ" iti hārītasmaraṇāt | khaṇḍiny ulūkhalādiḥ | peṣiṇī dṛṣadādiḥ | cullī pākasthānam | jalakumbha udakabhāṇḍam | upaskaraḥ śūrpādiḥ | etā nirvāhayan tat tat kāryaṃ prāpayan vadhyate pāpena saṃyujyate ity arthaḥ | atra yady api nimittaśravaṇān naimittikatvaṃ pratibhāti, tathāpi nityanimittatvān nityataiveti | ata eva śaṅkhaḥ |

	pañca sūnā gṛhasthasya cullī peṣaṇy upaskaraḥ |

	khaṇḍanī codakumbhaś ca tasya pāpasya śāntaye ||

	pañcayajñavidhānaṃ tu gṛhī nityaṃ na hapayet |

vyāso 'pi |

	āpady api ca kaṣṭāyāṃ pañca yajñān na hāpayet |

te ca yajñā yamena darśitāḥ |

	adhyāpanaṃ brahmayajñaḥ pitṛyajñas tu tarpaṇam |

	homo daivo balir bhauto nṛyajño 'tithipūjanam || iti |

adhyāpanam adhyayanaṃ (?) japalakṣaṇaṃ brahmayajñaḥ,

	yas tu śrutijapaḥ prokto brahmayajñas tu sa smṛtaḥ |

iti kātyāyanasmaraṇāt | tarpaṇaṃ pitṛtarpaṇaṃ pitṛśrāddhaṃ pitṛyajñaḥ | yad āha manuḥ |

	ṛṣayaḥ pitaro devā bhūtāny atithayas tathā |

	āśāsate kuṭumbibhyas tebhyaḥ kāryaṃ vijānatā ||

	svādhyāyenārcayetarṣīn homair devān yathāvidhi |

	pitṝn śrāddhena nṝn annair bhūtāni balikarmaṇā || iti |

atha vā kātyāyanoktaṃ draṣṭavyam |

	adhyāpanaṃ brahmayajñaḥ pitṛyajñas tu tarpaṇam |

	homo daivo balir bhauto nṛyajño 'tithipūjanam ||

	śrāddhaṃ vā pitṛyajñaḥ syāt pitryo balir athāpi vā || iti |

atra yathāsvaśākhaṃ vyavasthā | śrāddham atra nityaśrāddham | tathā ca kūrmapurāṇam |

	ekaṃ tu bhojayed vipraṃ pitṝn uddiśya santatam |

	nityaśrāddhaṃ tad uddiṣṭaṃ pitṛyajño gatipradaḥ || iti |

anenādaivaṃ śrāddham ity uktaṃ bhavati | uktaṃ ca manunā |

	ekam apy āśayed vipraṃ pitrarthaṃ pāñcayajñike |

	na caivātrāśayet kaṃcid vaiśvadevaṃ prati dvijaḥ || iti |

pāñcayajñike pañcayajñāṅgabbhūte | apiśabdāt sati vibhave bahūn api | ata eva mārkaṇḍeyapurāṇam |

	kuryād ahar ahaḥ śrāddham ann ādyenodakena vā |

	pitṝn uddiśya viprāṃs tu bhojayed vipram eva vā || iti |

atra viśeṣam āha hārītaḥ: 

	nityaśrāddham adaivaṃ syād ardhyapiṇḍādivarjitam | iti |

pracetā api |

	nāmantraṇaṃ na homaṃ ca nāhvānaṃ na visarjanam |

	na piṇḍadānaṃ na svadhā nitye kuryād dvijottamaḥ ||

	upaveśyāsanaṃ datvā saṃpūjya kusumādibhiḥ |

	nirdiśya bhojayitvā tu kiṃcid datvā visarjayet ||

purāṇe 'pi |

	nityaśrāddhaṃ tu yan nāma daivahīnaṃ tad ucyate |

	tat tu ṣāṭpuruṣaṃ jñeyaṃ dakṣināpiṇḍavarjitam ||

vyāso 'pi |

	nityaśrāddhe 'rdhyagandhādyair dvijān abhyarcya śaktitaḥ |

	sarvān pitṛgaṇān samyak sahaivoddiśya bhojayet ||

	āvāhanasvadhākārapiṇḍāgnaukaraṇādikam |

	nityaśrāddhe tyajed etān bhojyam annaṃ prakalpayet |

	datvā tu dakṣiṇāṃ śaktyā namaskārair visarjayet ||

	ekam apy āśayed vipraṃ ṣaṇṇām apy anvahaṃ gṛhī ||

atra matsyapurānoktaṃ draṣṭavyam |

	yady ekaṃ bhojayed vipraṃ trīn uddiśya pitṝṃs tathā |

atrānukalpam āha kātyāyanaḥ |

	ekam apy āśayed vipraṃ pitṛyajārthasiddhaye |

	athaivaṃ nāsti ced anyo bhoktā bhojyam athāpi vā ||

	apy uddhṛtya yathāśakti kiṃcid annaṃ yathāvidhi |

	pitṛbhya idam ity uktvā svadhākāram udāharet ||

tac cānnaṃ brāhmaṇāya dadyāt | ata eva pitṛyajñaṃ prakṛtya kūrmapurāṇam |

	uddhṛtya vā yathāsakti kiṃcid annaṃ samāhitaḥ |

	vedatattvārthaviduṣe dvijāyaivopapādayet || iti |

tarrāpy asāmarthye manūktam |

	dadyād ahar ahaḥ śrāddham annādyenodakena vā |

	payomūlaphalair vāpi pitṛbhyaḥ prītim āharan || iti |

homo daiva iti homo vaiśvadevaḥ, sa devayajña ity arthaḥ | tathā ca kūrmapurāṇe |

	śālāgnau laukike vātha jale bhūmyām athāpi vā |

	vaiśvadevas tu kartavyo devayajñaḥ sa vai smṛtaḥ || iti |

śālāgnir gṛhyāgniḥ | tatra bodhāyanaḥ: "ahar ahar devebhyaḥ svāhākuryād ā kāṣṭhād athainaṃ devayajñaṃ samāpnoti" iti | ā kāṣṭhad ity annābhāvaviṣayam | ata eva pracetāḥ: "tasmād ahar ahar juhuyād annābhāve kenacid ā kāṣṭhād devebhyaḥ" iti | balir bhauta iti baliharaṇaṃ sa bhūtayajña ity arthaḥ | tathā ca kūrmapurāṇe |

	devebhyaś ca hutād annac cheṣād bhūtabaliṃ haret |

	bhūtayajñaḥ sa vijñeyo bhūtidaḥ sarvadehinām ||

hārīto 'pi: "vāstupālabhūtebhyo baliharaṇam ahutaḥ" iti | ahuto bhūtayajñaḥ | tatrāpy annābhāve bodhāyanoktam: "ahar ahar bhūtebhyo baliṃ hared ā puṣpebhyo 'thainaṃ bhūtayajñaṃ samāpnoti" iti | nṛyajño 'titipūjanam iti, atithipūjanam atithibhyo 'nnadānaṃ sa manuṣyayajña ity arthaḥ,

	atithibhyo 'nnadānaṃ tu nṛyajñaḥ sa tu pañcamaḥ|

iti yamasmaraṇāt | hārīto 'pi: "yad devebhyo juhoti devalokaṃ tenābhiyajati yat pitṛbhyaḥ pitṛlokaṃ tena yat svādhyāyam adhīte ṛṣilokaṃ tena yad bhūtebhyo baliṃ harati bhūtalokaṃ tena yad brāhmaṇāṃś tarpayati manuṣyalokaṃ tena | tasmād annaṃ pitṛbho datvodīkṣetā godohanāt" iti | mārkaṇḍeyapurāṇe 'pi |

	anityaṃ hi sthito yasmāt tasmād atithir ucyate |

	tasmiṃs tṛpte nṛyajñārthān mucyetarṇād gṛhāśramī ||

atra viśeṣam āha nārāyaṇaḥ |

	niyujyaikam anekaṃ vā śrotriyaṃ prāṅmukhaṃ sadā |

	nivīto tadgatamanā ṛṣīn dhyāyan samāhitaḥ ||

	āsanaṃ cārghyadānaṃ ca bhukte cācamanaṃ tataḥ |

ṛṣīn sanakādīn, teṣāṃ manuṣyatvāt | kārṣṇājanir api |

	manuṣyāṇāṃ tathā kuryāt tarpaṇaṃ pratyahaṃ dvijaḥ |

	hanteti hantakāraṃ tu gṛhasthaḥ pratyahaṃ yajet ||

hanteti kriyate yasmin sa hantakāraḥ | hantety uccārya yajed ity arthaḥ | ata eva kātyāyanaḥ |

	svāhākāravaṣaṭkāranamaskārā divaukasām |

	svadhākāraḥ pitṝṇāṃ tu hantakāras tathā nṛṇām ||

hantetikaraṇaṃ hantakāra ity arthaḥ | atrānukalpam āha nārāyaṇaḥ |

	aśaktāv annam uddhṛtya hantety evaṃ prakalpayet | iti |

bodhāyano 'pi: "ahar ahar brāhmaṇebhyo 'nnaṃ dadyād ā mūlaphalaśākebhyo 'thainaṃ manuṣyayajñaṃ samāpnoti" iti | mukhyakalpānantaraṃ kārṣṇājanir api |

	bhikṣāṃ vā puṣkalaṃ vāpi hantakāram athāpi vā |

	asaṃbhave sadā dadyād udapātram athāpi vā ||

dadyād atithaya iti śeṣaḥ | ata eva manuṣyayajñaṃ prakrtya kūrmapurāṇe |

	hantakāram athāgraṃ vā bhikṣāṃ vā śaktito dvijaḥ |

	dadyād atithaye nityaṃ budhyeta parameśvaram || iti |

bhikṣādilakṣaṇaṃ tu śātātapenoktam |

	grāsamātraṃ bhaved bhikṣā puṣkalaṃ tu caturguṇam |

	puṣkalāni ca catvāri hantakāraṃ vidur budhāḥ ||

manur api |

	grāsamātraṃ bhaved bhikṣā agraṃ grāsacatuṣṭayam |

	agraṃ caturguṇīkṛtya hantakāro vidhīyate || iti |

yadā tu pitṛyajñe bhikṣādāne ca brāhmaṇālābhaḥ tadā pratipattiniyamaḥ kūrmapurāṇe darśitaḥ |

	sarveṣām apy alābhe tu dattaṃ gobhyo nivedayet | iti |

evaṃ ca manvādibhir vaiśvadevabaliharaṇe eva devayajñabhūtayajñāv iti darśitam | āpastambena tu mantrabhedāt saṃjñābhedāt pṛthag evaitad yajñadvayam uktam ity uktaṃ tadbhāṣye | atra bodhāyanaḥ |

	pravāsaṃ gacchato yasya gṛhe kartā na vidyate |

	pañcānāṃ mahatām eṣāṃ sa yajñaiḥ saha gacchati ||

	pravāse kurute caitān yad annam upapadyate |

	na ced utpadyate cānnam adbhir etān samāpayet || iti |

atra kālaniyamam āha dakṣaḥ |

	pañcame ca yathābhāge saṃvibhāgo yathārhataḥ |

	pitṛdevamanuṣyāṇāṃ bhūtānāṃ copadiśyate || iti |

saṃvibhāgo 'nnasya | aṣṭadhā vibhaktasyāhnaḥ pañcamabhāge | ata eva viṣṇuḥ |

	madhyāhne tv atha saṃprāpte baliṃ kṛtvātmano gṛhe |

	devapitṛmanuṣyāṇāṃ śiṣṭaṃ bhuñjīta vāgyataḥ || iti |

evaṃ kurvataḥ phalam āha hārītaḥ |

	devān pitṝn ṛṣīṃś caiva bhūtāni brāhmaṇāṃs tathā |

	tarpayan vidhinā vipro brahmabhūyāya kalpate || iti |

śambhur api |

	yat phalaṃ somayāgena prāpnoti dhanavān dvijaḥ |

	samyak pañcamahāyajñair daridras tad avāpnuyāt ||

athākaraṇe doṣo gargeṇa darśitaḥ |

	sūnānirṇiktadoṣā ye sarve te vṛṣalāḥ smṛtāḥ |

	na teṣām adhikāro 'sti kvacid dharme durātmanām ||

vṛṣalaḥ śūdraḥ | vyāso 'pi |

	pañcayajñāṃs tu yo mohān na karoti gṛhāśramī |

	tasya nāyaṃ ca na paro loko bhavati dharmataḥ ||

viṣṇupurāṇe |

	devādiniśvāsahataṃ śarīraṃ yasya veśmani |

	na tena saṅkaraṃ kuryād gṛhāsanaparicchadaiḥ || iti |

**iti smṛticandrikāyāṃ pañcamahāyajñāḥ**

**atha vaiśvadevavidhiḥ**

tatra nārāyaṇaḥ |

	sabhāryas tu śuciḥ snāto vidhinācamya vāgyataḥ |

	praviśya susamiddhe 'gnau vaiśvadevaṃ samācaret || iti |

susamiddhe 'gnāv avaidike vaidike vā | tathā ca śātātapaḥ |

	laukike vaidike vāpi hutvotsṛṣṭe jale kṣitau |

	vaiśvadevas tu kartavyaḥ pañcasūnāpanuttaye ||

vaidike vaivāhike | yad āha manuḥ |

	vaivāhike 'gnau kurvīta gṛhyakarma yathāvidhi |

	pañcayajñavidhānaṃ ca paktiṃ cānvāhikī gṛhī || iti |

viseṣaś caturviṃśatau darśitaḥ |

	prātarhomaṃ tu nirvartya samuddhṛtya hutāśanāt |

	śeṣaṃ mahānase kṛtvā tatra pākaṃ samācaret || iti |

atha vā laukike 'gnau pākaḥ | tad āha aṅgirāḥ |

	śālāgnau tu paced annaṃ laukike vāpi nityaśaḥ || iti |

śālāgnir gṛhyāgniḥ | yadā tu laukike pākas tadā tasminn eva homaḥ | tad uktaṃ kūrmapurāṇe |

	yadi syāl laukike pākas tato 'nnaṃ tatra hūyate |

	śālāgnau tatra ced annaṃ vidhir eṣa sanātanaḥ || iti |

anenaivābhiprāyeṇa āpastambo 'pi: "aupāsane pacane vā ṣaḍbhir ādyaiḥ pratimantraṃ hastena juhuyāt" iti | atra pacane veti yasya sarvādhānaṃ tadviṣayam eveti vyākhyātaṃ tadbhāṣye | tad uktaṃ ca viṣṇunā |

	ādhānād agnihotrasya āvasathyāt tu bāhyataḥ |

	yasminn agnau paced annaṃ tatra homo vidhīyate || iti |

yasya sarvādhānaṃ tasyāvasathyād bāhyataḥ pṛthag agnihotrasyābhāvāt gṛhyāgnyabhāvena yasmin laukike 'gnau vā pākas tatraiva homa ity arthaḥ | so 'pi katham ity apekṣite śaunakaḥ | "atha sāyaṃprātaḥ siddhasya haviṣyasya juhuyād agnihotradevatābhyaḥ somāya vanaspataye 'gnīṣomābhyāṃ dyāvāpṛthivībhyāṃ dhanvataraya indrāya viśvebhyo devebhyo brahmaṇe svāheti | atha baliharaṇam" iti | haviṣyasya haviryogyasyety arthaḥ | agnihotradevatābhyaḥ sūryāgniprajāpatibhya iti yāvat | āpastambo 'pi: "aupāsane pacane vā ṣaḍbhir ādyaiḥ pratimantraṃ hastena juhuyāt | ubhayataḥ pariṣecanaṃ yathā purastāt" iti | ādyaiḥ agnaye svāhetyādisviṣṭakṛdantaiḥ | ubhayataḥ karmādāv ante cety arthaḥ | gṛhyakātyāyano 'pi: "vaiśvadevād annāt paryukṣya svāhākārair juhuyād brahmaṇe prajāpataye gṛhebhyaḥ kāśyapāyānumataye" iti | gautamo 'pi: "agnāv agnir dhanvantarir viśvedevāḥ prajāpatiḥ sviṣṭakṛd iti homāḥ" iti | atra yathāsvaśākhaṃ vyavasthā,

	saṃskṛtānnair haviṣyair vā haviṣyavyañjanānvitaiḥ |

iti smaraṇāt | kātyāyano 'pi |

	uddhṛtya havir āsicya haviṣyeṇa ghṛtādinā |

	svaśākhāvidhinā hutvā taccheṣeṇa baliṃ haret || iti |

atra havir uddhṛtya haviṣyeṇa ghṛtādināsicyābhighārya (?) tena haviṣā hutveti saṃbandhaḥ | atrādiśabdo dadhyādiparigrahārthaḥ | ata eva vyāsaḥ |

	juhuyāt sarpiṣābhyaktaṃ tailakṣāravivarjitam |

	dadhyaktaṃ payasāktaṃ vā tadabhāve 'mbunāpi vā ||

yadā tu haviṣyadravyālābas tadā viśeṣaś caturviṃśatimate darśitaḥ |

	alābhe yena kenāpi phalaśākodakādibhiḥ (?) |

	payodadhighṛtaiḥ kuryād vaiśvadevaṃ sruveṇa tu ||

	hastenānnādibhiḥ kuryād adbhir añjalinā jale | iti |

yena kenāpi karaṇenety arthaḥ | atrāpi yad aśanīyaṃ tenaiva homaḥ | tad uktaṃ pariśiṣṭe |

	śākaṃ (?) vā yadi vā patraṃ mūlaṃ vā yadi vā phalam |

	saṃkalpayed yadāhāre tenāgnau juhuyād api || iti |

atra āpastambokto viśeṣaḥ | 

	uttānena tu hastena aṅguṣṭhāgreṇa pīḍitam |

	saṃhatāṅgulipāṇis tu vāgyato juhuyād dhaviḥ ||

kātyāyano 'pi |

	yo 'narciṣi juhoty agnau vyaṅgāre caiva mohataḥ |

	mandāgnir āmayāvī ca daridraś copajāyate ||

	tasmāt samiddhe hotavyaṃ nāsamiddhe kathaṃcana |

	ārogyam icchatāyuś ca śriyam ātyantikīṃ tathā ||

śaunako 'pi |

	bahuśuṣkendhane vahnau susamiddhe viśeṣataḥ |

	vidhūme lelihāne (?) ca hotavyaṃ karmasiddhaye ||

kātyāyano 'pi |

	juhuyuś ca bubhuṣuś ca pāṇiśūrpāsyadārubhiḥ |

	na kuryād agnidhamanaṃ na kuryād vyajanādinā ||

	mekhenaiva dhamed agniṃ mukhād eṣo 'bhyajāyata |

atra vyavasthām āha sa eva |

	nāgniṃ mukheneti vaco laukike yojayet tataḥ | iti |

āpastambas tu vaiśvadevādyupakrame vrataviśeṣam āha: "teṣāṃ mantrāṇām upayoge dvādaśāham adhaḥśayyā brahmacaryaṃ kṣāralavaṇavarjaṃ cottamasyaikarātram upavāsaḥ" iti | teṣāṃ vaiśvadevabalyarthānām | uttamasya "ye bhūtāḥ" iti mantrasya | tato vaiśvadevaś caruḥ "vaiśvadeve viśve devāḥ" iti tenaivoktatvāt | vaiśvadeve kartavya tatra yat karma tasmin viśvedevā devatā ity arthaḥ | atra punar āpastambaḥ: "siddhe 'nne tiṣṭhan bhūtam iti svāmine prabrūyāt tat subhūtaṃ virāḍ annaṃ tan mā kṣāyīti prativacanam" iti | tato vaiśvadevādikarma | etac ca sāyaṃ prātaḥ kāryam,

	sāyaṃ prātar vaiśvadevaḥ kartavyo balikarma ca |

	anaśnatāpi kartavyam anyathā kilbiṣī bhavet ||

iti kātyāyanasmaraṇāt | anenātmasaṃskāra ity uktaṃ bhavati | uktaṃ ca pariśiṣṭhe |

	pravased āhitāgniś cet kadācit kālaparyayāt |

	yasminn agnau bhavet pāko vaiśvadevas tu tatra vai ||

	tatrāhutvā tu yo bhuṅkte sa bhuṅkte kilbiṣaṃ naraḥ |

	proṣito 'py ātmasaṃskāraṃ kuryād evāvicārayan ||

gobilo 'pi: "yady etasmin kāle vrīhiyavau prakriyeyātām anyatarasya hutvā kṛtam anyena | yady etasmin kāle punaḥ punar annaṃ pacyeta sakṛd evaikaṃ baliṃ tatra kurvīta | yady ekasmin kāle bahudhānnaṃ pacyeta gṛhapatir mahānasād evaikaṃ baliṃ tatra kurvīta" iti | asyārthaḥ: yady etasmin kāle vrīhiyavādyanekānnapākaḥ tadā ekasmād eva pākād dhomādibaliṃ kurvīta na pratipākam | yady etasmin kāle 'bhyāgatādivaśena punaḥ punar annaṃ pacyeta tadāpy ekasmād eva pākāt sakṛd evaikaṃ baliṃ kuryāt | tathaikāgnyupajīvināṃ bhrātṛputrādīnām etasmin kāle bahudhā pāke 'pi gṛhapatipākāt sakṛd eva kurvīteti | atrānagnikaṃ prakṛtya atriḥ |

	sāgnikaḥ pitṛyajñāntaṃ balikarma samācaret |

	anagnir hṛtaśeṣaṃ tu baliṃ kākabaliṃ haret ||

	puruṣayajñād ṛte nāsti niragnes tu mahāmakhaḥ | iti |

homo 'pi tasya vasiṣṭhena darśitaḥ |

	anagnikas tu yo vipraḥ so 'nnaṃ vyāhṛtibhiḥ svayam |

	hutvā śākalamantraiś ca śiṣṭaṃ kākabaliṃ haret ||

śākalamantrāḥ "devakṛtasyainasaḥ" ityādyāḥ | viṣṇur api |

	annaṃ vyāhṛtibhir hutvā hutvā mantraiś ca śākalaiḥ |

	prajāpater havir hutvā pūjayed atithiṃ tataḥ || iti |

atra yamaḥ |

	akṛtvā vaiśvadevaṃ tu bhuñjate ye dvijādhamāḥ |

	vṛthā tenānnapākena kākayoniṃ vrajanti te || 

vyāso 'pi |

	akṛtvā vaiśvadevaṃ tu yo bhuṅkte 'nāpadi dvijaḥ |

	sa mūḍho narakaṃ yāti kālasūtram avākchirāḥ || iti |

**iti smṛticandrikāyāṃ vaiśvadevavidhiḥ **

**atha baliharaṇam**

tatra kātyāyanaḥ |

	uddhṛtya havir āsicya haviṣyeṇa ghṛtādinā |

	svaśākhāvidhinā hutvā taccheṣeṇa baliṃ haret || iti |

atra havir uddhṛtya haviṣyeṇa ghṛtādinā havir āsicyābhighārya (?) ten haviṣā hutveti saṃbandhaḥ | atra gobilaḥ: "svayaṃ patrī yāvad vased baliṃ hared api vānyo brāhmaṇaḥ" iti | yāvad gṛhe vaset tāvat svayaṃ vānyo baliṃ hared ity arthaḥ | brāhmaṇagrahaṇaṃ putrādipradarśanārtham | at eva atriḥ |

	putro bhrātātha vā ṛtvikchiṣyaśvaśuramātulāḥ |

	patnīśrotriyayājyāś ca dṛṣṭās te balikarmaṇi || iti |

etat pravāsādiviṣayam | ata eva pariśiṣṭe |

	pravased āhitāgniś cet kadācit kālaparyayāt |

	yasminn agnau bhavet pāko vaiśvadevas tu tatra vai ||

	tatrāhutvā tu yo bhuṅkte sa bhuṅkte kilbiṣaṃ naraḥ |

	proṣito 'py ātmasaṃskāraṃ kuryād evāvicārayan |

	putro bhrātā tathā patnī śiṣyo vāsya baliṃ haret || iti |

patnī ced amantram,

	sāyam annasya siddhasya patny amantraṃ baliṃ haret |

iti manusmaraṇāt | yadā tu gṛhe 'nyaḥ kartā nāsti tadā pravāse 'pi svayam eva kuryāt | tad āha bodhāyanaḥ |

	pravāsaṃ gacchato yasya gṛhe kartā na vidyate |

	pañcānāṃ mahatām eṣāṃ saha yajñaiḥ sa gacchati ||

atra śaunakaḥ: "atha baliharaṇam | etābhyaś caiv devatābhyo 'dbhya oṣadhivanaspatibhyo gṛhāya gṛhadevatābhyo vāstudevatābhya indrāyendrapuruṣebhyo yamāha yamapuruṣebhyo varuṇāya varuṇapuruṣebhyas somāya somapuruṣebhya iti pratidiśaṃ brahmaṇe brahmapuruṣebhya iti madhye viśvebhyo devebhyaḥ sarvebhyo bhūtebhyo divācāribhya iti divā naktaṃcāribhya iti naktaṃ rakṣobhya ity uttarataḥ svadhā pitṛbhya iti prācīnāvītī śeṣaṃ dakṣiṇā ninayet" iti | asyārthaḥ: etabhya iti vaiśvadevadevatānāṃ grahaṇam, tāsāṃ prakṛtatvāt | cakāro vakṣyamāṇadevatāsamuccayārthaḥ | evakāro mā bhūd gṛhyāntaroktānāṃ baliharaṇam iti | etac ca sūryāyety ārabhya vāstudevatābhya ityantaiḥ prāgapavargaṃ yathā prāci vidhir bhavati, "prāñcaś ceṣṭā" iti paribhāṣitatvāt | tatas tasyānte pratidiśam indrādyais teṣāṃ madhye brahmaṇe brahmapuruṣebhya iti | sarvasya pradhānasyottarato viśvebhyo devebhya iti | sarvebhyo bhūtebhya iti madhya eva, tasyādhikārāt | brahmādīnām uttarato rakṣobya iti, teṣāṃ prakṛtatvāt | ata eva teṣāṃ dakṣiṇataḥ svadhā pitṛbhya iti | sarve mantrāḥ svāhāntāḥ | atra ninayed iti vacanaṃ pitṛyajñārtham etat karmāntaraṃ baliharaṇam iti vaktum | karmāntaratvaṃ ca svāhākāranivṛttyartham | karmāntaratve kālāntre 'pi syāt tan mā bhūd iti śeṣagrahaṇam iti | etat sarvaṃ gṛhyavṛttāv uktam | āpastambo 'pi: "apareṇāgiṃ saptamāṣṭamābhyām udgapavargam udapānasannidhau navamena madhye 'gārasya daśamaikādaśābhyāṃ prāgapavargam | uttarapūrvdeśe 'gārasyottaraiś caturbhiḥ | śayyādeśe kāmaliṅgena | dehalyām antarikṣaliṅgenottareṇāpidhānyām | uttarair brahmasadane dakṣiṇataḥ pitṛliṅgena prācīnāv ity avācīnapāṇiḥ kuryāt | raudra uttaro yathā devatābhyaḥ | tayor nānā pariṣecanaṃ dharmabhedāt | naktam evottamena vaihāyanam" iti | asyārthaḥ: uttaraiś caturbhiḥ prāgapavargaṃ tasyādhikārāt | brahmasadane 'gāramadhye | tatrāpi prāgapavargam ity anuvartate | brahmasadanād dakṣiṇataḥ pitṛliṅgena tasya prakṛtatvāt | raudra uttarataḥ paitṛkād iti śeṣaḥ | tayor nānā pariṣecanam ity uttaratra vacanāt | yathā devatābhya iti, yathottānena pāṇinā devatābhyo balidānaṃ tadvad asyāpi na punaḥ paitṛkavad ity arthaḥ | atra balidharmān āha sa eva: "balīnāṃ tasya tasya deśe saṃskāro hastena parimṛjyāvokṣya nyupya paścāt pariṣecanam" iti | ekadeśasamavetānāṃ tu pariṣecanaṃ tantreṇaiva vibhavāt | tad api tenaivoktam: "evaṃ balīnāṃ deśe deśe samavetānāṃ sakṛt sakṛd ante pariṣecanaṃ sati sūpasaṃspṛṣṭena kāryāḥ" iti | asyāpavādaḥ: "tayor nānā pariṣecanaṃ dharmabhedāt" iti | tayoḥ paitṛkaraudrayor ekadeśasamavetatve 'pi nānā pṛthakpariṣecanaṃ prācīnāvītatve 'pi dharmabhedatvād ity arthaḥ | naktam evottamena vaihāyasam iti — vihāyasyākāśe bhavo vaihāyasaḥ tam uttamena "ye bhūtāḥ" it mantreṇa naktam eva dadyād ity arthaḥ| kecid uttamenaiva naktaṃ nānyeneti rātrāv anyamantranivṛttim icchanti | etat sarvaṃ bhāṣyakāreṇoktam | gṛhyakātyāyano 'pi: "maṇike trīn parjanyāyādbhyaḥ (?) pṛthivyai dhātre vidhātre ca dvāryoḥ (?) pratidiśaṃ vāyave diśāṃ ca madhye trīn brahmaṇe 'ntarikṣāya sūryāya viśvebhyo devebhyo viśvebhyaś ca bhūtebhyas teṣām uttarata uṣase  bhūtānāṃ ca pataye paraṃ pitṛbhyaḥ svadhā nama iti dakṣiṇataḥ pitṛbhyas tribhya uttarāparasyāṃ diśi ninayet 'yat kṣema tat te nirṇejanam' " iti | ayam arthaḥ: maṇike udapānasamīpe | pratidiśaṃ vāyave tathā diśāṃ ca | pratidiśam iti śeṣaḥ | atra prācyai diśa ity evaṃ prayogaḥ | "madhye" eteṣām iti śeṣaḥ | trayāṇām uttarato viśvebhya iti dvau | "paraṃ" tayor uttarataḥ uṣase bhūtānāṃ ca pataya iti | trayāṇāṃ dakṣiṇataḥ pitṛbhya iti pātraṃ nirṇijya yat kṣema tat te ity uttarāparasyāṃ diśi ninayet | etat sarvaṃ tadbhāṣyakāreṇoktam | atra namo'ntāḥ sarve mantrāḥ,

	amuṣmai nama ity evaṃ balidānaṃ vidhīyate |

iti kātyāyanasmaraṇāt | atra yathāsvaśākhaṃ vyavasthā,

	na jātu paraśākhoktaṃ dvijaḥ karma samārabhet |

iti vasiṣṭhasmaraṇāt | atra mārkaṇḍeyapurāṇam |

	evaṃ gṛhyabaliṃ kṛtvā gṛhe gṛhapatiḥ śuciḥ |

	āpyāyanāya bhūtānāṃ kuryād utsargam ādarāt || iti |

utsargo 'nnasya | so 'pi katham ity apekṣite viṣṇupurāṇam |

	devā manuṣyāḥ paśavo vayāṃsi siddhāḥ sayakṣoragadaityasaṅghāḥ |

	pretāḥ piśācās taravaḥ samastāḥ ye cānnam icchanti mayā pradattam ||

	pipīlikāḥ kīṭapataṅgakāś ca bhbhukṣitāḥ karmanibandhabaddhāḥ |

	prayāntu te tṛptim idaṃ mayānnaṃ tebhyo nisṛṣṭaṃ sukhino bhavanti ||

	yeṣāṃ na mātā na pitā na bandhuḥ naivānnasiddhir na tathāsti tṛptiḥ |

	tattṛptaye 'nnaṃ bhuvi dattam etat te yāntu tṛptiṃ muditā bhavantu ||

	bhūtāni sarvāṇi tathānnam etad ahaṃ ca viṣṇur na tato 'nyad asti |

	tasmād ahaṃ bhūtahitāya bhūtam annaṃ prayacchāmit bhavāya teṣām ||

	caturdaśo lokagaṇo ya eṣaḥ tatra sthitāye khalu bhūtasaṅghāḥ |

	tṛptyartham annaṃ hi mayā nisṛṣṭaṃ teṣām idaṃ te muditā bhavanti ||

	ity uccārya naro dadyād annaṃ śraddhāsamanvitaḥ |

	bhuvi bhūtopakārāya gṛhī sarvāśrayo yataḥ || iti |

tataḥ śvādibhyo 'nnaṃ dadyāt | tad api tatraivoktam |

	śvacaṇḍālavihaṅgānāṃ bhuvi dadyāt tato naraḥ |

	ye cānye patitāḥ kecid āmapātrāḥ samāgatāḥ ||

manur api |

	śunāṃ ca patitānāṃ ca śvapacāṃ pāparogiṇām |

	vāyasānāṃ krimīṇśṃ ca śanakair nikṣiped bhuvi || 

atra śvavāyasabalimantrau vyāsoktau |

	śvānau dvau śyāmaśabalau vaivasvatakulodbhavau |

	tābhyāṃ piṇḍaṃ pradāsyāmi rakṣetāṃ pathi māṃ sadā ||

	aindravāruṇavāyavyā yāmyanaiṛtikāś ca ye |

	te kākāḥ pratigṛhṇantu bhūmau piṇḍaṃ madarpitam ||

atra patitādīnāṃ dānam anityaṃ teṣām aniyatatvāt | <span style="text-decoration:underline;">kecit</span> tv āgatānām api dadyād ity āhuḥ | tad āha āpastambaḥ: "sarvān vaiśvadeve bhāginaḥ kurvitā śvacaṇḍālebhyaḥ | nānarhadbhyo dadyād ity eke" iti | anarhadbhyaś caṇḍālādibhyaḥ | atra vyāsaḥ |

	datvānena vidhānena baliṃ paścād upaspṛśet | iti |

evaṃ kurvataḥ phalam āha manuḥ |

	evaṃ yaḥ sarvabhūtāni brāhmaṇo nityam arcati |

	sa gacchati paraṃ sthānaṃ tejomūrtiḥ patharjunā || iti |

āpastambo 'pi: "ya etān avyagro yathopadeśaṃ kurute nityaḥ svargaḥ puṣṭiś ca | agraṃ ca deyam" iti | śrotriyāyeti śeṣaḥ | tathā ca vasiṣṭhaḥ: "gṛhadevatābhyo baliṃ harec chrotriyāyāgraṃ datvā brahmacāriṇe cānantaraṃ pitṛbhyo dadyāt" iti | brahmāriṇe bhikṣāṃ datvety arthaḥ | ata eva yamaḥ |

	bhikṣāṃ ca bhikṣave dadyād vidhivad brahmacāriṇe | iti |

so 'pi vidhir gautamena darśitaḥ: "svasti vācya bhikṣādānam appūrvam" iti | bhikṣamāṇaṃ brahmacāriṇaṃ svastīti vācayitvā taddhaste jalaṃ pradāya bhikṣādānaṃ kāryam ity arthaḥ | yateḥ punar ādyantayor udakadānaṃ kāryam | tathā ca vyāsaḥ |

	yatihaste jalaṃ dadyād bhaikṣaṃ dadyāt punar jalam |

	tad bhaikṣaṃ merutulyaṃ syāt tajjalaṃ sāgaropamam ||

atra vacanadvaye 'pi dadyād ity abhidhānād yatiṃ brahmacāriṇaṃ vā na pratyācakṣīteti gamyate | ata eva āpastambaḥ: "strīṇāṃ ca pratyācakṣāṇānāṃ samāhito brahmacārīṣṭaṃ dattaṃ hutaṃ prajāṃ paśūn brahmavarcasam annādyaṃ vṛṅkte | tasmād u ha vai brahmacārisaṅghaṃ carantaṃ na pratyācakṣīta" | purāṇe 'pi |

	apūjayan hi kākutstha tapasvinam upāgatam |

	duḥkhāśī ca pare loke svāni māṃsāni khādati ||

vyāso 'pi |

	yatiś ca brahmacārī ca pakvānnasvāmināv ubhau |

	tayor annam adatvā tu bhuktvā cāndrāyaṇaṃ caret || iti |

atra parāśaraḥ |

	dadyāc ca bhikṣātritayaṃ parivrāḍbrahmacāriṇām |

	icchayā ca tato dadyād vibhave satyavāritam || iti |

etad api vratādhyayanādiyogaviṣayam,

	satkṛtya bhikṣave bhikṣā dātavyā suvratāya vā |

iti yājñavalkyasmaraṇāt,

	avratā by anadhīyānā yatra bhaikṣacarā dvijāḥ |

	taṃ grāmaṃ daṇḍayed rājā corabhaktaprado hi saḥ ||

iti vasiṣṭhasmaraṇāc ca | yadā tu vaiśvadevād arvāg bhikṣur āgacchati tadā vyāsoktaṃ draṣṭavyam |

	akṛte vaiśvadeve tu bhikṣuke gṛham āgate |

	uddhṛtya vaiśvadevārthaṃ bhikṣāṃ datvā visarjayet ||

	vaiśvadevakṛtaṃ doṣaṃ śakto bhikṣur vyapohitum |

	na hi bhikṣukṛtaṃ doṣaṃ vaiśvadevo vyapohati ||

bhikṣuḥ parivrāṭ | evaṃ brahmacāriṇy api draṣṭavyam | ata eva viṣṇupurāṇam|

	bhikṣāṃ tu bhikṣaver dadyāt parivrāḍbrahmacāriṇām |

	akalpitānnād uddhṛtya sarvavyañjanasaṃyutām (?) ||

bhikṣāṃ prakṛtya yamaḥ |

	hastadattā tu yā bhikṣā salilavyañjanāni ca |

	bhoktā tv aśucitāṃ yāti dātā svargaṃ na gacchati ||

yadā tu bhikṣukālābhas (?) tadā viṣṇunoktam |

	bhikṣukālābhe 'nnaṃ gobhyo dadyād agnau vā prakṣipet | iti |

te ca bhikṣukā vyāsena darśitāḥ |

	brahmacārī yatiś caiva vidyārthī gurupoṣakaḥ (?) |

	adhvagaḥ kṣīṇavṛttiś ca ṣaḍ ete bhikṣukāḥ smṛtāḥ ||

purāṇe 'pi |

	vyādhitasyārthahīnasya kuṭumbāt pracyutasya ca |

	adhvānaṃ vā prapannasya bhikṣācaryā vidhīyate || iti | \
bhikṣādiparimāṇaṃ manunoktam|

	grāsamātrā bhaved bhikṣā agraṃ grāsacatuṣṭayam |

	agraṃ caturguṇīkṛtya hantakārī vidhīyate || iti |

evaṃ kurvataḥ phalam āha yamaḥ |

	satkṛtya bhikṣave bhikṣāṃ yā prayacchati mānavaḥ |

	gopradānasamaṃ puṇyaṃ tasyāha bhagavān yamaḥ ||

brahmapurāṇe 'pi |

	yaḥ pātrapūraṇīṃ bhikṣāṃ yatibhyaḥ saṃprayacchati |

	vimuktaḥ sarvapāpebhyo nāsau durgatim āpnuyāt || iti |

**iti smṛticandrikāyāṃ baliharaṇam**

**athātithipūjā**

tatra viṣṇuḥ | "bhikṣāṃ ca datvātithipūjane paraṃ yat samātiṣṭhet" iti | bhikṣādānānantaram anyatithinirīkṣaṇāya (?) gṛhāṅkaṇe kaṃcit kālaṃ tiṣṭhed ity arthaḥ | tathā ca mārkaṇḍeyapurāṇaṃ |

	ācamya ca tataḥ kuryāt prājño dvārāvalokanam |

	muhūrtasyāṣṭamaṃ bhāgam udvīkṣyo hy atithir bhavet ||

dvāre 'valokanaṃ dvārāvalokanam | brahmagarbho 'pi |

	godohakālaṃ kāṃkṣeta kṛtvā bhūtabaliṃ dvijaḥ | iti |

ayaṃ ca kālaniyamaḥ kālāntare tasya nirīkṣaṇamānāvaśyakam iti vaktum | ata eva viṣṇupurāṇam |

	tato godohamātraṃ vā kālaṃ tiṣṭhan gṛhāṅkaṇe |

	atithigrahaṇārthāya tadūrdhvaṃ vā yathecchayā || iti |

so 'pi kiṃlakṣaṇa ity apekṣite śātātapaḥ |

	priyo vā yadi vā preṣyo mūrkhaḥ paṇḍita eva vā |

	prāptas tu vaiśvadevānte so 'tithiḥ svargasaṅkramaḥ (?) ||

manur api |

	ekarātraṃ tu nivann atithir brāhmaṇaḥ smṛtaḥ |

	anityaṃ hi sthito yasmāt tasmād atithir ucyate ||

mārkaṇḍeyapurāṇe 'pi |

	na mitram atithiṃ kuryān naikagrāmanivāsinam |

	ajñātakulanāmānam annakāla upasthitam ||

	bubhukṣum āgataṃ śrāntaṃ yācamānam akiṃcanam |

	brāhmaṇaṃ prāhur atithiṃ saṃpūjyaḥ śaktito budhaiḥ || iti |

brāhamaṇāgrahaṇaṃ kṣatriyavyudāsārtham | ata eva manuḥ |

	na brāhmaṇasya tv atithir gṛhe rājanya ucyate |

	vaiśyaśūdrau sakhā caiva jñātayo gurur eva ca || iti | \
yat tu vāyupurāṇe |

	na ghoro nāpi saṃkīrṇo navidyo naviśeṣavit |

	na ca santānasaṃbandho na sevanaparo 'tithiḥ || iti |

tad atithivad hutve (?) draṣṭavyam | ata eva śaṅkhaḥ: "yadi tu bahūnāṃ na śaknuyād ekasmā eva dadyād yaḥ prathamam upāgatas tasya yaḥ śrotiryas tasmai dadyād iti vā" | dāne viśeṣo mārkaṇḍeyena darśitaḥ |

	na pṛcched gotracaraṇaṃ svādhyāyaṃ vāpi paṇḍitaḥ |

	śobhanāśobhanākāraṃ taṃ manyet prajāpatim ||

purāṇe 'pi |

	svādhyāyāyagotracaraṇam apṛṣṭvā ca tathā kulam |

	hiraṇyagarbhabuddhyā taṃ manyetābhyāgataṃ gṛhī ||

	tathā prajāpatiḥ śukro vahnir vasugaṇo yamaḥ |

	praviśyātithim evaite bhuñjate 'nnaṃ nareśvaraḥ || iti |

evaṃ bhoktāpi kulaṃ na brūyāt | tad āha viṣṇuḥ |

	deśaṃ gotraṃ kulaṃ vidyām annārthaṃ yo nivedayet |

	vaivasvateṣu dharmeṣu vāntāśī sa tu kīrtitaḥ || iti |

atithau yat kartavyaṃ tad āha manuḥ |

	saṃprāptāya tv atithaye pradadyād āsanodake |

	annaṃ caiva yathāśakti satkṛtya vidhipūrvakam || iti |

udakagrahaṇaṃ pādyādipradarśanārtham, "sa tasya svātatam arghyācamanam āsanaṃ ca pradadyāt" iti hārītasmaraṇāt | parāśaro 'pi |

	atithiṃ tatra saṃprāptaṃ pūjayet svāgatādinā |

	tathāsanapradānena padaprakṣālanena ca ||

	śraddhayā cānnadānena priyapraśnottareṇa ca |

	gacchataś cānuyānena prītim utpādayed gṛhī ||

yamo 'pi |

	cakṣur dadyān mano dadyād vācaṃ dadyāc ca sūnṛtām |

	utthāya cāsanaṃ dadyāt sa dharmaḥ pañcalakṣaṇaḥ ||

uttyāyeti śrotriyātithiviṣayam | ata eva āpastambaḥ: "brāhmāṇāyānadhīyānāyāsanam udakam annam iti deyam | na pratyuttiṣṭhet | abhivādanāyaivottiṣṭhed abhivādyaś cet" iti | atrāsanādidāne viśeṣam āha sa eva: "asamudetaś ced atithir bruvāṇa āgacched āsanam udakam annaṃ śrotriyāya dadāmīty eva dadyāt | evam asya samṛddhaṃ bhavati" | vidyāvittādivihīno 'samudetaḥ | tathāhitāgnāv api viśeṣas tenaiva darśitaḥ: "āhitāgniś ced atithir abhyāgacchet svayam enam abhyudetya brūyāt | vrātya kvāvātsīr iti | vrātyodakam iti | vrātya tarpayaṃstu" iti | vrātya kvāvāksīr iti mantreṇa saṃbhāṣyottareṇa mantradvayenodakam annaṃ ca dadyād ity arthaḥ | atra punar āpastambaḥ: "payaupasecanam annam agniṣṭomasaṃmitaṃ sarpiṣokthyasaṃmitaṃ madhunātirātrasaṃmitaṃ māṃsena dvādaśāhasaṃmitam udakena prajāvṛddhir āyuṣaś ca" (ĀpDh 2.7.4) iti | annābhāve ca tenaivoktam: "kāle svāmināv annārthinaṃ ca pratyācakṣīyātām | abhāve bhūmir udakaṃ tṛṇāni kalyāṇī vāg iti | etāni vai sato 'gāre na kṣīyante kadācana" iti | atithibahutve tu manunoktam |

	āsanāvasathau śayyām anuvrajyām upāsanām |

	uttameṣūttamaṃ kuryād dhīne hīnaṃ same samam ||

annādikaṃ tu samam evaikapaṅktau | yathāha hārītaḥ |

	vidyātapo'dhikānāṃ ca prathamāsanam ucyate |

	paṅktau sahasthitānāṃ tu bhojanādi samaṃ smṛtam || iti |

ata eva viṣamadāne doṣam āha vasiṣṭhaḥ |

	yady ekapaṅktau viṣamaṃ dadāti snehād bhayād vā yadi vārthahetoḥ |

	vedeṣu dṛṣṭām ṛṣibhiś ca gītāṃ tāṃ brahmahatyāṃ munayo vadanti ||

atra mārkaṇḍeyapurāṇam |

	māṃsam annaṃ śākaṃ gṛhe yac copapaditam |

	na vai svayaṃ tad aśnīyād atithiṃ yena nārcayet ||

āpastambo 'pi: "ūrjaṃ puṣṭiṃ prajāṃ paśūn iṣṭāpūrtam iti gṛhāṇām aśnāti yaḥ pūrvo 'tither aśnāti" iti | atithibhojanānantaraṃ vasiṣṭhaḥ: "tato gacchantam āsīnam āsīmāntam anuvrajet | anujñānād vā" | āsīmāntam iti śrotriyadiviṣayam,

	atithiṃ śrotriyaṃ tṛptam āsīmāntam anuvrajet |

iti yājñavalkyasmaraṇāt | evaṃ kurvataḥ phalam āha manuḥ |

	atithiṃ pūjayed yas tu śrāntaṃ cāduṣṭamānasam |

	savṛṣaṃ gośataṃ tena dattaṃ syād iti me matiḥ ||

viṣṇur api |

	svādhyāyenāgnihotreṇa yajñena tapasā tathā |

	nāvāpnoti gṛhī lokān yathā tv atithipūjanāt || iti |

tathā akaraṇe doṣo vyāsena darśitaḥ |

	pathi śrāntam avijñātam atithiṃ kṣutpipāsitam |

	yo na pūjayate bhaktyā tam āhur brahmaghātinam ||

mārkaṇḍeyapurāṇe 'pi |

	atithir yasya bhagnāśo gṛhāt pratinivartate |

	sa datvā duṣkṛtaṃ tasya puṇyam ādāya gacchati ||

devalo 'pi |

	atithir gṛham āgatya yasya pratinivartate |

	asatkṛto nirāśaś ca sa sadyo hanti tatkulam ||

ato na taṃ pratyācakṣīteti bhāvaḥ | evaṃ sūryoḍhe 'pi draṣṭavyam | tathā ca manuḥ |

	apraṇodyo 'tithiḥ sāyaṃ sūryoḍho gṛhamedhinā |

	kāle prāptas tv akāle vā nāsyānaśnan gṛhe vaset || iti |

kāle vaiśvadevakāle prāptaḥ | sūryoḍhe vā anyo vā sāyam atithir apraṇōdyaḥ apratyākhyeya ity arthaḥ | sūryoḍhasya lakṣaṇam āha pracetā |

	yaḥ svayaṃ vaisvadevānte sāyaṃ vā gṛham āgataḥ |

	devavat pūjanīyo 'sau sūryōḍhaḥ so 'tithiḥ smṛtaḥ ||

atrāpi vimukhe 'tithau doṣo viṣṇupurāṇe darśitaḥ |

	devātithau tu vimukhe gate yat pātakaṃ nṛpa |

	tad evāṣṭaguṇaṃ puṃsāṃ sūryoḍhe vimukhe gate ||

ata eva lubdhakāyātithaye 'nnādyabhāve bhojanārthaṃ kapota ātmānam eva pradadau | tathāha vyāsaḥ |

	devatānām ṛṣīṇāṃ ca saṃvādeṣu punaḥ punaḥ |

	śrutapūrvo mayā dharmo mahān atithipūjane ||

	sudūrād āśramāt prāptaḥ kṣuttṛṣṇāśramakarśitaḥ |

	yaḥ pūjyate 'tithiḥ samyag ayūpaḥ kratur eva saḥ ||

	evam uktvā sa dharmātmā prahṛṣṭenāntarātmanā |

	tam agniṃ triḥ parikramya praviveśa svaveśmavat || iti |

yadā tu kṣatriyādir atithirūpeṇāgacchati tadā manūktam |

	yadi tv atithidharmeṇa kṣatriyo gṛham āvrajet |

	bhuktavatsūktavipreṣu kāmaṃ tam api bhojayet ||

	vaiśyaśūdrāv api prāptau kuṭumbe 'tithidharmiṇau |

	bhojayet saha bhṛtyais tāv ānṛśaṃsyaṃ prayojayan || iti |

ānṛśaṃsyam anaiṣṭhuryam | bhṛtyāḥ bharaṇīyāḥ poṣyā ity arthaḥ | śūdreṣu viśeṣam āha āpastambaḥ: "śūdram abhyāgataṃ karmaṇi niyuñjyāt" iti | te ca poṣyā dakṣeṇa darśitāḥ |

	mātā pitā gurur bhāyā prajā dīnāḥ samāśritāḥ |

	abhyātato 'tithiś cāgniḥ poṣyavarga udāhṛtaḥ ||

etac ca bhṛtyabharaṇāvaśakam | anyathā doṣaśravaṇāt | tathā ca atriḥ |

	bharaṇaṃ poṣyavargasya praśastaṃ svargasādhanam |

	narakaḥ pīḍane tasya tasmād yatnena taṃ bharet || iti |

manur api |

	devatātithibhṛtyānāṃ pitṝṇām ātmanaś ca yaḥ |

	na nirvapati pañcānām ucchvasan na sa jīvati ||

yat tu yājñavalkyenoktam,

	bhojayec cāgatān kāle sakhisaṃbandhivāndhavān |

iti, tat svakuṭumbāvirodhena saty anne draṣṭavyam | yad āha āpastambaḥ: "ye nityā bhāktikās teṣām anuparodhena saṃvibhāgo vihataḥ | kāmam ātmānaṃ bhāryāṃ putraṃ voparundhyāt" iti | bhaktam annaṃ tad eṣāṃ te bhāktikāḥ | saṃvibhāgo 'nnasya | manur api |

	bhṛtyānām anuparodhena yaḥ karoty aurdhvadaihikam |

	tad bhavaty asukhodarkaṃ jīvataś ca mṛtasya ca || iti |

ataḥ sadhanasyaivāyaṃ bāndhavādibhojananiyama ity avagantavyam | uktaṃ ca ādipurāṇe |

	jñātir bandhujanaḥ kṣīṇaḥ tathānāthaḥ samāśritaḥ |

	anyo 'pi dhanayuktasya poṣyavarga udāhṛtaḥ ||

asyāpy āvaśyakam eva bharaṇam | yato 'nantaram evoktam |

	abhuktavatsu caiteṣu buñjan bhuṅkte tu kilbiṣam |

	mṛtaś ca gatvā narakaṃ śleṣmabhug jāyate naraḥ ||

mārkaṇḍeyapurāṇe 'pi |

	śrīmantaṃ jñātim āsādya yo jñātir avasīdati |

	sīdatā yat kṛtaṃ pāpaṃ tat sarvaṃ pratipadyate || iti |

atithipūjānantaraṃ viṣṇupurāṇam |

	tataḥ suvāsinīduḥkhigarbhiṇīvṛddhabālakān |

	bhojayet saṃskṛtānnena prathamaṃ tu tato gṛhī ||

atra vyāsaḥ |

	gavāhnikaṃ paragave dadyāt saṃvatsaraṃ tu yaḥ |

	akṛtvā svayam āhāraṃ tadvrataṃ sārvakālikam || iti |

atra mantraḥ |

	saurabheyāḥ sarvahitāḥ pavitrāḥ pāpanāśanāḥ |

	pratigṛhṇantu me grāsaṃ gāvas trailokyamātaraḥ || iti |

**iti smṛticandrikāyām atithipūjā**

**atha prasaṅgād annadānaviṣayāṇi kānicidvacanāni likhyante**

tatra vyāsaḥ |

	grāsam apy ekam annasya yo dadāti dine dine |

	svargalokam avāpnoti narakaṃ ca na paśyati ||

	dvāv imau puruṣau loke sūryasyopari tiṣṭhataḥ |

	annapradātā durbhikṣe subhikṣe hemavastradaḥ ||

	agnau hutvātha dānena yat puṇyaphalam āpyate |

	tena tulyaṃ viśiṣṭaṃ vā brāhmaṇe tarpite phalam ||

	brāhmaṇeṣv akṣayaṃ dānam annaṃ śūdre mahāphalam |

	annadānaṃ hi śūdrasya syād vipre cāviśeṣataḥ ||

viṣṇur api |

	kṛtvā tu pātakaṃ karma yo dadyād annam arthine |

	brāhmaṇāya viśeṣeṇa na sa pāpena lipyate ||

atra devalaḥ |

	aghṛtaṃ bhojayed vipraṃ yo gṛhe sati sarpiṣi |

	paratra nirayaṃ ghoraṃ sa yāty eva na saṃśayaḥ ||

	mṛṣṭam annaṃ svayaṃ bhuktvā paścāt kadaśanaṃ naraḥ |

	brāhmaṇān bhojayen mūkho narake ciram āvaset || iti |

te ca brāhmaṇāḥ śrotriyā eva | yad āha vyāsaḥ |

	vedavidyāvrasnāte śrotriye gṛham āgate |

	krīṣanty oṣadhayaḥ sarvā yāsyāmaḥ parāṃ gatim ||

	saṃdhyāhīne vratabhraṣṭe vipre vedavivarjite |

	dīyamānaṃ rudaty annaṃ kiṃ mayā duṣkṛtaṃ kṛtam ||

manur api |

	vidyātapaḥsamiddheṣu hutaṃ vipramukhāgniṣu |

	tat tārayati durgāc ca mahataś caiva kilbiṣāt || iti |

atrāpi viśeṣam āha yamaḥ |

	apacantam atikramya pacantaṃ yas tu bhojayet |

	bhūṣikāṇāṃ bhaved yonau varṣāṇām adhikaṃ śatam || iti |

**iti smṛticandrikāyām annadānavidhiḥ**

**atha bhojanavidhiḥ**

tatra manuḥ |

	bhuktavatsu ca vipreṣu bhṛtyeṣv anyeṣu caiva hi |

	bhuñjīyāyāṃ tataḥ paścād vidhasaṃ taṃ tu dampatī ||

vighasaṃ bhuktaśiṣṭam | tathā ca vyāsaḥ |

	vidhasāśī bhaven nityaṃ nityaṃ cāmṛtabhojanaḥ |

	vighasaṃ bhuktaśiṣṭaṃ tu yajñaśiṣṭaṃ tathāmṛtam || iti |

anena na kadācid apy ātmārtham annaṃ paced ity arthād uktaṃ bhavati | uktaṃ ca devalena |

	nātmārthaṃ pacayed annaṃ nātmārthaṃ ghātayet paśūn |

	devārthe brāhmaṇārthe ca pacamāno na lipyate ||

manur api |

	aghaṃ sa kevalaṃ bhuṅkte yaḥ pacaty ātmakāraṇāt |

	yajñaśiṣṭāśanaṃ hy etat satām annaṃ vidhīyate ||

atra diṅniyamam āha sa eva |

	āyuṣyaṃ prāṅmukho bhuṅkte yaśasyaṃ dakṣiṇāmukhaḥ |

	śriyaṃ pratyaṅmukho bhuṅkte ṛtaṃ bhuṅkta udaṅmukhaḥ ||

āyuṣe hitam āyuṣyam | tat prāṅmukho bhuñjīta | yasase hitaṃ yaśasyaṃ dakṣiṇāmukho bhuñjīta | śriyam icchan pratyaṅmukhaḥ | ṛtaṃ satyam | tad icchann udaṅmukha ity arthaḥ | viṣṇur api: "prāṅmukho 'śnīyād dakṣiṇāmukho vā" iti | atra āpastambaḥ: "dakṣiṇāmukho bhuñjīta | anāyuṣyaṃ tv evaṃmukhasya bhojanaṃ mātur ity upadiśanti" iti | etac ca bhojanaṃ rahasi kāryam | tathā ca devalaḥ |

	āhāraṃ tu rahaḥ kuryād vihāraṃ cāpi sarvataḥ |

	gupto hi lakṣmyā yuktaḥ syāt prakāśe hīyate śriyā || iti |

raho guptapradeśaḥ | padmapurāṇe 'pi |

	gupte caiva pradeśe tu prāṅmukho vāpy udaṅmukhaḥ |

	sukhāsane samāsīnaḥ pādau kṛtvā mahītale || iti |

atra viśeṣam āha devalaḥ |

	upalipte śucau deśe pādau prakṣālya vāgyataḥ |

	prāṅmukho 'nnāni bhuñjīta śuciḥ pīṭham adhiṣṭhitaḥ ||

bhaviṣyatpurāṇe 'pi |

	sadyaḥ kṛtopalepe tu bahir ācamya vāgyataḥ |

	udaṅmukhaḥ prāṅmukho vā samyag vidhṛtabhojanaḥ ||

bahirbhojanaśālāta it śeṣaḥ |

	yas tu bhojanaśālāyāṃ bhoktukāma upaspṛśet |

	āsanastho na cānyatra sa vipraḥ paṅktidūṣakaḥ ||

ity āpastambasmaraṇāt | kṛtopalepe gomayeneti śeṣaḥ | tathā ca bodhāyanaḥ |

	mantreṇaiva dvir ācamya gomayenopalepite |

	bhasmanā vāriṇā vāpi kārayen maṇḍalaṃ tataḥ || iti |

atra viśeṣam āha śaṅkhaḥ |

	ādityā vasavo rudrā brahmā caiva pitāmahaḥ |

	maṇḍalāny upajīvanti tasmāt kurvīta maṇḍalam ||

	catuṣkoṇaṃ dvijāgryasya trikoṇaṃ kṣatriyasya tu |

	maṇḍalākṛtiṃ vaiśyasya śūdrasābhyukṣaṇaṃ smṛtam || iti |

atra yamaḥ |

	ārdrapādas tu bhuñjīta nārdrapādas tu saṃviśet |

	ārdrapādas tu bhuñjāno dīrgham āyur avāpnuyāt || iti |

pādagrahaṇam aṅgapañcakopalakṣaṇārtham | ata eva vyāsaḥ |

	pañcārdhro bhojanaṃ kuryāt prāṅmukho maunam āsthitaḥ |

	hastau pādau tathaivāsyam eṣu pañcārdratā matā ||

mārkaṇḍeyo 'pi |

	naikavāsās tathāśnīyād bhinnabhāṇḍena mānavaḥ |

	anārdrapāṇipādaś ca tathaivānārdramastakaḥ || iti |

na bhinnabhāṇḍeneti tāmrādivyatiriktaviṣayam | ata eva paiṭhīnasiḥ: "tāmrarajatasuvarṇaśaṅkhaśuktyaśmasphaṭikānāṃ bhinnam abhinnam iti na doṣaḥ" iti | pracetā api |

	na bhinnabhāṇḍe bhuñjīta na bhāvapratidūṣitaiḥ |

	anyatra tāmraraupyābjasauvarṇād bhājanād dvijaḥ || iti |

abjaṃ śaṅkhādi | bhojanapātraṃ prakṛtya paiṭhīnasiḥ |

	brahmapatre tu yo buṅkte māsam ekaṃ nirantaram |

	triṃśac cāndrāyaṇais tulyaṃ mahāpātakanāśanam ||

	sauvarṇe rājate patre tāmre padmapalāśayoḥ |

	bhojane bhojane caiva trirātrāt palam aśnute ||

brahmapatraṃ palāśapatram | purāṇe 'pi |

	palāśeṣu ca patreṣu madhyameṣu ca bhārata |

	yaḥ karoty aśanaṃ tasya prājāpatyaṃ dine dine ||

	ya icched ūrdhvagāmitvaṃ paraṃ sthānaṃ ca śāśvatam |

	padmapatre tu bhoktavyaṃ māsam ekaṃ nirantaram ||

paiṭhīnasir api |

	eka eva tu yo bhuṅkte vimale kāṃsyabhājane |

	bhojane bhojane caiva trirātraphalam aśnute ||

	eka eva tu yo bhuṅkte vimale kāṃsyabhājane |

	catvāri tasya vardhante āyuḥ prajñā yaśo balam ||

kāṃsyabhājanaṃ yatyādivyatiriktaviṣayam | tad āha pracetāḥ |

	tāmbūlābhyañjane caiva kāṃsyapātre ca bhojanam |

	yatiś ca brahmacārī ca vidhavā ca vivarjayet ||

atra varjyāny āha paiṭhīnasiḥ |

	vaṭārkāśvatthaparṇeṣu kumbhīśryaudumbareṣu ca |

	śrīkāmo naiva bhuñjīta kovidārakarañjayoḥ ||

hārīto 'pi |

	na kārṣṇāyase mṛṇmaye vā pātre 'śnīyāt | iti |

pracetā api |

	mṛṇmaye parṇapṛṣṭhe vā kārpāse tāntave tathā |

	nāśnīyān na pibec caiva na kare na tathāsane || iti |

tathāsanāny api varjyāni tenaiva darśitāni |

	gośakṛnmṛṇmayaṃ bhinnaṃ tathā pālāśam eva ca |

	lohabaddhaṃ sadaivārkaṃ varjayed āsanaṃ budhaḥ || iti |

atra kūrmapurāṇam |

	pañcārdro bhojanaṃ kuryād bhūmau pātraṃ nidhāya tu |

	upavāsena tat tulyaṃ manur āha prajāpatiḥ ||

vyāso 'pi |

	bhūmau pātraṃ pratiṣṭhāpya yo bhuṅkte vāgyataḥ śuciḥ |

	bhojane bhojane caiva trirātraphalam aśnute ||

	nyastapātras tu bhuñjīta pañcagrāsān mahāmune |

	śeṣam uddhṛtya bhoktavyaṃ śrūyatām atra kāraṇam ||

	vipruṣāṃ doṣasaṃsparśaḥ pādacelarajas tathā |

	sukhena bhuṅkte viprendra pitrarthaṃ tu na lipyate || iti | \
pitrarthaṃ bhūmau pātraṃ pratiṣṭhāpya na tal lepanīyam | itaram uddhṛtya tatpātre bhuñjītety arthaḥ | vāgyamanaṃ prakṛtya purāṇe 'pi |

	snāsyato varuṇaḥ śaktiṃ juhvato 'gniḥ śriyaṃ haret |

	bhuñjato mṛtyur āyuṣyaṃ tasmān maunaṃ triṣu smṛtam || iti |

yat tu atriṇoktam,

	maunavrataṃ mahākaṣṭaṃ huṃkāreṇāpi naśyati |

	tathā sati mahān doṣas tasmāt taṃ niyataṃ caret || iti |

tat kāṣṭhamaunābhiprāyam | etac ca grāsād upari veditavyam,

	anindan bhakṣayen nityaṃ vāgyato 'nnam akutsayan |

	pañcagrāsaṃ mahāmaunaṃ prāṇādyāpyāyanaṃ hit tat ||

iti vṛddhamanusmaraṇāt | akutsayan anindann ity arthaḥ | atra śātātapaḥ |

	hastadattāni cānnāni pratyakṣalavaṇaṃ tathā |

	mṛttikābhakṣaṇaṃ caiva gomāṃsāśanavat smṛtam ||

vṛddhavasiṣṭho 'pi |

	ghṛtaṃ vā yadi vā tailaṃ vipro nādyān nakhacyutam |

	yamas tam aśuciṃ prāha tulyaṃ gomāṃsabhakṣaṇe ||

paiṭhīnasir api |

	lavaṇaṃ vyañjanaṃ caiva ghṛtaṃ tailaṃ tathaiva ca |

	lehyaṃ peyaṃ ca vividhaṃ hastadattaṃ na bhakṣayet || iti |

kena tarhi deyam ity apekṣite manuḥ |

	darvyā deyaṃ ghṛtānnaṃ tu samastavyañjanāni ca |

	udakaṃ yac ca pakvānnaṃ yo darvyā dātum icchati |

	sa bhrūṇahā surāpaś ca sa steno gurutalpagaḥ ||

atra bodhāyanaḥ |


        sarvāvaśyakāvasāne suprakṣālitapāṇipādo 'pa ācamya saṃmṛṣṭopalipte deśe prāṅmukha upaviśya tadbhūtam āhriyamāṇaṃ bhūr bhuvaḥ suvar om ity upasthāya vācaṃ yacchet | nyastam annaṃ mahāvyāhṛtibhiḥ pradakṣiṇam udakaṃ pariṣicya savyena pāṇināvimuñcann amṛtopastaraṇam asīti purastād apaḥ pītvā pañcānnena prāṇāhūtīr juhoti prāṇe niviṣṭo 'mṛtaṃ juhomi śivo māviśāpradāhāya prāṇāya svāheti | pañcānnena prāṇāhutīr hutvā tūṣṇīṃ bhūyo vratayet prajāpatiṃ manasā dhyāyan nātisuhito 'mṛtāpidhānam asīti tadupariṣṭhād apaḥ pītvācānto hṛdayadeśam abhimṛśati prāṇānāṃ granthir asi rudro mā viśāntakas tenānnenāpyāyasveti punar ācamya dakṣiṇe pādāṅguṣṭhe pāṇī nisrāvayati, aṅguṣṭhamātraḥ puruṣo 'ṅguṣṭhaṃ ca samāśritaḥ | īśaḥ sarvasya jagataḥ prabhuḥ prīṇāti viśvabhuk || iti |

hutānumantraṇam ūrdhvahastaḥ samācaret | śraddhāyāṃ prāṇe niviśyāmṛtaṃ hutaṃ prāṇam annenāpyāyasveti | evam apānavyānodānasamānābhiḥ pañcabhiḥ | brahmaṇi ma ātmāmṛtatvāyety akṣareṇātmānaṃ yojayet | sarvakratuyājinām ātmayājī viśiṣyata iti | athāpy udāharanti |

	yathā hi tūlam aiṣīkam agnau protaṃ pradīpyate |

	tadvat sarvāṇi pāpāni dahyante hy ātmayājinaḥ || iti |

gobilo 'pi |


        athātaḥ prāṇāhutikalpo vyāhṛtibhir gāyatryābhimantrya ṛtaṃ tvā satyena pariṣiñcāmīti sāyaṃ satyaṃ tvartena pariṣiñcāmīti prātaḥ antaś carasi bhūteṣu guhāyāṃ visvato mukhaḥ | tvaṃ yajñas tvaṃ viṣṇus tvaṃ vaṣaṭkāras tvaṃ brahma tvaṃ prajāpatiḥ āpo jyotīraso 'mṛtaṃ brahma bhūr bhuvaḥ suvar om amṛtopastaraṇam asīty apaḥ pītvā daśhotāraṃ manasānudrutyātvarayan pañcagrāsān gṛhṇīyat prāṇāya svāheti | gārhaptyam etena juhoti | apānāya svāheti | anvāhāryapacanam etena juhoti | vyānāya svāheti | āhavanīyam etena juhoti | udānāya svāheti | sabhyam etena juhoti | samānāya svāheti | āvasathyam etena juhoti || iti |

ete mantrā svāhākārāntāḥ praṇavādyāś ca | tathā ca śaunakaḥ |

	svāhāntāḥ praṇavādyāś ca nāmnā mantrās tu vāyavaḥ |

	juhvann eva grased annaṃ daśanaiś ca saṃspṛśet ||

atra viśeṣam āha sa eva |

	tarjanīmadyamāṅguṣṭhalagnaṃ prāṇāhutau bhavet |

	madhyamānāmikāṅguṣṭhair apāne juhuyād budhaḥ ||

	kaniṣṭhānāmikāṅguṣṭhair vyāne tu juhuyād dhaviḥ|

	tarjanīṃ tu bahiḥ kṛtvā udāne juhuyād budhaḥ |

	samāne sarvahastena samuāyāhutir bhavet ||

viṣṇur api |

	śrūyatām kathayāmīha hūyate ca yathā mukhe |

	bhūmau pātraṃ pratiṣṭhāpya oṃkāreṇaiva saṃyutam ||

	tadannaṃ pañcabhiś caiva aṅgulībhir mukhe kṣipet || iti |

annopakalpanānantaraṃ bhaviṣyatpurāṇam |

	bhojanāt kiṃcid annagraṃ dharmarājāy vai balim |

	datvāth chinnaguptāya dharmarājāya vai balim ||

	yatra kvacana saṃsthānāṃ kṣuttṛṣṇopahatātmanām |

	pretānāṃ tṛptaye 'kṣayyam idam astu yathāsukham || iti |

atra viṣṇupurāṇam |

	aśnīyāt tanmanā bhūtvā pūrvaṃ tu madhuraṃ rasam |

	lavaṇāmlo tathā madhye kaṛutiktādikāṃs tataḥ ||

	prāgdravaṃ puruṣo 'śnīyān madhye tu kaṭhināśanam |

	ante punar dravāśī tu balārogye (?) na muñcati ||

marīcir api |

	bhuktvā dadhnyānupānaṃ tu na kartavyaṃ ca vāriṇā |

	bhuktvā kṣīrodanaṃ paścān nātitṛptaḥ spṛśed budhaḥ ||

vṛddhamanur api |

	pītvāpośanam aśnīyāt pātradattam agarhitam |

	bhāryābhṛtakadāsebhya ucchiṣṭaṃ śeṣayet tataḥ ||

atra keṣucid apavādam āha pulastyaḥ |

	bhojanaṃ tu na niḥśeṣaṃ kuryāt prājñaḥ kathaṃcana |

	anyatra dadhisaktvājyapalalakṣīramadhvapaḥ || iti |

palalaṃ māṃsam | etad api sāyaṃ prataḥ kāryam, "sāyaṃ prātas tv annam abhipūjitam anindan bhuñjīta" gautamasmaraṇāt | anenārthān nāntarā bhuñjītety uktaṃ bhavati | uktaṃ ca manunā |

	sāyaṃ prātar dvijātīnām aśanaṃ śruticoditam |

	nāntarā bhojanaṃ kuryād agnihotrasamo vidhiḥ ||

agnihotrasama ity anena kāladvaye 'pi bhojanam āvaśyakam (?) ity āha | ata eva śrutiḥ: "tasmāt sāyaṃ prātar āvaśyakaṃ bhojanaṃ syāt" iti | bhojanaṃ prakṛtya āpastambaḥ |

	aṣṭau grāsā muner bhakṣāḥ ṣoḍaśāraṇyavāsinaḥ |

	dvātriṃśataṃ gṛhasthasyāparimitaṃ brahmacāriṇaḥ ||

	āhitāgnir anaḍvāṃś ca brahmacārī ca te trayaḥ |

	aśnanta eva siddhyanti naiṣāṃ siddhir anaśnatām || iti |

upavāsādau bodhāyanoktam |

	gṛhastho brahmacārī ca yo 'naśnaṃs tu tapaś caret |

	prāṇāgnihotralopena avakīrṇo bhavet tu saḥ ||

	prāṇāgnihotramantrāṃs tu niruddhe bhojane japet |

	tretāgnihotramantrāṃs tu dravyālābhe yathā japet || iti |

bhojanānantaraṃ devalaḥ |

	bhuktvocchiṣṭaṃ samādāya sarvasmāt kiṃcid ācaman |

	ucchiṣṭabhāgadheyebhyaḥ sodakaṃ nirvaped bhuvi || iti | \
mantras tu |

	raurave 'puṇyanilaye padmārbudanivāsinām |

	arthinām udakaṃ dattam akṣayyam upatiṣṭhatu || iti |

atra gadyavyāsaḥ: "tatas tṛptaaḥ san 'amṛtāpidhānam asi' ity apaḥ prāśya tasmād deśān manāg apasṛtya vidhivad ācāmet" iti | apāṃ prāśane viśeṣam āha sa eva vyāsaḥ |

	hastaṃ prakṣālya gaṇḍūṣaṃ yaḥ pibet pāpamohitaḥ |

	na daivaṃ naiva pitryaṃ ca ātmānaṃ naiva sādhayet ||

	ardhaṃ pītvātha gaṇḍūṣam ardhaṃ tyājyaṃ mahītale |

	rasātalagatān nāgāṃs tena prīṇāti nityaśaḥ ||

atra devalaḥ |

	bhuktvācamya tathoktena vidhānena samāhitaḥ |

	śodhayen mukhahastau ca mṛdbhir gharṣaṇakarair api ||

	ācamya ca tataḥ kāryaṃ dantakāṣṭhasya bhakṣaṇam |

	bhojane dantalagnāṃś ca nirhṛtyācamanaṃ caret ||

	dantalagnam asaṃhāryaṃ lepaṃ manyeta dantavat |

	na tatra bahuśaḥ kuryād yatnam uddharaṇaṃ prati ||

	bhaved aśaucam atyarthaṃ tṛṇavedhād vraṇe kṛte | iti | \
atra vyāsaḥ |

	mā kareṇa karaṃ sprākṣīr mā jaṅghe mā ca cakṣuṣī |

	jānunī spṛśa kaunteya bhartavyas te mahājanaḥ || iti |

śātātapo 'pi |

	ācamya pātram utsārya kiṃcid ārdreṇa pāṇinā |

	mukhyān prāṇān samālabhya nābhiṃ pāṇitalena ca ||

	bhuktvā cāpi pratiṣṭheta na cāpy ārdreṇa pāṇinā |

	pāṇiṃ mūrdhni samādhāya spṛṣṭvā cāgniṃ samāhitaḥ ||

	jñātiśraiṣṭhyam avāpnoti prayogakusalo naraḥ | iti |

āpastambo 'pi: "ācamya cordhvau pāṇī dhārayed ā prodakībhāvāt | tato 'gnim upaspṛśet" (ĀpDh 2.19.12–13) iti | pragatam udakaṃ yābhyāṃ tau prodakau | viṣṇupurāṇe 'pi |

	svasthaḥ praśāntacittas tu kṛtāsanaparigrahaḥ |

	abhīṣṭadevatānāṃ tu kurvīta smaraṇaṃ budhaḥ ||

	agnir āpyāyayatv annaṃ prārthivaṃ pavaneritaḥ |

	dattāvakāśaṃ nabhasā jarayantv astu me mukham ||

	annaṃ balāya me bhūyād apām agnyanilasya ca |

	bhavatv etat pariṇataṃ mamāstv avyāhataṃ sukham ||

	prāṇāpānasamānānām udānavyanayor api |

	annaṃ puṣṭikaraṃ cāstu mamāstv avyāhataṃ sukahm ||

	agastir agnir vaḍavānalaś ca bhuktaṃ mayānnaṃ jarayatv aśeṣam |

	sukhaṃ mamaitat pariṇāmasaṃbhavaṃ yacchatv arogaṃ mama cāsstu dehe ||

	viṣṇuḥ samastendriyadehadehī pradhānabhūto bhagavān yathaikaḥ |

	satyena tenāttam aśeṣam annam ārogyadaṃ me pariṇāmam etu ||

	viṣṇur attā tahaivānnaṃ pariṇāmaś ca vai yathā |

	satyena tena me bhuktaṃ jīryatv annam idaṃ tathā ||

	ity uccārya svahastena parimṛjyātha codaram |

	anāyāsapradāyīni kuryāt karmāṇy atandritaḥ || iti |

mārkaṇḍeyo 'pi |

	bhūyo 'py ācmya kartavyaṃ tatas tāmbūlabhakṣaṇam |

	śravaṇaṃ cetihāsasya tathā rāmāyaṇasya vā ||

kuryād ity adhyāhāraḥ | viṣṇur api |

	bhuktvopaviṣṭo viśrānto brahma kiṃcid vicintayet | 

dakṣo 'pi |

	itihāsapurāṇānābhyāṃ ṣaṣṭhasaptamakau nayet |

	aṣṭame lokayātrā tu bahiḥ saṃdhyā tataḥ punaḥ || iti |

**iti smṛticandrikāyāṃ bhojanavidhiḥ**

**atha bhoktṛniyamāḥ**

tatra hārītaḥ: "mārjanārcanabalikarmabhojanāni daivena tīrthena kuryāt" iti | daivaṃ tīrtham aṅgulyagram | āpastambo 'pi |

	yatnena dhārayed vipraḥ pavitraṃ dakṣiṇe kare |

	bhuñjānas tu viśeṣeṇa annadoṣair na lipyate ||

atrir api |

	brahmayajñe jape caiva brahmagranthir vidhīyate |

	bhojane vartulaḥ proktaḥ evaṃ dharmo na hīyate ||

viṣṇupurāṇe 'pi |

	praśastaratnapāṇis tu bhuñjīta prayato gṛhī |

	bhuñjītoddhṛtasārāṇi na kadācid nareśvara ||

vasiṣṭho 'pi: "na ca mukhaśabdaṃ kuryāt sarvābir aṅglībhir aśnīyāt pāṇiṃ ca nāvadhūnuyāt" iti | mārkaṇḍeyo 'pi |

	āpo'śanaṃ sarvatīrthaṃ yavad annaṃ na laṅghayet |

	bāhunā laṅghitaṃ tv annam abhojyaṃ manur avravīt ||

	yas tu pāṇitale bhuṅkte yaḥ savāyu samaśnute |

	aṅgulīṃ coddhared yas tu gomāṃsāśanavat smṛtam ||

savāyu samaśnute saśabdaṃ grasata ity arthaḥ | brahmapurāṇe 'pi |

	grāmaśeṣaṃ na cāśnīyāt pītaśeṣaṃ piben na tu |

	śākamūlaphalekṣūṇi dantacchedair na bhakṣayet ||

bodhāyano 'pi: "sarvabhakṣāpūpakandamūlaphalamāṃsāni dantair nāvadyāt | nātisuhitaḥ" | nātisuhito 'titṛpta ity arthaḥ | manur api |

	anārogyam anāyuṣyam asvargyaṃ cātibhojanam |

	apuṇyaṃ lokavidviṣṭaṃ tasmāt tat parivarjayet ||

yamo 'pi |

	nocchiṣṭaṃ bhakṣayet kiṃcin na gacchan vā kadācana |

	khaṭvārūḍho na bhuñjīta na pāṇisthaṃ kadācana ||

mārkaṇḍeyapurāṇe 'pi |

	nāsnāto na ca saṃviṣṭo na caivānyamanā naraḥ |

	na caiva śayane norvyām upaviṣṭo na śabdavat ||

	na caikavastro na vadan prekṣatām apradāya ca |

	bhuñjīta puruṣaḥ snātaḥ sāyaṃ prātar yathāvidhi ||

nāśnīyād ity anuvṛttau mārkaṇḍeyo 'pi |

	pādaprasāraṇaṃ kṛtvā na ca veṣṭitamastakaḥ |

uśanāpi |

	nādatvā mṛṣṭam aśnīyān na bahūnāṃ ca paśyatām |

	nāśnīyur bahavaś caiva tathā caikasya paśyataḥ ||

hārīto 'pi: "na ca tad aśnīyād yenānnena devapitṛmanuṣyayajñān na kuryāt" iti | vṛddhamanur api |

	na piben na ca bhuñjīta dvijaḥ savyena pāṇinā |

	naikahastena ca jalaṃ śūdreṇāvarjitaṃ pibet ||

	pibato yat patet toyaṃ bhojane mukhaniḥsṛtam |

	abhojyaṃ tad bhaved annaṃ bhoktā bhuñjīta kilbiṣam ||

	pītāvaśeṣitaṃ kṛtvā brāhmaṇaḥ punar āpibet |

	trirātraṃ tu vrataṃ kuryād vāmahastena vā punaḥ ||

ekahastenāvarjitaṃ jalam ity arthaḥ | caturviṃśatāv api |

	hastād ṛte 'mbu cānyena nāśnan pātrād ṛte pibet |

viṣṇur api |

	nocchiṣṭo ghṛtam aśnīyād aśnīyāc cātijīrṇitaḥ | iti |

ādipurāṇe 'pi |

	nocchiṣṭo grāhayed ājyaṃ jagdhaśiṣṭaṃ na saṃtyajet |

	śūdrabhuktāvaśiṣṭaṃ tu nādyād bhāṇḍasthitaṃ tathā || iti |

devalo 'pi |

	ekavastro na bhuñjīta kavāṭam apidhāya vā |

	yānasthaḥ śakaṭastho vā pādukānikaṭe 'pi vā ||

atrir api |

	āsane pādam aropya (?) yo bhuṅkte brāhmaṇaḥ kvacit |

	mukhena dhamitaṃ cānnaṃ tulyaṃ gomāṃsabhakṣaṇe ||

bodhāyano 'pi |

	bhojanaṃ ca japaṃ dānam upahāraḥ praigrahaḥ |

	na bahir jānu kāryāṇi tadvad ācamanaṃ smṛtam || iti |

bṛhaspatir api |

	na spṛśed vāmahastena bhuñjāno 'nnaṃ kadācana |

	na pādau na śiro vastiṃ (?)na padā bhājanaṃ spṛśet ||

vastir nābher adhaḥ | āpastambo 'pi |

	agnyagāre gavāṃ goṣṭhe devabrāhmaṇasaṃnidhau |

	japye bhojanakāle ca pāduke parivarjayet ||

	notsaṅge bhājanaṃ kṛtvā bhuñjīta snātako dvijaḥ |

	na ca pāṇitale kṛtvā na śayyāyāṃ na cāsane ||

ādipurāṇe 'pi |

	śayanastho na bhuñjīta na cānyāsanasaṃsthitaḥ |

	na saṃdhyayor na madhyāhne nārdharātre kadācana ||

	nārdravāsā nārdraśirā na cāyajñopavitavān |

	na yantrārūḍhapādas tu na ca sārdhaṃ tu bhāyayā ||

	śūnyālaye na cāsnīyān na ca devāgniveśmani |

	mātāpitror athocchiṣṭaṃ bālo bhuñjan bhavet sukhī ||

viṣṇupurāṇe 'pi |

	nāśnīyād bhāryayā sārdhaṃ nākāśe na tathotthitaḥ |

	śayānaḥ prauḍhapādaś ca kṛtvā caivāvasakthikām ||

prauḍhapādaḥ āsanādyāropitapādaḥ | avasakthikā jānvor madhyasya ca vastrādinā bandhanam | yat tu,

	brāhmaṇyā saha yo 'śnīyād ucchiṣṭaṃ vā kadācana |

	na tasya doṣam icchanti nityam eva manīṣiṇaḥ ||

	ucchiṣṭam itaras trīṇāṃ yo 'śnīyād brāhmaṇaḥ kvacit |

	prāyaścittī sa vijñeyaḥ saṃkīrṇo mūḍhacetanaḥ ||

iti, na tat sarvathā doṣābhāvapratipādanaparam, kadācaneti vacanāt | ata eva ādipurāṇe |

	brāhmaṇyā bhāyayā sārdhaṃ kvacid bhuñjīta vādhvani |

	adhovarṇastriyā sārdhaṃ bhuktvā patati tatikṣaṇāt || iti |

atra paiṭhīnasiḥ: "nāniyukto 'grāsanaṃ gacchet" iti | bhoktum iti śeṣaḥ | śaṅkho 'pi: "nāgrāsanasthaḥ pūrvam aśnīyāt" iti | śātātapo 'pi |

	agrāsanopaviṣṭas tu yo bhuṅkte prathamaṃ dvijaḥ |

	bahūnāṃ paśyatāṃ so 'jñaḥ paṅktyā harati kilbiṣam || iti |

gobilo 'pi |

	ekapaṅktyupaviṣṭānāṃ viprāṇāṃ sahabhojane |

	yady eko 'pi tyajet pātraṃ nāśnīyur itare 'py anu ||

	mohāt tu bhuṅkte yas tatra sa sāntapanam ācaret |

	bhuñjāneṣu tu vipreṣu yas tu pātraṃ parityajet |

	bhojane vighnakartāsau brahmahā ca tathocyate ||

ādipurāṇe 'pi |

	ekapaṅktir anutthāya madhe ced ācamet paraḥ |

	tadā śeṣaṃ vihāyaiva tataḥ samyag upaspṛśet ||

	apy ekapaṅktyāṃ nāśnīyād brāhmaṇaiḥ svajanair api |

	ko hi jānāti kiṃ tasya pracchannaṃ pātakaṃ bhavet || iti |

yataḥ sarveṣāṃ pātakaṃ bhavatīty abhiprāyaḥ | ata eva bṛhaspatiḥ |

	ekapaṅktyupaviṣṭānāṃ duṣkṛtaṃ yad durātmanām |

	sarveṣāṃ tatsamaṃ tāvad yāvat paṅktir na bhidyate || iti |

paṅktibhedo 'pi tenaiva darśitaḥ |

	agninā bhasmanā vāpi stambhena salilena vā |

	dvāreṇa caiva mārgeṇa paṅktibhedo budhaiḥ smṛtaḥ ||

hārīto 'pi |

	udakaṃ ca tṛṇaṃ bhasma dvāraṃ panthās tathaiva ca |

	ebhir antaritaṃ kṛtvā paṅktidoṣo na vidyate || iti |

atra atriḥ |

	ācānto 'py aśucis tāvad yāvat pātram anuddhṛtam |

	uddhṛte 'py aśucis tāvad yāvad bhūmir na lipyate ||

	bhūmāv api hi liptāyāṃ tāvat syād aśuciḥ pumān |

	āsanād utthitas tasmād yāvan na spṛśate mahīm || iti |

**iti smṛticandrikāyāṃ bhoktṛniyamāḥ**

**atha bhojananiyamaprasaṅgād anyad api tadviṣayaṃ kiṃcid ucyate**

atra manuḥ |

	candrasūryagrahe nādyād adyāt snātvā vimukayoḥ |

	amuktayor astagayor dṛṣṭvā snātvā pare 'hani || iti |

atra candrasūryagrahaśabdena tadyuktam ahorātraṃ lakṣyate | evaṃ ca candrasūryagrahaṇayukte 'horātre tadvimocanāt pūrvaṃ na bhuñjītety uktaṃ bhavati | uktaṃ ca mārkaṇḍeyena |

	candrasya yadi vā bhānor yasminn ahani bhārgava |

	grahaṇaṃ tu bhavet tatra na pūrvaṃ bhojanakriyā ||

	nācaret sagrahe (?) tasmiṃs tathaivāstam upāgate |

	yāvat syān nodayas tatra nāśnīyāt tāvad eva tu || iti |

tatra tasminn ahorātra ity arthaḥ | atrodayagrahaṇaṃ kathaṃcin muktādarśane 'py udaye sati bhojanaṃ yathā syād ity evaṃ kaiścid vyākhyātam | anenaivābhiprāyeṇa śātātapo 'pi |

	ahorātraṃ tu nāśnīyāc candrasūryagraho yadā |

	muktaṃ dṛṣṭvā tu bhuñjīta snānaṃ kṛtvā vidhānataḥ || iti |

candragrahe tu viśeṣam āha mārkaṇḍeyaḥ |

	grahaṇaṃ tu bhaved indoḥ prathamād adhiyāmataḥ |

	bhuñjītāvartanāt pūrvaṃ prathame prathamād adhaḥ || iti |

prathamād adhi prathamayāmād ūrdhvam ity arthaḥ | āvartanaṃ madhyaṃdinam | anena yasmin yāme grahaṇaṃ tataḥ pūrvaṃ yāmatrayaṃ parihāya bhuñjītety uktaṃ bhavati | sūryagrahe tu smṛtyantarokto viśeṣaḥ |

	sūryagrahe tu nāśnīyāt pūrvaṃ yāmacatuṣṭayam |

	candragrahe tu yāmāṃs trīn bālavṛddhāturair vinā ||

bālavṛddhāturair ity ubhayatra saṃbadhyate | ata eva mārkaṇḍeyaḥ |

	sāyāhne grahaṇaṃ cet syād aparāhṇe na bhojanam |

	aparāhṇe na madhyāhne madhyāhne na tu saṅgave ||

	bhuñjīta saṅgave cet syān na pūrvaṃ bhojanakriyā | iti |

evaṃ ca yad uktaṃ kūrapurāṇe |

	nādyāt sūryagrahāt pūrvam ahni sāyaṃ śaśigrahāt |

	grahakāle tu nāśnīyāt snātvāśnīyād vimuktayoḥ ||

	mukte śaśini bhuñjīta yadi na syān mahāniśā |

	snātvā dṛṣṭvāpare 'hny adyād grastāstamitayos tayoḥ ||

atrāhaḥsāyaṃśabdāv anuvādakau vacanāntaraprāptakālopalakṣaṇārthau vety anusaṃdheyam | atra vyāsaḥ |

	sarvaṃ bhūmisaṃ dānaṃ sarve brahmasamā dvijāḥ |

	sarvaṃ gaṅgāsamaṃ toyaṃ rāhugraste divākare ||

	indor lakṣaguṇaṃ puṇyaṃ raveḥ śataguṇaṃ tataḥ |

	gaṅgātoye tu saṃprāpte indoḥ koṭī raver daśa ||

	indoḥ koṭisahasrasya yat phalaṃ labhate naraḥ |

	tat phalaṃ jāhnavīsnāne rāhugraste divākare ||

	dandrasūryagrahe caiva yo 'vagāheta jāhnavīm |

	sa snātaḥ sarvatīrtheṣu kim artham aṭate mahīm ||

	sūryavāre ravigrāsaḥ some somagrahas tathā |

	vāreṣv anyeṣu yat puṇyaṃ grahaṇe candrasūryayoḥ |

	tat puṇyaṃ koṭiguṇitaṃ grāse cūḍāmaṇau smṛtam ||

ṣaṭtriṃśanmate 'pi |

	sarveṣām eva varṇānāṃ sūtakaṃ rāhudarśane |

	snātvā karmāṇi kurvīta śṛtam annaṃ vivarjayet ||

sūtakagrahaṇaṃ sacelasnānaprāptyartham | ata eva vṛddhavasiṣṭhaḥ |

	sarveṣām eva varṇānāṃ sūtakaṃ rāhusūtake |

	sacelaṃ tad bhavet snānaṃ sūtakānnaṃ ca varjayet ||

sūtakānnaṃ rāhusūtakānnam | atra śātātapaḥ |

	sarvasvenāpi kartavyaṃ śrāddhaṃ rāhusamāgame |

	akurvāṇas tu tac chrādhaṃ paṅke gaur iva sīdati ||

ṛṣyaśṛṅgo 'pi |

	rāhugraste tu vai sūrye yas tu śrāddhaṃ prakalpayet | \
	tenaiva sakalā pṛthvī dattā viprasya vai kare ||

	snānaṃ dānaṃ tapaḥ śrāddham anantaṃ rāhudarśane |

	āsurī rātrir anyatra tasmāt tāṃ parivarjayet ||

rāhudarśanagrahaṇaṃ saṃkrāntyāder api pradarśanārtham,

	rāhudarśanasṃkrāntivivāhātyayavṛdddhiṣu |

	snānadānādikaṃ kuryān niśi kāmyavrateṣu ca ||

iti devalasmaraṇāt | atyayo maraṇam | śrāddhadravyaṃ ca śātātapoktam |

	āpady anagnau tīrthe ca candrasūrgrahe tathā |

	āmaśrāddhaṃ dvijaḥ kuryāc chūdro dadyāt sadaiva hi ||

bodhāyano 'pi |

	annābhāve dvijābhāve pravāse putrajanmani |

	hemaśrāddhaṃ sagrahe ca śūdraḥ kuryāt sadaiva hi || iti |

atra kālaniyamo vṛddhavasiṣṭhena darśitaḥ |

	tridaśāḥ sparśasamaye tṛpyanti pitaras tathā |

	manuṣyā madhyame kāle mokṣakāle tu rākṣasāḥ ||

atra liṅgapurāṇam |

	candrasūryagrahe snāyāt sūtake mṛtake 'pi vā |

	asnāyī mṛtyum āpnoti snāyī pāpaṃ na vindati ||

	sūtake mṛtake caive na doṣo rāhudarśane |

	tāvad eva bhavec chuddhir yāvan mukto na dṛśyate ||

	trirātraṃ samupoṣyaiva grahaṇe candrasūryayoḥ |

	snātvā datvā ca vidhivan modate brahmaṇā saha ||

	ekarātram upoṣyaiva snātvā datvā ca śaktitaḥ |

	kañcukād iva sarpasya niṣkṛtiḥ pāpakośataḥ ||

śātātapo 'pi |

	ayane viṣuve caive candrasūryagrahe tathā |

	ahorātroṣitaḥ snātaḥ sarvapāpaiḥ pramucyate ||

evaṃ ca yad uktaṃ ṣaṭtriṃśanmate,

	sūryagraho yadā rātrau divā candragrahas tathā |

	tatra snānaṃ na kurvīta dadyād dānaṃ na ca kvacit ||

tad yad būbhāgāvasthitānām uparāgo na dṛśyate tadviṣayam ity avagantavyam ||

**iti smṛticandrikāyāṃ grahaṇaviṣayāḥ**

**atha sāyaṃsaṃdhyā**

tatra vyāsaḥ |

	sūrye 'staśikharaṃ yāte pādaśaucakriyānvitaḥ |

	bahiḥ saṃdhyām upāsīta kuśapāṇiḥ samāhitaḥ || iti |

astaśikharaṃ prāpte 'rdhāstamita ity arthaḥ | ata eva saṃvartaḥ |

	prātaḥsaṃdhyāṃ sanakṣatrām upāsīta yathāvidhi |

	sādityāṃ paścimāṃ saṃdhyām ardhāstamitabhāskarām ||

atra viśeṣam āha āpastambaḥ: "saṃdhyayoś ca bahir grāmād āsanaṃ vāgyataś ca vipratiṣedhe śrutilakṣaṇaṃ balīyaḥ" iti | 

ahotrātrasaṃdhyayor grāmād bahir vāgyatasya saṃdhyopāsanaṃ bhavati | yasya tu bahiḥsaṃdhyātve śrutilakṣaṇaviharaṇāṅgabādhas tasya gṛhe 'pi saṃdhyādvayam aviruddham ity arthaḥ | ata eva atriḥ |

	saṃdhyādvayaṃ tu kartavyaṃ dvijenātmaviśuddhaye |

	ubhe saṃdhye tu kartavye brāhmaṇaiḥ svagṛheṣv api || iti |

atra vyāsaḥ |

	bahiḥsaṃdhyā daśaguṇā gartaprasravaṇeṣu ca |

	khyātatīrthe śatuguṇā sahasraṃ jāhnavījale ||

śātātapo 'pi |

	anṛtaṃ madyagandhaṃ ca divāmaithunam eva ca |

	punāti vṛṣalasyānnaṃ bahiḥsaṃdhyābhyupāsitam ||

vasiṣṭho 'pi |

	gṛhe tv ekaguṇā saṃdhyā goṣṭhe śataguṇā smṛtā |

	śatasāhasrikā nadyām anantā viṣṇusaṃnidhau || iti |

atra "anantā śivasaṃnidhau" iti śātātapīyo viśeṣaḥ | atrāyaṃ prayogaḥ: kṛtaprāṇāyāmaḥ sāyaṃsaṃdhyām upāsiṣya iti saṃkalpya pūrvavan mārjanānte "agniś ca" ity apaḥ pibet | tad āhatuḥ krameṇa yājñavalkyaśaunakau |

	prāṇān āyamya saṃprokṣya ṛcenābdaivatena tu |

	sāyam agniś ca mety uktvā prataḥ sūryety apaḥ pibet ||

tasya prakṛtiḥ chandaḥ | sūrya ṛṣiḥ | aginimanumanupatyahāni (?) devatā | sāyaṃsamdhyācamane viniyogaḥ | tato mārjanādi samānam ā gāyatrījapāt | tatra viśeṣam āha vyāsaḥ |

	pratyaṅmukhopaviṣṭas tu vāgayataḥ susamāhitaḥ |

	praṇavavyāhṛtiyutāṃ gāyatrīṃ tu japet tataḥ ||

	akṣasūtraṃ samādāya samyag ā tārakodayāt |

śaṅkho 'pi: "kuśabrusyāṃ samāsīnaḥ kuśottarāyāṃ vā kuśapavitrapāṇir udaṅmukhaḥ sūryābhimukho vā akṣamālām ādāya devatāṃ dhyāyañ japaṃ kuryāt" iti | brusī āsanam | kuśottarā kuśacchannā | devatā cātra gāyatrīpratipadyā, "maunaṃ mantrārthacintanam" iti bṛhaspatismaraṇāt | tataḥ pūrvavad gāyatrīvisarjanāntaṃ kṛtvā svaśākhādhītair mantrair ādityam upatiṣṭheta,

	upasthānaṃ svakair mantrair ādityasya tu kārayet |

ity vasiṣṭhasmaraṇāt | te ca mantrā nārāyaṇena darśitāḥ: "vāruṇībhir ādityam upasthāya pradakṣiṇaṃ kurvan diśo namaskuryād digīśāṃś ca pṛthak pṛthak" iti | vāruṇyaś ca "imaṃ me varuṇa", "tatvā (?) yāmi", "yaccid dhite", "yaktiṃ cedam", "kita vāsaḥ" iti | tāsāṃ prathamāgṛtīyayor gāyatrī chandaḥ | dvitīyāpañcamyos triṣṭub chandaḥ | caturthī jagatī | ādyānāṃ tisṛṇāṃ śunaḥśepha ṛṣiḥ | anantrayoḥ krameṇa vasiṣātrī | varuṇo devatā | ādityopasthāne viniyogaḥ | bodhāyanas tu gāyatrījapānte rātryupasthānam āha: "vāruṇībhyāṃ rātrim upatiṣṭhata imaṃ me varuṇa tat tvā yāmīti dvābhyām" iti | atra aṅgirāḥ |

	ubhe saṃdhye tu yo vipro maunam āste samāhitaḥ |

	divyaṃ varṣasahasraṃ tu brahmaloke mahīyate || iti |

**iti smṛticandrikāyāṃ sāyaṃsaṃdhyavidhiḥ**

**atha śayanavidhiḥ**

tatra yājñavalkyaḥ |

	upāsya paścimāṃ saṃdhyāṃ hutvāgnīṃs tān upāsya ca |

	bhṛtyaiḥ parivṛto bhuktvā nātitṛptyātha saṃviset ||

saṃviśet svaped ity arthaḥ | cakāro vaiśvadevāder api samuccyārthaḥ,

	sāyaṃ prātar vaiśvadevaḥ kartavyo balikarma ca |

	anaśnatāpi satatam anyathā kilbiṣī bhavet ||

iti kātyāyanasmaraṇāt | etac ca pākāntarād ādāya kāryaṃ na punar bhuktaśeṣṭena,

	na ca śrāddhasya yac chiṣṭaṃ gṛhe paryuṣitaṃ ca yat |

	dampatyor bhuktaśiṣṭaṃ ca bhuktvā cāndrāyaṇaṃ caret ||

iti tasyābhojyatvasmaraṇāt, "yad āryāṇām abhojanaṃ syān na tena yajeta" ity āpastambasmaraṇāt | ata eva viṣṇupurāṇam |

	punaḥ pākam upādāya sāyam apy avanīpate (?) |

	vaiśvadevanimittaṃ vai patnyā sārdhaṃ baliṃ haret ||

	tatrāpi śvapacādibhyas tathaivānnāpavarjanam |

	atithiṃ cāgataṃ tatra svaśaktyā pūjayet tataḥ ||

	devātithau tu vimukhe gate yat pātakaṃ nṛpa |

	tad evāṣṭaguṇaṃ puṃsāṃ sūryoḍhe vimukhe gate ||

	kṛtapādādiśaucaś ca bhuktvā sāyaṃ tato gṛhī |

	gacchec chayyām asphuṭitāṃ dṛḍhadārumayīṃ nṛpa || iti |

gacchec chayyāṃ śayanārtham iti śeṣaḥ | tat katham ity apekṣite hārītaḥ |


        suprakṣālitacaraṇaḥ sarvato rakṣāṃ kṛtvā udakapūrṇaghaṭādimaṅgalopetaḥ ātmābhirucitām anupahatāṃ "sutrāmāṇam" iti paṭhan śayyām adhiṣṭhāya rātrisūktaṃ japtvā viṣṇuṃ namaskṛtya "sarpāpasarpa bhadraṃ te" ity etc chlokadvayaṃ japtvā iṣṭadevatāsmaraṇaṃ kṛtvā samādhim āsthāya anyāṃś ca vaidikān mantrān sāvitrīṃ japtvāmaṅgalaśrutiṃ śaṅkhaṃ ca śṛṇvan dakṣiṇaśirāḥ svapet | iti |

rakṣā cātra gāruḍair mantriḥ,

	māṅgalyaṃ pūrṇakumbhaṃ ca śiraḥsthāne nidhāya ca |

	vaidikair gāruḍair mantraiḥ rakṣāṃ kṛtvā svapet tataḥ||

iti purāṇasmaraṇāt | rātrasūktam "rātrī svakhyadāyatī" ity aṣṭarcam | dakṣiṇaśirā iti pradarśanārtham,

	prācyāṃ diśi śiraḥśastaṃ yāmyāyām atha vā nṛpa |

	sadaiva svapataḥ puṃso viparītaṃ tu rogadam ||

iti padmapurāṇasmaraṇāt | atra viśeṣam āha vyāsaḥ |

	śucideśaṃ viviktaṃ tu gomayenopalepayet |

	prāgudakpravaṇe caiva saṃviśet tu sadā budhaḥ || iti |

viviktaṃ rahaḥ | gobilo 'pi: "snātaḥ saṃveśanavelāyāṃ vaiṇavaṃ daṇḍam upanidadhāti śayanasamīpe sarvāṃ rātriṃ niścalaṃ svastyayanārtham" iti | purāṇe 'pi |

	rātrisūktaṃ japet smṛtvā devāṃś ca sukhaśāyinaḥ |

	namaskṛtyāvyayaṃ viṣṇuṃ samādhisthaḥ svapen niśi || iti |

sukhaśāyino gobilena darśitā |

	agastyo mādhavaś caiva mucukundo mahābalaḥ |

	kapilo munir āstīkaḥ pañcaita sukhaśāyinaḥ ||

atra mārkaṇḍeyaḥ |

	śūnyālaye śmaśāne ca eko vṛkṣo catuṣpathe |

	mahādevagṛhe vāpi mātṛveśmani na svapet ||

	na yakṣanāgāyatane skandasyāyatane tathā |

	kūlacchāyāsu ca tathā śarkarāloṣṭapāṃsuṣu ||

	na svapec ca tathā darbhe vinā dīkṣāṃ kathaṃcana |

	dhānyagodevaviprāṇāṃ gurūṇāṃ ca tathopari ||

	na cāp bhinnaśayane nāśucau nāśuciḥ svayam |

	nārdravāsā na nagnaś ca nottarāparamastakaḥ ||

	nākāśe sarvataḥ śūnye na ca caityadrume tathā ||

pracetā api: "na saṃdhyāyāṃ śayīta na devasamīpe na devasamāptau nāśucir na nagno na viśīrṇakhaṭvāyāṃ nānyavarṇopaśāyitayāṃ nāśmapīṭhopahitāyāṃ na bhūtayakṣagrahāyataneṣu na śmaśānavalmīkamahāvṛkṣacchāyāsu ca" iti | viṣṇur api: "nārdrapādavāsāḥ svapen na palāśaśayane na pañcadārukṛte na gajabhagnakṛte na vidyuddagdhe nāgnipluṣṭe na ghaṭāsiktadrumaje na śmaśānaśūnyālayadevatāyataneṣu na ca palamadhye na nārīmadhye na dhānyagoguruhutāśanasurāṇām upari nocchiṣṭo na divā" iti | viṣṇupurāṇe 'pi |

	nāviśālāṃ na vā bhagnāṃ nāsamāṃ malināṃ na ca |

	na ca jantumayīṃ śayyām adhitiṣṭhed anāstṛtām || iti |

dakṣo 'pi |

	pradoṣapaścimau yāmau vedābhyāsena tau nayet |

	yāmadvayaṃ śayānas tu brahmabhūyāya kalpate ||

atra kūrmapurāṇam |

	ity etad akhilaṃ proktam ahany ahani vai dvijāḥ |

	brāhmaṇānāṃ kṛtyajātam (?) apavargaphalapradam ||

	nāstikyād atha vālasyād brahmaṇo na karoti yaḥ|

	sa yāti narakān ghorān kākayonau ca jāyate ||

	nānyo vimukta ye panthā muktvāśramavidhiṃ svakam |

	tasmāt karmāṇi kurvīta tuṣṭaye parameṣṭhinaḥ || iti |

**iti śrīsakalavidyāviśārada-śrīkeśavādityabhaṭṭopādhyāyasuta-**

**yājñikadevaṇabhaṭṭopādhyāyaviracitāyāṃ **

**smṛticandrikāyāṃ āhnikakāṇḍaḥ smāptaḥ**
