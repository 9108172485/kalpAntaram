<!DOCTYPE html>
<html lang="en-us">
  <head>
    <meta charset="utf-8">
    <meta http-equiv="X-UA-Compatible" content="IE=edge,chrome=1">
    
    <title>संस्कारे विश्वासटिप्पन्यः  | ३८ विवाहः</title>
    <meta name="HandheldFriendly" content="True">
    <meta name="MobileOptimized" content="320">

    <meta name="viewport" content="width=device-width,minimum-scale=1">
    <meta name="generator" content="Hugo 0.83.1" />
    
    
      <META NAME="ROBOTS" CONTENT="INDEX, FOLLOW">
    

    <link href="/kalpAntaram/smRti-chandrikA/Text/saMskAraH/pAThaH/38_vivAhaH/" rel="alternate" type="application/rss+xml" title="संस्कारे विश्वासटिप्पन्यः" />
    <link href="/kalpAntaram/smRti-chandrikA/Text/saMskAraH/pAThaH/38_vivAhaH/" rel="feed" type="application/rss+xml" title="संस्कारे विश्वासटिप्पन्यः" />

    <meta property="og:title" content="३८ विवाहः" />
<meta property="og:description" content="विवाहः
उक्ता गुरुकुला निवृत्तिर् उपकुर्वाणस्य । तस्येदानीं विवाह उच्यते । तत्र मनुः ।
 गुरुणा समनुज्ञातः समावृत्तो यथाविधि ।
  उद्वहेत द्विजो भार्यां सवर्णां लक्षणान्विताम् (?) ॥
 याज्ञवल्क्यो ऽपि ।
 अविप्लुतब्रह्मचर्यो लक्षण्यां स्त्रियम् उद्वहेत् ।
 विप्लुतिः स्खलनम् । लक्षण्या लक्षणयुक्ता । सा च किंलक्षणा भवतीत्य् उक्ते स एवाह ।
 अनन्यपूर्विकां कान्ताम् असपिण्डां यवीयसीम् ।
  अरोगिणीं भ्रातृमतीम् असमानार्षगोत्रजाम् ॥
 अनन्यपूर्विका या दानेनोपभोगेन वा पुरुषान्तरपूर्विका न भवति सा । कान्ता कमनीया परिणेतुर् मनसः आनन्दकारिणीत्य् अर्थः । आपस्तम्बो ऽपि - &ldquo;यस्यां मनश्चक्षुषोर् नीबन्धस् तस्याम् ऋद्धिः&rdquo; इति ।" />
<meta property="og:type" content="article" />
<meta property="og:url" content="https://vishvAsa.github.io/kalpAntaram/smRti-chandrikA/Text/saMskAraH/pAThaH/38_vivAhaH/" /><meta property="article:section" content="smRti-chandrikA" />



<meta itemprop="name" content="३८ विवाहः">
<meta itemprop="description" content="विवाहः
उक्ता गुरुकुला निवृत्तिर् उपकुर्वाणस्य । तस्येदानीं विवाह उच्यते । तत्र मनुः ।
 गुरुणा समनुज्ञातः समावृत्तो यथाविधि ।
  उद्वहेत द्विजो भार्यां सवर्णां लक्षणान्विताम् (?) ॥
 याज्ञवल्क्यो ऽपि ।
 अविप्लुतब्रह्मचर्यो लक्षण्यां स्त्रियम् उद्वहेत् ।
 विप्लुतिः स्खलनम् । लक्षण्या लक्षणयुक्ता । सा च किंलक्षणा भवतीत्य् उक्ते स एवाह ।
 अनन्यपूर्विकां कान्ताम् असपिण्डां यवीयसीम् ।
  अरोगिणीं भ्रातृमतीम् असमानार्षगोत्रजाम् ॥
 अनन्यपूर्विका या दानेनोपभोगेन वा पुरुषान्तरपूर्विका न भवति सा । कान्ता कमनीया परिणेतुर् मनसः आनन्दकारिणीत्य् अर्थः । आपस्तम्बो ऽपि - &ldquo;यस्यां मनश्चक्षुषोर् नीबन्धस् तस्याम् ऋद्धिः&rdquo; इति ।">

<meta itemprop="wordCount" content="6072">
<meta itemprop="keywords" content="" /><meta name="twitter:card" content="summary"/>
<meta name="twitter:title" content="३८ विवाहः"/>
<meta name="twitter:description" content="विवाहः
उक्ता गुरुकुला निवृत्तिर् उपकुर्वाणस्य । तस्येदानीं विवाह उच्यते । तत्र मनुः ।
 गुरुणा समनुज्ञातः समावृत्तो यथाविधि ।
  उद्वहेत द्विजो भार्यां सवर्णां लक्षणान्विताम् (?) ॥
 याज्ञवल्क्यो ऽपि ।
 अविप्लुतब्रह्मचर्यो लक्षण्यां स्त्रियम् उद्वहेत् ।
 विप्लुतिः स्खलनम् । लक्षण्या लक्षणयुक्ता । सा च किंलक्षणा भवतीत्य् उक्ते स एवाह ।
 अनन्यपूर्विकां कान्ताम् असपिण्डां यवीयसीम् ।
  अरोगिणीं भ्रातृमतीम् असमानार्षगोत्रजाम् ॥
 अनन्यपूर्विका या दानेनोपभोगेन वा पुरुषान्तरपूर्विका न भवति सा । कान्ता कमनीया परिणेतुर् मनसः आनन्दकारिणीत्य् अर्थः । आपस्तम्बो ऽपि - &ldquo;यस्यां मनश्चक्षुषोर् नीबन्धस् तस्याम् ऋद्धिः&rdquo; इति ।"/>

      
    

    <script src="/kalpAntaram/webpack_dist/dir_tree-bundle.js"></script>
    <script type="text/javascript">
    
    let baseURL = "https:\/\/vishvAsa.github.io\/kalpAntaram\/";
    let basePath = "/" + baseURL.split("/").slice(3).join("/");
    let siteParams = JSON.parse("{\u0022contactlink\u0022:\u0022https:\/\/github.com\/vishvAsa\/kalpAntaram\/issues\/new\u0022,\u0022disqusshortcode\u0022:\u0022vvasuki-site\u0022,\u0022env\u0022:\u0022production\u0022,\u0022fullsearchurl\u0022:\u0022\/full_search\u0022,\u0022githubeditmepathbase\u0022:\u0022https:\/\/github.com\/vishvAsa\/kalpAntaram\/edit\/content\/\u0022,\u0022mainSections\u0022:[\u0022smrti-chandrika\u0022],\u0022mainsections\u0022:[\u0022smrti-chandrika\u0022]}");
    let pageDefaultsList = JSON.parse("[{\u0022scope\u0022:{\u0022pathPrefix\u0022:\u0022\u0022},\u0022values\u0022:{\u0022comments\u0022:true,\u0022footernav\u0022:\u0022top_bar\u0022,\u0022layout\u0022:\u0022page\u0022,\u0022search\u0022:true,\u0022sidebar\u0022:\u0022home_sidebar\u0022,\u0022topnav\u0022:\u0022top_bar\u0022,\u0022unicode_script\u0022:\u0022devanagari\u0022}}]");
    let sidebarsData = JSON.parse("{\u0022home_sidebar\u0022:{\u0022contents\u0022:[{\u0022url\u0022:\u0022recdir:\/\/\u0022},{\u0022contents\u0022:[{\u0022title\u0022:\u0022ज्यौतिषम्\u0022,\u0022url\u0022:\u0022..\/jyotiSham\/\u0022},{\u0022title\u0022:\u0022संस्कृतम्\u0022,\u0022url\u0022:\u0022..\/sanskrit\/\u0022},{\u0022title\u0022:\u0022संस्कारः\u0022,\u0022url\u0022:\u0022..\/saMskAra\/\u0022},{\u0022title\u0022:\u0022आगमः\u0022,\u0022url\u0022:\u0022..\/AgamaH\/\u0022},{\u0022title\u0022:\u0022कल्पान्तरम्\u0022,\u0022url\u0022:\u0022..\/kalpAntaram\/\u0022},{\u0022title\u0022:\u0022Notes Home\u0022,\u0022url\u0022:\u0022..\/notes\/\u0022},{\u0022title\u0022:\u0022वेदाः\u0022,\u0022url\u0022:\u0022..\/vedAH\/\u0022},{\u0022title\u0022:\u0022पुराणम्\u0022,\u0022url\u0022:\u0022..\/purANam\/\u0022},{\u0022title\u0022:\u0022काव्यम्\u0022,\u0022url\u0022:\u0022..\/kAvyam\/\u0022},{\u0022title\u0022:\u0022ಕನ್ನಡ\u0022,\u0022url\u0022:\u0022..\/kannaDa\/\u0022},{\u0022title\u0022:\u0022मीमांसा\u0022,\u0022url\u0022:\u0022..\/mImAMsA\/\u0022},{\u0022title\u0022:\u0022त्रिपिटकम्\u0022,\u0022url\u0022:\u0022..\/tipiTaka\/\u0022},{\u0022title\u0022:\u0022पाळयः\u0022,\u0022url\u0022:\u0022..\/pALi\/\u0022},{\u0022title\u0022:\u0022भाषान्तरम्\u0022,\u0022url\u0022:\u0022..\/bhAShAntaram\/\u0022},{\u0022title\u0022:\u0022English Lit\u0022,\u0022url\u0022:\u0022..\/english\/\u0022}],\u0022title\u0022:\u0022सङ्ग्रहान्तरम्\u0022},{\u0022contents\u0022:[{\u0022title\u0022:\u0022Tags\u0022,\u0022url\u0022:\u0022\/tags\/\u0022},{\u0022title\u0022:\u0022Categories\u0022,\u0022url\u0022:\u0022\/categories\/\u0022}],\u0022title\u0022:\u0022प्रकीर्णम्\u0022},{\u0022title\u0022:\u0022Vishvas\u0027s home page\u0022,\u0022url\u0022:\u0022\/\u0022},{\u0022title\u0022:\u0022\\u003ci class=\\\u0022fas fa-hand-holding-heart\\\u0022\\u003e\\u003c\/i\\u003eDonate Via Vishvas\u0022,\u0022url\u0022:\u0022https:\/\/vishvAsa.github.io\/interests\/dharma-via-vishvas\/\u0022}],\u0022title\u0022:\u0022भागाः\u0022}}");
    let autocompletePageUrl = "\/kalpAntaram\/data\/pages.tsv";
    
    var pageRelUrlTree = {};
</script>

    <script>
    
    let pageVars = {};
    pageVars.pageUrlMinusBasePath = "\/kalpAntaram\/smRti-chandrikA\/Text\/saMskAraH\/pAThaH\/38_vivAhaH\/".replace(basePath, "/");
    pageVars.pageParams = {};
    pageVars.pageSource = "smRti-chandrikA\/Text\/saMskAraH\/pAThaH\/38_vivAhaH.md";
    console.log(pageVars.pageSource);
    var pageDefaults;
    for (let possiblePageDefaults of pageDefaultsList) {
      if (pageVars.pageSource.startsWith(possiblePageDefaults.scope.pathPrefix)) {
        pageDefaults = possiblePageDefaults.values
      }
    }
    
    </script>
    <script src="/kalpAntaram/webpack_dist/main-bundle.js"></script>
    <script src="/kalpAntaram/webpack_dist/transliteration-bundle.js"></script>
    <script src="/kalpAntaram/non_webpack_js/disqus.js"></script>
    <script src="/kalpAntaram/webpack_dist/ui_lib-bundle.js"></script>
    <script src="/kalpAntaram/webpack_dist/search-bundle.js"></script>

    <link rel="stylesheet" href="/kalpAntaram/css/fonts.css">
    <link rel="stylesheet" href="/kalpAntaram/css/@fortawesome/fontawesome-free/css/solid.min.css">
    

    <link rel="stylesheet" href="/kalpAntaram/css/@fortawesome/fontawesome-free/css/fontawesome.min.css">

    
    <link rel="alternate" hreflang="sa-Deva" href="https://vishvAsa.github.io/kalpAntaram/smRti-chandrikA/Text/saMskAraH/pAThaH/38_vivAhaH/" />
    <link rel="alternate" hreflang="sa-Deva" href="https://vishvAsa.github.io/kalpAntaram/smRti-chandrikA/Text/saMskAraH/pAThaH/38_vivAhaH/?transliteration_target=devanagari" />
    <link rel="alternate" hreflang="sa-Knda" href="https://vishvAsa.github.io/kalpAntaram/smRti-chandrikA/Text/saMskAraH/pAThaH/38_vivAhaH/?transliteration_target=kannada" />
    <link rel="alternate" hreflang="sa-Mlym" href="https://vishvAsa.github.io/kalpAntaram/smRti-chandrikA/Text/saMskAraH/pAThaH/38_vivAhaH/?transliteration_target=malayalam" />
    <link rel="alternate" hreflang="sa-Telu" href="https://vishvAsa.github.io/kalpAntaram/smRti-chandrikA/Text/saMskAraH/pAThaH/38_vivAhaH/?transliteration_target=telugu" />
    <link rel="alternate" hreflang="sa-Taml-t-sa-Taml-m0-superscript" href="https://vishvAsa.github.io/kalpAntaram/smRti-chandrikA/Text/saMskAraH/pAThaH/38_vivAhaH/?transliteration_target=tamil_superscripted" />
    <link rel="alternate" hreflang="sa-Taml" href="https://vishvAsa.github.io/kalpAntaram/smRti-chandrikA/Text/saMskAraH/pAThaH/38_vivAhaH/?transliteration_target=tamil" />
    <link rel="alternate" hreflang="sa-Gran" href="https://vishvAsa.github.io/kalpAntaram/smRti-chandrikA/Text/saMskAraH/pAThaH/38_vivAhaH/?transliteration_target=grantha" />
    <link rel="alternate" hreflang="sa-Gujr" href="https://vishvAsa.github.io/kalpAntaram/smRti-chandrikA/Text/saMskAraH/pAThaH/38_vivAhaH/?transliteration_target=gujarati" />
    <link rel="alternate" hreflang="sa-Orya" href="https://vishvAsa.github.io/kalpAntaram/smRti-chandrikA/Text/saMskAraH/pAThaH/38_vivAhaH/?transliteration_target=oriya" />
    <link rel="alternate" hreflang="sa-Beng-t-sa-Beng-m0-assamese" href="https://vishvAsa.github.io/kalpAntaram/smRti-chandrikA/Text/saMskAraH/pAThaH/38_vivAhaH/?transliteration_target=assamese" />
    <link rel="alternate" hreflang="sa-Beng" href="https://vishvAsa.github.io/kalpAntaram/smRti-chandrikA/Text/saMskAraH/pAThaH/38_vivAhaH/?transliteration_target=bengali" />
    <link rel="alternate" hreflang="sa-Guru" href="https://vishvAsa.github.io/kalpAntaram/smRti-chandrikA/Text/saMskAraH/pAThaH/38_vivAhaH/?transliteration_target=gurmukhi" />
    <link rel="alternate" hreflang="sa-Cyrl" href="https://vishvAsa.github.io/kalpAntaram/smRti-chandrikA/Text/saMskAraH/pAThaH/38_vivAhaH/?transliteration_target=cyrillic" />
    <link rel="alternate" hreflang="sa-Sinh" href="https://vishvAsa.github.io/kalpAntaram/smRti-chandrikA/Text/saMskAraH/pAThaH/38_vivAhaH/?transliteration_target=sinhala" />
    <link rel="alternate" hreflang="sa-Shar" href="https://vishvAsa.github.io/kalpAntaram/smRti-chandrikA/Text/saMskAraH/pAThaH/38_vivAhaH/?transliteration_target=sharada" />
    <link rel="alternate" hreflang="sa-Brah" href="https://vishvAsa.github.io/kalpAntaram/smRti-chandrikA/Text/saMskAraH/pAThaH/38_vivAhaH/?transliteration_target=brahmi" />
    <link rel="alternate" hreflang="sa-Modi" href="https://vishvAsa.github.io/kalpAntaram/smRti-chandrikA/Text/saMskAraH/pAThaH/38_vivAhaH/?transliteration_target=modi" />
    <link rel="alternate" hreflang="sa-Tirh" href="https://vishvAsa.github.io/kalpAntaram/smRti-chandrikA/Text/saMskAraH/pAThaH/38_vivAhaH/?transliteration_target=tirhuta_maithili" />
    <link rel="alternate" hreflang="sa-Latn-t-sa-Zyyy-m0-iso" href="https://vishvAsa.github.io/kalpAntaram/smRti-chandrikA/Text/saMskAraH/pAThaH/38_vivAhaH/?transliteration_target=iso" />
      <link rel="alternate" hreflang="sa-Latn-t-sa-Zyyy-m0-iast" href="https://vishvAsa.github.io/kalpAntaram/smRti-chandrikA/Text/saMskAraH/pAThaH/38_vivAhaH/?transliteration_target=iast" />
  </head>

  <body class="ma0 bg-near-white">
    


    
<header class="p-1 bg-yellow">
    <nav role="navigation">
      <div id="div_top_bar" class="row">
        <div class="col-md-3 justify-content-start">
          <a  href="/kalpAntaram/" class="btn col border">
            <i class="fas fa-gopuram ">संस्कारे विश्वासटिप्पन्यः <br/> ३८ विवाहः</i>
          </a>
        </div>
        <div id="div_top_bar_right" class="col-md-auto d-flex justify-content-center">
          ✍
          <select name="transliterationDropdown" size="1" onchange="module_transliteration.updateTransliteration()">
            <option value="devanagari" selected="">स</option>
            <option value="iso">ā</option>
            <option value="kannada">ಅ</option>
            <option value="malayalam">അ</option>
            <option value="telugu">క</option>
            <option value="tamil_superscripted">க²</option>
            <option value="tamil_extended">க</option>
            <option value="grantha">𑌅</option>
            <option value="gujarati">અ</option>
            <option value="oriya">ଅ</option>
            <option value="assamese">অস</option>
            <option value="bengali">অ</option>
            <option value="gurmukhi">ਅ</option>
            <option value="cyrillic">пу</option>
            <option value="sinhala">අ</option>
            <option value="sharada">𑆑𑇀𑆰</option>
            <option value="brahmi">𑀅</option>
            <option value="modi">𑘦𑘻𑘚𑘲</option>
            <option value="tirhuta_maithili">𑒁</option>
          </select>
          🗨:
          <select name="commentStyleDropdown" size="1" onchange="module_main.default.updateCommentStyleFromDropdown()">
            <option value="on">✔</option>
            <option value="hidden">✗</option>
          </select>
          <div><a  name="speakerButton" class="btn btn-secondary" onclick="module_main.default.handleSpeakToggle()">🎧️</a></div>
        </div>
        <div class="row col  d-flex justify-content-center">
          <a href="/full_search"  class="btn btn-secondary">🥽🔦</a>
          <div><a  name="previousPage" href="" class="btn btn-secondary">###<i class="fas fa-caret-left"></i></a></div>
          <div ><a name="nextPage" href="" class="btn btn-secondary"><i class="fas fa-caret-right"></i> ### </a></div>
        </div>
        <ul id="top-bar-right-custom" class="list-group list-group-horizontal">
        </ul>
      </div>
    </nav>
</header>

    
    <div class="row" name="contentRow">
      
      <aside class="col-md-3 card border " id="sidebar">
          <div id="fastSearch">
              <input id="searchInput" placeholder="शीर्षिकान्विष्यताम्"  tabindex="0">
          </div>
          <div id="sidebarTitle" class="card-title bg-light-gray border d-flex justify-content-between" >
          <a name="sidebarToggleLink" data-toggle="collapse" href="#sidebar_body" role="button" aria-expanded="true" aria-controls="sidebar_body" onclick="module_main.default.sidebarToggleHandler()">
            Menu <i class="fas fa-caret-down"></i></a>
        </div>
        <nav class="card-body p-0 collapse show" id="sidebar_body">
          <ul id="displayed_sidebar" class="list pl2 p-2 bg-yellow">
        </ul>
        </nav>
      </aside>
      <main class="col p-3" role="main">
        
<header class='border d-flex justify-content-between'>
    <h1 id="३८ विवाहः">३८ विवाहः</h1>
    
    <a id="editLink" class="btn btn-primary"  href="https://github.com/vishvAsa/kalpAntaram/edit/content/smRti-chandrikA/Text/saMskAraH/pAThaH/38_vivAhaH.md"><i class="fas fa-edit"></i></a>
    
</header>
<article>
  <aside id="toc_card" class="card border ">
    <div id="toc_header" class="card-title border d-flex justify-content-between">
        <a data-toggle="collapse" href="#toc_body" role="button" aria-expanded="true" aria-controls="toc_body">
          What's in this page? <i class="fas fa-caret-down"></i> </a>
    </div>
    <div id="toc_body" class="card-body collapse p-0">
      
      <ul id="toc_ul" class="list p-0">
      </ul>
    </div>
  </aside>
  <div id="post_content">
  <p><strong>विवाहः</strong></p>
<p>उक्ता गुरुकुला निवृत्तिर् उपकुर्वाणस्य । तस्येदानीं विवाह उच्यते । तत्र मनुः ।</p>
<blockquote>
<p>गुरुणा समनुज्ञातः समावृत्तो यथाविधि ।</p>
</blockquote>
<blockquote>
<p>उद्वहेत द्विजो भार्यां सवर्णां लक्षणान्विताम् (?) ॥</p>
</blockquote>
<p>याज्ञवल्क्यो ऽपि ।</p>
<blockquote>
<p>अविप्लुतब्रह्मचर्यो लक्षण्यां स्त्रियम् उद्वहेत् ।</p>
</blockquote>
<p>विप्लुतिः स्खलनम् । लक्षण्या लक्षणयुक्ता । सा च किंलक्षणा भवतीत्य् उक्ते स एवाह ।</p>
<blockquote>
<p>अनन्यपूर्विकां कान्ताम् असपिण्डां यवीयसीम् ।</p>
</blockquote>
<blockquote>
<p>अरोगिणीं भ्रातृमतीम् असमानार्षगोत्रजाम् ॥</p>
</blockquote>
<p>अनन्यपूर्विका या दानेनोपभोगेन वा पुरुषान्तरपूर्विका न भवति सा । कान्ता कमनीया परिणेतुर् मनसः आनन्दकारिणीत्य् अर्थः । आपस्तम्बो ऽपि -  &ldquo;यस्यां मनश्चक्षुषोर् नीबन्धस् तस्याम् ऋद्धिः&rdquo; इति ।</p>
<h2 id="सपणडयसवरपम">सापिण्ड्यस्वरूपम्</h2>
<p>समान एकः पिण्डो यस्याः सा सपिण्डा । न सपिण्डा असपिण्डा । एकपिण्डता चैकस्यां पिण्डदानक्रियायां दातृत्वेन देवतात्वेन लेपभाक्त्वेन वानुप्रवेशाद् भवति । तथा च मत्स्यपुराणम् ।</p>
<blockquote>
<p>लेपभाजश् चतुर्थाद्याः पित्राद्याः पिण्डभाजिनः ।</p>
</blockquote>
<blockquote>
<p>पिण्डदः सप्तमस् तेषां सापिण्ड्यं साप्तपूरुषम् ॥</p>
</blockquote>
<p>चतुर्थाद्याः प्रपितामस्य पितृप्रभृतयः उत्तरे त्रयो लेपभाजो भवन्ति पित्राद्यास् तु त्रयः पिण्डभागिनः पिण्डदाने देवताभूताः तेषां सप्तमः पिण्डदाता । एवम् एते सप्त सपिण्डा भवन्ति । एकपिण्डदानक्रियानुप्रवेशिनः सपिण्डा इत्य् अर्थः । <span style="text-decoration - underline;">ननु</span> यद्य् एकपिण्डक्रियानुप्रवेशात् सापिण्ड्यं तर्हि भ्रातॄणां भिन्न्क्रियानुप्रवेशिनां तदद्भावेनन्योन्यं सापिण्ड्यं न स्यात् । <span style="text-decoration - underline;">मैवम्</span>, एकोद्देश्यावच्छेदेनैकक्रियान्वयित्वसंभवात् । ये हि पुत्रनिष्पाद्यक्रियनुप्रवेशिनः पित्रादयस् त एव पुत्रान्तरोत्पाद्यक्रियायाम् अपीति व्यक्तम् एकोद्देशान्वयित्वम् । अत एव पितामहादेः सन्ततिजातानां पुत्रेण सह सापिण्ड्यसिद्धिः । पुत्रक्रियान्वयिनः पितामहादेस् तत्क्रियासंबन्धात् । यदा त्व् एकस्यापि पितामहादेस् तत्क्रियासंबन्धो नास्ति तद् एतद् देश्यभेदेन क्रियाभेदात् सापिण्ड्यनिवृत्तिः । तद् आह मनुः ।</p>
<blockquote>
<p>सपिण्डता तु पुरुषे सप्तमे विनिवर्तते । इति <br>
गौतमो ऽपि -  &ldquo;पिण्डनिवृत्तिः सप्तमे पञ्चमे वा&rdquo; इति । भार्यायाश् च सहकर्तृत्वात् सापिण्ड्यसिद्धिः । एवं सर्वत्र सापिण्ड्यनिवृत्त्यनुवृत्ती द्रष्टव्ये । <span style="text-decoration - underline;">नुन्व्</span> एवं तर्हि पुत्रदौहित्रयोर् एकपिण्डक्रियानुप्रवेशिनोः सापिण्ड्यं प्रसज्येत । <span style="text-decoration - underline;">सत्यम्</span>, यद् असौ दौहित्रः पुत्रेण सह समानगोत्रः स्यात् अत्रैकगोत्रत्वम् उपाधिर् इति भावः । अत एव पुत्रीकरणादाव् अस्ति दौहित्रस्यापि पुत्रेण सह सापिण्ड्यम् इति वक्ष्यामः । तेन नातिप्रसक्तिः । यवीयसी जन्मतः प्रमाणतश् च । अरोगिणी अदीर्घरोगा इतरस्य शक्यपरिहारत्वात् । भ्रातृमती पुत्रिकाकरणभयात् । यद् आह मनुः ।</p>
</blockquote>
<blockquote>
<p>यस्यास् तु न भवेद् भ्राता न विज्ञायेत वा पिता ।</p>
</blockquote>
<blockquote>
<p>नोपयच्छेत तां प्राज्ञः पुत्रिकाधर्मशङ्कया ॥</p>
</blockquote>
<p>यस्या**पता पुत्रिकाकरणाभिप्रायवान् न वेति न विज्ञायेतेत्य् अर्थः । अनेन विना पुत्रेण सह संप्रतिपत्तिं पितुः संकल्पमात्रात् पुत्रिका भवतीति गम्यते । अत एव गौतमः -  &ldquo;अभिसंधिमात्रपुत्रिकेत्य् एकेषाम्&rdquo; इति । सा च कथं पुत्रिका भवतीत्य् अपेक्षिते मनुर् आह ।</p>
<blockquote>
<p>अपुत्रो ऽनेन विधिना सुतां कुर्वीत पुत्रिकाम् ।</p>
</blockquote>
<blockquote>
<p>यद् अपत्यं भवेद् अस्यां तन् मम स्यात् स्वधाकरम् ॥ इति ।</p>
</blockquote>
<p>वसिष्ठो ऽपि ।</p>
<blockquote>
<p>अभ्रातृकां प्रदास्यामि तुभ्यं कन्याम् अलंकृताम् ।</p>
</blockquote>
<blockquote>
<p>अस्यां यो जायते पुत्रः स मे पुत्रो भवेद् इति ॥</p>
</blockquote>
<p>इयम् एव पुत्र इति वा पुत्रिकाकरणम्, &ldquo;शासद् वह्निर् दुहितुर् नप्त्यं गात्&rdquo; इति श्रुतेः । एतच् च निरुक्ते व्याख्यातम् &ldquo;प्रशास्ति वोढा सन्तानकर्मणे दुहितुः पुत्रभावम्&rdquo; इति ।</p>
<h2 id="समनपरवरतवनरवचनम">समानप्रवरत्वनिर्वचनम्</h2>
<p>असमानार्षगोत्रजाम्, समानम् आर्षं प्रवरो यस्य स समानार्षः । तस्माज् जातां समानर्षिजातां नोद्वहेद् इत्य् अर्थः । अत एव गौतमः -  &ldquo;असमानप्रवरैर् विवाहः&rdquo; इति । समानता च नामतो वेदितव्या । यद् आह बोधायनः ।</p>
<blockquote>
<p>एक एव ऋषिर् यावत् प्रवरेष्व् अनुवर्तते ।</p>
</blockquote>
<blockquote>
<p>तावत् समानगोत्रत्वम् अन्यत्र भृग्वङ्गिरोगणात् ॥ इति ।</p>
</blockquote>
<p>समानगोत्रत्वं समानप्रवर इत्य् अर्थः । कथं तर्हि भृग्वङ्गिरोगणेष्व् इत्य् अपेक्षिते संग्रहकार आह ।</p>
<blockquote>
<p>पञ्चानां त्रिषु सामामान्याद् अविवाहस् त्रिषु द्वयोः ।</p>
</blockquote>
<blockquote>
<p>भृग्वङ्गिरोगणेष्व् एव शेषेष्व् एकं निवारयेत् ॥</p>
</blockquote>
<p>पञ्चार्षेयाणाम् ऋषित्रयानुवृत्तौ मिथो न विवाह इत्य् अर्थः । बोधायनो ऽपि -  &ldquo;द्व्यार्षेयसंनिपाते ऽविवाहस् त्र्यार्षेयाण्ं त्र्यार्षेयसंनिपाते ऽविवाहः पञ्चार्येयाणाम्&rdquo; इति । गोत्रं च वंशपरम्पराप्रसिद्धम् । गोत्रप्रवरौ च पृथग् पृथक् पर्युदासे निमित्तम् । तत्र यास्कवाधौलमानमौकानां (?) गोत्रभेदेन विवाहे प्राप्ते तन् मा भूद् इत्य् असमानार्षग्रहणम् । तेषां भार्गववैतहव्यसादेवसेति  प्रवरैकायत् । यत्र तु प्रवरविकल्पः तत्रापि प्रवरभेदेन विवाहप्राप्तौ तत्प्रतिxएधार्थम् असानगोत्रग्रहणम् । एवं चासमानार्षजाम् असमानगोत्रजाम् उद्वहेद् इत्य् उक्तं भवति । न च समानार्षग्रहणं गोत्रविशेषणम् इति शङ्कनीयम्,</p>
<blockquote>
<p>परिणीय सगोत्रां तु समानप्रवरां तथा।</p>
</blockquote>
<blockquote>
<p>त्यागं कृत्वा ततस् तस्या द्विजश् चान्द्रायणं चरेत् ॥</p>
</blockquote>
<p>इति भेदेन स्मरणात् । त्यागश् चात्रोपभोगस्यैव न पुनस् तस्याः । यद् आह शातातपः ।</p>
<blockquote>
<p>समानप्रवरां कन्याम् एकगोत्राम् अथापि वा ।</p>
</blockquote>
<blockquote>
<p>विवाहयति यो मूढस् तस्य वक्ष्यामि निष्कृतिम् ॥</p>
</blockquote>
<blockquote>
<p>उत्सृज्य तां तथा भार्यां मातृवत् परिपालयेत् ॥</p>
</blockquote>
<p>यस् तु तत्र प्रजाम् उत्पदयति स स्वजात्यदिना हीयत इत्य् आह आपस्तम्बः ।</p>
<blockquote>
<p>समानगोत्रप्रवरां कन्याम् ऊढ्वोपगम्य च ।</p>
</blockquote>
<blockquote>
<p>तस्याम् उत्पाद्य चण्डालं ब्राह्मण्याद् एव हीयते ॥ इति ।</p>
</blockquote>
<p><span style="text-decoration - underline;">ननु</span> चासमानार्षगोत्रजाम् इत्य् अनेनैव परिणेतुः सपिण्डायाः पर्युदासे सिद्धे किम् इति पुनर् असपिण्डाम् इत्य् उक्तम् । <span style="text-decoration - underline;">उच्यते</span>, सत्यम् एवम् । तथापि जा मातुर् असपिण्डा भवति सैवोद्वाहकर्मणि प्रशस्तेति वक्तुम् । तथा च मनुः ।</p>
<blockquote>
<p>असपिण्डा च या मतुर् असगोत्रा च या पितुः ।</p>
</blockquote>
<blockquote>
<p>सा प्रशस्ता द्विजातीनां दारकर्मणि मैथुने ॥</p>
</blockquote>
<p>या परिणेतुर् मातुश् च सपिण्डा न भवति या परिणेतुः पितुश् च न सगोत्रा सा च विवाहकर्मणि प्रशस्तेत्य् अर्थः ।</p>
<h2 id="सपणडय-सगतरतव-नवतत">सापिण्ड्य-सगोत्रत्व-निवृत्तिः</h2>
<p><span style="text-decoration - underline;">ननु</span> च माता दानसमकालम् एव पितृसापिण्ड्यं तद्गोत्रं च हित्वा पतिसापिण्ड्यं तद्गोत्रं च प्रतिपद्यते । तत् कथम् &ldquo;असपिण्डा च या मातुः&rdquo; इति । तद् उक्तम् ।</p>
<blockquote>
<p>एकत्वं सा गता भर्तुः पिण्डे गोत्रे च सूतके । इति ।</p>
</blockquote>
<p>पतिसपिण्डैर् एव पत्न्याः सापिण्ड्यं न स्वपित्रादिभिर् इत्य् अभिप्रायः । <span style="text-decoration - underline;">सत्यम्</span> । नास्ति मातुः स्वपित्रादिबिः सह सापिण्ड्यं यदि तस्यास् त्यागपूर्वको विवाहः स्यात् । त्यागे हि स्वत्वनिवृत्तिवत्सापिण्ड्यसगोत्रत्वयोर् अपि निवृत्तिः । अनेनैवाभिप्रायेणोक्तम् ।</p>
<blockquote>
<p>एकत्वं सा गता भर्तुः पिण्डे गोत्रे च सूतके । इति ।</p>
</blockquote>
<p>अत एव दत्तपुत्रादेस् त्यागेनैव पितृगोरादिनिवृत्तिः सिद्धा । अन्यथा &ldquo;असगोत्रा च या पितुः&rdquo; इत्य् अत्र पितृग्रहणम् अनर्थक्ं स्यात् । उक्ता च गोत्रादिनिवृत्तिर् मनुना ।</p>
<blockquote>
<p>गोत्ररिक्थे जनयितुर् न हर्द् दत्तिमः सुतः ।</p>
</blockquote>
<blockquote>
<p>गोत्ररिक्थानुगः पिण्डो व्यपैति ददतः स्वधा ॥ इति ।</p>
</blockquote>
<p>एवं च पुत्रिकाया विवाहो नैव प्रदानपूर्वक इति न तत्र सापिण्ड्यसगोत्रत्वयोर् निवृत्तिः (?) । अत एव वसिष्ठो ऽप्य् अप्रत्तानाम् त्रिपूरुषं सापिण्ड्यम् आह -  &ldquo;अप्रत्तानां स्त्रीणां त्रिपूरुषं सापिण्ड्यम्&rdquo; इति । न च पुत्रिकाविवाहे ऽपि तस्याः प्रदानम् अस्तीति शङ्कानीयम् (?) । प्रदाने तु गोत्रादिनिवृत्तिवत् पुत्रिकात्वस्यापि निवृत्तिस् तन्निवृत्तौ च तत्कार्यकर्तृत्वं न स्यात् । श्रूयते च तस्याः पुत्रकार्यकरत्वम् -  &ldquo;अभ्रातेव पुंस एति प्रतीची&rdquo; इति । एतद् अपि निरुक्ते व्याख्यातम् -  &ldquo;अभ्रातृकेव पुंसः पितॄन् एत्य् अभिमुखी सन्तानकर्मणि पिण्डदानाय नयति&rdquo; इति । अतश् च पुत्रिकायाः प्रदानाभावेन स्वपितृसापिण्ड्यं सगोत्रत्वं च सिद्धम् । अत एव लोगाक्षिः -</p>
<blockquote>
<p>मातामहस्य गोत्रेण मातुः पिण्डोदकक्रियां ।</p>
</blockquote>
<blockquote>
<p>कुर्वीत पुत्रिकापुत्र एवम् आह प्रजापतिः ॥</p>
</blockquote>
<p>एवम् आसुरादिविवाहेष्व् अपि सगोत्रत्वादेर् अनिवृत्तिः, तत्रापि प्रदानाभावात् । अत एव मार्कण्डेयः ।</p>
<blockquote>
<p>ब्राह्मादिषु विवाहेषु या तूढा कन्यका भवेत् ।</p>
</blockquote>
<blockquote>
<p>भर्तृगोत्रेण कर्तव्यास् तस्याः पिण्डोदकक्रियाः ॥</p>
</blockquote>
<blockquote>
<p>आसुरादिविवाहेषु पितृगोत्रेण धर्मतः ।</p>
</blockquote>
<p>मातुः पितृगोत्रेणेत्य् अर्थः । एवं च पुत्रिकाकरणादौ मातुः स्वपित्रादिसापिण्ड्यसद्भावाद् युक्तम् उक्तम् -  (?) &ldquo;असपिण्डा च या मातुः&rdquo; इति । <span style="text-decoration - underline;">ननु</span> च पुत्रस्यापि मातृसपिण्डत्वाद्या मातुः सपिण्डा सा पुत्रस्यापीति किम् अर्थं मातृग्रहणम् । <span style="text-decoration - underline;">उच्यते</span> । यदा तु पुत्रिकासुतस्यैव मातृमातामहाभ्यां परित्यागः तदा तत्सापिण्ड्यनिवृत्त्या तत्सपिण्डाया विवाहप्राप्तौ तन् मा भूद् इत्य् मातृग्रहणम् । एवं दत्तपुत्रादेस् त्यागेनैव पितृगोत्रनिवृत्त्या तत्सगोत्राया विवाहप्राप्तौ तन् मा प्रसांक्षीद् इति । पितृग्रहणम् इति सर्वम् अनवद्यम् । मातृसगोत्राम् अपि केचिन् नेच्छन्ति । तद् आह व्यासः ।</p>
<blockquote>
<p>सगोत्रां मातुर् अप्य् एके नेच्छन्त्य् उद्वाहकर्मणि ।</p>
</blockquote>
<p>एतद् अपि पुत्रिकाकरणाविषयं मातुः पतिगोत्रत्वेन गोत्रान्तराभावात् । न च भूतपूर्वगत्या मातृसगोत्राप्रतिषेध इति वाच्यम्, वर्तमाने संभवति भूतपूर्वगत्याश्रयणस्यान्याय्यत्वात् । एवं च या परिणेतुर् मातुश् च न सपिण्डा भवति या च परिणेतुः पितुश् चासगोत्रा सा विवाह्येति सिद्धम् ।</p>
<h2 id="मतलसतपरणयनसमरथनम">मातुलसुतापरिणयनसमर्थनम्</h2>
<p><span style="text-decoration - underline;">नन्व्</span> एवं तर्हि ब्राह्मादिभिर् विवाहैर् निवृत्तपितृ-सपिण्डभावायां पुत्रस्य मातुलसुता परिषेया स्यात् । <span style="text-decoration - underline;">सत्यम्</span>, केन चोक्तं न परिणेयेति । <span style="text-decoration - underline;">ननु</span> मन्वादिभिर् एव । यद् आह शातातपः ।</p>
<blockquote>
<p>उद्वहेत सगोत्रां यस् तनयां मातुलस्य च ।</p>
</blockquote>
<blockquote>
<p>ऋषिभिश् चैव तुल्यां च स तु चान्द्रायणम् चरेत् ॥</p>
</blockquote>
<p>मनुर् अपि ।</p>
<blockquote>
<p>पैतृष्वसेयीं भगिनीं स्वस्रीयां मातुर् एव च ।</p>
</blockquote>
<blockquote>
<p>मातुश् च भ्रातुर् अप्तस्य गत्वा चान्द्रायाणं चरेत् ॥</p>
</blockquote>
<blockquote>
<p>एतास् तिस्रस् तु भार्यार्थे नोपयच्छेत बुद्धिमान् ।</p>
</blockquote>
<blockquote>
<p>ज्ञातित्वेनानुपेयास् ताः पतति ह्य् उपयन्न् अधः । इति ।</p>
</blockquote>
<p>आप्तस्य संनिकृष्टस्य सपिण्डस्येत्य् अर्थः । व्यासो ऽपि ।</p>
<blockquote>
<p>तृतीयां मातृतः कन्यां तृतीयां पितृतस् तथा ।</p>
</blockquote>
<blockquote>
<p>शुल्केन चोद्वहिष्यन्ति विप्राः पापविमोहिताः ॥</p>
</blockquote>
<p>मातृतो मातृपक्षे तृतीयां मातुलसुताम्, पितृपक्षे त्र्तीयां पैतृष्वसेयीम् इत्य् अर्थः । शुल्कं मूल्यम् । अनेन कूट्स्थम् आरभ्य गणयेद् इत्य् उक्तं भवति । तथा च पुराणे ययातिवाक्यम् ।</p>
<blockquote>
<p>यो मे त्वं हृदयाज् जातो वयस् त्वं न प्रयछसि ।</p>
</blockquote>
<blockquote>
<p>पापान् मातुलसंबन्धत् प्रजा वै ते भविष्यति ॥</p>
</blockquote>
<p>सुमन्तुर् अपि -  &ldquo;पितृपत्न्यः सर्वा मातरः, तद्भ्रातरो मातुलाः, तद्दुहितरश् च भगिन्यः, तदप्त्यानि भागिनेयानि, अन्यथा संकरकारीणि स्युः&rdquo; इति । <span style="text-decoration - underline;">उच्यते</span> । सत्यम् एतानि मातुलदुहितृविवाहनिषेधपराणि । तथाप्य् आसुरादिविवाहेन पित्रादिभिर् अनिवृत्तसपिण्डभावायाः पुत्रस्य मातुलसुता परिणेतुर् मातुश् च सपिण्डेति सा तावद् अविवाह्या । तथैवंविधायाः पितृष्वसुर् दुहिता परिणेतुः पितुश् च सपिण्डा सगोत्रा चेति सापि न परिणेया । या तु ब्राह्मादिविवाहोढा तस्याः स्वपित्रादिभिः सापिण्ड्यनिवृत्तेस् तत्पुत्रस्य मातुलसुआपरिणयणं न वार्यते । एवं पैतृष्वसेय्याम् अपि द्रष्टव्यम् । तद् इदम् उक्तं मनुना ।</p>
<blockquote>
<p>असपिण्डा च या मातुर् असगोत्रा च या पितुः ।</p>
</blockquote>
<blockquote>
<p>सा प्रशस्ता द्विजातीनां दारकर्मणि मैथुने ॥ इति ।</p>
</blockquote>
<p>या मातृतः पितृतो वा सपिण्डा सगोत्रा च सैव परित्याज्या नान्येत्य् अभिप्रायः । अत एव व्यासः ।</p>
<blockquote>
<p>मातुः सपिण्डा यत्नेन वर्जनीया द्विजातिभिः । इति ।</p>
</blockquote>
<p>अत एव शातातपो ऽपि मातृसगोराया एव निषेधम् आह ।</p>
<blockquote>
<p>मातुलस्य सुताम् ऊढ्वा मातृगोत्रां तथैव च ।</p>
</blockquote>
<blockquote>
<p>समानप्रवरां चैव द्विजश् चान्द्रायणम् चरेत् ॥</p>
</blockquote>
<p>न चात्र मातृगोराम् इत्य् अनेनैव सपिण्डमातुलदुहितृनिषेधसिद्धेः किम् अर्थं मातुलसुताग्रहणम् इति वाच्यम्, पक्षान्तरत्वे ऽपि समानत्वात् । तत्रापि मातृगोत्रादिप्रतिषेधेनैव मातुलदुहितृमात्रनिषेधसिद्धेः । अथ पक्षद्वयेनोभयविधमातुलदुहितृनिषेधः, तर्हि मातुलसुताग्रहणेनैवालम्, किं मातृगोरग्रहणेन । किं च मनुर् अपि पैतृष्वसेय्याः पितृसपिण्डाया एव पर्युदासम् आह ।</p>
<blockquote>
<p>पतिऋष्वसेयीं भगिनीं स्वस्त्रीयां मातुर् एव च ।</p>
</blockquote>
<blockquote>
<p>मातुश् च भ्रातुर् आप्तस्य गत्वा चान्द्रायणं चरेत् ॥</p>
</blockquote>
<blockquote>
<p>एतास् तिस्रस् तु भार्यार्थे नोपयच्छेत बुद्धिमान् । इति ।</p>
</blockquote>
<p>अन्यथा भगिनीशब्दवैयर्थं स्यात्, पैतृष्वसेहीम् इत्य् अनेनैव पितृष्वसृदुहितृमात्रनिषेधसिद्धेः । भगिनीवद् भगिनी सपिण्डेत्य् अर्थः । एवम् आप्तशब्दे ऽपि द्रष्टव्यम् । न च भगिनीशब्दः पैतृष्वसेयीं न विशिनष्टीति वाच्यम्,</p>
<blockquote>
<p>एतास् तिस्रस् तु भार्यार्थे नोपयच्छेत बुद्धिमान् ।</p>
</blockquote>
<p>इति त्रित्वे सङ्ख्यापनात् । पतिठिनसिर् अपि -  &ldquo;पितृमातृष्वसृदुहितरो मातुलसुता धर्मतस् ता भगिन्यो वजयेत्&rdquo; इति । न चात्र संदेहनिवृत्त्यर्थं भगिनीग्रहणम् इति वाच्यम्, &ldquo;वर्जयेत्&rdquo; इत्यदिविधिबलेनैव संदेहनिवृत्तेः । <span style="text-decoration - underline;">ननु</span> च &ldquo;असपिण्डा च या मातुः&rdquo; इत्य् अनेनैव मातृसपिण्डादिपर्युदासे सिद्धे किम् इति पुनः &ldquo;पैतृष्वसेयीं भगिनीम्&rdquo; इत् तस्या एव निषेध <span style="text-decoration - underline;">उच्यते</span> । सत्यम् एवम् । तथाप्य् अत्र पातित्यादिदोषप्रतिपदनमुखेनैकान्ततो निवृत्तिसिद्ध्यर्थम् । &ldquo;सा प्रशस्ता&rdquo; इति वचनान् मातृसपिण्डासगोत्रयोर् अप्राशस्त्यमात्रम् स्यात् । न सर्वथा वर्जनीयत्वन्, तथा,</p>
<blockquote>
<p>चतुरो ब्राह्मणस्याद्यान् प्रशस्तान् कवयो विदुः ।</p>
</blockquote>
<p>इति चतुर्णां विवाहानां प्राशस्त्य उक्ते ऽपि न गान्धर्वादीनाम् एकान्ततः परित्यागः किं त्व् अप्राशस्त्यमात्रं तथेहापि स्यात् । ततश् च या मन्वादिवचनैर् मातृसपिण्डा मातुलसुता या च पैतृष्वसेयी पितृसपिण्डा सैवोद्वाहकर्मणि परित्याज्या नान्येति सिद्धम् । अत एवोक्तं चतुर्विंशतिमते ।</p>
<blockquote>
<p>तृतीयां वा चतुर्थी वा पक्षयोर् उभयोर् अपि ।</p>
</blockquote>
<blockquote>
<p>विवाहयेन् मनुः प्राह पाराशर्यो ऽङ्गिरा यमः ॥ इति ।</p>
</blockquote>
<p>उभयोर् मातापित्रोर् इत्य् अर्थः । एवं च यानि मातुलदुहितृपरिणयनिषेधपराणि तान्य् अनिवृत्तस्वमातृसपिण्डभावाभिप्रायाणीति मन्तव्यम् । किं चैवं सत्य् एतेषां मन्वादिवाक्यानां चैकम् एव मूलं परिकल्पितं भवति । अन्यथा तेषां मूलान्तरकल्पनागौरवं स्यात् । तेन विशेषविषयतैव न्याय्या । <span style="text-decoration - underline;">ननु</span> यदि च मातुर् असपिण्डतया मातुलसुता परिणेया तर्हि तथाविधा मातृष्वशा तद्दुहिता च किम् इति न परिणेया । <span style="text-decoration - underline;">उच्यते</span> । सत्यम्, न ब्रूमः शास्त्रतो न परिणेयेति, किं तु लोकविरुद्धत्वात् । यच् च धर्म्यम् अपि लोकविरुद्धम् तन् नानुष्ठेयम् । तद् उक्तं मनुना ।</p>
<blockquote>
<p>अस्वर्ग्यं लोकविद्विष्टं धर्म्यम् अप्य् आचरेन् न तु । इति ।</p>
</blockquote>
<p>वराहमिहिरो ऽपि ।</p>
<blockquote>
<p>देशाचारस् तावद् आदौ विचिन्त्यः देशे देशे या स्थितिः सैव कार्या ।</p>
</blockquote>
<blockquote>
<p>लोकद्विष्टं पण्डिता वर्जयन्ति दैवज्ञो ऽतो लोकमार्गेण यायात् ॥ इति ।</p>
</blockquote>
<p><span style="text-decoration - underline;">ननु</span> च याज्ञवल्क्येन,</p>
<blockquote>
<p>पञ्चमात् सप्तमाद् ऊर्ध्वं मातृतः पितृतस् ततः ।</p>
</blockquote>
<p>इति मातृपक्षे पञ्चमाद् ऊर्ध्वम् उद्वाहविधानात् कथं मातुलदुहितृपरिणयनम् । <span style="text-decoration - underline;">उच्यते</span> । &ldquo;मातुर् असपिण्डाम् उद्वहेत्&rdquo; इत्य् अनेन मातृबन्धुxव् अप्य् विशेषेण विवाहप्राप्तौ तन् मा प्रसाङ्क्षीद् इति मातृतो मातृबन्धुभ्यः पञ्चमाद् ऊर्ध्वम् उद्वहेद् इत्य् अविरोधः । एवं पितृबन्धुष्व् अपि द्रष्टव्यम् । अत एव गौतमः -  &ldquo;ऊर्ध्वं सप्तमात् पितृबन्धुभ्यो बीनिनश् च मातृबन्धुभ्यः पञ्चमात्&rdquo; इति । बीनिनो यो नियोगाद् उत्पादयति तस्माद् अप्य् ऊर्ध्वं सप्तमाद् इत्य् अर्थः । बान्धवा अपि स्मृत्यन्तरे दर्शिताः ।</p>
<blockquote>
<p>पितुः पितृष्वसुः पुत्राः पितृमातृषवस्वुः सुताः ।</p>
</blockquote>
<blockquote>
<p>पितुर् मातुअलपुत्राश् च विज्ञेयाः पितृबान्धवाः ॥</p>
</blockquote>
<blockquote>
<p>मातुः पितृष्वसुः पुत्रा मातुर् मातृष्वःसुताः(?) ।</p>
</blockquote>
<blockquote>
<p>मातुर् मातुलपुत्राश् च विज्ञेया मातृबान्धवाः ॥</p>
</blockquote>
<p>यत् पुनर् वसिष्ठेनोक्तम्,</p>
<blockquote>
<p>पञ्चमीं मातृबन्धुभ्यः सप्तमीं पितृबन्धुतः ।</p>
</blockquote>
<p>इति तद् गौतमीयैकवाक्यत्वाय पञ्चमीं सप्तमीं चातीत्योद्वहेद् इत्य् एतवंपरम्, न पुनः पञ्चमीसप्तम्योर् वेदोवाहावधिपरम् । यद् अपि नारदेनोक्तम्,</p>
<blockquote>
<p>पञ्चमात् सप्तमाद् अर्वाग् बधुभ्यः पितृमातृतः ।</p>
</blockquote>
<blockquote>
<p>अविवाह्या सगोत्रा च समानप्रवरा तथा ॥</p>
</blockquote>
<p>इति, यद् अपि विष्णुना,</p>
<blockquote>
<p>पञ्चमात् सप्तमाद् धीनां यः कन्याम् उद्वहेद् द्विजः ।</p>
</blockquote>
<blockquote>
<p>गुरुतल्पी च विज्ञेय्ः सगोत्रां चैवम् उद्वहन् ॥</p>
</blockquote>
<p>इति, तत्रापि पञ्चमीसप्तम्योर् नाभ्यनुज्ञा तत्र निषेढश्रवणात् । यद् आह मरीचिः ।</p>
<blockquote>
<p>पञ्चमे सप्तमे चैव येषां वैवाहिकी क्रिया ।</p>
</blockquote>
<blockquote>
<p>क्रियापरा अपि ह्य् एते पतिताः सूद्रतां गताः ॥ इति ।</p>
</blockquote>
<p>एतेन यत् कैश्चिद् उक्तम्,</p>
<blockquote>
<p>ऊर्ध्वं सप्तम्या अलाभे सप्त्मीम् उद्वहेत् ।</p>
</blockquote>
<p>इति, तद् अप्य् अपास्तम् । यद् अपि पतिठीनसिनोक्तम्,</p>
<blockquote>
<p>त्रीन् मातृतः पञ्च पितृतः पुरुषान् अतीत्य विवाहः ।</p>
</blockquote>
<p>इति, तद् अप्य् अर्वाङ् निषेधपरम् । न पुनश् चतुर्थीषष्ठ्योर् विवाहाभिप्रायम्, विष्ण्वादिवचनविरोधप्रसङ्गात् । <span style="text-decoration - underline;">ननु</span> च &ldquo;असपिण्डा च या मातुः&rdquo; इत्य् अनेन या मातुर् असपिण्डा ताम् उद्वहेद् इत्य् उक्तेः स्वमातृपक्षे ऽप्य् अविशेषेण विवाहप्राप्तौ तन् मा भूद् इति मातृतो मातृपक्षे पञ्चमाद् ऊर्ध्वम् उद्वहेद् इति नियमः किं न स्यात् । अतः कथं मातुलदुहितृपरिणयनम् । एवं पितृपक्षे ऽपि द्रष्टव्यम् । उक्तं च विष्णुपुराणे ।</p>
<blockquote>
<p>पञ्चमीं मातृपक्षाच् च पितृपक्षाच् च सप्तमीम् ।</p>
</blockquote>
<blockquote>
<p>गृहस्थ उद्वहेत् कन्यां न्यायेन विधिना नृप ॥ इति ।</p>
</blockquote>
<p>पञ्चमीम् अतीत्येत्य् अर्थः । <span style="text-decoration - underline;">मैवम्</span> गौतमादिभिर् बन्धुष्व् एव नियमविधानात् । अथ वा मा भूद् बन्धुष्व् एव नियमविधानम्, तथाप्य् उक्तप्रकारेण मन्वाधिभिर् एव मातुलदुहितृपैतृषवसेयीपरिणयनाभ्यनुजानात् व्यतिरेकेण पक्षद्वये ऽप्य् अयं नियमः क्रियत इत्य् अविरोधः । यद् वा &ldquo;पञ्चमात् सप्तमात्&rdquo; इति याज्ञवल्कीयं पुत्रिकाकरणदिविषयम् इत्य् अनुसंधेयम् । यद् अत्र युक्तं तद् ग्राह्यम् । यत् तु संग्रहकारेणोक्तम्,</p>
<blockquote>
<p>स्त्रीसन्ततिस् तथा पुंसाम् अविवाह्ये उभे मते ।</p>
</blockquote>
<blockquote>
<p>स्त्रीपुंसोस् तु विवाह्या स्यात् पञ्चमात् सप्तमात् परम् ॥</p>
</blockquote>
<p>इति, तद् अप्य् उक्तविषयम् एवेत्य् अनवद्यम् । तेन स्मृतितः सिद्धं मातुलदुहितृपैतृष्व्सेयीपरिणयनम् । किं च स्रुतिर् अपीमम् एवार्थं (?) श्रावयति । तथा वाजसनेये श्रूयते ।</p>
<blockquote>
<p>तस्मात् समानाद् एव पुरुषाद् अत्ता चाद्यश् च जायते ।</p>
</blockquote>
<blockquote>
<p>उत तृतीये सङ्गच्छावहै चतुर्थे संगच्छावहै ॥ इति ।</p>
</blockquote>
<p>अस्यार्थः -  समानाद् एकस्मात् पुरुषाद् अत्ता भोक्ता भार्याया अद्यश् च भोग्यो भार्यालक्षणश् च जायते, जायापती जायेते इति यावत् । नन्व् एकस्माद् उत्पन्नयोर् जायापतित्वे भ्रातृभगिन्योर् एव जायापतित्वम् उक्तं स्यात् इत्य् आशङ्क्याह तर्हि तृतीये पुरुष इत्यादि । अनेन दौहित्रपुत्रयोर् मतुलदुहितृपैऋष्वसेयीपरिणयनम् उक्तं बहवति । तयोः कूटस्थम् आरभ्य तृतीयत्वात् । संगच्छावहै विवाहावहा इत्य् अर्थः । <span style="text-decoration - underline;">ननु</span> च स्रग्व्य् ऊहनपरो ऽयम् अर्थवादो न स्वार्थे प्रमाणम् । <span style="text-decoration - underline;">उच्यते</span> । सत्यम् अर्थवादो न स्वार्थे प्रमाणम्, किं तु यत्र प्रमाणान्तरम् अस्ति तत्र तत्प्रतिपादितार्थावलम्बनेन स्तुतिपरत्वं यथा &ldquo;वायुर् वै क्षेपिष्टा (?) देवता&rdquo; इति । यत्र तु नास्ति प्रमाणान्तरं यथा &ldquo;तृतीये पुरुषे संगच्छावहै&rdquo; इति तत्र तदनुवादान्यथानुपपत्त्या तथाविधविधिपरिकल्पनं केन वार्यते । अत एव, &ldquo;त्रीणि ह वै यज्ञस्य उदराणि गायत्री बृहत्य् अनुष्टुब् अत्र ह्य् एवावपन्त्यावोद्वपन्ति&rdquo; (?) इति अत्र गायत्र्यादिषु प्रतीतावापोद्वापान्य् अथानुपपत्त्या तत्प्रापको विधिः कल्प्यते । अत एव च &ldquo;उपरि हि देवेभ्यो धारयति&rdquo; इत्य् अत्रापि समिदुपरिधारणविधिः । अन्यथा तत्रापि न स्यात् । यत्र पुनः प्रमाणान्तरविरोधः न तत्र विधिकल्पनं यथा &ldquo;आदित्यो यूपः&rdquo; इति । अत एव &ldquo;प्रजापतिर् वै स्वां दुहितरम् अभ्यधायत् (?)&rdquo; इत्य् अत्रापि न विधिकल्पनाया अतिप्रसङ्गः, दुहितृगमने मन्वादिभिः प्रायश्चित्तविधानात् । अथ वा भवतु अर्थवादानुसारेण प्रजापतिः स्वां दुहितरं हच्चेद् इति विधिः । किम् आयातम् इतरेषाम् । न च महद्बिर् कार्यं कृतम् इत्य् अनेनापि कर्तव्यम् इत्य् अत्र प्रमाणम् अस्ति । न हीन्द्रेणाहल्यादिपरदारगमनं कृतम् इत्य् अनेनापि गन्तव्यम् । अत एव शङ्खलिखितौ ।</p>
<blockquote>
<p>सुरां पिबन्ति त्रिदशाः सा चापेया द्विजातिभिः ।</p>
</blockquote>
<blockquote>
<p>हरन्ति वित्तं यत् सिद्धास् तव सिद्धिर् न् विद्यते ॥</p>
</blockquote>
<p>वृद्धमनुर् अपि ।</p>
<blockquote>
<p>अनुष्ठितं तु यद् देवैर् मुनिभिर् यद् अनुष्ठितम् ।</p>
</blockquote>
<blockquote>
<p>नानुष्ठेयं मनुष्यैस् तद् उक्तं कर्म समाचरेत् ॥ इति ।</p>
</blockquote>
<p>श्रुत्यन्तरे ऽपि -  &ldquo;गर्भे नु नौ जनिता दम्पती तद् एव स्रष्टा सविता विश्वरूपम्&rdquo; इति । नौ आवयोः गर्भे जठरे जनिता जगतः स्रष्टा देवो दम्पती जायापती अकरोद् इत्य् अर्थः । मन्त्रो ऽपि ।</p>
<blockquote>
<p>आयाहीन्द्र पथिभिर् ईडितभिः<br>
यज्ञम् इमं नो भागधेयं जुषस्य ।<br>
तृप्तां जुहुर् मातुलस्येवं योषा<br>
भागस् ते पैतृस्वसेयी वपाम् इव ॥</p>
</blockquote>
<p>इति  \</p>
<p>हे इन्द्र पथिभिर् मार्गैर् ईडितेभिः प्रशस्तैर् नः अस्माकं इमं यज्ञम् आयाहि आगच्छ । आगत्य चेदम् अस्माभिर् दीयमानं भागधेयं जुषस्य सेवस्व । अत एव यजमानास् तृप्ताम् आज्यादिना संस्कृतां वपाम् अवदानाख्यां त्वाम् उद्दिश्य जुहुः त्यक्तवन्तः । अत्र दृष्टान्तद्वेषम्, यथा मातुलस्य योषा दुहिता दौहित्रस्य भागो भजनीया परिणेतुं योग्या, यथा च पैतृष्वसेयी पौत्रस्य तथायं ते तत्र भागोवआख्य इत्य् मन्त्रार्थः । तेन श्रुतितो ऽपि सिद्धं मातुलादिसुतापरिणयनम् । किं चाचाराद् अप्य् अवगच्छामः यथा ह्य् आचरन्ति तावद् दाक्षिणात्यास् त्रैविद्यवृद्धा वेदार्थनुष्ठातारः शिष्टा एव मतुलादिसुता परिणयनम् । उक्तं च तदाचारप्रामाण्यं मनुना ।</p>
<blockquote>
<p>शिष्टाचारः स्मृतिर् वेदास् त्रिविधं धर्मलक्षणम् । इति ।</p>
</blockquote>
<p>लक्षणं प्रमाणम् इत्य् अर्थः । देवलो ऽपि ।</p>
<blockquote>
<p>येषु देशेषु ये देवा येषु देसेषु ये द्विजाः ।</p>
</blockquote>
<blockquote>
<p>येषु देशेषु यत् तोयं या च यत्रैव मृत्तिका ॥</p>
</blockquote>
<blockquote>
<p>येषु स्थानेषु यच् छौचं धर्माचारस् च यादृशः ।</p>
</blockquote>
<blockquote>
<p>तत्र तान् नावमन्येत धर्मस् तत्रैव् तादृशः ॥</p>
</blockquote>
<blockquote>
<p>यस्मिन् देशे पुरे ग्रामे तैविद्यनगरे ऽपि वा ।</p>
</blockquote>
<blockquote>
<p>यो यत्र विहितो धर्मस् तं धर्मं न विचालयेत् ॥ इति ।</p>
</blockquote>
<p><span style="text-decoration - underline;">ननु</span> देशाचारस्यापि प्रमाणान्तराविरोधिन एव प्रामान्यम् उक्तं वसिष्ठेन -  &ldquo;देशाचारकुलधर्मा आम्नायैर् अविरुद्धाः प्रमाणम्&rdquo; इति । <span style="text-decoration - underline;">सत्यम्</span>, आम्नायो वेदस् तदविरोधिन एव प्रामाण्यम् इति । न चात्र वेदविरोधो ऽस्ति प्रत्युतानुकूल एवेत्य् उक्तम् अधस्तात् । <span style="text-decoration - underline;">ननु</span> स्मृतुविरोधे ऽप्य् आचारो दुर्बल एव, &ldquo;श्रुतिस्म्र्तिविहितो धर्मस् तदलाभे शिष्टाचारः प्रमाणम्&rdquo; इत् वसिष्ठस्मरणात् । अस्ति चात्र &ldquo;मातुलस्य सुताम् ऊढ्वा&rdquo; इत्यादिस्मृतिविरोधः । तेनात्र कथम् आचारस्य प्रामान्यम् । <span style="text-decoration - underline;">मैवम्</span>, तेषां मातृसापिण्डाविषयत्वेन विरोधस्य परिहृतत्वात् । अथ वा मा भूत् तेषां विशेषविषयत्वम्, किं तूदीच्यदेशे ये मातुलादिदुहितृसंबन्धान् आचरन्ति तद्विxअयाणीत्य् अविरोधः, तेषाम् एव दोषश्रवणात् । तथा च बौधायनः -  &ldquo;पञ्चधा विप्रतिपत्तिर् दक्षिणतः अनुपनीतेन भार्यया च सहभोजनम्, पर्युषितभोजनम् उच्छिष्टभोजनं पितृष्वसृमातुलदुहितृपरिणयनम् इति । तथोत्तरतः पञ्च ऊर्णाविक्रयः शीधुपानम् उभयतोदाद्भिर् व्यवहारः आयुधीयकं समुद्रयानम् इति इतर इतरस्मिन् कुर्वन् दुष्यति । इतर इतरस्मिन् । तत्र तत्र देसप्रामाण्यम् एव स्यात्&rdquo; इति । अयम् अर्थः -  इतरो दाक्षिणात्यः इतरस्मिन् उत्तरदेशे मतुलसंबन्धादिकं कुर्वन् दुष्यति, न स्वदेशे तथेतरः उदीच्यः इतरस्मिन् दक्षिणदेशे शीधुपानादिकं कुर्वन् दुष्यति । न स्वदेशे । कुतः, देशप्रामाण्यात्, देशनिबन्धनाद् आचारप्रामाण्यस्येत्य् अर्थः । अत एव देवलः ।</p>
<blockquote>
<p>यस्मिन् देशे य आचारो न्यायदृष्टस् तु कल्पितः ।</p>
</blockquote>
<blockquote>
<p>तस्मिन्न् एव स कर्तव्यो देशाचारः स्मृतो भृगोः ॥ इति ।</p>
</blockquote>
<p>न चैवं सत्य् उदीच्यानां स्वदेशे परदेशे वा मातुलसंबन्धाद्यविरुद्धम् इति शङ्कनीयम् । यद् आह आपस्तम्बः ।</p>
<blockquote>
<p>येषां परम्पराप्राप्ताः पूर्वजैर् अप्य् अनुष्ठिताः ।</p>
</blockquote>
<blockquote>
<p>त एव तैर् न दुष्येयुर् आचारैर् नेतरिः पुनः ॥</p>
</blockquote>
<p>येषां पितृपितामहादिपरम्पराप्राप्ताः पूर्वजैश् च त्रैविद्यवृद्धैर् अनुष्ठिताः आचाराः सन्ति त एव तैर् आचारैर् अनुष्ठीयमानैर् न दुष्येयुः, नेतरैः । न ह्य् उदीच्यानां तथाविधा आचाराः सन्ति (यथा) दाक्षिणात्यानाम् । अस्तस् तैर् एव स्वदेशे कार्याणि नान्यैर् इति सिद्धम् । देसव्यवस्थया प्रामाण्यम् उक्तं वार्तिककारैः ।</p>
<blockquote>
<p>सर्वेषाम् एवमादीनां प्रतिदेशं व्यवस्थया।</p>
</blockquote>
<blockquote>
<p>आपस्तम्बेन संस्क्र्त्य दुष्टादुष्टत्वम् आश्रितम् ॥ इति ।</p>
</blockquote>
<p>यत् तु बोधायनेन &ldquo;देशप्रामाण्यम्&rdquo; इत्य् एवमन्तम् उक्त्वोक्तम्, &ldquo;मिथ्यैतद् इत् गौतमः । उभयं चैव नाद्रियेत सिष्टागमविरोधदर्शनात् शिष्टस्मृतिविरोधदर्शनाच् च&rdquo; इति, तन् न पूर्वोक्तनिराकरणार्थं गौतमग्रहणात् । किं तु शिष्टस्मृतिविरोधदर्शनाद् गौतमस्य मातृसपिण्डापरिणयनम् अभिप्रेतम् इति दर्शयितुम् । एवं च तद् उक्तम् अन्यैः -  &ldquo;स्याद् एवं यद्य् अनन्तरम् एव मिथ्यैतद् इति न ब्रूयात्&rdquo; इति, तद् अप्य् अपास्तम् । तेन श्रुतेः स्मृतेर् आचाराच् च सिद्धं मातुलदुहितृपैतृष्वसेयीपरिणयनम् इति सर्वम् अनवद्यम् ॥</p>
<p><strong>इति स्मृतिचन्द्रिकायां मातुलदुहितृपरिणयनसमर्थनम्</strong></p>
<h2 id="कनयलकषणन">कन्यालक्षणानि</h2>
<p><strong>कन्यालक्षणानि</strong></p>
<p>&ldquo;अनन्यपूर्विकां कान्ताम्&rdquo; इत्यादिना कानिचित् कन्यालक्षणान्य् उक्तानि । अधुना लक्षणान्तराण्य् उच्यन्ते । तत्र मनुः ।</p>
<blockquote>
<p>अव्यङ्गाङ्गीं सौम्यनाम्नीं हंसवारणगामिनीम् ।</p>
</blockquote>
<blockquote>
<p>तनुलोमकेशदशनां मृद्वङ्गीं उद्वहेत् स्त्रियम् ॥</p>
</blockquote>
<p>शातातपो ऽपि ।</p>
<blockquote>
<p>हंसस्वनां मेधवर्णां मधुपिङ्गललोचनां ।</p>
</blockquote>
<blockquote>
<p>तादृशीं वरयेत् कन्यां गृहस्थः सुखम् एधते ॥</p>
</blockquote>
<p>आपस्तम्बो ऽपि -  &ldquo;बन्धुशीललक्षणसंपन्नाम् अरोगाम् उपयच्छेत&rdquo; इति । लक्षणसंपन्नाम् इत्य् अनेन विपरीतां नोद्वहेद् इत्य् आह । अत एव मनुः ।</p>
<blockquote>
<p>नोद्वहेत् कपिलां कन्यां नधिकाङ्गीं न रोगिणीम् ।</p>
</blockquote>
<blockquote>
<p>नालोमिकां नातिलोमां न वाचाटां न पिङ्गलाम् ॥</p>
</blockquote>
<p>वाचाटां बहुभाषिणीम् । पिङ्गलां पिङ्गलाक्षीम् । यमो ऽपि ।</p>
<blockquote>
<p>ह्रस्वा दीर्घा क्ष्शा स्थूला पिङ्गाक्षी गौरपाण्डुरा ।</p>
</blockquote>
<blockquote>
<p>न पूज्या न च सेव्यास् ता नाशमृत्युकराः स्त्रियः ॥</p>
</blockquote>
<p>विष्णुपुराणे ऽपि ।</p>
<blockquote>
<p>न स्मश्रुव्यञ्जनवर्ती न चैव पुरुषाकृतिम् ।</p>
</blockquote>
<blockquote>
<p>न घर्घरस्वरां क्षामां न च काकस्वनां तथा ॥</p>
</blockquote>
<blockquote>
<p>नातिबद्धेक्षणां तद्वद् वृत्ताक्षीं नोद्वहेद् बुधः ।</p>
</blockquote>
<blockquote>
<p>यस्याश् च रोअशे जङ्घे गुल्फौ यस्यास् तथोन्नतौ ॥</p>
</blockquote>
<blockquote>
<p>गण्डयोः कूपकौ यस्या हसन्त्य् आस्तां न चोद्वहेत् ।</p>
</blockquote>
<blockquote>
<p>नातिरूक्षच्छविं पाण्डुकरजाम् अरुणेक्षणाम् ॥</p>
</blockquote>
<blockquote>
<p>आपीनहस्तपादां च न कन्याम् उद्वहेद् बुधः ।</p>
</blockquote>
<blockquote>
<p>न वामनां नातिदीर्घां नोद्वहेत् संहतभ्रुवम् ॥</p>
</blockquote>
<blockquote>
<p>न चातिच्छिद्रदशनां न करालमुखीं नरः ॥ इति ।</p>
</blockquote>
<p>अथ नामतो वर्ज्याः । यथाह मनुः ।</p>
<blockquote>
<p>नर्क्षवृक्षनदीनाम्नीं नान्त्यपर्वतनामिकाम् ।</p>
</blockquote>
<blockquote>
<p>न पक्ष्यहिप्रेष्यनाम्नीं न च भीषणनामिकाम् ॥</p>
</blockquote>
<p>ऋक्षं नक्षत्रम् । अन्त्या म्लेच्छा । भीषणं भयानकम् । आपस्तम्बो ऽपि -</p>
<blockquote>
<p>नक्षत्रनाम नदीनामा वृक्षनामाश् च गर्हिताः ।</p>
</blockquote>
<blockquote>
<p>सर्वाश् च रेफलकारोष्मान्ता वरणे परिवर्जयेत् ॥</p>
</blockquote>
<p>यमो ऽपि ।</p>
<blockquote>
<p>देवनाम्नीं नदीनाम्नीं शैलगन्धर्वनामिकाम् ।</p>
</blockquote>
<blockquote>
<p>ऋक्षवृक्षलतानाम्नीं दारार्थे परिवर्जयेत् ॥</p>
</blockquote>
<p>तथा पुनर् भूर् अप्य् अविवाह्या । यद् आह काश्यपः ।</p>
<blockquote>
<p>सप्त पौनर्भवाः कन्या वर्जनीयाः कुलाधमाः ।</p>
</blockquote>
<blockquote>
<p>वाचा दत्ता मनोदत्ता कृतकौतुकमङ्गला ॥</p>
</blockquote>
<blockquote>
<p>उदकस्पर्शिता या च या च पाणिगृहीतका ।</p>
</blockquote>
<blockquote>
<p>अग्निं परिगता या च पुनर्भूप्रसवा च या ॥</p>
</blockquote>
<blockquote>
<p>इत्य् एताः काश्यपेनोक्ता दहन्तिकुलम् अग्निवत् ।</p>
</blockquote>
<blockquote>
<p>प्ररोहत्य् अग्निना दग्धः पादपः सुचिराद् अपि ॥</p>
</blockquote>
<blockquote>
<p>न पौनर्भावादग्धं कुलं क्वापि प्ररोहति ।</p>
</blockquote>
<p>पौनर्भवाः पुनर्भुव इत्य् अर्थः । तथा च बोधायनः -  &ldquo;वाग्दत्ता मनोदत्ता अग्निं परिगता सप्तमं पदं नीता भुक्ता गृहितगर्भा प्रसूता चेति सप्तविधा पुनर्भूः । तां गृहीत्वा न प्रजां न धर्मं वा विन्देत्&rdquo; इति । वाग्दत्ता पुनःसंस्कारकर्मणि पुनर्भूर् भवति । अतस् तां गृहीत्वा परिणीय प्रजां धर्मं च न विन्देन् न भजेद् इत्य् अर्थः । अत एव नारदः ।</p>
<blockquote>
<p>कन्यैवाक्षतयोनिर् या पाणिग्रहणदूषिता ।</p>
</blockquote>
<blockquote>
<p>पुनर्भूः प्रथमा प्रोक्ता पुनःसंस्कारकर्मणि ॥</p>
</blockquote>
<p>पाणिग्रहणदूषितेति वाग्दत्तादेर् उपलक्षणर्थम् । याज्ञवल्क्यो ऽपि ।</p>
<blockquote>
<p>अक्षता च क्षता चैव पुनर्भूः संस्क्र्ता पुनः । इति ।</p>
</blockquote>
<p>अक्षता वाग्दत्तादिका । क्षता तु भुक्तादिका । अत्र यद्य् अप्य् उक्तानि बाह्यलक्षणानि कथंचिज् ज्ञातुं शक्यानि, तथाप्य् आभ्यन्तराणां दुर्विज्ञेयत्वात् तज्ज्ञानम् आश्वलायनोक्तविधिना कार्यम् । अत एवाश्वलायनो ऽपि दुर्विज्ञेयानि लक्षणानीत्य् आह ।</p>
<blockquote>
<p>अष्टौ पिण्डान् कृत्वा ऋतम् अग्रे प्रथमं जज्ञे ऋते सत्यं प्रतितिष्ठितम् । यद् इयं कुमार्यभिजाता तद् इदम् इह प्रतिपद्यताम् । यत् सत्यं तद् दृश्यताम् । इति पिण्डान् अभिमन्त्र्य कुमारीं ब्रूयाद् एषाम् एकम् गृहाणेति । क्षेत्राच् चेद् उभयतः सस्याद् गृह्णीयात्, अन्नवत्य् अस्याः प्रजा भविष्यतीति विद्यात् । गोष्ठात् पशुमती । वेदपुरीषाद् ब्रह्मचर्यस्विनीति अविनाशिनो हृदात् सर्वसंपन्ना । देवनात् कितवी । यदि (?) चतुष्पथाद् विप्रव्राजिनी । ईरिणाद् अध्न्या स्यात् । श्मशानात् पतिघ्नी । इति</p>
</blockquote>
<p>विविधं व्रजतीति विप्रव्राजिनी स्वैरिणीत्य् अर्थः । एवम् उक्तलक्षणयोगिन्याम् अविशेषेण विवाहप्राप्तौ क्वचित् कुलतो ऽपवादम् आह यमः ।</p>
<blockquote>
<p>चतुर्दश कुलानीमान्य् अविवाह्यानि निर्दिशेत् ।</p>
</blockquote>
<blockquote>
<p>अनार्षेयं ब्राह्मणानाम् ऋत्विजां च विवर्जयेत् ॥</p>
</blockquote>
<blockquote>
<p>अत्युच्चमतिह्रस्वं च अतिवर्णं च वर्जयेत् ।</p>
</blockquote>
<blockquote>
<p>हीनाङ्गम् अतिरिक्ताङ्गम् आमयाविकुलानि च ॥</p>
</blockquote>
<blockquote>
<p>श्वित्रिकुष्ठिकुलादीनां कुर्याद् विपरिवर्जनम् ।</p>
</blockquote>
<blockquote>
<p>सदा कामकुलं वर्ज्यं लोमशानां च यत् कुलम् ॥</p>
</blockquote>
<blockquote>
<p>अपस्मारिकुलं यच् च यच् च पाण्डुकुलं भवेत् । इति ।</p>
</blockquote>
<p>अनार्षेयम् अविज्ञातप्रवरम् । अत्युच्चमतिदीर्घा यस्मिन् कुल तद् अत्युच्चम् । अतिह्रस्वम् अतिकुब्जा यस्मिन् । अतिशयितो वर्णो यस्मिन् तद् अतिवर्णम् । एतच् च रोगिकुलवर्जनं तद् रोमसङ्क्रान्तिभयात् । अत एव याज्ञवल्क्यः ।</p>
<blockquote>
<p>स्फीताद् अपि न सञ्चारिरोगदोषसमन्वितात् । इति ।</p>
</blockquote>
<p>स्फीतात् समृद्धाद् इत्य् अर्थः । दोषाः पातित्यम् । मनुर् अपि ।</p>
<blockquote>
<p>महान्त्य् अपि समृद्धानि गोऽजाविधनधान्यतः ।</p>
</blockquote>
<blockquote>
<p>स्त्रीसंबन्धे दशैतानि कुलानि परिवर्जयेत् ॥</p>
</blockquote>
<blockquote>
<p>हीनक्रियं निष्पुरुषं निश्छन्दो रोमशार्शसम् ।</p>
</blockquote>
<blockquote>
<p>शय्यामयाव्यपस्मारिश्वित्रिकुष्ठिकुलानि च ॥ इति ।</p>
</blockquote>
<p>हीनक्रियं यागाद्यनुष्ठानरहितम् । निष्पुरुषं पुरुषशून्यम् । निश्छन्दो वेदहीनम् । रोमशं बहुरोमशम् । अर्शसं व्याधिविशेषोपेतम् । एवम् इतराण्य् अपि द्रष्टव्यानि । एतच् च हीनक्रियादिवर्जनं तथाविधापत्यपरिहारार्थम् । श्रूयते च तथाविधापत्योत्पत्तिः पुराणे ।</p>
<blockquote>
<p>मातुलान् भजते पुत्रः कन्यका भजते पितॄन् ।</p>
</blockquote>
<p>याज्ञवल्क्यो ऽपि ।</p>
<blockquote>
<p>यथाशीला भजेन् माता तथाशीला भवेत् सुता । इति ।</p>
</blockquote>
<p>अत एव च मनुः सद्भिर् एव सह संबन्धम् आचरेद् इत्य् आह ।</p>
<blockquote>
<p>उत्तमैर् उत्तमैर् नित्यं संबन्धान् आचरेत् सह ।</p>
</blockquote>
<blockquote>
<p>निनीषुः कुलम् उत्कर्षम् अधमान् अधमांस् त्यजेत् ॥</p>
</blockquote>
<p>याज्ञवल्क्यो ऽपि ।</p>
<blockquote>
<p>दशपुरुषविख्याताच् छ्रोत्रियाणां महाकुलात् ।</p>
</blockquote>
<p>मातृतः पितृतः पञ्च विख्याताः पुरुषा यस्मिन् कुल तद् दशपूरुषविख्यातं कुलम्, तस्मान् महाकुलात् पुत्रपश्वादिसमृद्धात् कन्याम् उद्वहेद् इत्य् अर्थः । सा च सवर्णैव ग्राह्या । यद् आह व्यासः ।</p>
<blockquote>
<p>स्नात्वा समुद्वहेत् कन्यां सवर्णां लक्षणान्विताम् । इति ।</p>
</blockquote>
<p>एतत् प्रथमपरिणयनविषयम् । अत एव मनुः ।</p>
<blockquote>
<p>सवर्णाग्रे द्विजातीनां प्रशस्ता दारकर्मणि । इति ।</p>
</blockquote>
<p>अनेन सवर्नापरिणयनोत्तरकालम् असवर्णापरिणयनम् अविरुद्धम् इत्य् आह । अत एव याज्ञवल्क्यः ।</p>
<blockquote>
<p>तिस्रो वर्णानुपूर्व्येण द्वे तथैका यथाक्रमम् ।</p>
</blockquote>
<blockquote>
<p>ब्राह्मणक्षत्रियविशां भार्याः स्वाः शूद्रजन्मनः ॥</p>
</blockquote>
<p>वर्णक्रमाद् ब्राह्मणस्य क्षत्रिया वैश्या शूद्रा चेति तिस्रो भार्याः । क्षत्रियस्य वैश्या शूद्रा चेति द्वे । वैश्यस्यैका शूद्रेति । सवर्णा पुनः सर्वेषां मुख्या स्थितैव । न च ब्राह्मणस्य ब्राह्मणी क्षत्रिया वैश्या चेति तिस्रो भार्या इति व्याख्यानं शङ्कनीयम्, तथात्वे &ldquo;स्वाः शूद्रजन्मनः&rdquo; इत्य् अविविक्षितार्थं स्याद् वैश्यस्यापि तथात्वेनाविशेषात् । अतः पूर्वोक्तैव ज्यायसी । अत एव मनुः ।</p>
<blockquote>
<p>शूद्रैव भार्या शूद्रस्य सा च स्वा च विशः स्मृते ।</p>
</blockquote>
<blockquote>
<p>ते च स्वा चैव राज्ञः स्युस् ताश् च स्वा चाग्रजन्मनः ॥ इति ।</p>
</blockquote>
<p>एतत् तु कामतः प्रवृत्तविषयम् । यद् आह स एव ।</p>
<blockquote>
<p>कामतस् तु प्रवृत्तानाम् इमाः स्युः क्रमशो ऽवराः । इति ।</p>
</blockquote>
<p>अवरा जघन्या इत्य् अर्थः । अनेन धर्मार्थं सवर्णापरिणयनम् इत्य् उक्तं भवति । अत एव विष्णुः ।</p>
<blockquote>
<p>द्विजस्य भार्या शूद्रा तु धर्मार्थं न भवेत् क्वचित् ।</p>
</blockquote>
<blockquote>
<p>रत्यर्थम् एव सा तस्य रागान्धस्य प्रकीर्तिता ॥ इति ।</p>
</blockquote>
<p>सा धर्मार्थं न भवेद् धर्मकार्येषु नानुप्रविशेद् इत्य् अर्थः । अत एव मनुः ।</p>
<blockquote>
<p>दैवपित्र्यातिथेयानि तत्प्रधानानि यस्य तु ।</p>
</blockquote>
<blockquote>
<p>नाश्नन्ति पितृदेवास् तं न च स्वर्गं स गच्छति ॥</p>
</blockquote>
<p>तत्प्रधानानि तदायत्तानीत्य् अर्थः । यत् तु तेनैवोक्तम्,</p>
<blockquote>
<p>न ब्राह्मणक्षत्रिययोर् आपद्य् अपि हि तिष्ठतोः ।</p>
</blockquote>
<blockquote>
<p>कस्मिंश्चिद् अपि वृत्तान्ते शूद्रभार्योपदिश्यते ॥</p>
</blockquote>
<p>इति, तद् अग्रत एव शूद्रापरिणयनविषयम्, &ldquo;इमाः स्युः क्रमशो ऽवराः&rdquo; इति तेनैव क्रमविधानात् । उक्तं च याज्ञवल्क्येन&quot; तिस्रो वर्णानुपूर्व्येण&quot; इति । &ldquo;आपद्य् अपि तिष्ठतोः&rdquo; सवर्णाम् अलभमानयोर् अपीत्य् अर्थः । एतच् चानयोर् अत्यन्तनिषेधार्थम्, न पुनर् वैश्यस्य प्राप्त्यर्थम् । यतः स एवाह ।</p>
<blockquote>
<p>हीनजातिस्त्रियं मोहाद् उद्वहन्तो द्विजातयः ।</p>
</blockquote>
<blockquote>
<p>कुलान्य् एव नयन्त्य् आशु ससन्तानानि शूद्रताम् ॥ इति ।</p>
</blockquote>
<p>पैठीनसिस् तु सवर्णालाभे क्षत्रियादिविवाहम् आह -  &ldquo;अलाभे कन्यायाः स्नातकव्रतं चरेद् अपि वा क्षत्रियायां पुत्रान् उत्पादयेद् वैश्यायां शूद्रायां वेत्य् अन्ये&rdquo; इति । यद् अपि च याज्ञवल्क्येनोक्तम्,</p>
<blockquote>
<p>यद् उच्यते द्विजातीनां शूद्राद् दारोपसंग्रहः ।</p>
</blockquote>
<blockquote>
<p>न तन् मम मतं यस्मात् तत्रात्मा जायते स्वयम् ॥</p>
</blockquote>
<p>इति, तद् अपि मानवेन समानार्थम् । न चैवं सति &ldquo;तत्रात्मा जायते स्वयम्&rdquo; इति हेतुत्वेनानुगुणम् इति वाच्यम्, तेनापि &ldquo;तिस्रो वर्णानुपूर्व्येण&rdquo; इत् शूद्रापरिणयनस्योक्तत्वात् । किं च हेतुत्वानुसारेण कदाचिद् अपि शूद्राविवाहानङ्गीकारे क्षत्रियादिविवाहो ऽपि न स्यात्, तत्राप्य् आत्मन एवोत्पत्तिः । अतो नायं हेतुः किं त्व् अयम् अर्थवाद इति मन्तव्यम् । यत् पुनर् यमेनोक्तम्,</p>
<blockquote>
<p>ब्राह्मणो वृषलीं गत्वा त्र्यहं भवति सूतकी ।</p>
</blockquote>
<blockquote>
<p>अथास्यां गर्भम् आधत्ते ब्राह्मण्याद् एव हीयते ॥</p>
</blockquote>
<p>इति, यद् अपि मनुना,</p>
<blockquote>
<p>शूद्रां शयनम् आरोप्य ब्राह्मणो यात्य् अधोगतिम् ।</p>
</blockquote>
<blockquote>
<p>जनयित्वा सुतं तस्यां ब्राह्मण्याद् एव हीयते ॥</p>
</blockquote>
<p>इति, तेनापि व्युत्क्रमेणोद्वाहकर्म गमनं तस्याम् एव सुतोत्पत्तिर् निषिध्यते, न पुनस् तत्र सुतोत्पत्तिमात्रम् । तथात्वे तु,</p>
<blockquote>
<p>चतुस्त्रिद्वैयकभागिनो (?) वर्णतो ब्राह्मणात्मजाः ।</p>
</blockquote>
<p>इति विभागवचनं न स्यात् । अत एव मनुर् अपि केवलशूद्रापत्यतया दोषम् आह ।</p>
<blockquote>
<p>शिल्पेन व्यवहारेण शूद्राप्त्यैश् च केवलैः ।</p>
</blockquote>
<blockquote>
<p>गोभिर् अश्वैश् च यानैश् च कृष्या राजोपसेवया ॥</p>
</blockquote>
<blockquote>
<p>अयाज्ययाजनैश् चैव नास्तिक्येन च कर्मणाम् ।</p>
</blockquote>
<blockquote>
<p>कुलान्य् आशु विनश्यन्ति यानि हीनानि मन्त्रतः ॥ इति ।</p>
</blockquote>
<p>गोभिर् आश्वैर् विक्रीयमाणैर् इत्य् अर्थः । तथा मतान्तराण्य् अपि स एवाह ।</p>
<blockquote>
<p>शूद्रावेदी पतत्य् अत्रेर् उतथ्यतनयस्य च ।</p>
</blockquote>
<blockquote>
<p>शौनकस्य सुतोत्पत्त्या तदपत्यतया भृगोः ॥</p>
</blockquote>
<p>अस्यार्थः -  शूद्रावेदी विप्रः पतति । अत्र अत्रेर् उतथ्यतनयस्य गौतमस्य च मतम् उक्तम् । अतस् तयोर् मते शूद्राविवाहो नास्ति । शौनकस्य न विवाहमात्रात् पातित्यम्, किं तु सुतोत्पत्त्या । अतस् तस्य मते शूद्राम् ऋतौ नोपेयात् । भृगोस् तु न तत्र सुतोत्पत्त्यापि पतनम्, किं तु तदपत्यतया तान्य् एव शूद्रायाम् उत्पन्नान्य् एव अपत्यानि यस्यासौ तदपत्यः, तस्य भावस् तदपत्यता, तयेत्य् अर्थः । अतस् तस्य मते ब्राह्मण्याम् अप्रसूतायां शूद्राम् ऋतौ नोपेयद् इति । तथा वसिष्ठो ऽपि शूद्रापरिणयननिषेधम् आह -  &ldquo;शूद्राम् अप्य् एके मन्त्रवर्जम् । तद् उ तथा न कुर्यात् । अंहोभिर् ध्रुवः कुलापकर्षः प्रत्युतास्वर्ग्यः&rdquo; इति ।</p>
<p><strong>इति स्मृतिचन्द्रिकायां कन्यालक्षणानि</strong></p>
<h2 id="वरलकषणन">वरलक्षणानि</h2>
<p><strong>अथ वरलक्षणानि</strong></p>
<p>तत्र गौतमः -  &ldquo;विद्याचारित्रबन्धुशीलसंपन्नाय दद्यात्&rdquo; इति । विद्या वेदः श्रुतं च । चारित्रम् अनुष्ठानम् । बन्धुः प्रशस्ताभिजनः । शीलं वृत्तम् । एतैः संपन्नाय कन्यां दद्याद् इत्य् अर्थः । आपस्तम्बो ऽपि -  &ldquo;बन्धुलक्षणशीलसंपन्नः श्रुतवान् अरोग इति वरसम्पत्&rdquo; इति । यमो ऽपि ।</p>
<blockquote>
<p>कुलं च शीलं च वपुर् वयश् च विद्यां च वित्तं च सनाथतां च ।</p>
</blockquote>
<blockquote>
<p>एतान् गुणान्त् सप्त परीक्ष्य देया कन्या बुधैः शेषम् अचिन्तनीयम् ॥ इति ।</p>
</blockquote>
<p>यत् तु विष्णुनोक्तम्,</p>
<blockquote>
<p>ब्राह्मणस्य कुलं ग्राह्यं न वेदा न पदक्रमाः ।</p>
</blockquote>
<blockquote>
<p>कन्यादाने तथा श्राद्धे न विद्या तत्र कारणम् \</p>
</blockquote>
<p>इति, तत् कुलस्य प्राधान्यप्रतिपादनपरम् । न पुनर् विद्यानिराकरणार्थम् । अत एव आश्वलायनः -  &ldquo;कुलम् अग्रे परीक्षेत&rdquo; इति । तथा पुंस्त्वम् अपि परीक्षणीयं तस्येत्य् आह याज्ञवल्क्यः ।</p>
<blockquote>
<p>यत्नात् परीक्षितः पुंस्त्वे युवा धीमान् जनप्रियः ।</p>
</blockquote>
<p>कात्यायनो ऽपि ।</p>
<blockquote>
<p>अपत्यार्थं स्त्रियः सृष्टाः स्त्री क्षेत्रं बीजिनो नराः ।</p>
</blockquote>
<blockquote>
<p>क्षेत्रं बीजवते देयं नाबीजी क्षेत्रम् अर्हति ॥ इति ।</p>
</blockquote>
<p>अतस् तत्परीक्षणीयम् इति भावः । नारदस् तु तत्परीक्षोपायम् आह ।</p>
<blockquote>
<p>यस्याप्सु प्लवते बीजं ह्लादि मूत्रं च फेनिलम् ।</p>
</blockquote>
<blockquote>
<p>पुमान् स्याल् लक्षणैर् एतैर् विपरीतस् तु षण्डकः ॥ इति ।</p>
</blockquote>
<p>बीजं वीर्यम् । ह्लादि शब्दवत् । याज्ञवल्क्यो ऽपि ।</p>
<blockquote>
<p>ह्लादिफेनिलमूत्रस् तु गुरुशुक्लो वृषस्वनः ।</p>
</blockquote>
<blockquote>
<p>पुमान् स्याद् अन्यथा षण्डो दुश्चिकित्सो मुखेभगः ॥</p>
</blockquote>
<p>मुखेभगष् षण्डविशेषः । शातातपो ऽपि वरलक्षणान्य् आह ।</p>
<blockquote>
<p>वरो वरयितव्यो ऽर्थी कुलशीलसमन्वितः ।</p>
</blockquote>
<blockquote>
<p>रूपवान् पण्डितः प्राज्ञो युवा दोषविवर्जितः ॥ इति ।</p>
</blockquote>
<p>वरयितव्यः कन्यापित्रेति शेषः । दोषा अपि कात्यायनेनोक्ताः ।</p>
<blockquote>
<p>उन्मत्तः पतितः कुष्ठी तथा षण्डः सगोत्रजः ।</p>
</blockquote>
<blockquote>
<p>चक्षुःश्रोत्रविहीनश् च तथापस्मारदूषितः ॥</p>
</blockquote>
<blockquote>
<p>वरदोषः स्मृता ह्य् एते कन्यादोषाश् च कीर्तिताः ।</p>
</blockquote>
<blockquote>
<p>दूरस्थानाम् अविद्यानां मोक्षमार्गानुसारिणाम् ॥</p>
</blockquote>
<blockquote>
<p>शूराणां निर्धनानां च न देया कन्यका बुधैः । इति ।</p>
</blockquote>
<p>**इति स्मृतिचन्द्रिकायां वरलक्षणानि **</p>
<h2 id="कनयदनकल">कन्यादानकालाः</h2>
<p><strong>अथ कन्यादानकालाः</strong></p>
<p>तत्र संवर्तः ।</p>
<blockquote>
<p>अष्टमे तु भवेद् गौरी नवमे नग्निका भवेत् ।</p>
</blockquote>
<blockquote>
<p>दशमे कन्यका प्रोक्ता द्वादशे वृषली स्मृता ॥</p>
</blockquote>
<p>वृषली रजस्वला,</p>
<blockquote>
<p>बन्ध्या तु वृषऌई ज्ञेया वृषली च मृतप्रजा ।</p>
</blockquote>
<blockquote>
<p>अपरा वृषली ज्ञेया कुमारी या रजस्वला ॥</p>
</blockquote>
<p>इति देवलस्मरणात् । एतच् च प्रायिकाभिप्रायम्, न पुनर् द्वादश एव रजस्वला भवतीति, कासांचिद् अर्वाग् अपि रजोदर्शनसंभवात् । अत एव यमः ।</p>
<blockquote>
<p>अष्टवर्षा भवेद् गौरी नववर्षा तु रोहिणी ।</p>
</blockquote>
<blockquote>
<p>दसवर्षा भवेत् कन्या अत ऊर्ध्वं रजस्वला ॥</p>
</blockquote>
<p>यत् पुनर् आपस्तम्बेनोक्तम्,</p>
<blockquote>
<p>अष्टवर्षा भवेद् गौरी दशवर्षा तु कन्यका ।</p>
</blockquote>
<blockquote>
<p>प्राप्ते तु द्वादशे वर्षे रजः स्त्रीणां प्रवर्तते ॥</p>
</blockquote>
<p>इति, यद् अपि यमेनोक्तम्,</p>
<blockquote>
<p>संप्राप्ते द्वादशे वर्षे रजः स्त्रीणां प्रवर्तते ।</p>
</blockquote>
<p>इति, यद् अपि यमेन,</p>
<blockquote>
<p>संप्राप्त द्वादशे वर्षे यः कन्यां न प्रयच्छति ।</p>
</blockquote>
<blockquote>
<p>मासि मासि रजस् तस्याः पिता पिबति शोणितम् ॥</p>
</blockquote>
<p>इति, तद् अपि प्रायिकाभिप्रायम्, कासांचित् तत्रापि रजोदर्शनासंभवात् । अत एव मनुः ।</p>
<blockquote>
<p>त्रिंशद्वर्षो वहेत् कन्यां हृद्यां द्वादशवार्षिकीम् ।</p>
</blockquote>
<blockquote>
<p>त्र्यष्टवर्षो ऽष्टवर्षां वा धर्मे सीदति सत्वरः ॥ इति ।</p>
</blockquote>
<p>सत्वरो ऽल्पवया इत्य् अर्थः । एवं च यावद् रजोदर्शनं न भवति तावत् कन्योद्वाहो न विरुद्ध इत्य् उक्तं भवति । अत एव यमः ।</p>
<blockquote>
<p>तावद् उद्वाहयेत् कन्यां यावन् नर्तुमती भवेत् । इति ।</p>
</blockquote>
<p>गौतमो ऽपि -  &ldquo;प्रदानं प्राग् ऋतोर् अप्रयच्छन् दोषी प्राग् वासःप्रतिपत्तेर् इत्य् एके&rdquo; इति । संवर्तो ऽपि ।</p>
<blockquote>
<p>रोमकाले तु संप्राप्ते सोमो भुङ्क्ते तु कन्यकाम् ।</p>
</blockquote>
<blockquote>
<p>रजःकाले तु गन्धर्वो वह्निस् तु कुचदर्शने ॥</p>
</blockquote>
<blockquote>
<p>तस्माद् उद्वाहयेत् कन्यां यावन् नर्तुमती भवेत् । इति \</p>
</blockquote>
<p>वसिष्ठो ऽपि ।</p>
<blockquote>
<p>प्रयच्छन् नग्निकां कन्याम् ऋतुकालभयात् पिता ।</p>
</blockquote>
<blockquote>
<p>ऋतुमत्यां हि तिष्ठन्त्यां दोषः पितरम् ऋच्छति ॥ इति ।</p>
</blockquote>
<p>नग्निका च पुराणे दर्शिता ।</p>
<blockquote>
<p>यावन् न लज्जयाङ्गानि (?) कन्या पुरुषसंनिधौ ।</p>
</blockquote>
<blockquote>
<p>यो ऽन्यादीन्य् अवगूहेत (?) तावद् भवति नग्निका ॥ इति ।</p>
</blockquote>
<p>संग्रहारो ऽपि ।</p>
<blockquote>
<p>यावच् चेलं न गृह्णाति यावत् क्रीडति पांसुभिः \</p>
</blockquote>
<blockquote>
<p>यावद् दोषं न जानाति तावद् भवति नग्निका ॥</p>
</blockquote>
<p>अमरस् तु यावद् ऋतुदर्शनं नग्निकेत्य् आह -  &ldquo;नग्निकानागतार्तवा&rdquo; इति । तथा वरस्यापि परिणयनकालम् आह मनुः ।</p>
<blockquote>
<p>त्रिंशद्वर्षो वहेत् कन्यां हृद्यां द्वादशवार्षिकीम् ।</p>
</blockquote>
<blockquote>
<p>त्र्यष्टवर्षो ऽष्टवर्षां वा धर्मे सीदति सत्वरः ॥ इति ।</p>
</blockquote>
<p>बृहस्पतिर् अपि ।</p>
<blockquote>
<p>त्रिंशद्वर्षो दशाब्दां तु भार्यां विन्देत नग्निकां ।</p>
</blockquote>
<blockquote>
<p>एकविंशतिवर्षो वा सप्तवर्षाम् अवाप्नुयात् ॥</p>
</blockquote>
<p>विष्णुपुराणे ऽपि ।</p>
<blockquote>
<p>वर्षैर् एकगुणैर् भार्याम् उद्वहेत् त्रिगुणः स्वयम् । इति ।</p>
</blockquote>
<p><strong>इति स्मृतिचन्द्रिकायां कन्यादानकालाः</strong></p>
<h2 id="कनयदनफलम">कन्यादानफलम्</h2>
<p><strong>अथ कन्यादानफलम्</strong></p>
<p>यस् तूकतविधिना कन्यां प्रयच्छति तस्य फलम् आह मनुः ।</p>
<blockquote>
<p>नाग्निहोत्रादिभिस् (?) तत् स्याद् अक्षयं ब्राह्मणस्य वा ।</p>
</blockquote>
<blockquote>
<p>यत् कन्यां विधिवद् दत्वा फलम् आप्नोति मानवः ॥</p>
</blockquote>
<p>मरीचिर् अपि ।</p>
<blockquote>
<p>नाग्निचिन् नरकं याति न कन्यदो न तत्सुत ।</p>
</blockquote>
<blockquote>
<p>विस्वजित् संमितो यज्ञः कन्यादानं महाफलम् ॥</p>
</blockquote>
<p>संवर्तो ऽपि ।</p>
<blockquote>
<p>ज्योतिष्टोमातिरात्राणां शतं शतगुणीकृतम् ।</p>
</blockquote>
<blockquote>
<p>प्राप्नोति कन्यकां दत्वा होममन्त्रैश् च संस्कृताम् ॥</p>
</blockquote>
<p>बृहस्पतिर् अपि ।</p>
<blockquote>
<p>सहस्रसंमिता धेनुर् अनड्वान् दश धेनवः ।</p>
</blockquote>
<blockquote>
<p>दशानडुत्समं यानं दशयानसमो हयः ॥</p>
</blockquote>
<blockquote>
<p>दशवाजिसमा कन्या भूमिदानं च तत्समम् ।</p>
</blockquote>
<blockquote>
<p>कनकाश्वतिला नागा दासीरथमहीगृहाः ।</p>
</blockquote>
<blockquote>
<p>कन्या च कपिला धेनुर् महादानानि वै दश ॥</p>
</blockquote>
<p>यमो ऽपि ।</p>
<blockquote>
<p>दशानां तु सहस्राणां यज्ञानां धुर्यवाहिनाम् ।</p>
</blockquote>
<blockquote>
<p>सुपात्रे विनियुक्तानां कन्या विद्या च तत्समम् ॥</p>
</blockquote>
<blockquote>
<p>गौरीं ददन् नाकपृष्ठं वैकुण्ठं रोहिणीं ददत् ।</p>
</blockquote>
<blockquote>
<p>कन्यां ददद् ब्रह्मलोकं रौरवं तु रजस्वलाम् ॥ इति ।</p>
</blockquote>
<p>तथा रजस्वलापरिणेतुर् अपि स एव दोषम् आह् ।</p>
<blockquote>
<p>माता चैव पिता चैव ज्येष्ठभ्राता तथैव च ।</p>
</blockquote>
<blockquote>
<p>त्रयस् ते नरकं यान्ति दृष्ट्वा कन्यां रजस्वलाम् ॥</p>
</blockquote>
<blockquote>
<p>यस् तां विवयेत् कन्यां ब्राह्मणो मदमोहितः ।</p>
</blockquote>
<blockquote>
<p>असंभाष्यो ह्य् अपाङ्क्तेयः स विप्रो वृषलीपतिः ॥</p>
</blockquote>
<blockquote>
<p>वृषलीसंगृहीता यो ब्राह्मणो मदमोहितः ।</p>
</blockquote>
<blockquote>
<p>सततं सूतकं तस्य ब्रह्महत्या दिने दिने ॥ इति ।</p>
</blockquote>
<p>यः पुनस् ताम् उपभुङ्क्ते तस्यापि स एव दोषम् आह ।</p>
<blockquote>
<p>यः करोत्य् एकरात्रेण वृषलीसेवनं द्विजः ।</p>
</blockquote>
<blockquote>
<p>स भैक्xअभुग् जपन् नित्यं त्रिभिर् वर्षैर् व्यपोहति ॥</p>
</blockquote>
<blockquote>
<p>वृषलीगमनं चैव मासम् एकं निरन्तरम् ।</p>
</blockquote>
<blockquote>
<p>इह जन्मनि शूद्रत्वं मृतः श्वा चैव जायते ॥</p>
</blockquote>
<blockquote>
<p>वृषलीफेनपीतस्य निश्वासोपहतस्य च ।</p>
</blockquote>
<blockquote>
<p>तस्यां चैव प्रसूतस्य निष्कृतिर् नैव विद्यते ॥</p>
</blockquote>
<p>यदा तु कन्यैव रजस्वला भवति तदा तत्पितुर् भ्रूणहत्याम् आह बृहस्पतिः ।</p>
<blockquote>
<p>पितुर् गृहे तु या कन्या रजः पश्यत्य् असंस्कृता ।</p>
</blockquote>
<blockquote>
<p>भ्रूणहत्या पितुस् तस्याः सा कन्या वृषली स्मृता ॥</p>
</blockquote>
<p>भ्रूणहत्या गर्भहत्या । सा च प्रत्यृतु वेदितव्या । तथा च याज्ञवल्क्यः ।</p>
<blockquote>
<p>अप्रयच्छन् समाप्नोति भ्रूणहत्याम् ऋताव् ऋतौ ।</p>
</blockquote>
<p>नारदो ऽपि ।</p>
<blockquote>
<p>यावन्तश् चर्तवस् तस्याः समतीयुः पतिं विना ।</p>
</blockquote>
<blockquote>
<p>तावत्यो भ्रूणहत्याः स्युस् तस्य यो न ददाति ताम् ॥</p>
</blockquote>
<p>यत् पुनर् मनुनोक्तम्,</p>
<blockquote>
<p>कामम् आ मरणात् तिष्ठेद् गृहे कन्यर्तुमत्य् अपि ।</p>
</blockquote>
<blockquote>
<p>न त्व् एवैनां प्रयच्छेत गुणहीनाय कर्हिचित् ॥</p>
</blockquote>
<p>इति, तद् गुणवति संभवति गुणहीनाय न दद्याद् इत्य् एवंपरम्, न पुनर् गुणहीननिषेधार्थम् । अत आह बोधायनः ।</p>
<blockquote>
<p>दद्याद् गुणवते कन्यां नग्निकां ब्रह्मचारिणे ।</p>
</blockquote>
<blockquote>
<p>अपि वा गुणहीनाय नोपरोद्ध्या रजस्वला ॥</p>
</blockquote>
<p>यमो ऽपि ।</p>
<blockquote>
<p>दद्याद् गुणवते कन्यां नग्निकाम् एव शक्तितः ।</p>
</blockquote>
<blockquote>
<p>न त्व् एव गुणहीनाय नोपरुन्ध्याद् रजस्वलाम् ॥ इति ।</p>
</blockquote>
<p>यदा तु ताम् अपि न प्रयच्छति तदा कन्यैव स्वसदृशं भर्तारं वरयेत् । तद् आह यमः ।</p>
<blockquote>
<p>कन्या तु द्वादशे वर्षे याप्रदत्ता गृहे वसेत् ।</p>
</blockquote>
<blockquote>
<p>भ्रूणहत्या पितुस् तस्याः सा कन्या वरयेत् स्वयम् ॥</p>
</blockquote>
<blockquote>
<p>एतच् च वरणम् ऋतुप्रभृति वर्षत्रयाद् ऊर्ध्वं वेदितव्यम् ।</p>
</blockquote>
<p>तथा च बोधायनः ।</p>
<blockquote>
<p>त्रीणि वर्षाण्य् ऋतुमती काङ्क्षेत पितृशासनम् ।</p>
</blockquote>
<blockquote>
<p>ततश् चतुर्थे वर्षे तु विन्देत सदृशं पतिम् ॥</p>
</blockquote>
<blockquote>
<p>अविद्यमाने सदृशे गुणहीनम् अपि श्रयेत् ।</p>
</blockquote>
<p>सदृशो गुणवान् । मनुर् अपि ।</p>
<blockquote>
<p>त्रीणि वर्षाण्य् उपासीत कुमार्य् अर्तुमती सती ।</p>
</blockquote>
<blockquote>
<p>ऊर्ध्वं तु कालाद् एतस्माद् विन्देत सदृशं पतिम् ॥</p>
</blockquote>
<blockquote>
<p>अदीयमाना भर्तारम् अधिगच्छेद् यदि स्वयम् ।</p>
</blockquote>
<blockquote>
<p>नैनः किंचिद् अवाप्नोति न च यं साधिगच्छति ॥</p>
</blockquote>
<p>यं भर्तारम् अधिगच्छति सो ऽपि न दोषम् आप्नोतीत्य् अर्थः । यत् तु विष्णुनोक्तम्,</p>
<blockquote>
<p>ऋतुत्रयम् उपास्यैव कन्या कुर्यात् स्वयंवरम् ।</p>
</blockquote>
<p>इति, तद् ऋतुत्रयाद् अर्वाङ् निषेधपरम् । अत्र मनुः ।</p>
<blockquote>
<p>अलंकारं नाददीत पित्र्यं कन्या स्वयंवरा ।</p>
</blockquote>
<blockquote>
<p>मातृकं भ्रातृदत्तं वा स्तेना स्याद् यदि तं हरेत् ॥</p>
</blockquote>
<p>यस् तु वाचा कन्यां प्रदाय पुनस् ताम् अपहरति स राज्ञा दण्ड्य इत्य् आह याज्ञवल्क्यः ।</p>
<blockquote>
<p>सकृत् प्रदीयते कन्या हरंस् तां चोरदण्डभाक् ।</p>
</blockquote>
<p>मनुर् अपि ।</p>
<blockquote>
<p>सकृद् अंशो निपतति सकृत् कन्या प्रदीयते ।</p>
</blockquote>
<blockquote>
<p>सकृद् आह ददानीति त्रीण्य् एतानि सकृत् सकृत् ॥</p>
</blockquote>
<p>सकृद् अंशो निपतति सकृद् एव पित्रादिभिर् भागं लभत इत्य् अर्थः । एतच् चादुष्टवराभिप्रायम् । यद् आह नारदः ।</p>
<blockquote>
<p>दत्वा न्यायेन यः कन्यां वराय न ददाति ताम् ।</p>
</blockquote>
<blockquote>
<p>अदुष्टश् चेद् वरो राज्ञा स दण्ड्यस् तत्र चोरवत् ॥</p>
</blockquote>
<p>अनेन दोषदर्शनेन वाग्दत्ताम् अपि न पूर्वस्मै दद्याद् इत्य् उक्तं भवति । अत एव गौतमः -  &ldquo;प्रतिश्रुत्याप्य् अधर्मसंयुक्ताय न दद्यात्&rdquo; इति । अनेनैवाभिप्रायेण याज्ञवल्क्यो ऽपि ।</p>
<blockquote>
<p>दत्ताम् अपि हरेत् कन्यां श्रेयांश् चेद् वर आव्रजेत् । इति ।</p>
</blockquote>
<p>यत् तु मनुनोक्तम्,</p>
<blockquote>
<p>एतत् तु न परे चक्रुर् नापरे चापि साधवः ।</p>
</blockquote>
<blockquote>
<p>यद् अन्यस्याभ्यनुज्ञाय पुनर् अन्यस्य दीयते ॥</p>
</blockquote>
<p>इति, तद् अप्य् अदुष्टवराभिप्रायम् । अत एव नारदः ।</p>
<blockquote>
<p>स्त्रीपुंसयोस् तु संबन्धाद् वरणं प्राग् विधीयते ।</p>
</blockquote>
<blockquote>
<p>वरणाद् ग्रहणं पाणेः संस्कारो हि विलक्षणः ॥</p>
</blockquote>
<blockquote>
<p>तयोर् अनियतं प्रोक्तं वरणं दोषदर्शनात् ।</p>
</blockquote>
<p>तयोर् वरणपाणिग्रहणयोर् मध्ये वरणम् एव दोषदर्शनाद् अनियतम्, न पाणिग्रहणम् । तयोर् वाग्दानमात्रेण पतित्वानुपपत्तेर् इति भावः । अत एव यमः ।</p>
<blockquote>
<p>नोदकेन न वाचा वा कन्यायाः पतिर् उच्यते ।</p>
</blockquote>
<blockquote>
<p>पाणिग्रहणसंस्कारात् पतित्वं सप्तमे पदे ॥</p>
</blockquote>
<p>अनेन सप्तमपदाद् अर्वाक् परिणेतुः मरणे ऽपि न विधवात्वम् इत्य् उक्तं भवति । तथा च वसिष्ठः ।</p>
<blockquote>
<p>अद्भिर् वाचा च या दत्ता म्रियेतादौ वरो यदि ।</p>
</blockquote>
<blockquote>
<p>न च मन्त्रोपनीता स्यात् कुमारी पितुर् एव सा ॥</p>
</blockquote>
<p>पितुर् एव न प्रतिग्रहीतुर् इत्य् अर्थः । कात्यायनो ऽपि ।</p>
<blockquote>
<p>वरयित्वा तु यः कश्चित् प्रणश्येत् पुरुषो यदा ।</p>
</blockquote>
<blockquote>
<p>रक्तागमांश् त्रीन् अतीत्य कन्यान्यं वरयेद् वरम् ॥</p>
</blockquote>
<p>रक्तागमो रजोदर्शनम् । एवं देशान्तरगते ऽपि द्रष्टव्यम् । यद् आह नारदः ।</p>
<blockquote>
<p>प्रतिगृह्य तु यः कन्यां वरो देशान्तरं व्रजेत् ।</p>
</blockquote>
<blockquote>
<p>त्रीन् ऋतून् समतिक्रम्य कन्यान्यं वरयेद् वरम् ॥</p>
</blockquote>
<p>मनुस् तु शुल्कदाने विशेषम् आह ।</p>
<blockquote>
<p>कन्यायां दत्तशुल्कायां म्रियेत यदि शुल्कदः ।</p>
</blockquote>
<blockquote>
<p>देवराय प्रदातव्या यदि कन्यानुमन्यते ॥ इति ।</p>
</blockquote>
<p>एवं च वाग्दानप्रभृत्या सप्तमपदाद् दोषदर्शने मरणादौ वा कन्याम् अन्यस्मै दद्यात्, नोर्ध्वम् इत्य् उक्तं भवति । अत एव कात्यायनः ।</p>
<blockquote>
<p>अनेकेभ्यो हि दत्तायां अनूढायां तु यत्र वै ।</p>
</blockquote>
<blockquote>
<p>वरागमश् च सर्वेषां लभेतादिवरस् तु ताम् ॥</p>
</blockquote>
<blockquote>
<p>अथागच्छेयुर् ऊढायां न तां पूर्ववरो हरेत् ।</p>
</blockquote>
<p>पूर्ववरः स्वदत्तं शुल्कम् एव हरेन् न कन्याम् इत्य् अर्थः । मनुर् अपि ।</p>
<blockquote>
<p>न दत्वा कस्यचित् कन्यां पुनर् दद्यात् विचक्षणः ।</p>
</blockquote>
<blockquote>
<p>दत्वा पुनः प्रयच्छेद् यः प्राप्नोति पुरुषानृतम् ॥</p>
</blockquote>
<p>तद् अपि तेनैवोक्तम् ।</p>
<blockquote>
<p>पञ्च पश्वनृते हन्ति दस हन्ति गवानृते ।</p>
</blockquote>
<blockquote>
<p>शतम् अश्वानृते हन्ति सहस्रं पुरुषानृते ॥</p>
</blockquote>
<p>पञ्च बान्धवान् इत्य् अर्थः, तेषाम् एव प्रकृतत्वात् । वसिष्ठस् तु पाणिग्रहणाद् उपर्य् अप्य् अन्यस्मै दानम् आह ।</p>
<blockquote>
<p>पाणिग्रहे कृते कन्या केवलं मन्त्रसंस्कृता ।</p>
</blockquote>
<blockquote>
<p>सा चेद् अक्षतयोनिः स्यात् पुनःसंस्कारम् अर्हति ॥</p>
</blockquote>
<p>नारदो ऽपि ।</p>
<blockquote>
<p>उद्वाहितापि या कन्या न चेत् संप्राप्तमैथुना ।</p>
</blockquote>
<blockquote>
<p>पुनःसंस्कारम् अर्हेत यथा कन्या तथैव सा ॥</p>
</blockquote>
<p>एतद् अपि दोषदर्शने वेदितव्यम् । अत एव यमः।</p>
<blockquote>
<p>वरश् चेत् कुलशीलाभ्यां न युज्येत कथंचन ।</p>
</blockquote>
<blockquote>
<p>न मन्त्रः कारणं तत्र न च कन्यानृतं भवेत् ॥</p>
</blockquote>
<blockquote>
<p>समाकृष्य तु तां कन्यां बलाद् अक्षतयोनिकां ।</p>
</blockquote>
<blockquote>
<p>पुनर् गुणवते दद्याद् इति शातातपो ऽब्रवीत् ॥</p>
</blockquote>
<p>कात्यायनो ऽपि ।</p>
<blockquote>
<p>स तु यद्य् अन्यजातीयः पतितः क्लीब एव वा ।</p>
</blockquote>
<blockquote>
<p>विकर्मा वा सगोत्रो वा दासो दीर्घामयो ऽपि वा ॥</p>
</blockquote>
<blockquote>
<p>ऊढापि देया सान्यस्मै सप्रावरणभूषणा ।</p>
</blockquote>
<p>मनुर् अपि ।</p>
<blockquote>
<p>नष्टे मृते प्रव्रजिते क्लीबे च पतिते पतौ ।</p>
</blockquote>
<blockquote>
<p>पञ्चस्व् आपत्सु नारीणां पतिर् अन्यो विधीयते ॥</p>
</blockquote>
<h3 id="पनरदवहनषध">पुनरुद्वाहनिषेधः</h3>
<p>एवं च यानि संस्काराद् ऊर्ध्वम् अक्षतयोन्याः पुनर् उद्वाहपराणि तानि युगान्तराभिप्रायाणीति मन्तव्यम् । अत एव आदिपुराणे ।</p>
<blockquote>
<p>ऊढायाः पुनर् उद्वाहं ज्येष्ठांशं गोवधं तथा ।</p>
</blockquote>
<blockquote>
<p>कलौ पञ्च न कुर्वीत भ्रातृजायां कमण्डलुम् ॥</p>
</blockquote>
<p>स्मृत्यन्तरे ऽपि ।</p>
<blockquote>
<p>देवरात् तु सुतोत्पत्तिं गोमेधं च कमण्डुलुम् ।</p>
</blockquote>
<blockquote>
<p>अक्षतां पौरुषं (?) मेधं कलौ पञ्च विवर्जयेत् ॥</p>
</blockquote>
<p>मनुस् तु दओषदर्सने कन्याया अपि परित्यागम् आह ।</p>
<blockquote>
<p>विधिवत् प्रतिगृह्यापि त्यजेत् कन्यां विगर्हिताम् ।</p>
</blockquote>
<blockquote>
<p>व्याधितां विप्रदुष्टां वा छद्मना चोपपादिताम् ॥</p>
</blockquote>
<p>विविधं प्रकर्षेण दुष्टां विप्रदुष्टाम् । नारदो ऽपि ।</p>
<blockquote>
<p>नादुष्टां दूषयेत् कन्यां नादुष्टं दूषयेद् वरम् ।</p>
</blockquote>
<blockquote>
<p>दोषे सति न दोषः स्याद् अन्योन्यं त्यजतोर् द्वयोः ॥</p>
</blockquote>
<p>एतद् अपि सप्तपदाद् अर्वाग् वेदितव्यम्, तत्रैव भार्यात्वस्योपपत्तेः । अत एव मनुः ।</p>
<blockquote>
<p>पाणिग्रहणिक मन्त्रा नियतं दारलक्षणम् ।</p>
</blockquote>
<blockquote>
<p>तेषां निष्टा तु विज्ञेया विद्वद्भिः सप्तमे पदे ॥</p>
</blockquote>
<p>यस् तु कन्यादोषम् अनभिधाय प्रयच्छति स राज्ञा दण्ड्य इत्य् आह नारदः ।</p>
<blockquote>
<p>यस् तु दोषवतीं कन्याम् अनाख्याय प्रयच्छति ।</p>
</blockquote>
<blockquote>
<p>तस्य कुर्यान् नृपो दण्डं पूर्वसाहसचोदितम् ॥</p>
</blockquote>
<p>पणशतद्वयं सप्तत्यधिकंपूर्वसाहसम् । यत् तु याज्ञवल्क्येनोक्तम्,</p>
<blockquote>
<p>अनाख्याय ददद् दोषं दण्ड उत्तमसाहसम् ।</p>
</blockquote>
<p>इति, तद् दोषभूयस्त्वाभिप्रायम् । साशीतिपणसाहस्रम् उत्तमसाहसम् । यः पुनर् अदुष्टाम् एव परित्यजति सो ऽपि दण्ड्य इत्य् आह नारदः ।</p>
<blockquote>
<p>प्रतिगृह्य तु यः कन्याम् अदुष्टाम् उत्सृजेन् नरः ।</p>
</blockquote>
<blockquote>
<p>विनेयः सो ऽप्य् अकामो ऽपि कन्यां ताम् एव चोद्वहेत् ॥</p>
</blockquote>
<p>विनेयो दण्ड्य इत्य् अर्थः । दण्डम् अपि स एवाह ।</p>
<blockquote>
<p>अदुष्टां प्रतिगृह्याथ त्यजन्न् उत्तमसाहसम् । इति ।</p>
</blockquote>
<p>कन्यादोषा अपि तेनैवोक्ताः ।</p>
<blockquote>
<p>दीर्घकुत्सितरोगार्ता व्यङ्गा। संस्पृष्टमैथुना ।</p>
</blockquote>
<blockquote>
<p>धृष्टान्यगतभावा च कन्यादोषाः प्रकीर्तिताः ॥</p>
</blockquote>
<p><strong>इति स्मृतिचन्द्रिकायां कन्यादानफलानि</strong></p>
<h2 id="कनयदतनरणय">कन्यादातृनिर्णयः</h2>
<p><strong>अथ कन्यादातृनिर्णयः</strong></p>
<p>तत्र याज्ञवल्क्यः ।</p>
<blockquote>
<p>पिता पितामहो भ्राता सकुल्यो जननी तथा ।</p>
</blockquote>
<blockquote>
<p>कन्याप्रदः पूर्वनाशे प्रकृतिस्थः परः परः ॥</p>
</blockquote>
<p>प्रकृतिस्थ उन्मादादिदोषरहितः । अप्रकृतिस्थत्वे तु पित्रादिनापि कृतम् अकृतम् एव । यद् आह नारदः ।</p>
<blockquote>
<p>स्वतन्तो ऽपि हि यत् कार्यं कुर्याद् अप्रकृतिं गतः ।</p>
</blockquote>
<blockquote>
<p>तद् अप्य् अकृतम् एव स्याद् अस्वातन्त्यस्य हेतुतः ॥</p>
</blockquote>
<p>यत् पुनर् मनुनोक्तम् ।</p>
<blockquote>
<p>यस्मै दद्यात् पिताप्य् एनां भ्राता चानुमतौ पितुः ।</p>
</blockquote>
<blockquote>
<p>तं शुश्रूषेत जीवन्तं संस्थितं च न लङ्घयेत् ॥ इति ।</p>
</blockquote>
<p>तत् तयोः प्रधान्यप्रतिपादनार्थं न पुनर् अन्यनिषेधाय (?) । अत एव नारदः ।</p>
<blockquote>
<p>पिता दद्यात् स्वयं कन्यां भ्राता वानुमतौ पितुः ।</p>
</blockquote>
<blockquote>
<p>मातामहो मातुलश् च सकुल्यो बान्धवस् तथा ॥</p>
</blockquote>
<blockquote>
<p>माता त्व् अभावे सर्वेषां प्रक्र्तौ यदि वर्तते ।</p>
</blockquote>
<blockquote>
<p>तस्याम् अप्रकृतिस्थायां दद्युः कन्यां स्वजातयः ॥ इति ।</p>
</blockquote>
<p>यदा तु सर्वेषाम् अभावस् तदा राजा दद्यात् । तद् आह स एव ।</p>
<blockquote>
<p>यदा तु नैव कश्चित् स्यात् कन्या राजानम् आव्रजेत् ।</p>
</blockquote>
<p>यदासाव् अपि क्षितिपालनाद्याकुलतया न ददाति तदा कन्यैव तदनुज्ञया स्वसदृशं भर्तारं वरयेत् । तद् अपि तेनैवोक्तम् ।</p>
<blockquote>
<p>अनुज्ञया वरं तस्य प्रतीत्य वरयेत् स्वयम् ।</p>
</blockquote>
<p>याज्ञवल्क्यो ऽपि ।</p>
<blockquote>
<p>गम्यं त्व् अभावे दातॄणां कन्या कुर्तात् स्वयंवरम् ।</p>
</blockquote>
<p>गम्यं गमनार्थम् इत्य् अर्थः । तथा च वरयेद् इत्य् अनुवृत्तौ नारदः ।</p>
<blockquote>
<p>सवर्णम् अनुरूपं च कुलशीलबहुश्रुतैः ।</p>
</blockquote>
<blockquote>
<p>सहधर्मं चरेत् तेन पुत्रांश् चोत्पादयेत् ततः ॥ इति ।</p>
</blockquote>
<p>**इति स्मृतिचन्द्रिकायां कन्यादातृनिर्णयः **</p>

  </div>
</article>







<aside class="card border" id="section-tree-item-">
    <div class="card-title bg-light-gray border d-flex justify-content-between">
        <a href="https://vishvAsa.github.io/kalpAntaram/smRti-chandrikA/Text/saMskAraH/pAThaH/38_vivAhaH/">३८ विवाहः </a>
        <a data-toggle="collapse" href="#section-tree-item-body-" role="button" aria-expanded="false" aria-controls="section-tree-item-body-" >…<i class="fas fa-caret-down" class="collapsed"></i> </a>
    </div>
    <nav id="section-tree-item-body-" class="card-body p-0 collapse">
        
        <li>draft: false</li>
        
        <li>iscjklanguage: false</li>
        
        <li>title: ३८ विवाहः</li>
        
    </nav>
</aside>


      </main>
    </div>
    <footer class="bg-yellow  p-1" role="contentinfo">
  <div id="disqus_thread"></div>
  <div id="div_footer_bar" class="container-fluid d-flex justify-content-between">
    <a class="btn btn-secondary" href="https://github.com/vishvAsa/kalpAntaram/issues/new" >
      प्रतिस्पन्दः
    </a>
    <a class="btn btn-secondary" href="http://creativecommons.org/licenses/by/4.0/"><img alt="Creative Commons License" style="border-width:0" src="https://i.creativecommons.org/l/by/4.0/80x15.png" /></a>
    <div class="btn small border">
      Built on 2021 Jun 27 17:34:15 UTC. (<a href="http://google.com/search?q=17%3a34%3a15%20UTC to IST">IST</a>)
    </div>
  <ul id="footer-bar-right-custom" class="list-group list-group-horizontal">
  </ul>
  </div>
</footer>

  </body>
  <script type='text/javascript'>
    
    
    
    module_main.default.onDocumentReadyTasks();
  </script>
</html>
