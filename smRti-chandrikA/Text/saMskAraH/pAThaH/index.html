<!DOCTYPE html>
<html lang="en-us">
  <head>
    <meta charset="utf-8">
    <meta http-equiv="X-UA-Compatible" content="IE=edge,chrome=1">
    
    <title>संस्कारे विश्वासटिप्पन्यः  | पाठः</title>
    <meta name="HandheldFriendly" content="True">
    <meta name="MobileOptimized" content="320">

    <meta name="viewport" content="width=device-width,minimum-scale=1">
    <meta name="generator" content="Hugo 0.83.1" />
    
    
      <META NAME="ROBOTS" CONTENT="INDEX, FOLLOW">
    

    <link href="/kalpAntaram/smRti-chandrikA/Text/saMskAraH/pAThaH/" rel="alternate" type="application/rss+xml" title="संस्कारे विश्वासटिप्पन्यः" />
    <link href="/kalpAntaram/smRti-chandrikA/Text/saMskAraH/pAThaH/" rel="feed" type="application/rss+xml" title="संस्कारे विश्वासटिप्पन्यः" />

    <meta property="og:title" content="पाठः" />
<meta property="og:description" content="वागीश्वरीं गणेशं च नत्वा विद्वदनुग्रहात् ।
  सर्वलोकहितार्थाय क्रियते स्मृतिचन्द्रिका ॥
  स्वाभिप्रायेण हि मया न किंचिद् इह लिख्यते ।
  किं तु वाचनिकं सर्वम् अतो ग्राह्यैव निर्भयैः ॥
 प्रमाणानि प्रमाणसाधनम् प्रमाणसाधनम्
मन्वादिप्रणीतानाम् एव धर्मशास्त्राणां वेदमूलत्वाद् एव तान्य् एव धर्मे प्रमाणानीति तदधिगमोपयोगितया तच्छास्त्रप्रणेतारः प्रथमं प्रदर्श्यन्ते । तत्र पतिठीनसिः ।
 तेषां मन्वङ्गिरोव्यासगौतमात्र्युशनोयमाः ।
  वसिष्ठदक्षसंवर्तशातातपपराशराः ॥
  विष्ण्वापस्तम्बहारीताः शङ्खः कात्यायनो गुरुः ।
  प्रचेता नारदो योगी बोधायनपितामहौ ॥" />
<meta property="og:type" content="article" />
<meta property="og:url" content="https://vishvAsa.github.io/kalpAntaram/smRti-chandrikA/Text/saMskAraH/pAThaH/" /><meta property="article:section" content="smRti-chandrikA" />



<meta itemprop="name" content="पाठः">
<meta itemprop="description" content="वागीश्वरीं गणेशं च नत्वा विद्वदनुग्रहात् ।
  सर्वलोकहितार्थाय क्रियते स्मृतिचन्द्रिका ॥
  स्वाभिप्रायेण हि मया न किंचिद् इह लिख्यते ।
  किं तु वाचनिकं सर्वम् अतो ग्राह्यैव निर्भयैः ॥
 प्रमाणानि प्रमाणसाधनम् प्रमाणसाधनम्
मन्वादिप्रणीतानाम् एव धर्मशास्त्राणां वेदमूलत्वाद् एव तान्य् एव धर्मे प्रमाणानीति तदधिगमोपयोगितया तच्छास्त्रप्रणेतारः प्रथमं प्रदर्श्यन्ते । तत्र पतिठीनसिः ।
 तेषां मन्वङ्गिरोव्यासगौतमात्र्युशनोयमाः ।
  वसिष्ठदक्षसंवर्तशातातपपराशराः ॥
  विष्ण्वापस्तम्बहारीताः शङ्खः कात्यायनो गुरुः ।
  प्रचेता नारदो योगी बोधायनपितामहौ ॥">

<meta itemprop="wordCount" content="29037">
<meta itemprop="keywords" content="" /><meta name="twitter:card" content="summary"/>
<meta name="twitter:title" content="पाठः"/>
<meta name="twitter:description" content="वागीश्वरीं गणेशं च नत्वा विद्वदनुग्रहात् ।
  सर्वलोकहितार्थाय क्रियते स्मृतिचन्द्रिका ॥
  स्वाभिप्रायेण हि मया न किंचिद् इह लिख्यते ।
  किं तु वाचनिकं सर्वम् अतो ग्राह्यैव निर्भयैः ॥
 प्रमाणानि प्रमाणसाधनम् प्रमाणसाधनम्
मन्वादिप्रणीतानाम् एव धर्मशास्त्राणां वेदमूलत्वाद् एव तान्य् एव धर्मे प्रमाणानीति तदधिगमोपयोगितया तच्छास्त्रप्रणेतारः प्रथमं प्रदर्श्यन्ते । तत्र पतिठीनसिः ।
 तेषां मन्वङ्गिरोव्यासगौतमात्र्युशनोयमाः ।
  वसिष्ठदक्षसंवर्तशातातपपराशराः ॥
  विष्ण्वापस्तम्बहारीताः शङ्खः कात्यायनो गुरुः ।
  प्रचेता नारदो योगी बोधायनपितामहौ ॥"/>

      
    

    <script src="/kalpAntaram/webpack_dist/dir_tree-bundle.js"></script>
    <script type="text/javascript">
    
    let baseURL = "https:\/\/vishvAsa.github.io\/kalpAntaram\/";
    let basePath = "/" + baseURL.split("/").slice(3).join("/");
    let siteParams = JSON.parse("{\u0022contactlink\u0022:\u0022https:\/\/github.com\/vishvAsa\/kalpAntaram\/issues\/new\u0022,\u0022disqusshortcode\u0022:\u0022vvasuki-site\u0022,\u0022env\u0022:\u0022production\u0022,\u0022fullsearchurl\u0022:\u0022\/full_search\u0022,\u0022githubeditmepathbase\u0022:\u0022https:\/\/github.com\/vishvAsa\/kalpAntaram\/edit\/content\/\u0022,\u0022mainSections\u0022:[\u0022smrti-chandrika\u0022],\u0022mainsections\u0022:[\u0022smrti-chandrika\u0022]}");
    let pageDefaultsList = JSON.parse("[{\u0022scope\u0022:{\u0022pathPrefix\u0022:\u0022\u0022},\u0022values\u0022:{\u0022comments\u0022:true,\u0022footernav\u0022:\u0022top_bar\u0022,\u0022layout\u0022:\u0022page\u0022,\u0022search\u0022:true,\u0022sidebar\u0022:\u0022home_sidebar\u0022,\u0022topnav\u0022:\u0022top_bar\u0022,\u0022unicode_script\u0022:\u0022devanagari\u0022}}]");
    let sidebarsData = JSON.parse("{\u0022home_sidebar\u0022:{\u0022contents\u0022:[{\u0022url\u0022:\u0022recdir:\/\/\u0022},{\u0022contents\u0022:[{\u0022title\u0022:\u0022ज्यौतिषम्\u0022,\u0022url\u0022:\u0022..\/jyotiSham\/\u0022},{\u0022title\u0022:\u0022संस्कृतम्\u0022,\u0022url\u0022:\u0022..\/sanskrit\/\u0022},{\u0022title\u0022:\u0022संस्कारः\u0022,\u0022url\u0022:\u0022..\/saMskAra\/\u0022},{\u0022title\u0022:\u0022आगमः\u0022,\u0022url\u0022:\u0022..\/AgamaH\/\u0022},{\u0022title\u0022:\u0022कल्पान्तरम्\u0022,\u0022url\u0022:\u0022..\/kalpAntaram\/\u0022},{\u0022title\u0022:\u0022Notes Home\u0022,\u0022url\u0022:\u0022..\/notes\/\u0022},{\u0022title\u0022:\u0022वेदाः\u0022,\u0022url\u0022:\u0022..\/vedAH\/\u0022},{\u0022title\u0022:\u0022पुराणम्\u0022,\u0022url\u0022:\u0022..\/purANam\/\u0022},{\u0022title\u0022:\u0022काव्यम्\u0022,\u0022url\u0022:\u0022..\/kAvyam\/\u0022},{\u0022title\u0022:\u0022ಕನ್ನಡ\u0022,\u0022url\u0022:\u0022..\/kannaDa\/\u0022},{\u0022title\u0022:\u0022मीमांसा\u0022,\u0022url\u0022:\u0022..\/mImAMsA\/\u0022},{\u0022title\u0022:\u0022त्रिपिटकम्\u0022,\u0022url\u0022:\u0022..\/tipiTaka\/\u0022},{\u0022title\u0022:\u0022पाळयः\u0022,\u0022url\u0022:\u0022..\/pALi\/\u0022},{\u0022title\u0022:\u0022भाषान्तरम्\u0022,\u0022url\u0022:\u0022..\/bhAShAntaram\/\u0022},{\u0022title\u0022:\u0022English Lit\u0022,\u0022url\u0022:\u0022..\/english\/\u0022}],\u0022title\u0022:\u0022सङ्ग्रहान्तरम्\u0022},{\u0022contents\u0022:[{\u0022title\u0022:\u0022Tags\u0022,\u0022url\u0022:\u0022\/tags\/\u0022},{\u0022title\u0022:\u0022Categories\u0022,\u0022url\u0022:\u0022\/categories\/\u0022}],\u0022title\u0022:\u0022प्रकीर्णम्\u0022},{\u0022title\u0022:\u0022Vishvas\u0027s home page\u0022,\u0022url\u0022:\u0022\/\u0022},{\u0022title\u0022:\u0022\\u003ci class=\\\u0022fas fa-hand-holding-heart\\\u0022\\u003e\\u003c\/i\\u003eDonate Via Vishvas\u0022,\u0022url\u0022:\u0022https:\/\/vishvAsa.github.io\/interests\/dharma-via-vishvas\/\u0022}],\u0022title\u0022:\u0022भागाः\u0022}}");
    let autocompletePageUrl = "\/kalpAntaram\/data\/pages.tsv";
    
    var pageRelUrlTree = {};
</script>

    <script>
    
    let pageVars = {};
    pageVars.pageUrlMinusBasePath = "\/kalpAntaram\/smRti-chandrikA\/Text\/saMskAraH\/pAThaH\/".replace(basePath, "/");
    pageVars.pageParams = {};
    pageVars.pageSource = "smRti-chandrikA\/Text\/saMskAraH\/pAThaH.md";
    console.log(pageVars.pageSource);
    var pageDefaults;
    for (let possiblePageDefaults of pageDefaultsList) {
      if (pageVars.pageSource.startsWith(possiblePageDefaults.scope.pathPrefix)) {
        pageDefaults = possiblePageDefaults.values
      }
    }
    
    </script>
    <script src="/kalpAntaram/webpack_dist/main-bundle.js"></script>
    <script src="/kalpAntaram/webpack_dist/transliteration-bundle.js"></script>
    <script src="/kalpAntaram/non_webpack_js/disqus.js"></script>
    <script src="/kalpAntaram/webpack_dist/ui_lib-bundle.js"></script>
    <script src="/kalpAntaram/webpack_dist/search-bundle.js"></script>

    <link rel="stylesheet" href="/kalpAntaram/css/fonts.css">
    <link rel="stylesheet" href="/kalpAntaram/css/@fortawesome/fontawesome-free/css/solid.min.css">
    

    <link rel="stylesheet" href="/kalpAntaram/css/@fortawesome/fontawesome-free/css/fontawesome.min.css">

    
    <link rel="alternate" hreflang="sa-Deva" href="https://vishvAsa.github.io/kalpAntaram/smRti-chandrikA/Text/saMskAraH/pAThaH/" />
    <link rel="alternate" hreflang="sa-Deva" href="https://vishvAsa.github.io/kalpAntaram/smRti-chandrikA/Text/saMskAraH/pAThaH/?transliteration_target=devanagari" />
    <link rel="alternate" hreflang="sa-Knda" href="https://vishvAsa.github.io/kalpAntaram/smRti-chandrikA/Text/saMskAraH/pAThaH/?transliteration_target=kannada" />
    <link rel="alternate" hreflang="sa-Mlym" href="https://vishvAsa.github.io/kalpAntaram/smRti-chandrikA/Text/saMskAraH/pAThaH/?transliteration_target=malayalam" />
    <link rel="alternate" hreflang="sa-Telu" href="https://vishvAsa.github.io/kalpAntaram/smRti-chandrikA/Text/saMskAraH/pAThaH/?transliteration_target=telugu" />
    <link rel="alternate" hreflang="sa-Taml-t-sa-Taml-m0-superscript" href="https://vishvAsa.github.io/kalpAntaram/smRti-chandrikA/Text/saMskAraH/pAThaH/?transliteration_target=tamil_superscripted" />
    <link rel="alternate" hreflang="sa-Taml" href="https://vishvAsa.github.io/kalpAntaram/smRti-chandrikA/Text/saMskAraH/pAThaH/?transliteration_target=tamil" />
    <link rel="alternate" hreflang="sa-Gran" href="https://vishvAsa.github.io/kalpAntaram/smRti-chandrikA/Text/saMskAraH/pAThaH/?transliteration_target=grantha" />
    <link rel="alternate" hreflang="sa-Gujr" href="https://vishvAsa.github.io/kalpAntaram/smRti-chandrikA/Text/saMskAraH/pAThaH/?transliteration_target=gujarati" />
    <link rel="alternate" hreflang="sa-Orya" href="https://vishvAsa.github.io/kalpAntaram/smRti-chandrikA/Text/saMskAraH/pAThaH/?transliteration_target=oriya" />
    <link rel="alternate" hreflang="sa-Beng-t-sa-Beng-m0-assamese" href="https://vishvAsa.github.io/kalpAntaram/smRti-chandrikA/Text/saMskAraH/pAThaH/?transliteration_target=assamese" />
    <link rel="alternate" hreflang="sa-Beng" href="https://vishvAsa.github.io/kalpAntaram/smRti-chandrikA/Text/saMskAraH/pAThaH/?transliteration_target=bengali" />
    <link rel="alternate" hreflang="sa-Guru" href="https://vishvAsa.github.io/kalpAntaram/smRti-chandrikA/Text/saMskAraH/pAThaH/?transliteration_target=gurmukhi" />
    <link rel="alternate" hreflang="sa-Cyrl" href="https://vishvAsa.github.io/kalpAntaram/smRti-chandrikA/Text/saMskAraH/pAThaH/?transliteration_target=cyrillic" />
    <link rel="alternate" hreflang="sa-Sinh" href="https://vishvAsa.github.io/kalpAntaram/smRti-chandrikA/Text/saMskAraH/pAThaH/?transliteration_target=sinhala" />
    <link rel="alternate" hreflang="sa-Shar" href="https://vishvAsa.github.io/kalpAntaram/smRti-chandrikA/Text/saMskAraH/pAThaH/?transliteration_target=sharada" />
    <link rel="alternate" hreflang="sa-Brah" href="https://vishvAsa.github.io/kalpAntaram/smRti-chandrikA/Text/saMskAraH/pAThaH/?transliteration_target=brahmi" />
    <link rel="alternate" hreflang="sa-Modi" href="https://vishvAsa.github.io/kalpAntaram/smRti-chandrikA/Text/saMskAraH/pAThaH/?transliteration_target=modi" />
    <link rel="alternate" hreflang="sa-Tirh" href="https://vishvAsa.github.io/kalpAntaram/smRti-chandrikA/Text/saMskAraH/pAThaH/?transliteration_target=tirhuta_maithili" />
    <link rel="alternate" hreflang="sa-Latn-t-sa-Zyyy-m0-iso" href="https://vishvAsa.github.io/kalpAntaram/smRti-chandrikA/Text/saMskAraH/pAThaH/?transliteration_target=iso" />
      <link rel="alternate" hreflang="sa-Latn-t-sa-Zyyy-m0-iast" href="https://vishvAsa.github.io/kalpAntaram/smRti-chandrikA/Text/saMskAraH/pAThaH/?transliteration_target=iast" />
  </head>

  <body class="ma0 bg-near-white">
    


    
<header class="p-1 bg-yellow">
    <nav role="navigation">
      <div id="div_top_bar" class="row">
        <div class="col-md-3 justify-content-start">
          <a  href="/kalpAntaram/" class="btn col border">
            <i class="fas fa-gopuram ">संस्कारे विश्वासटिप्पन्यः <br/> पाठः</i>
          </a>
        </div>
        <div id="div_top_bar_right" class="col-md-auto d-flex justify-content-center">
          ✍
          <select name="transliterationDropdown" size="1" onchange="module_transliteration.updateTransliteration()">
            <option value="devanagari" selected="">स</option>
            <option value="iso">ā</option>
            <option value="kannada">ಅ</option>
            <option value="malayalam">അ</option>
            <option value="telugu">క</option>
            <option value="tamil_superscripted">க²</option>
            <option value="tamil_extended">க</option>
            <option value="grantha">𑌅</option>
            <option value="gujarati">અ</option>
            <option value="oriya">ଅ</option>
            <option value="assamese">অস</option>
            <option value="bengali">অ</option>
            <option value="gurmukhi">ਅ</option>
            <option value="cyrillic">пу</option>
            <option value="sinhala">අ</option>
            <option value="sharada">𑆑𑇀𑆰</option>
            <option value="brahmi">𑀅</option>
            <option value="modi">𑘦𑘻𑘚𑘲</option>
            <option value="tirhuta_maithili">𑒁</option>
          </select>
          🗨:
          <select name="commentStyleDropdown" size="1" onchange="module_main.default.updateCommentStyleFromDropdown()">
            <option value="on">✔</option>
            <option value="hidden">✗</option>
          </select>
          <div><a  name="speakerButton" class="btn btn-secondary" onclick="module_main.default.handleSpeakToggle()">🎧️</a></div>
        </div>
        <div class="row col  d-flex justify-content-center">
          <a href="/full_search"  class="btn btn-secondary">🥽🔦</a>
          <div><a  name="previousPage" href="" class="btn btn-secondary">###<i class="fas fa-caret-left"></i></a></div>
          <div ><a name="nextPage" href="" class="btn btn-secondary"><i class="fas fa-caret-right"></i> ### </a></div>
        </div>
        <ul id="top-bar-right-custom" class="list-group list-group-horizontal">
        </ul>
      </div>
    </nav>
</header>

    
    <div class="row" name="contentRow">
      
      <aside class="col-md-3 card border " id="sidebar">
          <div id="fastSearch">
              <input id="searchInput" placeholder="शीर्षिकान्विष्यताम्"  tabindex="0">
          </div>
          <div id="sidebarTitle" class="card-title bg-light-gray border d-flex justify-content-between" >
          <a name="sidebarToggleLink" data-toggle="collapse" href="#sidebar_body" role="button" aria-expanded="true" aria-controls="sidebar_body" onclick="module_main.default.sidebarToggleHandler()">
            Menu <i class="fas fa-caret-down"></i></a>
        </div>
        <nav class="card-body p-0 collapse show" id="sidebar_body">
          <ul id="displayed_sidebar" class="list pl2 p-2 bg-yellow">
        </ul>
        </nav>
      </aside>
      <main class="col p-3" role="main">
        
<header class='border d-flex justify-content-between'>
    <h1 id="पाठः">पाठः</h1>
    
    <a id="editLink" class="btn btn-primary"  href="https://github.com/vishvAsa/kalpAntaram/edit/content/smRti-chandrikA/Text/saMskAraH/pAThaH.md"><i class="fas fa-edit"></i></a>
    
</header>
<article>
  <aside id="toc_card" class="card border ">
    <div id="toc_header" class="card-title border d-flex justify-content-between">
        <a data-toggle="collapse" href="#toc_body" role="button" aria-expanded="true" aria-controls="toc_body">
          What's in this page? <i class="fas fa-caret-down"></i> </a>
    </div>
    <div id="toc_body" class="card-body collapse p-0">
      
      <ul id="toc_ul" class="list p-0">
      </ul>
    </div>
  </aside>
  <div id="post_content">
  <blockquote>
<p>वागीश्वरीं गणेशं च नत्वा विद्वदनुग्रहात् ।</p>
</blockquote>
<blockquote>
<p>सर्वलोकहितार्थाय क्रियते स्मृतिचन्द्रिका ॥</p>
</blockquote>
<blockquote>
<p>स्वाभिप्रायेण हि मया न किंचिद् इह लिख्यते ।</p>
</blockquote>
<blockquote>
<p>किं तु वाचनिकं सर्वम् अतो ग्राह्यैव निर्भयैः ॥</p>
</blockquote>
<h2 id="परमणन">प्रमाणानि</h2>
<h3 id="परमणसधनम">प्रमाणसाधनम्</h3>
<p><strong>प्रमाणसाधनम्</strong></p>
<p>मन्वादिप्रणीतानाम् एव धर्मशास्त्राणां वेदमूलत्वाद् एव तान्य् एव धर्मे प्रमाणानीति तदधिगमोपयोगितया तच्छास्त्रप्रणेतारः प्रथमं प्रदर्श्यन्ते । तत्र पतिठीनसिः ।</p>
<blockquote>
<p>तेषां मन्वङ्गिरोव्यासगौतमात्र्युशनोयमाः ।</p>
</blockquote>
<blockquote>
<p>वसिष्ठदक्षसंवर्तशातातपपराशराः ॥</p>
</blockquote>
<blockquote>
<p>विष्ण्वापस्तम्बहारीताः शङ्खः कात्यायनो गुरुः ।</p>
</blockquote>
<blockquote>
<p>प्रचेता नारदो योगी बोधायनपितामहौ ॥</p>
</blockquote>
<blockquote>
<p>सुमन्तुः कश्यपो बभ्रुः पैठीनो व्याघ्र एव च ।</p>
</blockquote>
<blockquote>
<p>सत्यव्रतो भरद्वाजो गार्ग्यः कार्ष्णाजिनिस् तथा ॥</p>
</blockquote>
<blockquote>
<p>जाबालिर् जमदग्निश् च लोगाक्षिर् ब्रह्मसंभवः ।</p>
</blockquote>
<blockquote>
<p>इति धर्मप्रणेतारः षट्त्रिषदृषयः स्मृताः ॥ इति ।</p>
</blockquote>
<blockquote>
<p><span style="text-decoration - underline;">ननु</span> किम् इयं परिसङ्ख्या ।</p>
</blockquote>
<blockquote>
<p><span style="text-decoration - underline;">मैवम्</span>, तथा सति वत्समरीचिदेवलपारस्करपुलस्त्यपुलहक्रतुऋष्यशृङ्गलिखितच्छागलेयादीनां धर्मशास्त्रप्रणेतृत्वं न स्यात् । न च तथास्त्व् इति वाच्यम्, तेषाम् अपि वेदमूलस्मृतिशास्त्रप्रणेतृत्वेन मन्वादिभ्यो ऽविशेषात् । अत एव शङ्खः -  &ldquo;मनुयमदक्षविष्ण्वङ्गिरोबृहस्पत्युशनआपस्तम्बगौतमसंवर्तात्रेयहारीतकात्यायन-शङ्खलिखितपराशरव्यासशातातपप्रचेतोयाज्ञवल्क्यादयः&rdquo; इत्य् आदिग्रहणं कृतवान् । अतः प्रदर्शनार्थम् एव परिगणनं न्याय्यम् । अत्राङ्गिराः ।</p>
</blockquote>
<blockquote>
<p>जाबालिर् नाचिकेतश् च स्कन्दो लोगाक्षिकाश्यपौ ।</p>
</blockquote>
<blockquote>
<p>व्यासः सनत्कुमारश् च शन्तनुर् जनकस् तथा ॥</p>
</blockquote>
<blockquote>
<p>व्याघ्रः कात्यायनश् चैव जातूकर्णः कपिञ्जलः ।</p>
</blockquote>
<blockquote>
<p>बोधायनः कणादश् च विश्वामित्रस् तथैव च ।</p>
</blockquote>
<blockquote>
<p>उपस्मृतय् इत्य् एताः प्रवदन्ति मनीषिणः ॥ इति ।</p>
</blockquote>
<p>अथ पुराणानि ।</p>
<blockquote>
<p>ब्राह्मं पाद्मं वैष्णवं च शैवं भागवतं तथा ।</p>
</blockquote>
<blockquote>
<p>तथान्यन् नारदीयं च मार्काण्डेयं च सप्तमम् ॥</p>
</blockquote>
<blockquote>
<p>आग्नेयम् अष्टमं चैव भविष्यं नवमं तथा ।</p>
</blockquote>
<blockquote>
<p>दशमं ब्रह्मवैवर्तं लैङ्गम् एकादशं तथा ॥</p>
</blockquote>
<blockquote>
<p>वाराहं द्वादशं चैव स्कान्दं चैव त्रयोदशम् ।</p>
</blockquote>
<blockquote>
<p>चतुर्दशं वामनं च कौर्मं पञ्चदशं स्मृतम् ॥</p>
</blockquote>
<blockquote>
<p>मात्स्यं च गारुडं चैव ब्राह्माण्डं च तथापरम् ॥</p>
</blockquote>
<p>वक्त्रनपेक्षत्वेन वेदश् च प्रमाणम् । तन्मूलत्वेन स्मृत्याचाराव् अपि । तन्मूलत्वं च तत्प्रतिपादितार्थाभिधायित्वात् । तथा च भृगुः ।</p>
<blockquote>
<p>यः कश्चित् कस्यचिद् धर्मो मनुना परिकीर्तितः ।</p>
</blockquote>
<blockquote>
<p>स सर्वो ऽभिहितो वेदे ब्रह्मज्ञानमयो हि सः ॥ इति ।</p>
</blockquote>
<p>शङ्खो ऽपि -  &ldquo;तत्र वेदमूलाः स्मृतयः&rdquo; इति । एतद् अप्य् अदृष्टार्थानाम् एव, न पुनर् दृष्टार्थानाम् । तथा च पुराणम् ।</p>
<blockquote>
<p>सर्वा एता वेदमूला दृष्टार्थाः परिहृत्य तु । इति ।</p>
</blockquote>
<blockquote>
<p><span style="text-decoration - underline;">ननु</span> यदि स्मृतिशास्त्रस्य वेदप्रतिपादितार्थपरत्वेन वेदमूलत्वं तर्हि तेनैवालं किं धर्मशास्त्रेण,</p>
</blockquote>
<blockquote>
<p><span style="text-decoration - underline;">इत्य् आशङ्क्याह</span> मरीचिः -</p>
</blockquote>
<blockquote>
<p>दुर्बोधा वैदिकाः शब्दाः प्रकीर्णत्वाच् च ये खिलाः ।</p>
</blockquote>
<blockquote>
<p>तज्ज्ञैस् त एव स्पष्टार्थाः स्मृतितन्त्रे प्रतिष्ठिताः ॥ इति ।</p>
</blockquote>
<p>एवं पुराणानाम् अपि प्रामाण्यं प्रयोजनवत्त्वं च सिद्धम् । अत एव वेदचतुष्टयं दर्शयित्वाह श्रुतिः -  &ldquo;इतिहासपुराणं पञ्चमम्&rdquo; इति । न च श्रुत्यादीनां पौरुषेयत्वादितर्कअबलेनाप्रामाण्यं शङ्कनीयम्, तस्याप्रतिष्ठितत्वाद् दोषाभिधानाच् च । तथा च मनुः ।</p>
<blockquote>
<p>यो ऽवमन्येत ते तूभे हेतुशास्त्राश्रयो द्विजः ।</p>
</blockquote>
<blockquote>
<p>स साधुभिर् बहिष्कार्यः नास्तिको वेदनिन्दकः ॥ इति ।</p>
</blockquote>
<p>उभे श्रुतिस्मृती । यमो ऽपि ।</p>
<blockquote>
<p>एतैर् यानि प्रणीतानि धर्मशास्त्राणि वै पुरा ।</p>
</blockquote>
<blockquote>
<p>तान्य् एतानि प्रमाणानि न हन्तव्यानि हेतुभिः ॥</p>
</blockquote>
<blockquote>
<p>यस् तानि हेतुभिर् हन्यात् सो ऽन्धे तमसि मज्जति ॥ इति ।</p>
</blockquote>
<p>धर्मशास्त्रग्रहणं पुराणादेर् अपि प्रदर्शनार्थम् । अत एव विष्णुः ।</p>
<blockquote>
<p>पुराणं मानवो धर्मः साङ्गो वेदश् चिकित्सितम् ।</p>
</blockquote>
<blockquote>
<p>आज्ञासिद्धानि चत्वारि न हन्तव्यानि हेतुभिः ॥ इति ।</p>
</blockquote>
<p>एवं च गृह्यकाराणाम् अपि प्रामाण्यम् अविरुद्धम् । तेषाम् अपि मन्वादिप्रणीतस्यैव संस्कारकलापस्य स्वशाखावगतमन्त्रविनियोगद्वारेण प्रयोगकत्वात् । तथा च देवलः ।</p>
<blockquote>
<p>मन्वादयः प्रयोक्तारो धर्मशास्त्रस्य कीर्तिताः ।</p>
</blockquote>
<blockquote>
<p>तत्प्रयुक्तप्रयोक्तारो गृह्यकाराः समूचिरे ॥ इति ।</p>
</blockquote>
<p><strong>इति स्मृइचन्द्रिकायां प्रमाणसाधनम्</strong></p>
<p><strong>धर्मप्रमाणानि</strong></p>
<h3 id="धरमपरमणन">धर्मप्रमाणानि</h3>
<p><strong>अथ धर्मप्रमाणानि</strong></p>
<p>तत्र याज्ञवल्क्यः ।</p>
<blockquote>
<p>पुराणन्यायमीमांसाधर्मशास्त्राङ्गमिश्रिताः ।</p>
</blockquote>
<blockquote>
<p>वेदाः स्थानानि विद्यानां धर्मस्य च चतुर्दश ॥ इति ।</p>
</blockquote>
<p>पुराणं ब्राह्मादि । न्यायः तर्कः । मीमांसा वेदवाक्यविचारः । धर्मशास्त्रं मन्वादिस्मृतयः । अङ्गैः व्याकरणादिभिः युक्ताः चत्वारो वेदाः । एताश् चतुर्दश विद्यानां धर्मज्ञानानां निमित्तानि प्रमाणानि धर्मस्य च विद्याद्वारेण । मनुर् अपि ।</p>
<blockquote>
<p>वेदो ऽखिलो धर्ममूलं स्मृतिशीले च तद्विदाम् ।</p>
</blockquote>
<blockquote>
<p>आचारश् चैव साधूनाम् आत्मनस् तुष्टिर् एव च ॥ इति ।</p>
</blockquote>
<p>अयम् अर्थः -  वेदः धर्ममूलं धर्मे प्रमाणम् । तथा वेदविदां स्मृतिशीले अपि, शीलं रागद्वेषादिवर्जनम् । आचारः कङ्कणबन्धनादिः । आत्मतुष्टिः वैकल्पिकेषु पदार्थेषु यस्मिन् क्रियमाणे आत्मनः प्रीतिः सापि प्रमाणम् इति । व्यासो ऽपि ।</p>
<blockquote>
<p>धर्ममूलं वेदम् आहुः ग्रन्थराशिम् अकृत्रिमम् ।</p>
</blockquote>
<blockquote>
<p>तद्विदां स्मृतिशीले च साध्वाचारं मनःप्रियम् ॥</p>
</blockquote>
<p>साधवः शिष्टाः । तथा च मनुः ।</p>
<blockquote>
<p>शिष्टाचारः (?) स्मृतिर् वेदास् त्रिविधं धर्मलक्षणम् । इति ।</p>
</blockquote>
<p>लक्षणं प्रमाणम् इत्य् अर्थः । शिष्टानाम् अपि स्वरूपं स एवाह ।</p>
<blockquote>
<p>ध्र्मेणाधिगतो यैस् तु वेदः सपरिबृंहणः ।</p>
</blockquote>
<blockquote>
<p>ते शिष्टा ब्राह्मणा ज्ञेयाः श्रुतिप्रत्यक्षहेतवः ॥ इति ।</p>
</blockquote>
<p>इतिहासपुराणान्य् अङ्गानि च वेदस्य परिबृंहणानि । तथा च बृहस्पतिः ।</p>
<blockquote>
<p>इतिहासपुराणेभ्यो वेदं समुपबृंहयेत् ।</p>
</blockquote>
<blockquote>
<p>बिभेत्य् अल्पश्रुताद् वेदः माम् अयं प्रतरिष्यति ॥</p>
</blockquote>
<p>श्रुतिः प्रत्यक्षहेतुः धर्माधिगतौ येषां ते तथोक्ताः ।</p>
<blockquote>
<p><span style="text-decoration - underline;">ननु</span> यदि वेदविदाचारः प्रमाणं तर्हि इन्द्रचन्द्रादेर् अहल्यातारादिगमनम् अपि प्रमाणं स्यात् । न च तथा । अतः कथम् आचारप्रामाण्यम् । तद् अह गौतमः -  &ldquo;दृष्टो धर्मव्यतिक्रमः साहसं च (तेषां तेजोविशेषेण प्रत्यवायो न विद्यते&rdquo;) । इति । साहसं परशुरामादेः मातुः शिरःछेदादि ।</p>
</blockquote>
<blockquote>
<p><span style="text-decoration - underline;">उच्यते</span> । सत्यम्, इन्द्रादीनाम् अहल्यागमनम् अपि, तथापि तेषां तपःसंजनिततेजोविशेषेण योगिनां प्रत्यवायो न भवति । अस्मदादीनां तदभावेन तत्करणे भवत्य् एव प्रत्यवायः । तद् आह आपस्तम्बः ।</p>
</blockquote>
<blockquote>
<p>तेषां तेजोविशेषेण प्रत्यवायो न विद्यते ।</p>
</blockquote>
<blockquote>
<p>तद् अन्वीक्ष्य प्रयुञ्जानः सीदत्य् अवर(जो ऽबल)ः ॥ इति ।</p>
</blockquote>
<p>धर्मेषु धर्मप्रमाणेष्व् इत्य् अर्थः । ते च शिष्टाः दशावराः । तद् आह गौतमः -  &ldquo;अनाम्नाते दशावरैः शिष्टैः ऊहवद्भिः अलुब्धैः प्रशस्तं कार्यम्&rdquo; । यत् तैः प्रशस्तम् इत्य् उक्तं तत् कार्यम् इत्य् अर्थः । बोधायनो ऽपि -  &ldquo;तदभावे दशावरा परिशत्&rdquo; इति । तदभावे श्रुत्याद्यभावे । याज्ञवल्क्यो ऽपि ।</p>
<blockquote>
<p>चत्वारो वेदधर्मज्ञाः परिषत् त्रैविद्यम् एव वा ।</p>
</blockquote>
<blockquote>
<p>सा भ्रूते यं स धर्मः स्याद् एको वाध्यात्मवित्तमः ॥ इति ।</p>
</blockquote>
<p>धर्मः धर्मशास्त्रम् । तिस्रो विद्या येषां ते त्रैविद्याः, तेषां समूहः त्रैविद्यम् । ऋगादिवेदत्रयज्ञा धर्मज्ञांश् च त्रयो वा परिषद् इत्य् अभिप्रायः । तथा च मनुः ।</p>
<blockquote>
<p>ऋग्वेदविद् यजुर्विच् च सामवेदविद् एव च ।</p>
</blockquote>
<blockquote>
<p>त्र्यवरा परिषज् ज्ञेया धर्मसंशयनिर्णये ॥ इति ।</p>
</blockquote>
<p>अध्यात्मवित्तमः अध्यात्मविधां श्रेष्ठो धर्मज्ञश् च स एको वा यम् अर्थं ब्रूते धर्मतया सो ऽपि धर्मः स्यात् । वसिष्ठो ऽपि ।</p>
<blockquote>
<p>त्रैविद्यवृद्धा यं ब्रूयुः धर्मं धर्मविदो जनाः ।</p>
</blockquote>
<blockquote>
<p>पतने पातने चैव स धर्मो नात्र संशयः ॥ इति ।</p>
</blockquote>
<p>तद् अपि श्रुत्यादिवद् एव प्रमाणम् इत्य् आह यमः ।</p>
<blockquote>
<p>वेदाः प्रमाणं स्मृतयः प्रमाणं धर्मार्थयुक्तं वचनं प्रमाणम् ।</p>
</blockquote>
<blockquote>
<p>यस्य प्रमाणंन भवेत् प्रमाणं न तस्य कुर्याद् वचनं प्रमाणम् ॥</p>
</blockquote>
<p>यस्य श्रुत्यादिकं प्रमाणंन भवति तस्य वाक्यं न प्रमाणम् । अतः तत्परित्याज्यम् इत्य् अभिप्रायः । अत एव प्रचेताः ।</p>
<blockquote>
<p>अमीमांसा बहिःशास्त्राः ये चान्ये वेदवर्जिताः ।</p>
</blockquote>
<blockquote>
<p>यत् ते ब्रूयुः न तत् कुर्याद् वेदाद् धर्मो विधीयते ॥ इति ।</p>
</blockquote>
<p>तथा संप्रदायो ऽपि क्वचित् प्रमाणम् इत्य् आह मनुः ।</p>
<blockquote>
<p>येनास्य पितरो याता येन याताः पितामहाः ।</p>
</blockquote>
<blockquote>
<p>तेन यायात् सतां मार्गं तेन गच्छन् न रिष्यति ॥</p>
</blockquote>
<p>स्वकुलप्रम्परायात आचारः संप्रदायः । सो ऽपि शास्त्रविप्रतिपत्तौ द्रष्टव्यः । तथा च सुमन्तुः ।</p>
<blockquote>
<p>यत्र शास्त्रगतिर् भिन्ना सर्वकर्मसु भारत ।</p>
</blockquote>
<blockquote>
<p>उदिते ऽनुदिते चैव होमभेदो यथा भवेत् ॥</p>
</blockquote>
<blockquote>
<p>तस्मिन् कुलक्रमायातम् आचारं त्व् आचरेद् बुधः ।</p>
</blockquote>
<blockquote>
<p>स गरीयान् महाबाहो सर्वशास्त्रोदिताद् अपि ॥</p>
</blockquote>
<p>तथा धर्मज्ञसमयो ऽपि प्रमाणम् इत्य् आह आपस्तम्बः -  &ldquo;धर्मज्ञसमयः प्रमाणं वेदाश् च&rdquo; । एतच् च धर्मशास्त्रस्यापि धर्मोपयोगित्वाद् अध्ययने फलश्रवणाच् च तद् अध्येतव्यम् इत्य् आह मनुः ।</p>
<blockquote>
<p>यथैव वेदाध्ययनं धर्मशास्त्रम् इदं तथा ।</p>
</blockquote>
<blockquote>
<p>अध्येतव्यं ब्राह्मणेन नियतं स्वर्गम् इच्छता ॥</p>
</blockquote>
<p>यमो ऽपि ।</p>
<blockquote>
<p>धन्यं यशस्यम् आयुष्यं पुण्यं स्वर्ग्यं तथैव च ।</p>
</blockquote>
<blockquote>
<p>धारणं धर्मशास्त्रस्य वेदानां धारणं तथा ॥</p>
</blockquote>
<blockquote>
<p>ग्रहणाद् धर्मशास्त्रस्य ब्रह्मलोकम् अवाप्न्युयात् ॥</p>
</blockquote>
<p>बृहस्पतिर् अपि ।</p>
<blockquote>
<p>श्रुतिस्मृती हि विप्राणां चक्षुषी परमे मते ।</p>
</blockquote>
<blockquote>
<p>काणस् तत्रैकया हीनः द्वाभ्याम् अन्धः प्रकीर्तितः ॥</p>
</blockquote>
<blockquote>
<p>अधीत्य चतुरो वेदान् सषडङ्गपदक्रमान् ।</p>
</blockquote>
<blockquote>
<p>स्मृतिहीना न शोबन्ते चन्त्रहीनेव शर्वरी ॥ इति ।</p>
</blockquote>
<p>मनुर् अपि ।</p>
<blockquote>
<p>इदं शास्त्रम् अधीयानो ब्राह्मणः संशितव्रतः ।</p>
</blockquote>
<blockquote>
<p>मनोवाग्देहजैर् नित्यं कर्मदोषैर् न लिप्यते ॥ इति ।</p>
</blockquote>
<p>अत्र ब्राह्मणग्रहणं द्विजात्युपलक्षणार्थम् । अत एव यमः ।</p>
<blockquote>
<p>इदं शास्त्रम् अधीयानो ब्राह्मणः क्षत्रियो ऽपि विट् ।</p>
</blockquote>
<blockquote>
<p>पुनाति हि पितॄन् पूर्वान् सप्त सप्तावरान् अपि ॥</p>
</blockquote>
<p>यत् पुनर् मनुनोक्तम्,</p>
<blockquote>
<p>विदुषा ब्राह्मणेनेदम् अध्येतव्यं प्रयत्नतः ।</p>
</blockquote>
<blockquote>
<p>विद्वद्भिश् च प्रवक्तव्यं सम्यङ् नान्येन केनचित् ॥</p>
</blockquote>
<p>तच् छूद्राधिकारनिवृत्तिपरम् । अत एव शूद्राधिकारं प्रकृत्य यमः ।</p>
<blockquote>
<p>तस्माद् अस्याधिकारो ऽस्ति न वेदेषु न तु स्मृतौ । इति ।</p>
</blockquote>
<p>अतः सिद्धो द्विजातीनाम् एवाध्ययने ऽधिकार इति । एवं तदर्थानुष्ठाने ऽपि द्रष्टव्यम् । अत एव मनुः ।</p>
<blockquote>
<p>निषेकादिश्मशानान्तं मन्त्रैर् यस्योदितो विधिः ।</p>
</blockquote>
<blockquote>
<p>तस्य शास्त्रे ऽधिकारो ऽस्मिन् ज्ञेयो नान्यस्य कस्चचित् ॥ इति ।</p>
</blockquote>
<p>निषेको गर्भादानम् । श्मशानं प्रेतकर्म । व्यासो ऽपि ।</p>
<blockquote>
<p>तेन स्मार्तम् अनुष्ठानम् अन्तरेण तु वैदिकम् ।</p>
</blockquote>
<blockquote>
<p>प्रवर्तते द्विजातीनां धर्मशुद्धिम् अभीप्सुभिः ॥ इति ।</p>
</blockquote>
<p>यत् पुनः शाक्यादिप्रणीतं तन् नानुष्ठेयम्, तस्यावेदमूलत्वात् । तद् उक्तं चतुर्विंशतिमते ।</p>
<blockquote>
<p>अर्हच्चार्वाकवाक्यानि बौद्धादिपठितान्य् अपि ।</p>
</blockquote>
<blockquote>
<p>विप्रलम्भकवाक्यानि तानि सर्वाणि वर्जयेत् ॥</p>
</blockquote>
<p>व्यासो ऽपि ।</p>
<blockquote>
<p>एतेभ्यो ऽपि यद् अन्यत् स्यात् किंचिद् धर्माभिधायकम् ।</p>
</blockquote>
<blockquote>
<p>तद् दूरतरतो विद्धि मोहस् तस्याश्रयो मतः ॥ इति ।</p>
</blockquote>
<p>किं तर्हि अनुष्ठेयम् इत्य् अपेक्षिते स एवाह ।</p>
<blockquote>
<p>वेदार्थवित्तमैः कर्म यत् स्मृतं मुनिभिः पुरा ।</p>
</blockquote>
<blockquote>
<p>तद् यत्नेनानुतिष्ठेत तन् निषिद्धं तु वर्जयेत् ॥</p>
</blockquote>
<blockquote>
<p>ते हि वेदार्थतत्त्वज्ञा लोकानां हितकाम्यया ।</p>
</blockquote>
<blockquote>
<p>आदिष्टवन्तो यं धर्मं तं धर्मं न विचालयेत् ॥ इति ।</p>
</blockquote>
<p>अत्र कात्यायनः ।</p>
<blockquote>
<p>यत्रोपदिश्यते कर्म कर्तुर् अङ्गं न वोच्यते ।</p>
</blockquote>
<blockquote>
<p>दक्षिणस् तत्र विज्ञेयः कर्मणां पारगः करः ॥</p>
</blockquote>
<blockquote>
<p>यत्र दिङ्नियमो न स्याज् जपहोमदिकर्मसु ।</p>
</blockquote>
<blockquote>
<p>तिस्रस् तत्र दिसः प्रोक्ता ऐन्द्री सौम्यापराजिता ॥</p>
</blockquote>
<blockquote>
<p>आसीन ऊर्ध्वः प्रह्वो वा नियमो यत्र नेदृशः ।</p>
</blockquote>
<blockquote>
<p>तदासीनेन कर्तव्यं न प्रह्वेण न तिष्ठता ॥</p>
</blockquote>
<blockquote>
<p>प्रवृत्तम् अन्यथा कुर्याद् यदि मोहात् कथंचन ।</p>
</blockquote>
<blockquote>
<p>यतस् तद् अन्यथाभूतं तत एव समापयेत् ॥</p>
</blockquote>
<blockquote>
<p>समाप्तं यदि जानीयान् मयैतद् अयथाकृतम् ।</p>
</blockquote>
<blockquote>
<p>तावद् एव पुनः कुर्यान् नावृत्तिः सर्वकर्मणः ॥</p>
</blockquote>
<blockquote>
<p>प्रायो यस्यां क्रियायां तु साङ्गं तत् क्रियते पुनः।</p>
</blockquote>
<blockquote>
<p>तद् अङ्गस्याक्रियायां तु नावृत्तिर् नैव तत् क्रिया ॥ इति ।</p>
</blockquote>
<blockquote>
<p><span style="text-decoration - underline;">ननु</span> किम् अत्र सकलस्मार्ताङ्गोपसंहारेणानुष्ठानम् उत न (अन्येन) ? यदि नोपसंहारः, तदा</p>
</blockquote>
<blockquote>
<p>सर्वशाखोपसंहारद् उक्तः श्रौतो यथा विधिः ।</p>
</blockquote>
<blockquote>
<p>सर्वस्मृत्युपसंहारात् स्मार्तो ऽप्य् उक्तस् तथा विधिः ॥</p>
</blockquote>
<p>इत्यादिविरोधः स्यात् । अथोपसंहारः, तदा नानुष्ठातुं शक्यं विरुद्धोपसंहारसंभवात् ।</p>
<blockquote>
<p><span style="text-decoration - underline;">उच्यते</span> । सत्यम्, यदि सर्वोपसंहारः स्यात् । किं तु यन् नाम्नातं स्वतन्त्रेण तावन्मात्रपरिपूर्णम् एवान्यतः क्रियत इत्य् अविरोधः । अत एव कात्यायनः ।</p>
</blockquote>
<blockquote>
<p>यन् नाम्नातं स्वशाखायां पारक्यम् अविरोधि च ।</p>
</blockquote>
<blockquote>
<p>विद्वद्भिस् तद् अनुष्ठेयम् अग्निहोत्रादिकर्मवत् ॥ इति ।</p>
</blockquote>
<p>अनेनैवाभिप्रायेणोक्तम् &ldquo;सर्वस्मृत्युपसंहारात्&rdquo; इति । यत् तु कात्यायनेनोक्तम्,</p>
<blockquote>
<p>बह्व् अल्पं वा स्वगृह्योक्तं यस्य कर्म प्रकीर्तितम् ।</p>
</blockquote>
<blockquote>
<p>तस्य ताव् इति शास्त्रार्थे कृते सर्वं कृतं भवेत् ॥</p>
</blockquote>
<p>इति, तन् निराकांक्षाभिप्रायम् । यतः स एवाह ।</p>
<blockquote>
<p>आत्मतन्त्रे तु यन् नोक्तं तत् कुर्यात् पारतन्त्रिकम् । इति ।</p>
</blockquote>
<p><strong>इति स्मृतिचन्द्रिकायां धर्मप्रमाणानि</strong></p>
<p><strong>धर्मस्वरूपनिरूपणम्</strong></p>
<p>श्रुत्यादिप्रमाणको धर्म इत्य् उक्तम् । तस्य धर्मस्य सामान्यलक्षणम् आह विश्वामित्रः ।</p>
<blockquote>
<p>यमार्थाः क्रियमाणं तु शंसन्त्य् आगमवेदिनः ।</p>
</blockquote>
<blockquote>
<p>स धर्मो यं विगर्हन्ते तम् अधर्मं प्रचक्षते ॥ इति ।</p>
</blockquote>
<p>मनुर् अपि ।</p>
<blockquote>
<p>विद्वद्भिः सेवितः सद्भिः नित्यम् अद्वेषरगिभिः ।</p>
</blockquote>
<blockquote>
<p>हृदयेनाभ्यनुज्ञातः (?) यो धर्मस् तं निबोधत ॥ इति ।</p>
</blockquote>
<p>तथा विशेषतो ऽपि स एवाह ।</p>
<blockquote>
<p>धृतिः क्षमा दमो ऽस्तेयं शौचम् इन्द्रियनिग्रहः ।</p>
</blockquote>
<blockquote>
<p>ह्रीर् विद्या सत्यम् अक्रोधो दशकं धर्मलक्षणम् ॥ इति ।</p>
</blockquote>
<p>धृतिः धैर्यम् । अपरधे ऽपि चित्तस्याविकारः क्षमा । अन्तःकरणसंयमः दमः । अस्तेयम् अदत्तास्वीकारः । शौचं बाह्यम् आभ्यन्तरं च । इन्द्रियनिग्रहः निषिद्धेभ्यः इन्द्रियाणां निवारणम् । ह्रीः अकर्यनिवृत्तिः । विद्या आत्मज्ञानम् । सत्यं यथार्थवचनम् । तच् च प्रियम् एव वेदितव्यम् । तथा च मनुः ।</p>
<blockquote>
<p>सत्यं भ्रूयात् प्रियं ब्रूयान् न ब्रूयात् सत्यम् अप्रियम् ।</p>
</blockquote>
<blockquote>
<p>प्रियं च नानृतं ब्रूयाद् एष धर्मः सनातनः ॥ इति ।</p>
</blockquote>
<p>अक्रोधः क्रोधराहित्यम् । एतद् दशकं धर्मलक्षणं धर्मस्वरूपम् इत्य् अर्थः । व्यासो ऽपि ।</p>
<blockquote>
<p>सत्यं दमस् तपः शौचं संतोषो ह्रीः क्षमार्जवम् ।</p>
</blockquote>
<blockquote>
<p>ज्ञानं शमो दया ध्यानम् एष धर्ः सनातनः ॥ इति ।</p>
</blockquote>
<p>सत्यादीनां लक्षणं स एवाह ।</p>
<blockquote>
<p>सत्यं भूतहितं प्रोक्तं मनसो दमनं दमः ।</p>
</blockquote>
<blockquote>
<p>तपः स्वधर्मवर्तित्वं शौचं संकरवर्जनम् ॥</p>
</blockquote>
<blockquote>
<p>संतोषो विषयत्यागः ह्रीर् अकार्यनिवर्तनम् ।</p>
</blockquote>
<blockquote>
<p>क्षमा द्वन्द्वसहिष्णुत्वम् आर्जवं समचित्तता ॥</p>
</blockquote>
<blockquote>
<p>ज्ञानं तत्त्वार्थसंबोधः शमः चित्तप्रशान्तता ।</p>
</blockquote>
<blockquote>
<p>दया भूतहितैषित्वं ध्यानं निर्विषयं मनः ॥ इति ।</p>
</blockquote>
<p>तथा च धर्मान्तर्ण्य् अपि स एवाह ।</p>
<blockquote>
<p>दानं यज्ञः सतां पूजा वेदधारणम् आर्जवम् ।</p>
</blockquote>
<blockquote>
<p>एष धर्मः परो ज्ञेयः फलवान् प्रेत्य चेह च ॥</p>
</blockquote>
<blockquote>
<p>भोगेष्व् आसक्तिरहितं तथैवात्मावलोकनम् ।</p>
</blockquote>
<blockquote>
<p>श्रेयः परं मनुष्याणां कपिलः प्राह पार्थिव (?) ॥</p>
</blockquote>
<blockquote>
<p>सर्वत्र समदर्शित्वं निर्ममत्वम् असङ्गिता ।</p>
</blockquote>
<blockquote>
<p>श्रेयः परं मनुष्याणां प्राह पञ्चशिखो मुहिः ॥ इति ।</p>
</blockquote>
<p>सुमन्तुर् अपि ।</p>
<blockquote>
<p>वर्णत्वम् एकम् आश्रित्य यो धर्मः संप्रवर्तते ।</p>
</blockquote>
<blockquote>
<p>वर्णधर्मः स उक्तस् तु यथोपनयनं किल ॥</p>
</blockquote>
<blockquote>
<p>यस् त्व् आश्रमत्वम् आश्रित्य अधिकारः प्रवर्तते ।</p>
</blockquote>
<blockquote>
<p>स एवाश्रमधर्मः स्याद् भिक्षादण्डादिको यथा ॥</p>
</blockquote>
<blockquote>
<p>वर्णत्वम् आश्रमत्वं च यो ऽधिकृत्य प्रवर्तते ।</p>
</blockquote>
<blockquote>
<p>स वर्णाश्रमधर्मस् तु यथा मौञ्जी तु मेखला ॥</p>
</blockquote>
<blockquote>
<p>यो गुणेन प्रवर्तेत गुणधर्मः स उच्यते ।</p>
</blockquote>
<blockquote>
<p>यथा मूर्धाभिषिक्तस्य प्रजानां परिपालनम् ॥</p>
</blockquote>
<blockquote>
<p>निमित्तम् एकम् आश्रित्य यो धर्मः संप्रवर्तते ।</p>
</blockquote>
<blockquote>
<p>नैमित्तिकः स विज्ञेयः प्रायश्चित्तविधिर् यथा ॥ इति ।</p>
</blockquote>
<p><strong>इति स्मृतिचन्द्रिकायां धर्मस्वरूपनिरूपणम्</strong></p>
<p><strong>श्रुत्यादिबलाबलनिर्णयः</strong></p>
<h3 id="शरतयदन-बलबलम">श्रुत्यादीनां बलाबलम्</h3>
<p><strong>अथ श्रुत्यादीनां बलाबलम्</strong></p>
<p>तत्र मनुः ।</p>
<blockquote>
<p>श्रुतिद्वैधं तु यत्र स्यात् तत्र धर्माव् उभौ स्मृतौ ।</p>
</blockquote>
<blockquote>
<p>उभाव् अपि हि तौ धर्मौ सम्यग् उक्तौ मनीषिभिः ॥ इति ।</p>
</blockquote>
<p>यत्र श्रुत्योः द्वैविध्यं परस्परविरोधतः तत्र श्रुतिप्रतिपादितौ द्वाव् अपि धर्मौ, यतः मन्वादिभ्यः पूर्वतरैर् अपि &ldquo;तौ धर्मौ&rdquo; इत्य् उक्तौ । तुल्यप्रमाणविशिष्टत्वाद् अनयोर् विकल्प इत्य् अभिप्रायः । अनेनैव स्मृत्योर् विरोधे ऽपि विकल्प इत्य् उक्तं भवति । अत एव स्मृत्यधिकारे गौतमः -  &ldquo;तुल्यबलविरोधे विकल्पः&rdquo; इति । श्रुतिस्मृत्योर् विरोधे स्मृतेः बध एव । यथाह लोगाक्षिः ।</p>
<blockquote>
<p>श्रुतिस्मृतिविरोधे तु श्रुतिर् एव गरीयसी ।</p>
</blockquote>
<blockquote>
<p>अविरोधे सदा कार्यं स्मार्थं वैदिकवत् सदा ॥ इति ।</p>
</blockquote>
<p>एवम् आचारस्यापि स्मृतिविरोधे बध एव स्यात्, &ldquo;श्रुतिस्मृतिविहितो धर्मः, तदभावे शिष्टाचारः प्रमाणम्&rdquo; इति वसिष्ठस्मरणात् । एवं परिषद्वचने ऽपि द्रष्टव्यम् । तद् उक्तं चतुर्विंशतौ ।</p>
<blockquote>
<p>स्मृतेर् वेदविरोधेन परित्यागो यथा भवेत् ।</p>
</blockquote>
<blockquote>
<p>तथैव लौकिकं वाक्यं स्मृतिबाधात् परित्यजेत् ॥ इति ।</p>
</blockquote>
<p>यत्र पुनर् मानवस्य स्मृत्यन्तरेण विरोधः तत्र मनूक्त एव श्रेयान् । तद् आह अङ्गिराः ।</p>
<blockquote>
<p>यत् पूर्वं मनुना प्रोक्तं धर्मशास्त्रम् अनुत्तमम् ।</p>
</blockquote>
<blockquote>
<p>न हि तत् समतिक्रम्य वचनं हितम् आत्मनः ॥ इति ।</p>
</blockquote>
<p>मनूक्तम् अतिक्रम्यान्यदीयं वचनम् अत्मनो ज्ञानाय न भवति । बृहस्पतिर् अपि ।</p>
<blockquote>
<p>वेदाद् उपनिबद्धत्वात् प्राधान्यं तु मनोः स्मृतम् ।</p>
</blockquote>
<blockquote>
<p>मन्वर्थविपरीता तु या स्मृतिः सा न शस्यते ॥</p>
</blockquote>
<p>श्रुतिर् अपि -  &ldquo;यद् वै किं च मनुर् अवदत् तद् भेषजम्&rdquo; इति । यत्र पुनर् धर्मद्वयविरोधस् तत्र लघीयस एव बाध इत्य् आह व्यासः ।</p>
<blockquote>
<p>धर्मं यो बाधते धर्मो न स धर्मः कथंचन ।</p>
</blockquote>
<blockquote>
<p>अविरोधी तु यो धर्मः स धर्मः सिद्धिर् उच्यते ॥</p>
</blockquote>
<blockquote>
<p>तस्माद् विरोधे धर्मस्य निश्चित्य गुरुलाघवम् ।</p>
</blockquote>
<blockquote>
<p>यतो भूयस् ततो विद्वान् कुर्याद् धर्मविनिर्णयम् ॥ इति ।</p>
</blockquote>
<p><strong>इति स्मृतिचन्द्रिकायां श्रुत्यादिबलाबलनिर्णयः</strong></p>
<h3 id="दशनरणय">देशनिर्णयः</h3>
<p><strong>अथ देशनिर्णयः</strong></p>
<p>तत्र मनुः ।</p>
<blockquote>
<p>सरस्वतीदृषद्वत्योर् देवनद्योर् यद् अन्तरम् ।</p>
</blockquote>
<blockquote>
<p>तं देवनिर्मितं देशं ब्रह्मावर्तं प्रचक्षते ॥ इति ।</p>
</blockquote>
<blockquote>
<p>कुरुक्षेत्रं च मत्स्याश् च पाञ्चालाः शूरसेनकाः ।</p>
</blockquote>
<blockquote>
<p>एष ब्रहर्षिदेशो वै ब्रह्मावर्ताद् अनन्तरम् ॥</p>
</blockquote>
<p>अनन्तरम् ईषदूनम् इत्य् अर्थः ।</p>
<blockquote>
<p>हिमवद्विन्ध्ययोर् मध्यं यत् प्राग् विनशनाद् अपि ।</p>
</blockquote>
<blockquote>
<p>प्रत्यग् एव प्रयागाच् च मध्यदेशः प्रकीर्तितः ॥</p>
</blockquote>
<p>विनसनं सरस्वत्या अन्तर्धानदेसः ।</p>
<blockquote>
<p>आ समुद्रात् तु वै पूर्वाद् आ समुद्राच् च पश्चिमात् ।</p>
</blockquote>
<blockquote>
<p>तयोर् एवान्तरं गिर्योर् आर्यावर्तं विदुर् बुधाः ॥ इति ।</p>
</blockquote>
<p>अत्र च पूर्वः पूर्व उत्तरोत्तरात् प्रशस्तः । तथा च सुमन्तुः ।</p>
<blockquote>
<p>ब्रह्मावर्तः परो देश ऋषिदेशस् त्व् अनन्तरः ।</p>
</blockquote>
<blockquote>
<p>मध्यदेशस् ततो न्यूनः आर्यावर्तस् ततः परः ॥ इति ।</p>
</blockquote>
<p>यत् पुनर् मनुनोक्तम्,</p>
<blockquote>
<p>कृष्णसारस् तु चरति मृगो यत्र स्वभावतः ।</p>
</blockquote>
<blockquote>
<p>स ज्ञेयो यज्ञियो देशो म्लेच्छदेशस् ततः परः ॥</p>
</blockquote>
<p>इति, तत् पूर्वोक्तदेशचतुष्टयालाभे द्रष्टव्यम्, तद् अनन्तरम् अस्यभिधानात् । एतच् च न देशान्तरनिराकरणाय । यत् आह विष्णुः ।</p>
<blockquote>
<p>चातुर्वर्ण्यव्यवस्थानं यस्मिन् देशे न विद्यते ।</p>
</blockquote>
<blockquote>
<p>स म्लेच्छदेसो विज्ञेय आर्यवर्तस् ततः परः ॥ इति ।</p>
</blockquote>
<p>अतश् च यत्र कृष्णसारश् चातुर्वर्ण्यव्यवस्थानं वा स धर्मदेश इत्य् मन्तव्यम् । तथा चादिपुराणम् ।</p>
<blockquote>
<p>कृष्णसारैर् यवैर् दर्भैश् चतुर्वर्ण्याश्रमैस् तथा ।</p>
</blockquote>
<blockquote>
<p>समृद्धो धर्मदेशः स्याद् आश्रयेरन् विपश्चितः ॥ इति ।</p>
</blockquote>
<p>एतैर् विहीनो म्लेच्छदेश इत्य् अभिप्रायः । म्लेच्छदेश इति वदन् तत्र धर्मक्रियानिषेधम् आह । अत एव विष्णुः -  &ldquo;न म्लेच्छविषये श्रद्धं कुर्यान् न गच्छेत् तं विषयम्&rdquo; इति । आदिपुराणे ऽपि ।</p>
<blockquote>
<p>अधर्मेशमध्ये तु कृत्वा क्रतुशतान्य् अपि ।</p>
</blockquote>
<blockquote>
<p>न पश्यन्ति द्विजाः श्रेयो यातुः स्वर्गे महार्गलम् ॥ इति ।</p>
</blockquote>
<p>अनेनैवाभिप्रायेण याज्ञवल्क्यो ऽप्य् आह ।</p>
<blockquote>
<p>यस्मिन् देशे मृगः कृष्णस् तस्मिन् धर्मान् निबोधत । इति ।</p>
</blockquote>
<p>धर्मानुष्ठानतयेति शेषः । तस्य धर्मसधनत्वात् । अत एव संवर्तः ।</p>
<blockquote>
<p>स्वभावाद् यत्र विचरेत् कृष्णसारः सदा मृगः ।</p>
</blockquote>
<blockquote>
<p>धर्मदेशः स विज्ञेयो द्विजानां धर्मसाधनम् ॥ इति ।</p>
</blockquote>
<p>स्वभावाद् अनदित इत्य् अर्थः । शङ्खस् त्व् आर्यावर्तम् आह -  &ldquo;कृष्णमृगो यवद् विचरति तावद् आर्यावर्तः स्यात्&rdquo; इति । आर्यावर्त इत्य् अनुवृत्तौ, वसिष्ठो ऽपि -  &ldquo;यवत् कृष्णमृगो विचरति&rdquo; इति । आर्यावर्तोत्पन्नस्य आदिपुराणे नियमविशेष उक्तः ।</p>
<blockquote>
<p>आर्यावर्ते समुत्पन्नो द्विजो वा यदि वाद्विजः ।</p>
</blockquote>
<blockquote>
<p>नर्मदां सिन्धुपारं च करतोयां न लङ्घयेत् ॥</p>
</blockquote>
<blockquote>
<p>आर्यावर्तम् अतिक्रम्य विना तीर्थकिर्यां द्विजः ।</p>
</blockquote>
<blockquote>
<p>आज्ञां चैव तथा पित्रोर् ऐन्दवेन विसुध्यति ॥</p>
</blockquote>
<p>करतोया नदी । एवमुक्तेष्व् अपि देशेषु केषुचिद् अपवादम् आह मनुः ।</p>
<blockquote>
<p>न शूद्रराज्ये निवसेन् नाधार्मिकजनावृते ।</p>
</blockquote>
<blockquote>
<p>न पाषण्डिद्विजाक्रान्ते नोपसृष्टे ऽन्त्य्जैर् नृभिः ॥ इति ।</p>
</blockquote>
<p>व्यासो ऽपि ।</p>
<blockquote>
<p>देशांश् छूद्रावृत्तानन्यान् अधार्मिकजनावृतान् ।</p>
</blockquote>
<blockquote>
<p>म्लेच्छावृतान् प्रयत्नेन वर्जयेद् धर्मिको जनः ॥ इति ।</p>
</blockquote>
<p>अत्राप्य् अपवादम् आह पितामहः ।</p>
<blockquote>
<p>शूद्रराज्ये ऽपि निवसेद् यत्र मध्ये तु जाह्नवी ।</p>
</blockquote>
<blockquote>
<p>सो ऽतिपुण्यतमो देशो नरैर् अपि समाश्रितः ॥</p>
</blockquote>
<blockquote>
<p>कुरुक्षेत्रनिवासेन वाराणस्यां च मानवः ।</p>
</blockquote>
<blockquote>
<p>अहिंसकः पपरतः पापं हित्वा दिवं व्रजेत् ॥</p>
</blockquote>
<blockquote>
<p>न गङ्गया विना वासः सर्वक्षत्रक्षयद् ऋते ।</p>
</blockquote>
<blockquote>
<p>काश्याम् हि मरणं श्रेष्ठं विना क्षेत्रं प्रजापतेः ॥</p>
</blockquote>
<blockquote>
<p>गङ्गाद्वारे प्रयागे च गङ्गासागरसङ्गमे ।</p>
</blockquote>
<blockquote>
<p>निवासो न विना पुण्यैर् नराणाम् इह जयते ॥</p>
</blockquote>
<p>सर्वक्षत्रक्षयः कुरुक्षेत्रम् । व्यासो ऽपि ।</p>
<blockquote>
<p>ते देशास् ते जनपास् ते शैलास् ते तथाश्रमाः ।</p>
</blockquote>
<blockquote>
<p>पुण्या त्रिपथगा येषां मध्ये याति सरिद् वरा ॥</p>
</blockquote>
<p>आदिपुराणे ऽपि ।</p>
<blockquote>
<p>यत्र गङ्गा सर्च् छ्रेष्ठा स देसस् तत् तपोवनम् ।</p>
</blockquote>
<blockquote>
<p>सिद्धक्षेत्रं च तज् ज्ञेयं गङ्गातरिसमाश्रितम् ॥</p>
</blockquote>
<p>विष्णुधर्मोत्तरे ।</p>
<blockquote>
<p>प्रभासे पुष्करे काश्यं नैमिशे ऽमरकण्टके ।</p>
</blockquote>
<blockquote>
<p>गङ्गायां सरयूतीरे निवसेद् धार्मिको जनः ॥</p>
</blockquote>
<p>व्यासो ऽपि ।</p>
<blockquote>
<p>अन्तर्वेदिर् मध्यदेशं ब्रह्मावर्तं च यज्ञियम् ।</p>
</blockquote>
<blockquote>
<p>मिश्रितं सरयूतीरं पुष्करं नैमिशं तथा ॥</p>
</blockquote>
<blockquote>
<p>देशान् एतान् निवासाय संश्रयेरन् द्विजातयः । इति ।</p>
</blockquote>
<p>अत्र द्विजातिग्रहणं शूद्रस्य प्रदर्शनार्थम्, तस्य आपद्य् एव मनुना देशानुग्रहस्मरणात् ।</p>
<blockquote>
<p>एतान् द्विजतयो देशान् संश्रयेरन् प्रयत्नतः ।</p>
</blockquote>
<blockquote>
<p>शूद्रस् तु यस्मिन् कस्मिन् वा निवसेद् वृत्तिकर्शितः ॥ इति ।</p>
</blockquote>
<h4 id="नषदधदश">निषिद्धदेशाः</h4>
<p><strong>अथ निषिद्धदेशाः</strong></p>
<p>तत्र बोधायनः ।</p>
<blockquote>
<p>आनर्ता अङ्गमगधाः सौराष्ट्रा दक्षिणापथः ।</p>
</blockquote>
<blockquote>
<p>अपास्याः सिन्धुसौवीरा एते सङ्कीर्णयोनयः ॥ इति ।</p>
</blockquote>
<p>व्यासो ऽपि ।</p>
<blockquote>
<p>अङ्गवङ्गान्ध्रविषयो ये चान्ये म्लेच्छजातयः ।</p>
</blockquote>
<blockquote>
<p>कृष्णसारविहीनाश् च देशान् एतान् विसर्जयेत् ॥</p>
</blockquote>
<p>आदिपुराणे ऽपि ।</p>
<blockquote>
<p>काञ्चीकोसलसौराष्ट्रा देवराष्ट्रा द्विकच्छजाः ।</p>
</blockquote>
<blockquote>
<p>सौवीरकोङ्कणोद्भूता एते ऽष्टौ निन्दिता भृशम् ॥</p>
</blockquote>
<blockquote>
<p>पञ्च नद्यो वहन्त्य् एता यत्र निस्रुत्य पर्वतात् ।</p>
</blockquote>
<blockquote>
<p>आरट्टा नाम ये देशा न तेष्व् आर्यो ऽन्वहं वसेत् ॥</p>
</blockquote>
<blockquote>
<p>नर्मदासिन्धुकाशीनां पारं पद्मस्य पश्चिमम् ।</p>
</blockquote>
<blockquote>
<p>गत्वा नरकम् आप्नोति तीर्थकालाधिकं वसन् ॥</p>
</blockquote>
<blockquote>
<p>अङ्गवङ्गकलिङ्गाश् च विन्ध्यमालवकास् तथा ।</p>
</blockquote>
<blockquote>
<p>नर्मदादिक्षिणं यच् च सिन्धोर् उत्तरम् एव च ॥</p>
</blockquote>
<blockquote>
<p>पौण्ड्रश् चैव सुराष्ट्रश् च चैद्यकेरलमागधाः ।</p>
</blockquote>
<blockquote>
<p>न विवाहं तथा श्राद्धं यज्ञं चैव समाचरेत् ॥</p>
</blockquote>
<blockquote>
<p>पपदेशास् च ये केचित् पपैर् अध्युषिता जनैः ।</p>
</blockquote>
<blockquote>
<p>गत्वा देशान् अपुण्यांस् तु कृत्स्नं पापं समश्नुते ॥</p>
</blockquote>
<blockquote>
<p>सौराष्ट्रं सिन्धुसौवीरम् आवन्त्यं दक्षिणापथम् ।</p>
</blockquote>
<blockquote>
<p>गत्वैतान् कामतो देशान् कलिङ्गांश् च पतेद् द्विजः ॥ इति ।</p>
</blockquote>
<p>एतत् पूर्वोक्तकृष्णसारादिविहीनदेशाभिप्रायं मन्तव्यम्, तस्यापि धर्मसाधनत्वात् । बोधायनस् तु सिन्धुसौवीरदिगमने प्रायश्चित्तम् आह ।</p>
<blockquote>
<p>सिन्धुसौवीरसौर्ष्ट्रान् तथा प्रत्यन्तवासिनः ।</p>
</blockquote>
<blockquote>
<p>अङ्गवङ्गकलिङ्गांश् च गत्वा संस्कारम् अर्हति ॥ इति ।</p>
</blockquote>
<p>प्रत्यन्तो ऽन्तदेशः । तथा च श्रुतिः -  &ldquo;तस्मान् न जघन्यान् नान्त्यान्&rdquo; इति । आदिपुराणे ऽपि -</p>
<blockquote>
<p>सौराष्ट्रसिन्धुसौवीरम् आवन्त्यं दक्षिणापथम् ।</p>
</blockquote>
<blockquote>
<p>एतान् देशान् द्विजो गत्वा पुनःसंस्कारम् अर्हति ॥</p>
</blockquote>
<blockquote>
<p>हिमवत्कौशिकं विन्ध्यं पारं पद्मस्य पश्चिमम् ।</p>
</blockquote>
<blockquote>
<p>तीर्थयात्रां विना गत्वा पुनःसंस्कारम् अर्हति ॥</p>
</blockquote>
<blockquote>
<p>तस्मात् प्रभातसमये गत्वा गङ्गातटं शुभम् ।</p>
</blockquote>
<blockquote>
<p>प्रत्यन्तवासशुद्ध्यर्थं करिष्यामो महत् तपः ॥ इति ।</p>
</blockquote>
<p>तथा द्विजानाम् आपदि वृत्त्यर्थं देशानुग्रहः स्कन्दपुराणे दर्शितः ।</p>
<blockquote>
<p>अङ्गवङ्गकलिङ्गांश् च पार्वतांश् तत्समीपगान् ।</p>
</blockquote>
<blockquote>
<p>सिन्धुसौवीरसौराष्ट्रान् केरलान्ध्रकमालवान् ॥</p>
</blockquote>
<blockquote>
<p>निवासाय द्विजो नित्यम् अनापदि विसर्जयेत् ।</p>
</blockquote>
<blockquote>
<p>एतेष्व् अपै गत्वा तु तन्निवृत्तौ पुनर् व्रजेत् ॥ इति ।</p>
</blockquote>
<p><strong>इति स्मृतिचन्द्रिकायां निषिद्धदेशनिर्णयः</strong></p>
<h4 id="दशधरम">देशधर्माः</h4>
<p><strong>अथ देशधर्माः</strong></p>
<p>तत्र बोधायनः -  &ldquo;पञ्चधा विप्रतिपत्तिर् दक्षिणतः अनुपनीतेन भार्यया च सह भोजनं पर्युषितभोजनं मातुलपितृष्वसृदुहितृपरिणयनम् इति । तथोत्तरतः ऊर्णाविक्रयः सीधुपानम् उभयतोदद्भिर् व्यवहारः आयुधीयं समुद्रयानम् इति । इतर इतरस्मिन् कुर्वन् दुष्यतीतर इतरस्मिन् । तत्र तत्र देशप्रामाण्यम् एव स्यात्&rdquo; इति । अयम् अर्थः । इतरो दाक्षिणात्य इतरस्मिन् उदीच्ये देशे ऽनुपनीतादिना सह भोजनादिकं कुर्वन् दुष्यति न स्वदेशे । तथोदीच्य इतरस्मिन् दक्षिणे ऊर्णाविक्रयादिकं कुर्वन् दुष्यति न स्वदेसे, कुतः देशप्रामाण्यात् देशनिबन्धनत्वात् प्रामान्यस्येत्य् अर्थः बृहस्पतिर् अपि ।</p>
<blockquote>
<p>उद्वाह्यते दाक्षिणात्यैर् मातुलस्य सुता द्विजैः ।</p>
</blockquote>
<blockquote>
<p>मध्यदेशे कर्मकराः शिबिनश् च गवाशिनः ॥</p>
</blockquote>
<blockquote>
<p>मत्स्यादाश् च नराः पूर्वे व्यभिचारताः स्त्रियः ।</p>
</blockquote>
<blockquote>
<p>उत्तरे मद्यपा नार्यः स्पृश्या नॄणां रजस्वलाः ॥</p>
</blockquote>
<blockquote>
<p>सहजाताः प्रगृह्णन्ति भ्रातृभार्याम् अभर्तृकाम् । इति ।</p>
</blockquote>
<p>एतेषां च देशव्यवस्थया प्रमाण्यम् आह स एव ।</p>
<blockquote>
<p>देशजातिकुलानां च ये धर्मास् तत्प्रवर्तिताः ।</p>
</blockquote>
<blockquote>
<p>तथैव ते पलनीयाः प्रजा प्रक्षुभ्यते ऽन्यथा ॥ इति ।</p>
</blockquote>
<p>देवलो ऽपि ।</p>
<blockquote>
<p>येषु देशेषु ये देवाः येषु देशेषु ये द्विजाः ।</p>
</blockquote>
<blockquote>
<p>येषु देशेषु यत् तोयं य च यत्रैव मृत्तिका ॥</p>
</blockquote>
<blockquote>
<p>येषु स्थानेषु यच् छौचं धर्माचारश् च यादृशः ।</p>
</blockquote>
<blockquote>
<p>तत्र तान् नवमन्येत धर्मस् तत्रैव तादृशः ॥</p>
</blockquote>
<blockquote>
<p>यस्मिन् देशे पुरे ग्रामे त्रैविद्यनगरे ऽपि वा ।</p>
</blockquote>
<blockquote>
<p>यो यत्र विहितो धर्मस् तं धर्मं न विचालयेत् ॥ इति ।</p>
</blockquote>
<p>एवम् अविशेषेण देशधर्माणां प्रामाण्यप्रसक्तौ मनुर् आह ।</p>
<blockquote>
<p>सद्भिर् आचरितं यच् च धार्मिकैश् च द्विजातिभिः ।</p>
</blockquote>
<blockquote>
<p>तद्देशकुलजातीनाम् अविरुद्धं प्रकल्पयेत् ॥ इति ।</p>
</blockquote>
<p>सद्भिर् आचरितं यच् छ्रुत्यादिप्रमाणाविरुद्धं तद्देशकुलजातीनां धर्मत्वेन प्रकल्पयेद् इत्य् अर्थः । तथा च गौतमः -  &ldquo;देशजातिकुलधर्मा आम्नायैर् अविरुद्धाः प्रमाणम्&rdquo; इति । तत्र विरुद्धा अप् क्वचित् क्वचिद् दृश्यन्ते । यथा,</p>
<blockquote>
<p>विरुद्धास् तु प्रदृश्यन्ते दाक्षिणात्येषु संप्रति ।</p>
</blockquote>
<blockquote>
<p>स्वमातुअसुतोद्वाहो मातृबन्धुत्वदूषितः ॥</p>
</blockquote>
<blockquote>
<p>अभर्तृकभ्रातृभार्याग्रहणं चातिदूषितम् ।</p>
</blockquote>
<blockquote>
<p>कुले कन्याप्रदानं च देशेष्व् अन्येषु दृश्यते ॥</p>
</blockquote>
<blockquote>
<p>तथा भ्रातृविवाहो ऽपि पारसीकेषु दृश्यते ।</p>
</blockquote>
<blockquote>
<p>तथैकादशरात्रादौ श्राद्धे भुक्तं तु यैर् द्विजैः ॥</p>
</blockquote>
<blockquote>
<p>तेभ्यः श्राद्धे पुनर् दानं केचिन् नेच्छन्ति देशिनः ।</p>
</blockquote>
<blockquote>
<p>दत्वा धान्यं वसन्ते ऽन्ये शरदि द्विगुणं पुनः ॥</p>
</blockquote>
<blockquote>
<p>गृह्णन्ति बन्धुक्षेत्रं च प्रविष्टे द्विगुणे धने ।</p>
</blockquote>
<blockquote>
<p>भुज्यते ऽन्यैर् अप्रविष्टे मूले तच् च विकथ्यते ॥</p>
</blockquote>
<blockquote>
<p>इत्थं विरुद्धान् आचारान् प्रभूतान् विनिवर्तयेत् ।</p>
</blockquote>
<blockquote>
<p>देशजात्यादिधर्मस्य प्रामाण्यम् अविरोधिनः ॥</p>
</blockquote>
<blockquote>
<p>शास्त्रेणातो नृपः सर्वं शास्त्रम् दृष्ट्वा प्रवर्तयेत् ॥ इति ।</p>
</blockquote>
<p>तथा लोकविरुद्धम् अपि परित्याज्यम् एव । तद् आह वराहमिहिरः ।</p>
<blockquote>
<p>देशाचारस् तावद् आदौ विचिन्त्य देशे देशे या स्थितिस् सैवे कार्या ।</p>
</blockquote>
<blockquote>
<p>लोकविद्विष्टं पण्डिता वर्जयन्ति दैवज्ञा ये लोकमार्गेण यान्ति ॥</p>
</blockquote>
<p>**इति स्मृतिचन्द्रिकायां देसधर्माः **</p>
<h3 id="यगधरम">युगधर्माः</h3>
<p><strong>अथ युगधर्माः</strong></p>
<p>तत्र मनुः ।</p>
<blockquote>
<p>अन्ये कृतयुगे धर्माः त्रेतायां द्वापरे परे ।</p>
</blockquote>
<blockquote>
<p>अन्ये कलियुगे नॄणां युगह्रासानुरूपतः ॥</p>
</blockquote>
<blockquote>
<p>तपः परं कृतयुगे त्रेतायां ज्ञानम् एव च ।</p>
</blockquote>
<blockquote>
<p>द्वापरे यज्ञम् एवाहुर् दानम् एव कलौ युगे ॥</p>
</blockquote>
<p>तपः कृच्छ्रचान्द्रायणादि, परं प्रधानम् इत्य् अर्थः । बृहस्पतिर् अपि ।</p>
<blockquote>
<p>तपो धर्मः कृतयुगे ज्ञानं त्रेतायुगे स्मृतम् ।</p>
</blockquote>
<blockquote>
<p>द्वापरे चाध्वरः प्रोक्तस् तिष्ये दानं दया दमः ॥</p>
</blockquote>
<p>तिष्यः कलिः । पराशरो ऽपि ।</p>
<blockquote>
<p>कृते तु मानवो धर्मस् त्रेतायां गौतमस्य तु ।</p>
</blockquote>
<blockquote>
<p>द्वापरे शङ्खलिखितौ कलौ पाराशरः स्मृतः ॥</p>
</blockquote>
<blockquote>
<p>त्यजेद् देशं कृतयुगे त्रेतायां ग्रामम् उत्सृजेत् ।</p>
</blockquote>
<blockquote>
<p>द्वापरे कुलम् एकं तु कर्तारं तु कलौ युते ॥</p>
</blockquote>
<blockquote>
<p>कृते संभाष्य पतितस् त्रेतायां स्पर्शनेन तु ।</p>
</blockquote>
<blockquote>
<p>द्वापरे धनम् आदाय कलौ पतति कर्मणा ॥</p>
</blockquote>
<p>बृहस्पतिर् अपि ।</p>
<blockquote>
<p>कृते यद् अब्दाद् यो धर्मः स त्रेतायाम् ऋतुत्रयात् ।</p>
</blockquote>
<blockquote>
<p>द्वापरे तु त्रिपक्षेण कलाव् अह्ना तु तद् भवेत् ॥</p>
</blockquote>
<p>विष्णुपुराणे ऽपि ।</p>
<blockquote>
<p>यत्कृते दशभिर् वर्षैस् त्रेतायां हायनेन तु ।</p>
</blockquote>
<blockquote>
<p>द्वापरे तच् च मसेन अहोरात्रेण तत् कलौ ॥</p>
</blockquote>
<p>ब्रह्माण्डपुराणे ऽपि ।</p>
<blockquote>
<p>त्रेतायाम् आब्दिको धर्मो द्वापरे। मासिकः स्मृतः ।</p>
</blockquote>
<blockquote>
<p>यथाशक्ति चरेत् प्राज्ञः तम् अह्ना प्राप्नुयात् कलौ ॥</p>
</blockquote>
<p>विष्णुधर्मोत्तरे ऽपि ।</p>
<blockquote>
<p>पुष्करं तु कृते सेव्यं त्रेयायां नैमिशं तथा ।</p>
</blockquote>
<blockquote>
<p>द्वापरे तु कुरुक्षेत्रं कलौ गङ्गां समाश्रयेत् ॥</p>
</blockquote>
<p><strong>इति स्मृतिचन्द्रिकायां युगधर्माः</strong></p>
<h4 id="कलयगधरम">कलियुगधर्माः</h4>
<p><strong>अथ कलियुगधर्माः</strong></p>
<p>तत्र व्यासः ।</p>
<blockquote>
<p>ध्यायन् कृते यजन् यज्ञैस् त्रेतायां द्वापरे ऽर्चयन् ।</p>
</blockquote>
<blockquote>
<p>यद् आप्नोति तद् आप्नोति कलौ सङ्कीर्त्य केशवम् ॥</p>
</blockquote>
<blockquote>
<p>धर्मोत्कर्षम् अतीवात्र प्राप्नोति पुरुषः कलौ ।</p>
</blockquote>
<blockquote>
<p>अल्पायासेन धर्मज्ञास् तेन तुष्टो ऽस्म्य् अहं कलौ ॥ इति ।</p>
</blockquote>
<p>आदिपुराणे ऽपि ।</p>
<blockquote>
<p>यस् तु कार्तयुगो धर्मो न कर्तव्यः कलौ युगे ।</p>
</blockquote>
<blockquote>
<p>पपप्रसक्तास् तु यतः कलौ नार्यो नरास् तथा ॥</p>
</blockquote>
<blockquote>
<p>न विद्वत्ता न शुद्धो ऽर्थः न शुद्धिर् मनसः कलौ ।</p>
</blockquote>
<blockquote>
<p>यतो ऽतः सत्यम् एवैकं नराणाम् उपकारकम् ॥ इति ।</p>
</blockquote>
<p>कार्तः कृतयुगसंबन्धी । तथा निषिद्धधर्मा अपि तत्रैवोक्ताः ।</p>
<blockquote>
<p>दीर्घकालं ब्रह्मचर्यं धारणं च कमण्डलोः ।</p>
</blockquote>
<blockquote>
<p>गोत्रान् मातृसपिण्डात् तु विवाहो गोवधस् तथा ॥</p>
</blockquote>
<blockquote>
<p>नराश्वमेधौ मद्यं च कलौ वर्ज्या द्विजातिभिः ।</p>
</blockquote>
<p>क्रतुर् अपि ।</p>
<blockquote>
<p>देवराच् च सुतोत्पत्तिः दत्ता कन्या न दीयते ।</p>
</blockquote>
<blockquote>
<p>न यज्ञे गोवधः कार्यः कलौ च न कमण्डलुः ॥</p>
</blockquote>
<p>ब्राह्मे ।</p>
<blockquote>
<p>ऊढायाः पुनर् उद्वाहं ज्येष्ठांशं गोवधं तथा ।</p>
</blockquote>
<blockquote>
<p>कलौ पञ्च न कुर्वीत भ्रातृजायां कमण्डलुम् ॥ इति ।</p>
</blockquote>
<p>तथान्ये ऽपि धर्मज्ञसमयप्रमाणम् आहुः ।</p>
<blockquote>
<p>विधवायां प्रजोत्पत्तौ देवरस्य नियोजनम् ।</p>
</blockquote>
<blockquote>
<p>बालिकाक्षतयोन्योश् च वरेणान्येन संस्कृतिः ॥</p>
</blockquote>
<blockquote>
<p>कन्यानाम् असवर्णानां विवाहश् च द्विजातिभिः ।</p>
</blockquote>
<blockquote>
<p>आततायिद्विजाग्र्याणां धर्मयुद्धेन हिंसनम् ॥</p>
</blockquote>
<blockquote>
<p>द्विजस्याब्धौ तु नौयातुः शोधितस्यापि संग्रहः ।</p>
</blockquote>
<blockquote>
<p>सत्रदीक्षा च सर्वेषां कमण्डलुविधारणम् ॥</p>
</blockquote>
<blockquote>
<p>महाप्रथानगमनं गोहिंसा चैव् गोसवे ।</p>
</blockquote>
<blockquote>
<p>सौत्रामण्याम् अपि सुराग्रहणस्य च संग्रहः ॥</p>
</blockquote>
<blockquote>
<p>अग्निहोत्रहवण्याश् च सहालीढा परिग्रहः ।</p>
</blockquote>
<blockquote>
<p>वानप्रस्थाश्रमस्यापि प्रवेशो विधिचोदितः ॥</p>
</blockquote>
<blockquote>
<p>वित्तं स्वाध्यायसपेक्षम् अघसंकोचनं तथा ।</p>
</blockquote>
<blockquote>
<p>प्रायश्चित्तविधानं च विप्राणां मरणान्तिकम् ॥</p>
</blockquote>
<blockquote>
<p>संसर्गदोषः स्तेनाद्यैर् महापातकनिष्कृतिः ।</p>
</blockquote>
<blockquote>
<p>वरातिथिपितृभ्यश् च पशूपहरणक्रिया ॥</p>
</blockquote>
<blockquote>
<p>दत्तौरसेतरेषां तु पुत्रत्वेन परिग्रहः ।</p>
</blockquote>
<blockquote>
<p>सवर्णानां तथा दुष्टैः संसर्गः शोधितैर् अपि ॥</p>
</blockquote>
<blockquote>
<p>अयोनौ संग्रहे वृत्ते परित्यागो गुरुस्त्रियाः ।</p>
</blockquote>
<blockquote>
<p>अस्थिसंचयनाद् ऊर्ध्वम् अङ्गस्पर्सनम् एव च ॥</p>
</blockquote>
<blockquote>
<p>शमितृत्वं च विप्राणां सोमविक्रयणं तथा ।</p>
</blockquote>
<blockquote>
<p>षड्भक्तानशनेनान्नहरणं हीनकर्मणः ॥</p>
</blockquote>
<blockquote>
<p>शूद्रेषु दासगोपालकुलमित्रार्थसीरिणाम् ।</p>
</blockquote>
<blockquote>
<p>भोज्यान्नता गृहस्थस्य तीर्थसेवातिदूरतः ॥</p>
</blockquote>
<blockquote>
<p>शिष्यस्य गुरुदारेषु गुरुवद् वृत्तिर् ईरिता ।</p>
</blockquote>
<blockquote>
<p>आपद्वृत्तिर् द्विजाग्र्याणाम् अश्वस्तनिकता तथा ॥</p>
</blockquote>
<blockquote>
<p>प्रजार्थं तु द्विजाग्र्याणां प्रजारणिपरिग्रहः ।</p>
</blockquote>
<blockquote>
<p>ब्राह्मणानां प्रवासित्वं मुखाग्निधमनक्रिया ॥</p>
</blockquote>
<blockquote>
<p>बलात्काराद् धि दुष्टस्त्रीसंग्रहो विधिचोदितः ।</p>
</blockquote>
<blockquote>
<p>यतेस् तु सर्ववर्णेषु भिक्षाचर्या विधानतः ॥</p>
</blockquote>
<blockquote>
<p>नवोदके दशाहं च दक्षिणा गुरुचोदिता ।</p>
</blockquote>
<blockquote>
<p>ब्राह्मणादिषु शूद्रस्य पचनदिक्रियापि च ॥</p>
</blockquote>
<blockquote>
<p>भृग्वग्निपतनैश् चैव वृद्धादिमरणं तथा ।</p>
</blockquote>
<blockquote>
<p>गोतृप्तिशिष्टे पयसि शिष्टैर् आचमनक्रिया ॥</p>
</blockquote>
<blockquote>
<p>पितापुत्रविरोधेषु साक्षिणां दण्डकल्पनम् ।</p>
</blockquote>
<blockquote>
<p>यत्र सायं गृहस्थत्वं सूरिभिः सत्यतत्परैः (?) ॥</p>
</blockquote>
<blockquote>
<p>एतानि लोकगुप्त्यर्थं कलेर् आदौ महात्मभिः ।</p>
</blockquote>
<blockquote>
<p>निवर्तितानि कर्माणि व्यवस्थापूर्वकं बुधैः ॥</p>
</blockquote>
<blockquote>
<p>समयश् चापि सधूनां प्रमाणं वेदवद् भवेत् ॥ इति ।</p>
</blockquote>
<p>उक्तम् आपस्तम्बेनापि -  &ldquo;धर्मज्ञसमयः प्रमाणं वेदाश् च&rdquo; इति ॥</p>
<p>**इति स्मृतिचन्द्रिकायां प्रिभाषा समाप्ता **</p>
<p><strong>संस्कारपरिभाषा</strong></p>
<p>अधुना लेसतः संस्कारकाण्डम् उच्यते । तत्र गौतमः -  &ldquo;गर्भाधानपुंसवनसीमन्तोन्नयनजातकर्मनामकरणान्नप्राशनचौलोपनयनं चत्वाति वेदव्रतानि स्नानं सहधर्मचारिणीसंयोगः पञ्चानां यज्ञानाम् अनुष्ठानं देवपितृमनुष्यभूतब्रह्मणाम् एतेषां च अष्टका पार्वणं श्राद्धं श्रावन्याग्रहायणी चैत्र्याश्वयुजी चेति सप्त पकयज्ञसंस्थाः अग्न्याधेयम् अग्निहोत्रं दर्शपूर्णमसौ अग्रयणचातुर्मास्यानि न्रूढपसुबन्धः सौत्रामणीति सप्त हविर्यज्ञसंस्थाः अग्निष्तोमो ऽत्यग्निष्टोम उक्त्यः षोडशी वाजपेयो ऽतिरात्रो ऽप्तोर्याम इति सप्त सोमसंस्थाः इत्य् एते चत्वारिंशत्संस्काराः । अथाष्टाव् अत्मगुणाः -  दया सर्वभूतेषु क्षान्तिर् अनसूया शौचम् अनायासो मङ्गलम् अकार्पण्यम् अस्पृहा&rdquo; इति । वेदव्रतान् प्राजापत्यादीनि । स्नानं समावर्तनम् । सहधर्मचारिणीसंयोगो विवाहः । पञ्चयज्ञा देवयज्ञादयः । अष्टका श्राद्धविशेषः । पार्वणं पर्वणि क्रियमाणं स्थालीपाकलक्षणम् । श्राद्धं मासिश्राद्धम् । श्रावणी सर्पबलिः । आग्रहायणी आग्रयणम् । चैत्री होलकाख्यकर्म । आश्वयुजी इन्द्रद्वजहोमाख्यम् । अन्ये प्रसिद्धाः ।</p>
<blockquote>
<p>केचिद् औपासनहोमो वैश्वदेवं पार्वणम् अष्टका मासिश्राद्धं सर्पबलिर् ईशानबलिर् इति सप्तपाकयज्ञान् आहुः ।</p>
</blockquote>
<blockquote>
<p>आत्मगुणानां लक्षणं बृहस्पतिर् आह ।</p>
</blockquote>
<blockquote>
<p>यदा तु बन्धुवर्गेषु मित्रे द्वेष्टरि वा सदा ।</p>
</blockquote>
<blockquote>
<p>आपन्नो रकितव्यस् तु दयैषा परिकीर्तिता ॥</p>
</blockquote>
<blockquote>
<p>बाह्ये चाब्यन्तरे चैव दुःख उत्पादिते परैः ।</p>
</blockquote>
<blockquote>
<p>न कुप्यति न चहन्ति सा क्षमा परिकीर्तिता ॥</p>
</blockquote>
<blockquote>
<p>न गुणान् गुणिनो हन्ति स्तौति मन्दगुआन् अपि ।</p>
</blockquote>
<blockquote>
<p>नान्यदोषेषु रमते सानसूया परिकीर्तिआ ॥</p>
</blockquote>
<blockquote>
<p>अभक्यपरिहारस् तु दुष्टसंसर्गवर्जनम् ।</p>
</blockquote>
<blockquote>
<p>स्वधर्मे च व्यवस्थानं शौचम् एतत् प्रकीर्तितम् ॥</p>
</blockquote>
<blockquote>
<p>शरीरं पीड्यते येन सुशुभेनापि कर्मणा ।</p>
</blockquote>
<blockquote>
<p>अत्यन्तं तन् न कर्तव्यम् अनायासः स उच्यते ॥</p>
</blockquote>
<blockquote>
<p>प्रशस्ताचरणं नित्यम् अप्रशस्तविवर्जनम् ।</p>
</blockquote>
<blockquote>
<p>एतद् धि मङ्गलं प्रोक्तम् ऋषिभिस् तत्त्वदर्शिभिः ॥</p>
</blockquote>
<blockquote>
<p>स्तोकाद् अपि हि दातव्यं मुदितेनान्तरात्मना ।</p>
</blockquote>
<blockquote>
<p>अहन्य् अहनि यत्किंचिद् अकार्पण्यं हि तत् स्मृतम् ॥</p>
</blockquote>
<blockquote>
<p>यथोपपन्नैः संतोषः कर्तव्यः स्वगतैर् द्विजैः ।</p>
</blockquote>
<blockquote>
<p>परार्थं नभिलषेत सास्पृहा परिकीर्तिता ॥ इति ।</p>
</blockquote>
<p>यस्यैते चत्वारिंशत् संस्कारा अष्टाव् आत्मगुणाश् च स ब्रह्मणः सायुज्यम् आप्नोतीत्य् अह मनुः ।</p>
<blockquote>
<p>संस्कारैः संस्क्र्तः पूर्वैर् उत्तरैर् अपि संस्कृतः ।</p>
</blockquote>
<blockquote>
<p>नित्यम् अष्टगुणैर् युक्तो ब्राह्मणो ब्रह्मलौकिकम् ।</p>
</blockquote>
<blockquote>
<p>ब्राह्मं पदम् अवाप्नोति यस्मान् न च्यवते पुनः ॥ इति ।</p>
</blockquote>
<p>गर्भाधानादयः पूर्वसंस्काराः । उत्तरे पाकयज्ञदयः । तद् आह हारीतः -  &ldquo;द्विविध एव संस्कारो भवति ब्राह्मओ दैवश् च । गर्भाधानादिः स्मार्तो ब्राह्मः । पकयज्ञहविर्यज्ञसोमाश् चेति दैवः । ब्राह्मसंस्कारसंस्कृतः ऋषीणां समानतां सलोकतां सायुज्यं गच्छति । दैवेनोत्तरेण संस्कृतो देवानां समानतां सलोकतां सायुज्यं गच्छति&rdquo; इति । एतच् च गुणविहीनसंस्काराद्यभिप्रायेण । अत एव गौतमः -  &ldquo;यस्यैत चत्वारिंशत् संस्कारा  न चाष्टाव् आत्मगुणा न स ब्रह्मणः सयुज्यं सालोक्यं च गच्छति&rdquo; इति । अतश् च यस्यैते चत्वारिंशत्संस्कारा अष्टाव् आत्मगुणाश् च तस्यैवेदं ब्रह्मसायुज्यप्राप्तिलक्षणं फलम् इत्य् अवगन्तव्यम् । अत्र च गर्भाधानाद्युपनयनपर्यन्ता एव संस्काराः सर्वेषां नियताः न पुनः स्नानादयः । तथात्वे, &ldquo;यम् इच्छेत् कर्तुं तम् आविशेद् यद् इतरथा ब्रह्मचर्याद् एव प्रव्रजेत्&rdquo; इति विरोधः स्यात् । एते च संस्कारा द्विजातीनाम् एव । यद् आह याज्ञवल्क्यः ।</p>
<blockquote>
<p>विप्रक्षत्रियविट्छूद्रा वर्णास् त्व् आद्यास् त्रयो द्विजाः ।</p>
</blockquote>
<blockquote>
<p>निषेकाद्याः स्मशानान्तास् तेषां वै मन्त्रतः क्रियाः ॥ इति ।</p>
</blockquote>
<p>निषेको गर्भाधानम् आद्यं यासां तास् तथोक्ताः । श्मशानं प्रेतकर्म । द्विजातीनां मन्त्रतः क्रिया इति वदन् शूद्रस्यामन्त्रकाः संस्कारा इत्य् आह । अत एव संस्काराधिकारे यमः ।</p>
<blockquote>
<p>शूद्रो ऽप्य् एवंविधः कार्यो विना मन्त्रेण संस्कृतः । इति ।</p>
</blockquote>
<p>एतच् च चूडाकरणान्तसंस्काराभिप्रायम् । अत एवाह आपस्तम्बः -  &ldquo;अशूद्राणाम् अदुष्टकर्मणाम् उपायनं वेदाध्ययनम् अग्न्याधेयं फलवन्ति च कर्माणि&rdquo; इति । ब्रह्मपुराणे तु शूद्रस्य विवाहेतरसकलसंस्कारनिषेधो दर्शितः ।</p>
<blockquote>
<p>विवाहमात्रसंस्कारं शूद्रो ऽपि लभतां सदा । इति ।</p>
</blockquote>
<p>अतो विधिविहितप्रतिषिद्धत्वाद् विकल्पो वेदितव्यः । मनुर् अपि द्विजानाम् एव समन्त्रकः संस्कार इत्य् आह ।</p>
<blockquote>
<p>वैदिकैः कर्मभिः पुण्यैर् निषेकाद्यैर् द्विजन्मनाम् ।</p>
</blockquote>
<blockquote>
<p>कार्यः शरीरसंस्कारः पावनः प्रेत्य चेह च ॥ इति ।</p>
</blockquote>
<p>वैदिकमन्त्रसाध्यत्वाद् वैदिककर्माणि पावनानि वैदिकानां पापप्रशमनद्वारेण । तद् आह स एव ।</p>
<blockquote>
<p>गार्भैर् होमैर् जातकर्मचूडामौञ्जीनिबन्धनैः ।</p>
</blockquote>
<blockquote>
<p>बैजिकं गार्भिकं चैनो द्विजानाम् अपमार्जति ॥ इति ।</p>
</blockquote>
<p>बीजं शुक्लशोणितं तद्दोषजनितं बैजिकम् अशुचि । गर्भनिवासजनितं गार्भिकम् । होमग्रहणम् अहोमात्मकस्य गर्भाधानादेर् अपि प्रदर्शनार्थम् । अत एव गर्भाधानादि चूडाकरणान्तं कर्माभिधाय याज्ञवल्क्यः ।</p>
<blockquote>
<p>एवम् एनः शमं याति बीजगर्भसमुद्भवम् । इति ।</p>
</blockquote>
<p><strong>इति स्मृतिचन्द्रिकायां संस्कारपरिभाषा</strong></p>
<h2 id="गरभधनम">गर्भाधानम्</h2>
<p><strong>अथ गर्भाधानम्</strong></p>
<p>तत्र याज्ञवल्क्यः ।</p>
<blockquote>
<p>षोडशर्तुर् निशाः स्त्रीणां तस्मिन् युग्मासु संविशेत् । इति ।</p>
</blockquote>
<p>रजोदर्शनप्रभृति षोडश निशाः स्त्रीणाम् ऋतुर् गर्भग्रहणस्य कालः । तस्मिन् युग्मासु समासु रात्रिषु संविशेद् गच्छेद् यदि पुत्रार्थी भवति । कन्यार्थी त्व् अयुग्मासु । तथा च मनुः ।</p>
<blockquote>
<p>युग्मासु पुत्रा जायन्ते स्त्रियो ऽयुग्मासु रात्रिषु ।</p>
</blockquote>
<blockquote>
<p>तस्माद् युग्मासु पुत्रार्थी संविशेद् आर्तवे स्त्रियम् ॥ इति ।</p>
</blockquote>
<p>तथा चापस्तम्बः -  &ldquo;चतुर्थीप्रभृत्य् आ षोडशीम् उत्तराम् उत्तरां युग्मां प्रजानिःश्रेयसम् ऋतुगमनम् इत्य् उपदिशन्ति&rdquo; इति । व्यासो ऽपि ।</p>
<blockquote>
<p>रात्रौ चतुर्थ्यां पुत्रः स्याद् आयुर्धनवर्जितः ।</p>
</blockquote>
<blockquote>
<p>पञ्चम्यां पुत्रिणी नारी षष्ट्यां पुत्रस् तु मध्यमः ॥</p>
</blockquote>
<blockquote>
<p>सप्तम्याम् अप्रजा योषिद् अष्टम्याम् ईश्वरः सुतः ।</p>
</blockquote>
<blockquote>
<p>नवम्यां सुभगा नारी दशम्यां च परः पुमान् ॥</p>
</blockquote>
<blockquote>
<p>एकादश्याम् अधर्म्या स्त्री द्वादश्यां पुरुषोत्तमः ।</p>
</blockquote>
<blockquote>
<p>त्रयोदश्यां सुता तत्र वर्णसंकरकारिणी ॥</p>
</blockquote>
<blockquote>
<p>धर्मध्वजः कृतज्ञः स्याद् आत्मवेदी दृढव्रतः ।</p>
</blockquote>
<blockquote>
<p>प्रजायते चतुर्दश्यां गणौघैर् जगतीपतिः ॥</p>
</blockquote>
<blockquote>
<p>राजपत्नी महाभागा राजसंशगता तथा ।</p>
</blockquote>
<blockquote>
<p>जायते पञ्चदश्यां तु बहुपुत्रा पतिव्रता ॥</p>
</blockquote>
<blockquote>
<p>विद्यालक्षणसंपन्नः सत्यवादी जितेन्द्रियः ।</p>
</blockquote>
<blockquote>
<p>आश्रयः सर्वभूतानां षोडश्यां जायते पुमान् ॥ इति ।</p>
</blockquote>
<p>युग्मास्व् अपि गच्छन् प्रतिषिद्देतरास्वे व गच्छेत् । तत्र प्रतिषिद्धान्य् आह मनुः ।</p>
<blockquote>
<p>अमावास्याम् अष्टमीं च पौर्णमासीं चतुर्दशीम् ।</p>
</blockquote>
<blockquote>
<p>ब्रह्मचारी भवेन् नित्यम् अप्य् ऋतौ स्नातको द्विजः ॥</p>
</blockquote>
<blockquote>
<p>तासाम् आद्याश् चतस्रस् तु निन्दितैकादशी तथा ।</p>
</blockquote>
<blockquote>
<p>त्रयोदशी च शेषाः स्युः प्रशस्ता दश रात्रयः ॥ इति ।</p>
</blockquote>
<p>तासां षोडशरात्रीणां मध्ये रजोदर्शनाद् आरभ्य चतस्रो रात्रीर् वर्जयेत् । अत एव पैठीनसिः ।</p>
<blockquote>
<p>न प्रथमे न द्वितीये न तृतीये न चतुर्थ आह्वयेत् । इति ।</p>
</blockquote>
<p>केचित् तु स्नानाद् ऊर्ध्वं चतस्रो वर्जयेद् इत्य् आहुः । पूर्वं तस्याः स्पर्शननिषेधेनैव गमनस्यापि निषिद्धत्वात् तद्गमने प्रायश्चित्तविधानाच् च । अतः &ldquo;ष्ōडशर्तुर् निशाः स्त्रीणाम्&rdquo; इति स्नानाद् ऊर्ध्वं वेदितव्यम्, तन् न,</p>
<blockquote>
<p>ऋतुः स्वाभविकः स्त्रीणां रात्रयः षोडश स्मृताः ।</p>
</blockquote>
<blockquote>
<p>चतुर्भिर् इतरैः सार्धम् अहोभिः सद्विगर्हितैः ॥</p>
</blockquote>
<p>इति मन्वचनविरोधात् । न हि स्नानाद् ऊर्ध्वं गर्हिता रात्रयः सन्ति । तद् आह कात्यायनः ।</p>
<blockquote>
<p>रजस्वला चतुर्थे ऽह्नि स्नानाच् छुद्धिम् अवाप्नुयात् । इति ।</p>
</blockquote>
<p>अर्वाक् पुनः, &ldquo;सैषा ब्रह्महत्या स्त्रीणां यन् मासि मासि रजोदर्शनं यस् ततो जायते सो ऽभिशस्तः&rdquo; इत्यादिभिर् गर्हितश्रवणात् पूर्वोक्तैव ज्यायसी । यत् तु गर्भाधानम् अधिकृत्य हारीतेनोक्तम्, &ldquo;चतुर्थे ऽह्नि स्नातायां युग्मासु च&rdquo; इति, तच् चतुर्थे ऽहि (स्नातायां) रजोनिवृत्तौ द्रष्टव्यम् । अत एव गोभिलः -  &ldquo;यदर्तुमती भवत्य् उपरतशोणिता तदा संभवकालः&rdquo; इति, &ldquo;ष्ōडशर्तुनिशाः स्त्रीणाम्&rdquo; इति वदन् अह्नि गर्भाधाननिषेधम् आह । अत एव शङ्खलिखितौ -  &ldquo;नार्तवे दिवा मैथुनं व्रजेत् । क्लीबा अल्पविर्याश् च दिवा प्रसूयन्ते ऽल्पायुषश् च&rdquo; इति । याज्ञवल्क्यो ऽपि संवेशने विशेषम् अह ।</p>
<blockquote>
<p>एवं गच्छन् स्त्रियं क्षामां मघां मूलं च वर्जयेत् ।</p>
</blockquote>
<blockquote>
<p>सुस्थ इन्दौ सकृत् पुत्रं लक्षण्यं जनयेत् पुमान् ॥ इति ।</p>
</blockquote>
<p>सुस्थ इन्दौ चन्द्रबले सति मघामूले विहाय क्षामां कृशां सकृद् गच्छन् लक्षण्यं लक्षणयुक्तं पुत्रं जनयेद् इत्य् अर्थः । ज्योतिःशास्त्रे ऽपि ।</p>
<blockquote>
<p>पैत्र्यं पौष्णं नैरृतं चापि धिष्ण्यं</p>
</blockquote>
<blockquote>
<p>त्यक्त्वा नारीं सुप्रसन्नां प्रसन्नः ।</p>
</blockquote>
<blockquote>
<p>पुष्टः क्षामां पुत्रकामो ऽभिगच्छन्</p>
</blockquote>
<blockquote>
<p>सल्लक्षण्यं पुत्रम् आप्नोति सत्यम् ॥ इति ।</p>
</blockquote>
<p>पैत्र्यं मखानक्षत्रम् । पौष्णं रेवती । नैरृतं मूलम् । धिष्ण्यं नक्षत्रम् । क्षामता तु तस्मिन् काले रजस्वलाव्रतेनैव भवति । यदा रजोनिवृत्तिर् भवति तदा लघ्वाहारादिना क्षामता संपादनीया पुत्रोत्पत्त्यर्थम् । पुंसा च शुक्लवृद्ध्यर्थं स्निग्धादिभोजनं कर्तव्यम् । तथा च बृहस्पतिः ।</p>
<blockquote>
<p>स्त्रियो रजो ऽधिके स्त्री स्यात् पुमान् शुक्लाधिके भवेत् ।</p>
</blockquote>
<blockquote>
<p>तस्माच् छुक्लविवृद्ध्यर्थम् वृष्यं स्निग्धं च भक्षयेत् ॥</p>
</blockquote>
<blockquote>
<p>लघ्वारारां स्त्रियं कुर्याद् एवं संजनयेत् सुतम् । इति ।</p>
</blockquote>
<p>वृष्यं वीर्यवृद्धिकरं द्रव्यम् । मनुर् अपि ।</p>
<blockquote>
<p>पुमान् पुंसो ऽधिके शुक्ले स्त्री भवत्य् अधिके स्त्रियः ।</p>
</blockquote>
<blockquote>
<p>समे ऽपुमान् पुंस्त्रियौ वा क्षीणे ऽल्पे च विपर्ययः ॥ इति ।</p>
</blockquote>
<p>समे साम्ये बिजद्वयस्य अपुमान् नपुंसक इति यावत् । पुंस्त्रियौ वा यदि तदा बीजविभागः । तद् आह यमः ।</p>
<blockquote>
<p>यदि संयोगकाले तु पुरुषो रागमोहितः ।</p>
</blockquote>
<blockquote>
<p>द्विधा समुत्सृजेच् छुक्लं यमलं तत्र जायते ॥ इति ।</p>
</blockquote>
<p>क्षीणे निःसारे ऽल्पे च विपर्ययः गर्भाग्रहणम् । ऋतुयौगपद्ये तु गमनक्रमम् आह देवलः ।</p>
<blockquote>
<p>यौगपद्ये तु तीर्थानां विप्रादिक्रमशो व्रजेत् ।</p>
</blockquote>
<blockquote>
<p>रक्षणार्थम् अपुत्राणां ग्रहणक्रमशो ऽपि वा ॥ इति ।</p>
</blockquote>
<p>तीर्थम् ऋतुः । तद्यौगपद्ये तु वर्णक्रमेणोद्वाहक्रमेण वा गच्छेत् । अपुत्राणां पूर्वम् इत्य् अर्थः । अनेन ऋतुकालतिक्रमः कथम् अपि न कार्य इत्य् उक्तं भवति । अत एव मनुः ।</p>
<blockquote>
<p>ऋतुकालाभिगामी स्यात् स्वदारनिरतः सदा ।</p>
</blockquote>
<blockquote>
<p>पर्ववर्जं व्रजेद् एनां तद्व्रतो रतिकाम्यया ॥ इति ।</p>
</blockquote>
<p>तद्व्रतः पुत्रोत्पत्तिव्रतः । अनेन विनापि रतिकाम्यया पुत्रजन्मार्थम् ऋतौ गच्छेद् एवेति नियम्यते, अन्यथा दोषश्रवणात् । तथा च पराशरः ।</p>
<blockquote>
<p>ऋतुस्नातां तु यो भार्यां संनिधौ नोपगच्छति ।</p>
</blockquote>
<blockquote>
<p>घोरायां भ्रूणहत्यायां युज्यते नात्र संशयः ॥ इति ।</p>
</blockquote>
<p>बोधायनो ऽपि ।</p>
<blockquote>
<p>ऋतुस्नातां तु यो भार्यां संनिधौ नोपगच्छति ।</p>
</blockquote>
<blockquote>
<p>पितरस् तस्य तन् मासं तस्मिन् रेतसि शेरते ॥ इति ।</p>
</blockquote>
<p>संनिधिग्रहणाद् असंनिधौ न दोष इति मन्तव्यम् । संनिधाव् अपि यावद् अशक्तः तावद् अदोष एव । तथा च स्मृतिः ।</p>
<blockquote>
<p>यः स्वदारान् ऋतुस्नातान् संनिधौ नोपगच्छति ।</p>
</blockquote>
<blockquote>
<p>भ्रूणहत्याम् अवाप्नोति प्रजा प्राप्ता विनश्यति ॥</p>
</blockquote>
<p>एतद् अजातपुत्रविषयम्, &ldquo;जायमानो वै ब्राह्मणस् त्रिभिर् ऋणवान् जायते ब्रह्मचर्येण ऋषिभ्यो यज्ञेन देवेभ्यः प्रजया पितृभ्य एष वा अनृणो यः पुत्री यज्वा ब्रह्मचारिवासी (?)&rdquo; इत्य् अस्याः श्रुतेर् एकपुत्रोत्पादनेनैव वरितार्थत्वात् । उक्तं च कूर्मपुराणे ।</p>
<blockquote>
<p>ऋतुकालाभिगामी स्याद् यावत् पुत्रो ऽभिजायते । इति ।</p>
</blockquote>
<blockquote>
<p><span style="text-decoration - underline;">ननु</span> पुत्रान्तरोत्पत्तिविधायको ऽप्य् अस्ति, &ldquo;दशास्यां पुत्रान् आधेहि&rdquo; इति ।</p>
</blockquote>
<blockquote>
<p><span style="text-decoration - underline;">सत्यम्</span>, न त्व् इयं विधायिका स्यात्, किं तु बह्वपत्यप्रशंसार्था । अत एव नारदः ।</p>
</blockquote>
<blockquote>
<p>ऋणम् अस्मिन् संनयत्य् अमृतत्वं च गच्छति ।</p>
</blockquote>
<blockquote>
<p>पिता पुत्रस्य जातस्य पश्येच् चेज् जीवतो मुखम् ॥</p>
</blockquote>
<blockquote>
<p>अनन्ताः पुत्रिणो लोका नापुत्रस्येति च श्रुतिः । इति ।</p>
</blockquote>
<p>ज्येष्ठपुत्रस्य जननमात्रेण पितुर् आनृण्यं भवतीत्य् अभिप्रायः । तथा च मनुः ।</p>
<blockquote>
<p>ज्येष्ठेन जातमात्रेण पुत्री भवति मानवः ।</p>
</blockquote>
<blockquote>
<p>पितॄणाम् अनृणश् चैव स तस्मात् सर्वम् अर्हति ॥ इति ।</p>
</blockquote>
<p>अत एवेतरेषां कमजन्मत्वम् अप्य् आह स एव ।</p>
<blockquote>
<p>यस्मिन् ऋणं संनयति येन चानन्त्यम् अश्नुते ।</p>
</blockquote>
<blockquote>
<p>स एव धर्मजः पुत्रः कामजान् इतरान् विदुः ॥ इति ।</p>
</blockquote>
<p>तेनाजातपुत्रस्यैवायम् ऋतुगमननियम इति सिद्धम् ।</p>
<p><strong>इति स्मृतिचन्द्रिकायां गर्भाधानम्</strong></p>
<h2 id="पसवनम">पुंसवनम्</h2>
<p><strong>अथ पुंसवनम्</strong></p>
<p>तत्र याज्ञवल्क्यः ।</p>
<blockquote>
<p>गर्भाधानम् ऋतौ पुंसः सवनं स्पन्दनात् पुरा । इति ।</p>
</blockquote>
<p>प्राग् गर्भचलनात् पुंसवनाख्यं कर्म कार्यम् इत्य् अर्थः । बैजावापो विशेषम् आह -  &ldquo;मासि द्वितीये तृतीये वा पुरा स्पन्दतः&rdquo; इति । पुंसवनम् इत्य् अनुवृत्तौ पारस्करो ऽपि -  &ldquo;मासि द्वितीये तृतीये वा यद् अहः पुंसो नक्षत्रेण चन्द्रमा युक्तः स्यात्&rdquo; इति । पुन्नक्षत्राणि च रत्नकोशे ऽभिहितानि ।</p>
<blockquote>
<p>हस्तो मूलं श्रवण पुनर्वसुर् मृगशिरास् तथा तिष्यः ।</p>
</blockquote>
<blockquote>
<p>पुंसंज्ञितेषु कार्येष्व् एतानि शुभानि धिष्ण्यानि ॥ इति ।</p>
</blockquote>
<p>धिष्ण्यानि नक्षत्राणि । बृहस्पतिस् तु गर्भस्पन्दने पुंसवनम् आह ।</p>
<blockquote>
<p>गर्भादानम् ऋतौ कुर्यात् सवनं स्पन्दिते शिशौ । इति</p>
</blockquote>
<p><strong>इति पुंसवनम्</strong></p>
<h2 id="समनतननयनम">सीमन्तोन्नयनम्</h2>
<p><strong>अथ सीमन्तोन्नयनम्</strong></p>
<p>तत्र लोगाक्षिः -  &ldquo;तृतीये गर्भमासे सीमन्तोन्नयनं करयेत्&rdquo; इति । आपस्तम्बो ऽपि -  &ldquo;सीमन्तोन्नयनं प्रथमे गर्भे चतुर्थे मासि&rdquo; इति । बैजावापो ऽपि -  &ldquo;अथ सीमन्तोन्नयनं मसि चतुर्थे पञ्चमे षष्ठे वापि&rdquo; इति । साङ्ख्यायनगृह्ये ऽपि -  &ldquo;सप्तमे मासि प्रथमे गर्भे सीमन्तोन्नयनम्&rdquo; इति । याज्ञवल्क्यो ऽपि ।</p>
<blockquote>
<p>षष्ठे ऽष्टमे वा सीमन्तो मास्य् एते जातकर्म च । इति ।</p>
</blockquote>
<p>एते आगते जात इत्य् अर्थः । शङ्खो ऽपि -  &ldquo;गर्भस्पन्दने सीमन्तोन्नयनं यवद् वा न प्रसवः&rdquo; इति । अत्र शौनकेन विशेष उक्तः -  &ldquo;आपूर्यमाणपक्षे यथा पुंसा नक्षत्रेण चन्द्रमा युक्तः स्यात्&rdquo; इति । एतच् च सीमन्तोन्नयनं क्षेत्रसंस्करत्वात् सकृद् एव कार्यं न प्रतिगर्भम् । तथा च हारीतः ।</p>
<blockquote>
<p>सकृत् संस्कृतसंस्कारः सीमन्तेन द्विजस्त्रियः ।</p>
</blockquote>
<blockquote>
<p>यं यं गर्भं प्रसूयन्ते स सर्वः संस्कृतो भवेत् ॥ इति ।</p>
</blockquote>
<p>देवलो ऽपि ।</p>
<blockquote>
<p>सकृच् च संस्कृता नारी सर्वगर्भेषु संस्क्र्ता । इति ।</p>
</blockquote>
<p>केचित् सीमन्तोन्नयनं गर्भसंस्कार इति प्रतिगर्भम् आवर्तयन्ति । तथा च विष्णुः ।</p>
<blockquote>
<p>सीमन्तोन्नयनं कर्म तत् स्त्रीसंस्कार इष्यते ।</p>
</blockquote>
<blockquote>
<p>केचिच् च गर्भसंस्काराद् गर्भं गर्भं प्रयुञ्जते । इति ।</p>
</blockquote>
<p>अकृतसीमन्तायाः प्रसवे सत्यव्रत आह ।</p>
<blockquote>
<p>स्त्री यदाकृतसीमन्ता प्रसूयेत कथंचन ।</p>
</blockquote>
<blockquote>
<p>गृहीतपुत्रा विधिवत् पुनःसंस्कारम् अर्हति ॥ इति ।</p>
</blockquote>
<p>एतेषां च पक्षाणां तत्तद्गृह्यानुसारेण व्यवस्था वेदितव्या ।</p>
<p><strong>इति स्मृतिचन्द्रिकायां सीमन्तोन्नयनम्</strong></p>
<h2 id="गरभणधरम">गर्भिणीधर्माः</h2>
<p><strong>अथ गर्भिणीधर्माः</strong></p>
<p>तत्र कश्यपः ।</p>
<blockquote>
<p>नावस्करेषूपविशेन् मुसलोलूखलादिषु ।</p>
</blockquote>
<blockquote>
<p>जलं च नावगाहेत शून्यागारं च वर्जयेत् ॥</p>
</blockquote>
<blockquote>
<p>वल्मीकं नधितिष्ठेत न चोद्विग्नमना भवेत् ।</p>
</blockquote>
<blockquote>
<p>विलिखेन् न नखैर् भूमिं नाङ्गारेण न भस्मना ॥</p>
</blockquote>
<blockquote>
<p>न शयालुः सदा तिष्ठेद् व्यायमं च विवर्जयेत् ।</p>
</blockquote>
<blockquote>
<p>न तुषाङ्गारभस्मास्थिकपालेषु समाविशेत् ॥</p>
</blockquote>
<blockquote>
<p>वर्जयेत् कलहं लोकैर् गात्रभङ्गं तथैव च ।</p>
</blockquote>
<blockquote>
<p>न मुक्तकेशी तिष्ठेत् तु नाशुचिः स्यात् कदाचन ॥</p>
</blockquote>
<blockquote>
<p>न शयीतोत्तरशिरा न चैवाधःशिराः क्वचित् ।</p>
</blockquote>
<blockquote>
<p>न वस्त्रहीना नोद्विग्ना न चार्द्रवरणा सती ॥</p>
</blockquote>
<blockquote>
<p>नामङ्गल्यं वदेद् वाक्यं न च हास्यादिकं तथा ।</p>
</blockquote>
<blockquote>
<p>कुर्याच् छ्वशुरयोर् नित्यं पूजां मङ्गलतत्परा ॥</p>
</blockquote>
<blockquote>
<p>तिष्ठेत् प्रसन्नवदना भर्तृप्रियहिते रता । इति ।</p>
</blockquote>
<p>तथा मात्स्योदितं कश्यप आह ।</p>
<blockquote>
<p>संध्यायां नैव भोक्तव्यं गर्भिण्या तु प्रयत्नतः ।</p>
</blockquote>
<blockquote>
<p>न स्नातव्यं न गन्तव्यं वृक्षमूलेषु सर्वदा ॥</p>
</blockquote>
<blockquote>
<p>न शयालुः सदा तिष्थेन् मञ्वच्छायां विवर्जयेत् ।</p>
</blockquote>
<blockquote>
<p>सर्वौषधीभिः कोष्णेन वारिणा स्नानम् आचरेत् ॥</p>
</blockquote>
<blockquote>
<p>कृतरक्षा सुभाषा च वस्तुपूजनतत्परा ।</p>
</blockquote>
<blockquote>
<p>दानशीला तृतीयायां पार्वत्यां नक्तम् आचरेत् ॥</p>
</blockquote>
<blockquote>
<p>पतिव्रता भवेन् नारी विशेषेण तु गर्भिणी ।</p>
</blockquote>
<blockquote>
<p>यस् तु तस्या भवेत् पुत्रः शतायुर् वृत्तिसंयुतः ॥</p>
</blockquote>
<blockquote>
<p>अन्यथा गर्भपतनम् अवाप्नोति न संशयः । इति ।</p>
</blockquote>
<p>सुश्रुतो ऽपि -  &ldquo;ततः प्रभृति व्यायमव्यवसायातितर्पणदिवास्वप्नरात्रिजागरणशोकभय-यानारोहणवेगधारणकुक्कुटासनशोणितमोक्षणानि परिहरेत्&rdquo; इति । ततः प्रभृति गर्भग्रहणप्रभृतीत्य् अर्थः । तद्ग्रहणं च श्रमादिभिर् लिङ्गैर् अवगन्तव्यम् । तान्य् अपि तेनैवोक्तानि -  &ldquo;सद्यो गृहीतगर्भायां श्रमो ग्लानिः पिपासा सक्थिक्लेदनं शुक्लशोणितयोः संबन्धे स्फुरणं च योन्याः&rdquo; इति । गर्भिण्याश् च यद् अभिलषितं तत् तस्यै दातव्यम् । अन्यथा दोषश्रवणात् । तथा च याज्ञवल्क्यः ।</p>
<blockquote>
<p>दोहदस्याप्रदानेन गर्भो दोषम् अवाप्नुयात् ।</p>
</blockquote>
<blockquote>
<p>वैरूप्यं मरणं वापि तस्मात् कार्यं प्रियं स्त्रियाः ॥ इति ।</p>
</blockquote>
<p>श्रुतिर् अपि -  &ldquo;द्विहृदयां नारीं दौहृदिनीम् आचक्षते । तदभिलाषितम् दद्यात् । वीर्यवन्तं चिरायुषं पुत्रं जनयति&rdquo; इति ।</p>
<p>*<em>इति गर्भिणीधर्माः *</em></p>
<h2 id="जतकरम">जातकर्म</h2>
<p><strong>अथ जातकर्म</strong></p>
<p>तत्र विष्णुः ।</p>
<blockquote>
<p>जातकर्म ततः कुर्यात् पुत्रे जाते यथोदितम् ।</p>
</blockquote>
<p>स्वगृह्य इति शेषः । ततः स्नानानन्तर्म् इत्य् अर्थः । तथा च संवर्तः ।</p>
<blockquote>
<p>जाते पुत्रे पितुः स्नानं सचेलं तु विधीयते । इति ।</p>
</blockquote>
<p>तच् च शीतोदकेन कार्यम् । तद् आह जाबालिः ।</p>
<blockquote>
<p>किर्यान् नैमित्तिकं स्नानं शीताद्भिः काम्यम् एव वा । इति ।</p>
</blockquote>
<p>एतच् च रात्राव् अपि कार्यं &ldquo;जाते पुत्रे&rdquo; इत् जननानन्तरम् अस्य विधानात् । अत एव वसिष्ठः ।</p>
<blockquote>
<p>पुत्रजन्मनि यज्ञे च तथा संक्रमणे रवेः ।</p>
</blockquote>
<blockquote>
<p>राहोश् च दर्शने स्नानं प्रशस्तं नान्यथा निशि ॥ इति ।</p>
</blockquote>
<p>यज्ञे ऽअव्भृथे । स्नानग्रहणं दानस्यापि प्रदर्शनार्थम् । अत एव व्यासः ।</p>
<blockquote>
<p>रात्रौ स्नानं न कुर्वीत दानं चैव विशेषतः ।</p>
</blockquote>
<blockquote>
<p>नैमित्तिकं तु कुर्वीत स्नानं दानं च रात्रिषु ॥ इति ।</p>
</blockquote>
<p>तद् अपि नैमित्तिकदानम् इत्य् आह स एव ।</p>
<blockquote>
<p>ग्रहणोद्वाहसंक्रान्तियात्रार्तिप्रसवेषु च ।</p>
</blockquote>
<blockquote>
<p>दानं नैमित्तिकं ज्ञेयं रात्राव् अपि अन् दुष्यति ॥</p>
</blockquote>
<blockquote>
<p>पुत्रजन्मनि यात्रायां शर्वर्यां दत्तम् अक्षयम् । इति ।</p>
</blockquote>
<p>रात्रिस्नाने तु विशेषम् अह् साङ्ख्यायनः ।</p>
<blockquote>
<p>दिवा यद् आह्र्तं तोयं कृत्वा स्वर्णयुतं तु तत् ।</p>
</blockquote>
<blockquote>
<p>रात्रिस्नाने तु संप्राप्ते स्नायाद् अनलसंनिधौ ॥ इति ।</p>
</blockquote>
<p>जातकर्म च नाभिवर्धनात् प्राग् एव कार्यम् । तद् आह मनुः ।</p>
<blockquote>
<p>प्राङ् नाभिवर्धनात् पुंसां जातकर्म विधीयते । इति ।</p>
</blockquote>
<p>नाभिवर्धनं नाभिच्छेदनम् । हारीतो ऽपि तम् एवार्थं सहेतुकम् आह -  &ldquo;प्राङ् नाभिच्छेदनात् संस्कारपुण्यार्थान् कुर्वन्ति । छिन्नायाम् आशौचम्&rdquo; इति । संस्कारो जातकर्म । पुण्यार्थान् दानानि । जैमिनिर् अपि ।</p>
<blockquote>
<p>यावन् न छिद्यते नालं तावन् नाप्नोति सूतकम् ।</p>
</blockquote>
<blockquote>
<p>छिन्ने नाले ततः पश्चात् सूतकं तु विधीयते ॥ इति ।</p>
</blockquote>
<p>यत् तु विष्णुधर्मोत्तरे,</p>
<blockquote>
<p>अच्छिन्ननाभ्यां कर्तव्यं श्राद्धं वै पुत्रजन्मनि ।</p>
</blockquote>
<blockquote>
<p>आशौचोपरमे कार्यम् अथ वा नियतात्मभिः ॥</p>
</blockquote>
<p>इति, तद् द्रव्यविप्रकर्त्राद्यभावे वेदितव्यम् । अत एव जाबालिः ।</p>
<blockquote>
<p>जन्मनो ऽनन्तरं कार्यं जातकर्म यथाविधि ।</p>
</blockquote>
<blockquote>
<p>दैवाद् अतीतकालं वेद् अतीते सूतके भवेत् ॥ इति ।</p>
</blockquote>
<p>श्राद्धम् एतद् आमद्रव्येण कार्यम् । यद् आह प्रचेताः ।</p>
<blockquote>
<p>स्त्री शुद्रः (?) स्वपचश् चैव जातकर्मणि वाप्य् अथ ।</p>
</blockquote>
<blockquote>
<p>आमश्राद्धं तथा कुर्याद् विधिना पार्वणेन तु ॥ इति ।</p>
</blockquote>
<p>स्वपचः स्वयंपच इत्य् अर्थः । सत्यव्रतो ऽपि -  &ldquo;पुत्रजन्मनि नाभिकर्तनात् पूर्वं कृतजातकर्मा श्राद्धं कुर्यात्&rdquo; इति । यत् पुनर् व्यासेनोक्तम्,</p>
<blockquote>
<p>द्रव्याभावे द्विजाभावे प्रवासे पुत्रजन्मनि ।</p>
</blockquote>
<blockquote>
<p>हेमश्राद्धं प्रकुर्वीत यस्य भार्या रजस्वला ॥ इति ।</p>
</blockquote>
<p>तद् आमद्रव्याभावे द्रष्टव्यम् । अतो ऽस्य हीनत्वाद् द्रव्यम् अत्र भोज्यं विवक्ष्यते । द्विजः भोक्ता । आदिपुराणे तु जातश्राद्धे पक्वान्ननिषेधो दर्शितः ।</p>
<blockquote>
<p>जातश्राद्धे न दद्याद् वै पक्वान्नं ब्राह्मणेष्व् अपि ।</p>
</blockquote>
<blockquote>
<p>यस्माच् चान्द्रयनाच् (?) छुद्दिस् तेषां भवति नान्यथा ॥ इति ।</p>
</blockquote>
<p>कुमारजन्मदिने प्रकृत्याह हारीतः ।</p>
<blockquote>
<p>जाते कुमारे पितॄणाम् आमोदात् पुण्यं तदाहः । इति ।</p>
</blockquote>
<p>आमोदो हर्षः । पुण्यं दानादिकर्मणि प्रशस्तम् इत्य् अर्थः । अत एवादिपुराणम् ।</p>
<blockquote>
<p>देवाश् च पितरश् चैव पुत्रे जाते द्विजन्मनाम् ।</p>
</blockquote>
<blockquote>
<p>आयान्ति तस्मात् तद् अहः पुण्यं पूज्यं च सर्वदा ॥</p>
</blockquote>
<blockquote>
<p>तत्र दद्यात् सुवर्णं तु भूमिं गां तुरगं रथम् ।</p>
</blockquote>
<blockquote>
<p>छत्रं छागं वस्तमाल्यं शयनं चासनं गृहम् ॥ इति ।</p>
</blockquote>
<p>प्रतिग्रहश् च नाभ्याम् अच्छिन्नायाम् । तद् अर्वाक् क्रियमाणो न दोषायेत्य् आह शङ्खः -  &ldquo;कुमारप्रसवे नाभ्याम् अच्छिन्नायां गुडतिलहिरण्यवस्त्रगोधान्यप्रतिग्रहेष्व् अदोषस् तद् अहर् इत्य् एके गुर्वर्थं कुर्वता&rdquo; इति । वृद्धमनुर् अपि ।</p>
<blockquote>
<p>जाते कुमारे तद् अहः कामं कुर्यात् प्रतिग्रहम् ।</p>
</blockquote>
<blockquote>
<p>हिरण्यधान्यगोवासस्तिलान्नगुडसर्पिषाम् ॥ इति ।</p>
</blockquote>
<p>वृद्धयाज्ञवल्क्यो ऽपि ।</p>
<blockquote>
<p>तत्र सर्वं प्रतिग्राह्यं कृतान्नं तु विवर्जयेत् ।</p>
</blockquote>
<blockquote>
<p>भक्षयित्वा तु तन् मोहाद् द्विजश् चान्द्रायणं चरेत् ॥ इति ।</p>
</blockquote>
<p>एतच् च प्रतिग्रहविधानं सकुल्यानाम् एव । तद् आह शङ्खः -  &ldquo;सर्वेषां सकुल्यानां द्विपदचतुष्पदधान्यहिरण्यादि दद्यात्&rdquo; इति । एतच् चाशौचमध्ये ऽपि कार्यम् । तद् आह प्रजापतिः ।</p>
<blockquote>
<p>आशौचे तु समुत्पन्ने पुत्रजन्म यदा भवेत् ।</p>
</blockquote>
<blockquote>
<p>कर्तुस् तात्कलिकी शुद्धिः पूर्वाशौचेन शुध्यति ॥ इति ।</p>
</blockquote>
<p><strong>इति स्मृतिचन्द्रिकायां जातकर्म</strong></p>
<h2 id="नमकरणम">नामकरणम्</h2>
<p><strong>अथ नामकरणम्</strong></p>
<p>अत्र यमः ।</p>
<blockquote>
<p>नामधेयं दशम्यां तु द्वादश्यां वास्य कारयेत् ।</p>
</blockquote>
<blockquote>
<p>पुण्ये नक्षत्रदिवसे मुहूर्ते वा गुणान्विते ॥ इति ।</p>
</blockquote>
<p>पुण्ये नक्षत्रे पुण्ये वाहनि प्रशस्ते वा मुहूर्त इत्य् अर्थः । तथा च मनुः ।</p>
<blockquote>
<p>नामधेयं दशम्यां तु द्वादश्यां वास्य कारयेत् ।</p>
</blockquote>
<blockquote>
<p>पुण्ये तिथौ मुहूर्ते वा नक्षत्रे वा गुणान्विते ॥ इति ।</p>
</blockquote>
<p>जन्मप्रभृति दशम्यां नामधेयं पिता कारयेत् कुर्याद् इत्य् अर्थः । नमकरणे तस्याधिकारात् । अत एव शङ्खः -  &ldquo;कुलदेवतानक्षत्रादिभिः संबन्धं पिता कुर्याद् अन्यो वा कुलवृद्धः&rdquo; इति । पितुर् अभावे कुलवृद्ध इति मन्तव्यम् । अत एव विष्णुपुराणम् ।</p>
<blockquote>
<p>ततस् तु नाम कुर्वीत पितैव दशमे ऽहनि । इति ।</p>
</blockquote>
<p>एतच् च शास्त्रान्तरोक्तकालोपलक्षणार्थम् । अत एव याज्ञवल्क्यः ।</p>
<blockquote>
<p>अहन्य् एकादशे नाम चतुर्थे मासि निष्क्रमः । इति ।</p>
</blockquote>
<p>भविष्यत्पुराणे ऽपि ।</p>
<blockquote>
<p>नामधेयं दशम्यां तु केचिद् इच्छन्ति पार्थिवः ।</p>
</blockquote>
<blockquote>
<p>दशम्याम् अपरे रात्रौ मासे पूर्णे तथापरे ॥</p>
</blockquote>
<blockquote>
<p>अष्टादशे ऽहनि तथा वदन्त्य् अन्ये मनीषिणः । इति ।</p>
</blockquote>
<p>गृह्यपरिशिष्टे ऽपि -  &ldquo;जनना दशरात्रे शतरात्रे संवत्सरे वा नामकरणम्&rdquo; इति । शङ्खो ऽपि विसेषम् अह -  &ldquo;दशम्याम् उत्थाप्य पिण्डविवर्धनं पितॄणां तत्र सांनिध्यं (इति श्रुतेः) ब्रह्मणे चाहितिं पूर्वं पितॄन् अनुमान्य तद् अहर् एव नामकरणं कुर्यात्&rdquo; इति । उत्थाप्य पूर्वशय्यात इति शेषः । पिण्डविवर्धनं श्राद्धम् । अत एव पारस्करः -  &ldquo;दशम्याम् उत्थाप्य ब्राह्मणान् भोजयित्वा पिता नाम करोति&rdquo; इति । अत्रापि तत्तद्गृह्यानुसारेण व्यवस्था । मनुस् तत्स्वरूपम् आह ।</p>
<blockquote>
<p>मङ्गल्यं ब्राह्मणस्य स्यात् क्षत्रियस्य बलान्वितम् ।</p>
</blockquote>
<blockquote>
<p>वैश्यस्य धनसंयुक्तं शूद्रस्य तु जुगुप्सितम् ॥ इति ।</p>
</blockquote>
<p>मङ्गलबलधननिन्दाप्रतिपादकान्य् एव तेषां क्रमेण नमधेयानि भवन्तीत्य् अर्थः । अत्रोपपदान्य् अपि स एवाह ।</p>
<blockquote>
<p>शर्मवद् ब्राह्मणस्य स्याद् राज्ञो रक्षासमन्वितम् ।</p>
</blockquote>
<blockquote>
<p>वैश्यस्य पुष्टिसंयुक्तं शूद्रस्य प्रेष्यसंयुतम् ॥ इति ।</p>
</blockquote>
<p>शर्मरक्षापुष्टिप्रेष्यवाचकान्य् एतेषां क्रमेणोपपदानीत्य् अर्थः । एवं चैवं नमधेयानि भवन्ति -  भद्रशर्मा, शक्तिपालः, धनपुष्टः, हीनदासः इति । यमो ऽप्य् उत्तरपदविशेषम् अह ।</p>
<blockquote>
<p>शर्मा देवश् च विप्रस्य वर्मा त्राता च भूभुजः ।</p>
</blockquote>
<blockquote>
<p>भूतिर् दत्तश् च वैश्यस्य दासः शूद्रस्य कारयेत् ॥ इति ।</p>
</blockquote>
<p>अत्रापि च &ldquo;मङ्गल्यं ब्राह्मणस्य स्यात्&rdquo; इति मनुनोक्तैः पूर्वपदैर् नमधेयानि द्रष्टव्यानि । बैजावापस् त्व् अन्यथा नामधेयम् आह -  &ldquo;पिता नाम करोत्य् एकाक्षरं द्व्यक्षरं त्र्यक्षरं चतुरक्षरम् अपरिमितं वा घोषवदाद्यन्तरन्तस्थं दीर्घाभिनिष्ठानान्तम्&rdquo; इति । अयम् अर्थः -  घोषवन्ति यान्य् अक्षराणि वर्गतृतीयचतुर्थानि तान्य् आदौ कार्याणि । अन्तस्था यरलवास् ते मध्ये कर्तव्याः । अभिनिष्ठानो विसर्जनीयः । एतदन्त इत्य् अर्थः । अथ वा पितामहादिनमसंबन्धं नम कुर्यात् यद् आह शङ्खः -  &ldquo;कुलदेवतानक्षत्राभिसंबन्धं पिता कुर्याद् अन्यो वा कुलवृद्धः&rdquo; इति । स्त्रीणां पुनर् नमधेयं मनुर् आह ।</p>
<blockquote>
<p>स्त्रीणां सुखोयम् अक्रूरं विस्पष्टार्थम् मनोहरम् ।</p>
</blockquote>
<blockquote>
<p>मङ्गल्यं दीर्घवर्णान्तम् आशीर्वादाभिधानवत् ॥ इति ।</p>
</blockquote>
<p>सुखोद्यं सुखोच्चारणम् । मङ्गल्यं मङ्गलवाचि । दीर्घवर्ण आकार ईकारो वा । अत एव पारस्करः -  &ldquo;अयुग्माक्षरम् आकारान्तं स्त्रियै तद्धितम्&rdquo; इति । शङ्खो ऽपि -  &ldquo;ईकारान्तं स्त्रीणाम् एवं कृते नम्नि शुचि तत्कुलं भवति&rdquo; इति ।</p>
<p><strong>इति स्मृतिचन्द्रिकायां नमकरणम्</strong></p>
<h2 id="नषकरमणम">निष्क्रमणम्</h2>
<p><strong>अथ निष्क्रमणम्</strong></p>
<p>तत्र मनुः ।</p>
<blockquote>
<p>चतुर्थे मासि कर्तव्यं शिशोर् निष्क्रमणं गृहात् । इति ।</p>
</blockquote>
<p>यस्मिन् जन्मेति शेषः । पुराणे ऽपि ।</p>
<blockquote>
<p>द्वादशे ऽहनि कर्तव्यं सिशोर् निष्क्रमणं गृहात् ।</p>
</blockquote>
<blockquote>
<p>चतुर्थे मासि कर्तव्यं तथान्येषाम् मतं विभो ॥ इति ।</p>
</blockquote>
<p>ततः किं कर्तव्यम् इति, शङ्ख आह ।</p>
<blockquote>
<p>चतुर्थे मासि कर्तव्यं बालस्याद् इत्य् अदर्शनम् ॥ इति ।</p>
</blockquote>
<p>यमो ऽपि ।</p>
<blockquote>
<p>ततस् तृतीये कर्तव्यं मासि सूर्यस्य दर्शनम् ।</p>
</blockquote>
<blockquote>
<p>चतुर्थे मासि कर्तव्यं शिशोश् चन्द्रस्य दर्शनम् ॥ इति ।</p>
</blockquote>
<p>लोगाक्षिर् अपि -  &ldquo;तृतीये मासे दर्शनम् आदित्यस्य&rdquo; इति । अत्रापि यथास्वगृह्यं व्यवस्था । येषां तु शाखिनाम् अनाम्नातं तेषां तु विकल्प एव ।</p>
<p><strong>इति स्मृतिचन्द्रिकयां निष्क्रमणम्</strong></p>
<h2 id="करणवध">कर्णवेधः</h2>
<p><strong>अथ कर्णवेधः</strong></p>
<p>तत्र ज्योतिःशास्त्रम् ।</p>
<blockquote>
<p>कार्त्तिके पौषमासे वा चैत्रे वा फाल्गुने ऽपि वा ।</p>
</blockquote>
<blockquote>
<p>कर्णवेधं प्रशंसन्ति शुक्लपक्षे शुभे दिने ॥</p>
</blockquote>
<blockquote>
<p>सुनक्षत्रे शुभे चन्द्रे सुस्थ्ये शीर्षोदये शुभे ।</p>
</blockquote>
<blockquote>
<p>दिनच्छिद्रव्यतीपातविष्टिवैधृतिवर्जितिए ॥</p>
</blockquote>
<blockquote>
<p>शिशोर् अजातदन्तस्य मातुर् उत्सङ्गवर्तिनः ।</p>
</blockquote>
<blockquote>
<p>सौचिको वेधयेत् कर्णौ सूच्या द्विगुणसूत्रया ॥</p>
</blockquote>
<blockquote>
<p>हस्तो ऽश्विनी स्वातिपुनर्वसू च तिष्येन्दुचित्रा हरिरेवती च ।</p>
</blockquote>
<blockquote>
<p>चन्द्रे ऽनुकूले गुरुशुक्रवाए कर्णौ तु वेदाव् अमरेज्यलग्ने ॥</p>
</blockquote>
<p>अमरेज्यो बृहस्पतिः ।</p>
<p><strong>इति स्मृतिचन्द्रिकायां कर्णवेधनम्</strong></p>
<h2 id="अननपरशनम">अन्नप्राशनम्</h2>
<p><strong>अथान्नप्राशनम्</strong></p>
<p>तत्र मनुः ।</p>
<blockquote>
<p>षष्ठे ऽन्नप्राशनं मासि यच् चेष्टं मङ्गलं कुले ।</p>
</blockquote>
<p>यमो ऽपि ।</p>
<blockquote>
<p>ततो ऽन्नप्राशनं मसि षष्टे कर्षं यथाविधि ।</p>
</blockquote>
<blockquote>
<p>अष्टमे वाथ कर्तव्यं यच् चेष्टं मङ्गलं कुले ॥</p>
</blockquote>
<p>लोगाक्षिर् अपि -  &ldquo;षष्ठे मास्य् अन्नप्राशनं जातेषु दन्तेषु वा&rdquo; इति । शङ्खो ऽपि -  &ldquo;संवत्सरे ऽन्नप्राशनम् अर्धसंवत्सर इत्य् एके&rdquo; इति । अत्रापि यथास्वगृह्यं व्यवस्था । मार्कण्डेयो ऽत्र वेशेषम् आह ।</p>
<blockquote>
<p>देवतापुरतस् तस्य धात्र्युत्सङ्गगतस्य च ।</p>
</blockquote>
<blockquote>
<p>अलङ्कृतस्य दातव्यम् अन्नं पात्रे ऽथ काञ्चने ॥</p>
</blockquote>
<blockquote>
<p>मध्वाज्यकनकोपेतं प्राशयेत् पायसं तु तत् ।</p>
</blockquote>
<blockquote>
<p>कृतप्राशम् अथोत्सङ्गाद् धात्री बालं समुत्सृजेत् ॥ इति ।</p>
</blockquote>
<p>अन्नप्राशनानन्तरं बालस्य जीविकापरीक्षाम् आह स एव ।</p>
<blockquote>
<p>देवाग्रतो ऽथ विन्यस्य शिल्पं भाण्डानि सर्वशः ।</p>
</blockquote>
<blockquote>
<p>शस्त्राणि चैव शास्त्राणि ततः पश्येत् तु लक्षणम् ॥</p>
</blockquote>
<blockquote>
<p>प्रथमं यत् स्पृशेद् बालः ततो भाण्डं स्वयं तथा ।</p>
</blockquote>
<blockquote>
<p>जीविका तस्य बालस्य तेनैव तु भविष्यति ॥ इति ।</p>
</blockquote>
<p><strong>इति स्मृतिचन्द्रिकायां अन्नप्राशनम्</strong></p>
<h2 id="चडकरणम">चूडाकरणम्</h2>
<p><strong>अथ चूडाकरणम्</strong></p>
<p>तत्र मनुः ।</p>
<blockquote>
<p>चूडाकर्म द्विजातीनां सर्वेषाम् एव धर्मतः ।</p>
</blockquote>
<blockquote>
<p>प्रथमाब्दे तृतीये वा कर्तव्यं श्रुतिचोदनात् ॥</p>
</blockquote>
<p>यमो ऽपि ।</p>
<blockquote>
<p>ततः संवत्सरे पूर्णे चूडाकर्म विधीयते ।</p>
</blockquote>
<blockquote>
<p>द्वितीये वा तृतीये वा कर्तव्यं श्रुतिचोदनात् ॥ इति ।</p>
</blockquote>
<p>बैजावापो ऽपि -  &ldquo;तृतीये वर्षे चूडाकर्म पञ्चमे वा&rdquo; इति । लोगाक्षिर् अपि -  &ldquo;तृतीयस्य वर्षस्य बूयिष्ठो गते चूडाः कर्तव्याः&rdquo; इति । चूडाः शिखाः । शौनको ऽपि -  &ldquo;तृतीये वर्षे चौलं यथाकुलधर्मं वा&rdquo; इति । यस्मिन् कुले यथा चूडाकर्म तथैव कार्यम् इत्य् अर्थः । अत्रापि तत्तद्गृह्यानुसारेण व्यवस्था । अत्र ऋषिव्यवस्थया चूडादिनियमम् आह लोगाक्षिः -  &ldquo;दक्षिणतः कमुजा वासिष्ठानाम् उभयतो ऽत्रिकाश्यपानां मुण्डा भृगवः पञ्चचूडा अङ्गिरसः वाजिम् एके मङ्गलार्थाशिखिनो ऽन्ये यथाकुलधर्मं वा सुक्लपक्षस्य पुण्याहे पर्वणि वा&rdquo; इति । कमुजा चूडा । वाजिः केशपङ्क्तिः । अन्ये तु शिखामात्रं यत्र क्वचन मङ्गलर्थं कुर्वन्ति । अत्र (च) जन्मप्रभृति वर्षसंख्या वेदितव्या, &ldquo;जन्मनो ऽधितृतीये वर्षे चौलं पुनर्वस्योः&rdquo; इत्य् आपस्प्तम्बसमरणात् । पुनर्वसुग्रहणं विहितनक्षत्रोपलक्षणार्थम् । अत एव व्यासः ।</p>
<blockquote>
<p>अश्विनो श्रवणं स्वाती चित्रा पुष्यपुनर्वसू ।</p>
</blockquote>
<blockquote>
<p>धनिष्ठारेवतीज्येष्ठामृगहस्तेषु कारयेत् ॥</p>
</blockquote>
<p>क्षौरम् इति शेषः । तथा निषिद्धान्य् अपि स एवाह ।</p>
<blockquote>
<p>नक्षत्रे तु न कुर्वीत यस्मिन् जातो भवेन् नरः ।</p>
</blockquote>
<blockquote>
<p>न प्रोष्ठददयोः कर्यं नैवाग्नेये च भारत ॥</p>
</blockquote>
<blockquote>
<p>तिथिं प्रतिपदं रिक्तां विष्टिं चैव विवर्जयेत् ।</p>
</blockquote>
<blockquote>
<p>वारं शनैश्चरादित्यभौमानां रत्रिम् एव च ॥ इति ।</p>
</blockquote>
<p>ज्योतिःशास्त्रे ऽपि ।</p>
<blockquote>
<p>क्षौरे तु मासं क्षपयेद् दिनेश्वरः</p>
</blockquote>
<blockquote>
<p>शनैश्चरः सप्त कुजस् तथाष्टौ ।</p>
</blockquote>
<blockquote>
<p>आचार्यशुक्रेन्दुबुधाः क्रमेण दद्युर्</p>
</blockquote>
<blockquote>
<p>दशैकादश सप्त पञ्च ॥ इति ।</p>
</blockquote>
<p>तथा केषुचिद् विषयेषु नक्षत्रे निषेधापवादो ज्योतिःशास्त्रे वर्णितः ।</p>
<blockquote>
<p>नृपाज्ञया ब्राह्मणसंमतौ वा</p>
</blockquote>
<blockquote>
<p>बन्धस्य मोक्षे क्रतुदीक्षणेषु ।</p>
</blockquote>
<blockquote>
<p>विवाहकाले मृतसूतके च</p>
</blockquote>
<blockquote>
<p>सर्वेषु शस्तं क्षुरकर्म कर्यम् ॥ इति ।</p>
</blockquote>
<p><strong>इति स्मृतिचन्द्रिकायां चूडाकरणम्</strong></p>
<h2 id="सतरससकर">स्त्रीसंस्काराः</h2>
<p><strong>अथ स्त्रीसंस्काराः</strong></p>
<p>तत्र याज्ञवल्क्यः ।</p>
<blockquote>
<p>तूष्णीम् एताः क्रियाः स्त्रीणां विवाहस् तु समन्त्रकः ।</p>
</blockquote>
<p>याः जातकर्मादिचूडाकरणपर्यन्ताः क्रियास् ताः स्त्रीणां विना मन्त्रेण कार्याः । अर्वाक् पुनर् विशेषज्ञापनात् सर्वं मन्त्रेणैव । मनुर् अपि ।</p>
<blockquote>
<p>अमन्त्रका तु कार्येयं स्त्रीणाम् आवृद् अशेषतः ।</p>
</blockquote>
<blockquote>
<p>संस्कारार्थं शरीरस्य यथाकालं यथाक्रमम् ॥ इति ।</p>
</blockquote>
<p>आवृज् जातकर्मादिक्रिया । अनेनोक्तकर्मकालातिक्रमो न कार्य इत्य् आह । अत एव तदतिक्रमे प्रयश्चित्तम् आह कात्यायनः ।</p>
<blockquote>
<p>देवतानां विपर्यासे जुहोतिषु कथं भवेत् ।</p>
</blockquote>
<blockquote>
<p>सर्वप्रायस्चित्तं हुत्वा क्रमशो जुहुयात् पुनः ॥</p>
</blockquote>
<blockquote>
<p>संस्कारा अतिपद्येरन् स्वकालाच् चेत् कथंचन ।</p>
</blockquote>
<blockquote>
<p>हुत्वैतद् एव कर्तव्याः ये तूपनयनाद् अधः ॥</p>
</blockquote>
<p>सर्वप्रायस्चित्तम् अपि तेनैवोक्तम् -  &ldquo;सर्वप्रायश्चित्तं च पञ्चभिः प्रत्यृचम् ऽत्वं नो अग्नेऽ इति द्वाभ्याम्, ऽअयाश् चाग्नेऽ, ऽये ते शतम्ऽ, ऽउद् उत्तमम्ऽ इति च&rdquo; इति । उपनयनकालातिपत्तौ व्रात्यस्तोमाद्य् एव । गोबिलस् तु विशेषम् आह ।</p>
<blockquote>
<p>तूष्णीम् एताः क्रियाः स्त्रीणाम् अमन्त्रेण तु होमतः । इति ।</p>
</blockquote>
<p>स्त्रीणां तु विवाह एवोपनयनम् इत्य् आह मनुः ।</p>
<blockquote>
<p>वैवाहिको विधिः स्त्रीणाम् औपनायनिकः स्मृतः ।</p>
</blockquote>
<blockquote>
<p>पतिसेवा गुरौ वासो गृहार्थो ऽग्निपरिक्रिया ॥ इति ।</p>
</blockquote>
<p>अत्र पतिसेवा गुरुशुश्रूषा । गृहार्थो गृहकृत्यं तत्करणम् अग्निपरिचर्येति । अतश् चात्रापि प्राग् उपनयनात् कमचारवादभक्षा इत्यादि समानम् । यत् तु हारितेनोक्तम् -  &ldquo;द्विविधाः स्त्रियो ब्रह्मवादिन्यः सद्योवध्वश् च । तत्र ब्रह्मवादिनीनाम् उपनयनम् अग्नीन्धनं वेधाध्ययनं स्वगृहे च भिक्षाचर्येति । सद्योवधूनां चोपस्थिते विवाहे कथंचिद् उपनयनमत्रं कृत्वा विवाहः कार्यः&rdquo; इति । तत् कल्पान्तराभिप्रायम् । तथा च यमः ।</p>
<blockquote>
<p>पुरा कल्पे तु नारीणां मौञ्जीबन्धनम् इष्यते ।</p>
</blockquote>
<blockquote>
<p>अध्यापनं च वेदानां सावित्रीवचनं तथा ॥</p>
</blockquote>
<blockquote>
<p>पिता पितृव्यो भ्राता व नैनाम् अध्यपयेत् परः ।</p>
</blockquote>
<blockquote>
<p>स्वगृहे चैव कन्यायाः भैक्षचर्या विधीयते ॥</p>
</blockquote>
<blockquote>
<p>वर्जयेद् अजिनं चीरं जटाधारणम् एव च । इति ।</p>
</blockquote>
<p><strong>इति स्मृतिचन्द्रिकायां स्त्रीसंस्काराः</strong></p>
<h2 id="अनपनत-धरम">अनुपनीत-धर्माः</h2>
<p><strong>अथानुपनीतधर्माः</strong></p>
<p>तत्र गौतमः -  &ldquo;प्राग् उपनयनात् कमचारवादभक्षः&rdquo; इति । कामचार इच्छागतिः । कामवादो ऽश्लीलादिभाषणम् । कामभक्षः पर्युषितदिभोजनम् । एतेषु प्राग् उपनयनान् न दोष इत्य् अभिप्रायः । तथा च विष्णुपुराणम् ।</p>
<blockquote>
<p>भक्ष्याभक्ष्ये तथापेये वाच्यवाच्ये तथानृते ।</p>
</blockquote>
<blockquote>
<p>अस्मिन् काले न दोषः स्यात् स यवन् नोपनीयते ॥ इति ।</p>
</blockquote>
<p>न चापेय इत्य् अनेन मद्यादिपाने न दोष इति शङ्कनीयम्, वर्जयेद् इत्य् अनुवृत्तौ, &ldquo;नित्यं मद्यं ब्राह्मणः&rdquo; इति गौतमस्मरणात् । नित्यग्रहणम् अनुपनीतस्यापि निषेधप्राप्त्यर्थम् । न च प्राग् उपनयनाद् ब्राह्मण्यम् एव नास्तीत्य् अपि शङ्कनीयम्,</p>
<blockquote>
<p>गर्भाष्टमे ऽब्दे कुर्वीत ब्राह्मणस्योपनायनम् ।</p>
</blockquote>
<p>इति मनुना ब्राह्मणस्य सत उपनयनविधानात् । एवं गौतमादिवचनं महापातकादिव्यतिरिक्तविषयम् इति मन्तव्यम् । तथा च स्मृत्यन्तरम् ।</p>
<blockquote>
<p>स्यात् कामचारभक्षोक्तिर् महतः पातकाद् ऋते । इति ।</p>
</blockquote>
<p>इतरत्रापि क्वचित् कमभक्षस्यपवदम् आह गौतमः -  &ldquo;ब्रह्मचारी अहुतात् स्यात्&rdquo; इति । हुतं हुतशिष्टं चरुपुरोषाशादि । तद् अत्तीति हुतात् न हुताद् अहुतात् । यथायम् अहुतात् स्यात् । तथा चह यमः ।</p>
<blockquote>
<p>वैश्वदेवं पुरोडाशम् अग्निमध्याच् च यद् धुतम् ।</p>
</blockquote>
<blockquote>
<p>यो ह्य् अद्याच् छिशुर् आकृष्य मात्रा रक्ष्यः प्रयत्नतः ॥ इति ।</p>
</blockquote>
<p>वैश्वदेवं वैश्वदेवशिष्टम् । तथा कामचारस्याप्य् अपवादम् आह गौतमः -  &ldquo;ब्रह्मचारी&rdquo; इति । यदा तु कथंचिद् गर्भाष्टमकालाद् उपनयनातिक्रमः तदापि तेन ब्रह्मचारिणा भवितव्यम् इति तस्यार्थः । न च ब्रह्मचारीत्य् एतद् ब्रह्मचारिधर्मप्राप्त्यर्थम् इति शङ्कनीयम् । यत आह वसिष्ठः ।</p>
<blockquote>
<p>न ह्य् अस्य विद्यते कर्म किंचिद् आ मौञ्जिबन्धनात् ।</p>
</blockquote>
<blockquote>
<p>वृत्त्या शूद्रसमस् तावद् यावद् वेदेन जायते ॥ इति ।</p>
</blockquote>
<p>गौतमो ऽपि -  &ldquo;यथोपपादमूत्रपुरीषो भवति&rdquo; इति । न तस्योदङ्मुखो दिवा रात्रौ दक्षिणामुख इत्यदयो नियमाः सन्तीत्य् अर्थः । एवं सर्वत्रानियमे प्राप्ते क्वचिन् नियमार्थम् आह स एव -  &ldquo;नास्याचमनकल्पो विद्यते&rdquo; इति । कल्पः प्रकार इत्य् अर्थः । अनेनाचमननिमित्तेष्व् आचमनमात्रम् अस्तीति ज्ञायते, कल्पमात्रस्यैव निषेधात् । अत एवम् अभिधानेन अनाचान्तस्पर्शे ऽपि पित्रादेर् अशुद्धिर् नास्तीत्य् अह स एव -  &ldquo;न तदुपस्पर्शनाद् आशौचम्&rdquo; इति । तावन्मात्रेणैव तस्य प्रयतत्वाद् इत्य् अभिप्रायः ।</p>
<blockquote>
<p><span style="text-decoration - underline;">नन्व् एवं</span> तर्हि चण्डालसूतिकादिस्पृष्टस्पर्शे ऽप्य् अशुद्धिर् न स्यात् ।</p>
</blockquote>
<blockquote>
<p><span style="text-decoration - underline;">मैवम्</span>, गौतमवाक्ये चण्डालादेर् अप्रकृतत्वात्, &ldquo;पतितचण्डालसूतिकोदक्याशवस्पृष्टितत्स्पृष्ट्युपस्पर्शने सचेलोदकस्पर्शनाच् छुद्द्येत्&rdquo; इत्य् अत्र वचोविशेषानभिधानाच् च । अतः &ldquo;न तदुपस्पर्शनाद् आशौचम्&rdquo; इत्य् एतत्, &ldquo;न तस्याचमनकल्पो विद्यते&rdquo; इति प्रकृताचमनविषयम् एवेति मन्तव्यम् । अनेनैवाभिप्रायेण आपस्तम्बो ऽप्य् आह -  &ldquo;आ अन्नप्राशनाद् गर्भा नाप्रयता भवन्ति । आ परिसंवत्सराद् इत्य् एके । यावता वा दिशो न प्रजानीयुः । आ उपनयनाद् इत्य् अपरम् । अत्र ह्य् अधिकारः श्रास्त्रैर् भवति&rdquo; इति । अत्र ह्य् अधिकार इति हेतुबलाद् अन्ये इत्यादिपक्षत्रयं पूर्वपक्षत्वेनोपन्यस्तम् इत्य् उक्तं तद्भाष्ये । तथा शुद्ध्यन्तरण्य् आह गौतमः -  &ldquo;अन्यत्रापामार्जनप्रधावनावोक्षणेभ्यः&rdquo; इति । अपामार्जनम् उच्छिष्टावयवानां सोदकेन पाणिना संमार्जनम् । प्रधावनं प्रक्षालनम् अमेध्यालिप्तस्य । अवोक्षणं प्रोक्षणम् अशुचिसंस्पृष्टस्य । एतेभ्यो ऽन्यत्राचमनं शुद्धिहेतुर् इत्य् अर्थः । एवम् आचमनादिभिः कृतशौचम् अपि नाग्निहोत्रादौ नियुञ्ज्यात् । तद् आह गौतमः -  &ldquo;न त्वे वैनम् अग्निहवनबलिहरणयोर् नियुञ्ज्यात्&rdquo; इति । तस्य मन्त्रहीनत्वाद् इत्य् अभिप्रायः । मनुर् अपि ।</p>
</blockquote>
<blockquote>
<p>नैव कन्या न युवतिर् नाल्पविद्यो न बालिसः ।</p>
</blockquote>
<blockquote>
<p>होता स्याद् अग्निहोत्रस्य नार्तो नासंस्क्र्तो ऽपि च ॥ इति ।</p>
</blockquote>
<p>न च मन्त्रान् ग्रहयित्वा विनियोग इत्य् आह गौतमः -  &ldquo;न ब्रह्माभिव्याहारेयद् अन्यत्र स्वधानिनयनात्&rdquo; इति । स्वधानिनयनं प्रेतकर्म । तत्रानुपनीतस्यापि मन्त्राध्ययनम् अविरुद्धम् इत्य् अर्थः । ब्रह्मग्रहणं स्मृत्यङ्गाद्यनिषिद्धार्थम् । मनुर् अपि ।</p>
<blockquote>
<p>न ह्य् अस्मिन् युज्यते कर्म किंचिद् आ मौञ्जिबन्धनात् ।</p>
</blockquote>
<blockquote>
<p>नाभिव्याहारेयद् ब्रह्म स्वधानिनयनाद् ऋते ॥ इति ।</p>
</blockquote>
<p><strong>इति स्मृतिचन्द्रिकायाम् अनुपनीतधर्माः</strong></p>
<h2 id="वदयरमभ">विद्यारम्भः</h2>
<p><strong>अथ विद्यारम्भः</strong></p>
<p>तत्र मार्कण्डेयः ।</p>
<blockquote>
<p>प्राप्ते तु पञ्चमे वर्षे अप्रसुप्ते जनार्दने ।</p>
</blockquote>
<blockquote>
<p>षष्ठीं प्रतिपदं चैव वर्जयित्वा तथाष्टमीम् ॥</p>
</blockquote>
<blockquote>
<p>रिक्तां पञ्चदशीं चैव सरभौमदिने तथा ।</p>
</blockquote>
<blockquote>
<p>एवं सुनिश्चिते काले विद्यारम्भं तु कारयेत् ॥</p>
</blockquote>
<blockquote>
<p>पूजयित्वा हरिं लक्ष्मीं देवीं चैव सरस्वतीम् ।</p>
</blockquote>
<blockquote>
<p>स्वविध्यसूत्रकारांश् च स्वां विद्यां च विशेषतः ॥</p>
</blockquote>
<blockquote>
<p>एतेषाम् एव देवानां नाम्ना तु जुयुयाद् घृतम् ।</p>
</blockquote>
<blockquote>
<p>दक्षिणाभिर् द्विजेन्द्राणां कर्तव्यं चात्र पूजनम् ॥</p>
</blockquote>
<blockquote>
<p>प्राङ्मुखो गुरुर् आसीनो वारुणाभिमुखं शिशुम् ।</p>
</blockquote>
<blockquote>
<p>अध्यापयेत् तु प्रथमं द्विजाशीर्भिः सुपूजितम् ॥</p>
</blockquote>
<blockquote>
<p>ततः प्रभृत्य् अनध्यायान् वर्जनीयान् विवर्जयेत् ।</p>
</blockquote>
<blockquote>
<p>अष्टमीद्वितयं चैव पक्षान्ते च दिनद्वयम् ॥</p>
</blockquote>
<blockquote>
<p>आशौच इन्द्रयात्रायां भूकम्पे राहुदर्शने ।</p>
</blockquote>
<blockquote>
<p>व्यतीपाते त्व् अहोरात्रम् उल्कापाते तथैव च ॥ इति ।</p>
</blockquote>
<p>**इति स्मृतिचन्द्रिकायां विद्यारम्भः **</p>
<h2 id="उपनयनम">उपनयनम्</h2>
<p><strong>अथोपनयनम्</strong></p>
<p>तत्र याज्ञवल्क्यः ।</p>
<blockquote>
<p>गर्भाष्टमे वाब्दे ब्राह्मणस्योपनायनम् ।</p>
</blockquote>
<blockquote>
<p>राज्ञां एकादशे सैके विशाम् एके यथाकुलम् ॥ इति ।</p>
</blockquote>
<p>उपनयनम् एवोपनायनम् । तद् ब्राह्मणस्य गर्भग्रहणाद् आरभ्य जन्मतो वाष्टमे वर्षे कार्यम् । एकेन सह वर्तत इति सैकम् । तस्मिन्न् एकादशे द्वादश इत्य् अर्थः । राजन्यवैश्ययोर् अपि गर्भाद् एव वर्षसंख्या,</p>
<blockquote>
<p>गर्भाष्टमे ऽब्दे कुर्वीत ब्राह्मणस्योपनायनम् ।</p>
</blockquote>
<blockquote>
<p>गर्भाद् एकादशे राज्ञः गर्भात् तु द्वादशे विशः ॥</p>
</blockquote>
<p>इति मनुस्मरणात् । अत्र लोगाक्षिः -  &ldquo;सप्तमे वर्षे ब्राह्मणस्योपनायनं नवमे राजन्यस्य एकादशे वैश्यस्येति । गर्भपञ्चमे ब्राह्मणम् उपनयेद् गर्भाष्टमे वा गर्भैकादशे राजन्यं गर्भद्वादशे वैश्यं गर्भषोडशे वा&rdquo; इति । गौतमस् तु काम्योपनयनम् आह -  &ldquo;नवमे पञ्चमे वा काम्यम्&rdquo; इति । तत्रापि गर्भाद्य् एव वर्षसंख्या, नित्यं कम्यं चोपनयनम् उक्त्वा, &ldquo;गर्भादिसंख्या वर्षाणाम्&rdquo; इति तेनैवोक्तत्वात् । एतच् च ब्राह्मणविषयम् । यद् आह अङ्गिराः ।</p>
<blockquote>
<p>ब्रह्मवर्चसकामस्य पञ्चमे ऽब्दे ऽग्रजन्मनः ।</p>
</blockquote>
<blockquote>
<p>आयुष्कामस्य नवमे कार्यं मौञ्जीनिबन्धनम् ॥ इति ।</p>
</blockquote>
<p>मनुर् अपि ।</p>
<blockquote>
<p>ब्रह्मवर्चसकामस्य कार्यं विप्रस्य पञ्चमे । इति ।</p>
</blockquote>
<p>क्षत्रियवैश्ययोस् तु अङ्गिरसोक्तं द्रष्टव्यम् ।</p>
<blockquote>
<p>षष्टे तथा द्वादशे च राज्ञो वृद्धिर् बलायुषोः ।</p>
</blockquote>
<blockquote>
<p>ईहायुषोस् तु वैश्यस्य अष्टमे च चतुर्दशे ॥ इति ।</p>
</blockquote>
<p>ईहा कृष्यादिविषया चेष्टा । अत्र षष्ठाष्टमयोर् बले वेदितव्ये । तथा च मनुः ।</p>
<blockquote>
<p>राज्ञो बलार्थिनः षष्ठे वैश्यस्येहार्थिनो ऽष्टमे ।</p>
</blockquote>
<p>एवम् अन्यस्मिन्न् अपि काले फलान्तरोद्देशेन कार्यम् । तद् आह आपस्तम्बः -  &ldquo;अथ काम्यानि । सप्तमे ब्रह्मवर्चसकामम् । अष्टम आयुष्कमम् । नवमे तेजस्कामम् । दसमे ऽन्नाद्यकामम् । एकादश इन्द्रियकामम् । द्वादशे पशुकामम्&rdquo; इति । एतच् च वर्णत्रयसाधारणम् । तद् उपनयनानन्तरम् अस्य विधानाद् इत्य् उक्तं तद्भाष्ये । अत्र च ब्राह्मणादीनां द्वितीयं जन्म । तद् आह वसिष्ठः ।</p>
<blockquote>
<p>मातुर् यद् अग्रे जननं द्वितीयं मौञ्जिबन्धनम् । इति ।</p>
</blockquote>
<p>अत्रोपपत्तिम् आह मनुः ।</p>
<blockquote>
<p>तत्र यद् ब्रह्मजन्मास्य मौञ्जीबन्धनचिह्नितम् ।</p>
</blockquote>
<blockquote>
<p>तत्रास्य माता सावित्री पिता त्व् आचार्य उच्यते ॥</p>
</blockquote>
<blockquote>
<p>वेदप्रदानाद् आचार्यं पितरं परिचक्षते ॥ इति ।</p>
</blockquote>
<p>आपस्तम्बो ऽपि -  &ldquo;स हि विद्यातस् तं जनयति । तच् छ्रेष्टं जन्म । शरीरम् एव मातापितरौ जनयतः&rdquo; इति । एवं ब्राह्मणादीनां त्रयाणाम् एव द्विजत्वं न शूद्रस्य । तस्य द्वितीयजन्मनो ऽभावात् । तथा च याज्ञवल्क्यः ।</p>
<blockquote>
<p>मातुर् यद् अग्रे जायन्ते द्वितीयं मौञ्जिबन्धनात् ।</p>
</blockquote>
<blockquote>
<p>ब्राह्मणक्षत्रियविशस् तस्माद् एते द्विजाः स्मृताः ॥ इति ।</p>
</blockquote>
<p>अत्र च वर्णव्यवस्थायाम् ऋतुनियमम् आह आपस्तम्बः -  &ldquo;वसन्त ब्राह्मणम् उपनयीत ग्रीष्मे रजन्यं शरदि वैश्यम्&rdquo; इति । अथ वा माघादयः पञ्च मासा ग्राह्याः । तथा च ज्योतिःशास्त्रम् -</p>
<blockquote>
<p>माघादिषु तु मासेषु मौञ्जी पञ्चसु शस्यते । इति ।</p>
</blockquote>
<p>एतच् च वर्णत्रयसाधारणम् । तद् उक्तं ज्योतिःशास्त्र एव ।</p>
<blockquote>
<p>ऋतुर् वसन्तः शुभदो ऽग्रजानां ग्रीष्मो नृपाणां च सरद् विशां च ।</p>
</blockquote>
<blockquote>
<p>व्रतस्य बन्धे यदि वाखिलानां माघादयः पञ्च भवन्ति मासाः ॥ इति ।</p>
</blockquote>
<p>यजुःशाखिनां तु पुनर् वसन्तग्रहणं नियमार्थम् इत्य् उक्तं धर्मभाष्ये (आप्ध् १।१९?) । वसन्तादयो ऽपि सूर्यस्य राशिद्वययोगाद् भवन्ति । एतद् अपि तत्रैवोक्तम् ।</p>
<blockquote>
<p>मृगादिराशिद्वयभानुयोगात् षडर्तवः स्युः शिशिरो वसन्तः ।</p>
</blockquote>
<blockquote>
<p>ग्रीष्मश् च वर्षाश् च शरच् च तद्वद् हेमन्तनामा कथितश् च षष्ठः ॥ इति ।</p>
</blockquote>
<p>मृगो मकरः । अनेन मीनमेषयोर् वसन्त इत्य् उक्तं भवति । श्रुतिस् तु मधुमधवाव् एव वसन्त इत्य् आह -  &ldquo;मधुश् च माधवश् च वासन्तिकावृत्&rdquo; इति । मधुमाधवौ चैत्रवैशाखौ । एवं तिथ्यादयो ऽपि ज्योतिःशत्रे ऽवगन्तव्याः ।</p>
<blockquote>
<p>नष्टचन्द्रे ऽष्टगे शुक्रे निरंशे चैव भास्करैः ।</p>
</blockquote>
<blockquote>
<p>कर्तव्यं नोपनयनं नानधाये जलग्रहे ॥ इति ।</p>
</blockquote>
<p>राशेः प्रथमभागस्थितः सूर्यो निरंशः । गलग्रहो ऽपि तत्रैवोक्तः ।</p>
<blockquote>
<p>त्रयोदशीचतुष्कं तु सप्तम्यादित्रयं तथा ।</p>
</blockquote>
<blockquote>
<p>चतुर्थ्य् एकाकिनी प्रोक्ता अष्टाव् एते गलग्रहाः ॥ इति ।</p>
</blockquote>
<blockquote>
<p>गुरुर् भृगुसुतो धात्रीपुरः शशधरात्मजः</p>
</blockquote>
<blockquote>
<p>स्युर् एते ऋग्यजुःसामाथर्वणाम् अधिपाः क्रमात् ॥ इति ।</p>
</blockquote>
<p>भृगुसुतः शुक्रः । धात्रीपुत्रो ऽङ्गारकः । शसधरात्मजो बुधः । एते ऋगादीनां क्रमेणाधिपा भवन्ति । तस्मिन् वारे तच्छाखीयस्योपनयनं कार्यम् इत्य् अभिप्रायः ।</p>
<blockquote>
<p>हस्तत्रये पुष्यधनिष्ठयोश् च पौष्णश्विसौम्यादितिविष्णुभेषु ।</p>
</blockquote>
<blockquote>
<p>शस्ते तिथौ चन्द्रबलेन युक्ते कार्यौ द्विजानां व्रतबन्धमोक्षौ ॥ इति ।</p>
</blockquote>
<p>**इति स्मृतिचन्दिकायाम् उपनयनमुख्यकालाः **</p>
<h3 id="गणकल">गौणकालाः</h3>
<p><strong>अथ गौणकालाः</strong></p>
<p>तत्र मनुः ।</p>
<blockquote>
<p>आ षोषशाद् ब्राह्मणस्य सावित्री नातिवर्तते ।</p>
</blockquote>
<blockquote>
<p>आ द्वाविंशात् क्षत्रबन्धोर् आ चतुर्विंशतेर् विशः ॥ इति ।</p>
</blockquote>
<p>आकारश् चायम् अभिविधौ । यत आह व्यासः ।</p>
<blockquote>
<p>औपनायनिकः कालः परः षोडशवार्षिकः ।</p>
</blockquote>
<blockquote>
<p>द्वाविंशतिः परो ऽन्यस्य स्याच् चतुर्विंशतिः परः ॥ इति ।</p>
</blockquote>
<p>परो ऽन्तिमः । तत ऊर्ध्वं गौणकालो ऽपि नास्तीत्य् अर्थः । अत एव तदतिक्रमे पातित्यम् आह यमः ।</p>
<blockquote>
<p>समतिक्रान्तकालाश् च पतिताः सर्व एव ते । इति ।</p>
</blockquote>
<p>व्यासो ऽपि ।</p>
<blockquote>
<p>ब्राह्मणक्षत्रियविशां कालश् चेद् अत्यगाद् अयम् ।</p>
</blockquote>
<blockquote>
<p>सावित्रीपतिता व्रात्याः परिहार्याः प्रयत्नतः ॥ इति ।</p>
</blockquote>
<p>परिहार्या इति वदन् एते संसर्गानर्हा इत्य् अह । अत एव वसिष्ठः -  &ldquo;नैनान् उपनयेयुर् नाध्यापयेयुर् न याजयेयुर् नैभिर् व्यवहरेयुः&rdquo; इति । मनुर् अपि ।</p>
<blockquote>
<p>नैतैर् अपूतैर् विधिवद् आपद्य् अपि च कर्हिचित् ।</p>
</blockquote>
<blockquote>
<p>ब्राह्मान् यौनांश् च संबन्धान् नाचरेद् ब्राह्मनः सह ॥ इति ।</p>
</blockquote>
<p>ब्रह्मसंबन्धो ऽध्यापनादि । अपूतैर् अकृतप्रायश्चित्तैर् इत्य् अर्थः । अत एव संग्रहकारः ।</p>
<blockquote>
<p>व्रात्यस्याकृतचित्तस्य न कार्यम् उपनायनम् ।</p>
</blockquote>
<blockquote>
<p>अध्यापनं याजनं च विवाहादि च वर्जयेत् ॥ इति ।</p>
</blockquote>
<p>प्रायश्चित्तम् अपि याज्ञवल्क्येनोक्तम् ।</p>
<blockquote>
<p>अत ऊर्ध्वं पतन्त्य् एते सर्वधर्मबहिष्कृताः ।</p>
</blockquote>
<blockquote>
<p>सावित्रीपतिता व्रात्या व्रात्यस्तोमाद् ऋते क्रतोः ॥ इति ।</p>
</blockquote>
<p>व्रात्यस्तोमो व्रात्यानां प्रायश्चित्तार्थः क्रतुः । तं विहायान्यत्रानधिकार इत्य् अर्थः । तत्र त्व् अपत्नीकस्यानधीतवेदस्याक्र्ताधानस्य च वचनाद् अधिकार इत्य् अवोरोधः । वसिष्ठस् तु प्रायस्चित्तान्तरम् अप्य् आह -  &ldquo;पतितसावित्रीक उद्दालकव्रतं वरेत् । द्वौ मासौ यावकेन वर्तेत । मसं पयसा । अर्धमासम् आमिक्षयाष्टरात्रं घ्र्तेन षड्रात्रम् अयाचितं त्रिरात्रम् अब्भक्षणम् अहोरात्रम् उपवासः । अश्वमेधावभृथं वा गच्छेद् व्रात्यस्तोमेन वा यजेत&rdquo; इति । अस्यार्थः -  उद्दालकेन दृष्टम् इत्य् एतद् उद्दलकव्रतम् । तत्र द्वौ मासौ यवकेनेत्यादिना तत्स्वरूपम् आह । यवको यवकृता यवागूः तयैव मासद्वयं वर्तेत । अयाचितं तु सर्वव्रतसाधारणं हविष्यं भुञ्जीत, विशेषानभिधानात् । तच् च सकृद् एव कार्यं प्रायस्चित्तस्य दुःखात्मकत्वात् । उपवासे तूदकस्यापि निवृत्तिः पूर्वम् अब्भक्षणेनैव त्रिरारविधानद् इति ।</p>
<p><strong>इति गौणकालाः</strong></p>
<h3 id="अजनन">अजिनानि</h3>
<p><strong>अथाजिनानि</strong></p>
<p>तत्र गौतमः -  &ldquo;कृष्णरुरुबस्ताजिनानि&rdquo; इति । कृष्णः कृष्णमृगः । रुरुर् गौरमृगः । बस्तः छागः । एतेषाम् अजिनानि ब्राह्मणक्षत्रियविशां क्रमेण भवन्ति । बृहस्पतिः ।</p>
<blockquote>
<p>कृष्णाजिनं ब्राह्मणस्य रौरवं क्षत्रियस्य तु ।</p>
</blockquote>
<blockquote>
<p>बस्ताजिनं तु वैश्यस्य सर्वेषां वा गवाजिनम् ॥ इति ।</p>
</blockquote>
<p>पारस्करस् तु -  &ldquo;सर्वेषां वा गव्यम्&rdquo; इति । यमो ऽपि ।</p>
<blockquote>
<p>कृष्णाजिनं ब्राह्मणस्य् रौरवं क्षत्रियस्य तु ।</p>
</blockquote>
<blockquote>
<p>बस्ताजिनं तु वैश्यस्य सर्वेषां रौरवाजिनम् ॥ इति ।</p>
</blockquote>
<p>एतान्य् उत्तरीयाणि, &ldquo;कृष्णरुरुबस्ताजिनान्य् उत्तरीयाणि&rdquo; इति शङ्खस्मरणात् । पारस्करो ऽपि -  &ldquo;ऐणयम् अजिनम् उत्तरीयं ब्राह्मणस्य रौरवं राजन्यस्याजं गव्यं वा वैश्यस्य सर्वेषां वा गव्यम्&rdquo; इति । एणः कृष्णमृगः ।</p>
<p>**इति स्मृतिचन्द्रिकायाम् अजिनानि **</p>
<h3 id="वसस">वासांसि</h3>
<p><strong>अथ वासांसि</strong></p>
<p>तत्र गौतमः -  &ldquo;शाणक्षौमचीरकुतपाः सर्वेषां कार्पासं वाविकृतम्&rdquo; इति । शाणं शणविकारम् । क्षौमम् अतसीसूरनिर्मितम् । चीरं दर्भादिनिष्पन्नम् । कुतपः पार्वतीयाजरोमनिर्मितः कम्बलः । अविकृतम् अरागसंबन्धम् । एतानि सर्वेषाम् अविशेषेण वासांसि भवन्तीत्य् अर्थः । वसिष्ठो ऽपि -  &ldquo;सर्वेषां वा तान्तवम् अरक्तम्&rdquo; इति । मनुस् तु वर्णव्यवस्थया वासोनियमम् आह ।</p>
<blockquote>
<p>वसीरन्न् आनुपूर्व्येण शाणक्षौमाविकानि च । इति ।</p>
</blockquote>
<p>वसिष्ठो ऽपि -  &ldquo;शुकम् अहतं वासो ब्राह्मणस्य कार्पासं माञ्जिष्ठं । क्षौमं क्षत्रियस्य पीतं कौशेयं वैश्यस्य&rdquo; इति । अहस्तस्य लक्षणम् आह प्रचेताः ।</p>
<blockquote>
<p>ईषद्धौतं नवं श्वेतं सदशं यन् न धारितम् ।</p>
</blockquote>
<blockquote>
<p>अहतं तद्विजानीयात् सर्वकर्मसु पावनम् ॥</p>
</blockquote>
<p>मञ्जित्ष्ठया विकृतं माञ्जिष्ठम् । केचिद् ब्राह्मणस्य काषायं वस्त्रम् इच्छन्ति । तद् आह आपस्तम्बः -  &ldquo;काषायं चैके वस्त्रम् उपदिशन्ति । माञ्जिष्ठं राजन्यस्य हारिद्रं वैश्यस्य&rdquo; इति । कषायरञ्जितं काषायम् । हरिद्रया विकृतं हारिद्रम् । काषाये तु विशेषम् आह गौतमः -  &ldquo;वार्क्षं ब्राह्मणस्य माञ्जिष्ठहारिद्रे इतरयोः&rdquo; इति । वृक्षकषायनिर्मितं वार्क्षम् । पैठीनसिस् तु सर्वेषां काषायम् आह -  &ldquo;कमण्डलुं यज्ञोपवीतं काषायं वस्त्रम् इति समानानि&rdquo; इति । एतच् च परिधानार्थम्,</p>
<blockquote>
<p>क्षौमकार्पासकुतपचर्मवल्कलकम्बलाः ।</p>
</blockquote>
<blockquote>
<p>सर्वं न धारयेच् छुक्लं वासस् तत्परिधानकम् ॥</p>
</blockquote>
<p>इति मनुस्मरणात् ।</p>
<p><strong>इति स्मृतिचन्द्रिकायां वासांसि</strong></p>
<h3 id="दणड">दण्डाः</h3>
<p><strong>अथ दण्डाः</strong></p>
<p>तत्र मनुः ।</p>
<blockquote>
<p>ब्राह्मणो बैल्वपालाशौ क्षत्रियो वटखादिरौ ।</p>
</blockquote>
<blockquote>
<p>पैलवौदुम्बरौ वैश्यो दण्डान् अर्हन्ति धर्मतः ॥ इति ।</p>
</blockquote>
<p>पुराणे ऽपि ।</p>
<blockquote>
<p>ब्राह्मणो बैल्वपालाशौ तृतीयः प्लक्षजस् तथा ।</p>
</blockquote>
<blockquote>
<p>न्यग्रोधखादिरौ क्षत्रे तथान्यो वेतसोद्भवः ॥</p>
</blockquote>
<blockquote>
<p>पैलवौदुम्बरौ वैश्ये तृतीयो ऽश्वत्त्थजस् तथा ॥ इति ।</p>
</blockquote>
<p>एतच् च न दण्डसमुच्चयार्थम्, किं तु विकल्प एव । यद् आह यमः ।</p>
<blockquote>
<p>विप्रस्य दण्डः पालाशो बैल्वो वा धर्तः स्मृतः ।</p>
</blockquote>
<blockquote>
<p>आश्वत्थः क्षत्रियस्याथ खादिरो वापि धर्मतः ॥</p>
</blockquote>
<blockquote>
<p>औदुम्बरो ऽथ वैश्यस्य प्लाक्षो वा दण्ड उच्यते ॥ इति ।</p>
</blockquote>
<p>पारस्करस् तु विशेषम् आह -  &ldquo;पालाशो ब्राह्मणस्य् दण्डः बैल्वो राजन्यस्य औदुम्बरो वैश्यस्य सर्वे वा सर्वेषाम्&rdquo; इति । गौतमो ऽपि -  &ldquo;यज्ञियो वा सर्वेषाम्&rdquo; इति । यज्ञियो यज्ञार्थ इत्य् अर्थः । एतद् उक्तदण्डालाभविषयम् । अत एव यमः ।</p>
<blockquote>
<p>एतेषाम् अप्य् अलाभे तु सर्वेषां सर्वयज्ञियाः । इति ।</p>
</blockquote>
<p>अनेनैवाभिप्रायेणाह आपस्तम्बः -  &ldquo;वार्क्षो दण्ड इत्य् अवर्णसंयोगेनैके उपदिशन्ति&rdquo; इति । गौतमो ऽपि -  &ldquo;अपीडिता यूपवक्राः ससल्काः&rdquo; इति । अपीडिता वल्लीवेष्टनादिभिः । यूपवक्रा यूपवन् नताग्रा इत्य् अर्थः । तथा च व्यास ।</p>
<blockquote>
<p>शिरोललाटनासाग्रप्रमाणा यूपवन् नताः । इति ।</p>
</blockquote>
<p>मनुर् अपि दण्डप्रमाणम् अह ।</p>
<blockquote>
<p>केशान्तिको ब्राह्मणस्य् दण्डः कार्यः प्रमाणतः ।</p>
</blockquote>
<blockquote>
<p>ललाटसंमितो राज्ञः स्यत् तु नासान्तिको विशः ॥ इति ।</p>
</blockquote>
<p>केशान्तिको मूर्धप्रमाण इत्य् अर्थः । अत एव गौतमः -  &ldquo;मूर्धललाटनासाग्रप्रमाणाः&rdquo; इति । वसिष्ठस् तु विशेषम् आह; &ldquo;घ्राणसंमितो ब्राह्मणस्य् ललाटसंमितः क्xअत्रियस्य केशसंनितो वैश्यस्य । इति । शङ्खो ऽपि -  &ldquo;केशावधिललाटांसतुल्याः प्रोक्ताः क्रमेण तु । इति</p>
<p><strong>इति स्मृतिचन्द्रिकायां दण्डाः</strong></p>
<h3 id="मखल">मेखलाः</h3>
<p><strong>अथ मेखलाः</strong></p>
<p>तत्र गौतमः -  &ldquo;मौञ्जीज्यामौर्वीसौत्र्यो मेखलाः क्रमेण&rdquo; इति । मुञ्जनिर्मिता मौञ्जी । सा ब्राह्मणस्य मेखला । मौर्वी मूर्वामयी ज्या धनुर् गुणः क्षत्रियस्य । (शण)सूत्रकृता सौत्री । सा वैश्यस्य । तथा च मनुः ।</p>
<blockquote>
<p>मौञ्जी त्रिवृत् समा श्लक्ष्णा कार्या विप्रस्य मेखला ।</p>
</blockquote>
<blockquote>
<p>क्षत्रियस्य तु मौर्वी ज्या वैश्यस्य शणतान्तवी ॥ इति ।</p>
</blockquote>
<p>त्रिवृत् त्रिगुणा । तथा च प्रेचेताः -  &ldquo;त्रिगुणाः प्रदक्षिणा मेखलाः&rdquo; इति । वसिष्ठस् तु मेखलाविशेषम् आह -  &ldquo;मौञ्जीरशना ब्राह्मणस्य धनुर्ज्या क्षत्रियस्य तान्तवी वैश्यस्य&rdquo; इति । पैठीनसिर् अपि -  &ldquo;मौञ्जी मेखलाश्मान्तकी ब्राह्मणस्य बाल्वजी । मौर्वी वा राजन्यस्य शाणी क्षौमी च वैश्यस्य&rdquo; इति । क्षुमा अतसी । एतद् उक्तमुञ्जाद्यभावे वेदितव्यम् । अत एव मनुः ।</p>
<blockquote>
<p>मुञ्जाभावे तु कर्तव्या कुशाश्मातक बल्वजैः ।</p>
</blockquote>
<blockquote>
<p>त्रिवृता  ग्रन्थिनैकेन त्रिभिः पञ्चभिर् एव च ॥ इति ।</p>
</blockquote>
<p>त्रिवृता त्रिगुणेत्य् अर्थः । मुञ्जग्रहणं मूर्वाद्युपलक्षणार्थम् । अत एव यमः ।</p>
<blockquote>
<p>विप्रस्य मेखला मौञ्जी ज्या मौर्वी क्षत्रियस्य तु ।</p>
</blockquote>
<blockquote>
<p>शणसूत्री तु वैश्यस्य मेखला धर्मतः स्मृताः ॥</p>
</blockquote>
<blockquote>
<p>एतासाम् अप्य् अभावे तु कुशाश्मातकबल्वजैः ।</p>
</blockquote>
<blockquote>
<p>मेखलास् त्रिवृतः कार्याः ग्रन्थिनैकेन वा त्रिभिः ॥ इति ।</p>
</blockquote>
<p><strong>इति स्मृतिचन्द्रिकायां मेखलाः</strong></p>
<h3 id="यजञपवतम">यज्ञोपवीतम्</h3>
<p><strong>अथ यज्ञोपवीतम्</strong></p>
<p>तत्र मनुः ।</p>
<blockquote>
<p>कार्पासम् उपवीतं स्याद् विप्रस्योर्ध्ववृतं त्रिवृत् ।</p>
</blockquote>
<blockquote>
<p>शणसूत्रम् अयं राज्ञो वैश्यस्याविकसौत्रिकम् ॥ इति ।</p>
</blockquote>
<p>त्रिवृच् च । नवसूत्रम् &ldquo;नव वै त्रिवृत्&rdquo; इति श्रुतेः । गृह्यपरिशिष्टे ऽपि -  &ldquo;उपवीतम् अयुग्मसरं त्रिवृद् यज्ञोपवीतम्&rdquo; इति । अयुग्मसरम् अयुग्मगुणं त्रिगुणम् इति यावत् । एकैकश् च गुणो विषमतन्तुकः त्रितन्तुक एव । अन्यथा नवतन्तुत्वव्याघातात् । उक्तं च देवलेन ।</p>
<blockquote>
<p>यज्ञोपवीतं कुर्वीत सूत्रेण नवतन्तुकम् । इति ।</p>
</blockquote>
<p>एवं च नवतन्तुकं त्रिवृद् यज्ञोपवीतम् इत्य् उक्तं भवति । तद् ऊर्ध्ववृतं कार्यम् । तद् आह दत्तात्रेयः ।</p>
<blockquote>
<p>अधोवृत्तैस् त्रिभिः सूत्रैः पुनश् चोर्ध्ववृतैस् त्रिवृत् ।</p>
</blockquote>
<p>कात्यायनो ऽपि ।</p>
<blockquote>
<p>त्रिवृद् ऊर्ध्ववृतं कार्यं तन्तुत्रयम् अधोवृतम् । इति ।</p>
</blockquote>
<p>ऊर्ध्ववृतस्य लक्षणम् आह संग्रहकारः ।</p>
<blockquote>
<p>करेण दक्षिणेनोर्ध्वं गतेन त्रिगुणीकृतम् ।</p>
</blockquote>
<blockquote>
<p>वलितं मानवे सूत्रं शास्त्र ऊर्ध्ववृतं स्मृतम् ॥ इति ।</p>
</blockquote>
<p>ऊर्ध्वं गतेन ऊर्ध्वं स्थितेन दक्षिणेन करेण यद् वलितं तद् ऊर्ध्ववृतम् इत्य् अर्थः । युक्तं चैतत्, अन्यथा गमनवलनयोर् यौगपद्याद् अनेन गतेन वलितम् इत्य् अन्वयः स्यात् । अत्रोपवीतप्रयोगम् आह देवलः ।</p>
<blockquote>
<p>ग्रामान् निष्क्रम्य संख्याय षण्णवत्यङ्गुलीषु तत् ।</p>
</blockquote>
<blockquote>
<p>यावत् त्रिगुणितं सूत्रं प्रक्षाल्याब्लिङ्गिकैस् त्रिभिः ॥</p>
</blockquote>
<blockquote>
<p>देवागारे ऽथ वा गोष्ठे नद्यां वान्यत्र वा शुचौ ।</p>
</blockquote>
<blockquote>
<p>सावित्र्या त्रिवृतं कुर्यान् नवसूत्रं तु तद् भवेत् ॥</p>
</blockquote>
<blockquote>
<p>बिल्वाश्वत्थादियज्ञीयवृक्षस्यान्यतमस्य तु ।</p>
</blockquote>
<blockquote>
<p>बध्नीयात् तत्सजीवं तु पितृभ्यो नम इत्य् अथ ॥</p>
</blockquote>
<blockquote>
<p>ब्रुवन्न् आवेष्टितव्यं स्यात् पितॄणां तृत्पिदं हि तत् ।</p>
</blockquote>
<blockquote>
<p>त्रिस् ताडयेत् करतलं देवादीनां हि तृप्तिदम् ॥</p>
</blockquote>
<blockquote>
<p>सव्ये मृदं गृहीत्वास्मिन् स्थापयेद् भूरि इति ब्रुवन् ।</p>
</blockquote>
<blockquote>
<p>पत्रं पुष्पं फलं वापि व्याहृतीभिः प्रतिक्षिपेत् ॥</p>
</blockquote>
<blockquote>
<p>अभिमन्त्र्याथ भूर् अग्निं चेति वृत्तत्रयं त्रिभिः ।</p>
</blockquote>
<blockquote>
<p>हरिब्रह्मेश्वरेभ्यश् च प्रणम्यावदधाति तत् ॥ इति ।</p>
</blockquote>
<p>अथ धारण्मन्त्रस् तु गृह्यपरिशिष्टे ऽभिहितः ।</p>
<blockquote>
<p>यज्ञोपवीतं परमं पवित्रं प्रजापतेर् यत् सहजं पुरस्तात् ।</p>
</blockquote>
<blockquote>
<p>आयुष्यम् अग्र्यं प्रतिमुञ्च शुभ्रं यज्ञोपवीतं बलम् अस्तु तेजः ॥ इति ।</p>
</blockquote>
<p>साङ्ख्यायनगृह्ये ऽपि -  &ldquo;यज्ञोपवीतम् असि यज्ञस्य चोपन्ह्यामि&rdquo; इति । अत्र प्रतितन्तु देवताभेदम् आह देवलः ।</p>
<blockquote>
<p>ओङ्कारः प्रथमस् तन्तुर् द्वितीयो ऽग्निस् तथैव च ।</p>
</blockquote>
<blockquote>
<p>तृतीयो नागदैवत्यश् चतुर्थः सोमदेवतः ॥</p>
</blockquote>
<blockquote>
<p>पञ्चमः पितृदैवत्यः षष्ठश् चैव प्रजापतिः ।</p>
</blockquote>
<blockquote>
<p>सप्तमो वायुदैवतः सूर्यश् चाष्टम एव च ॥</p>
</blockquote>
<blockquote>
<p>नवमः सर्वदैवत्य इत्य् एते नव तन्तवः ॥ इति ।</p>
</blockquote>
<p>अत्र ग्रन्थिनियमम् आह कात्यायनः ।</p>
<blockquote>
<p>त्रिवृतं चोपवीतं स्यात् तस्यैको ग्रन्थिर् इष्यते ।</p>
</blockquote>
<p>तत्र देवलः ।</p>
<blockquote>
<p>एकेन ग्रन्थिना तन्तुर् द्विगुणस् त्रिगुणो ऽथ वा । इति ।</p>
</blockquote>
<p>य एताम् उपवीतोत्पत्तिं न जानाति तस्य सर्वक्रियानैष्फल्यम् आह पितामहः ।</p>
<blockquote>
<p>य एतं न विजानाति यज्ञसूत्रसमुद्भवम् ।</p>
</blockquote>
<blockquote>
<p>वेदोक्तं निष्फलं तस्य स्नानदानजपादिकम् ॥</p>
</blockquote>
<blockquote>
<p>ब्राह्मणो यो न जानाति उपवीतस्य संस्थितिम् ।</p>
</blockquote>
<blockquote>
<p>मोहात्मा सहते भारं पशुर् गौर् इव सर्वदा ॥ इति ।</p>
</blockquote>
<p>कात्यायनस् तु परिमाणान्तरम् आह ।</p>
<blockquote>
<p>पृष्ठवंशे च नाभ्यां च धृतं यद् विन्दतेर् कटिम् ।</p>
</blockquote>
<blockquote>
<p>तद् धार्यम् उपवीतं स्यान् नातिलम्बं न चोच्छ्रितम् ॥ इति ।</p>
</blockquote>
<p>अत्रातिलम्बात्युच्छ्रितप्रतिषेधान् मध्ये कथंचिद् अलाभे परिमाणान्तरम् अविरुद्धम् इति ज्ञायते । अत एव देवलः ।</p>
<blockquote>
<p>स्तनाद् ऊर्ध्वम् अधो नाभेर् न कर्तव्यं कथंचन । इति ।</p>
</blockquote>
<p>अधो नाभेर् इत्य् अतिलम्बाभिप्रायम् । उक्तोपवीतालाभे ऽपि स एवाह ।</p>
<blockquote>
<p>कार्पासक्षौमगोवालशणवल्कतृणोद्भवम् ।</p>
</blockquote>
<blockquote>
<p>सदा संभवता कार्यम् उपवीतं द्विजातिभिः ॥ इति ।</p>
</blockquote>
<p>क्षुमा अतसी । वल्कं तरुत्वक् । तृणोद्भवं कुशनिर्मितम् । तथा च गोबिलः -  &ldquo;यज्ञोपवीतं कुरुते सूत्रं वस्त्रं कुशरज्जुं वा&rdquo; इति । बोधायनो ऽपि -  &ldquo;कौशं सूत्रं वा त्रिवृद् यज्ञोपवीतम्&rdquo; इति । सूत्रम् अपि वस्त्राभावे वेदितव्यम्, &ldquo;अपि वाससा यज्ञोपवितार्थं कुर्यात् तदभावे त्रिवृता सूत्रेण&rdquo; इति ऋष्यशृङ्गस्मरणात् । अनेनोपवीतं नित्यं धार्यम् इत्य् उक्तं भवति । अत एव भृगुः ।</p>
<blockquote>
<p>सदोपवीतिना भाव्यं सदा बद्धशिखेन च ।</p>
</blockquote>
<blockquote>
<p>विशिखो ऽनुपवीतश् च यत् करोति न तत् कृतम् ॥ इति ।</p>
</blockquote>
<p>न चानेन सदोपवीतित्वं कर्मकाल एवेति शङ्कनीयम् । यतः स एवाह ।</p>
<blockquote>
<p>मन्त्रपूतं स्थितं काये यस्य यज्ञोपवीतकम् ।</p>
</blockquote>
<blockquote>
<p>नोत्तारयेत् ततः प्राज्ञो यदीच्छेच् छ्रेय आत्मनः ॥</p>
</blockquote>
<blockquote>
<p>कायस्थम् एव यत् कार्यम् उत्थाप्यं न कदाचन ।</p>
</blockquote>
<blockquote>
<p>सकृद् उत्तारणात् तस्य प्रायश्चित्ती भवेद् द्विजः ॥ इति ।</p>
</blockquote>
<p>एतच् चोपवीतं बटोर् एकम् एव । तद् आह देवलः ।</p>
<blockquote>
<p>ब्रह्मचारिण एकं तु स्नानात् प्रभृति तद् द्वयम् । इति ।</p>
</blockquote>
<p>भृगुर् अपि ।</p>
<blockquote>
<p>उपवीतं वटोर् एकं द्वे तथेतरयोः स्मृतम् ।</p>
</blockquote>
<blockquote>
<p>एकम् एव यतीनां स्याद् इति शास्त्रस्य निर्णयः ॥ इति ।</p>
</blockquote>
<p>इतरयोर् गृहस्थवनस्थयोर् इत्य् अर्थः । एतच् च नित्याभिप्रायम्, बहुषु कामश्रवणात् । तद् आह देवलः ।</p>
<blockquote>
<p>बहूनि चायुष्कामस्येत्यादि काम्यं प्रचक्षते । इति ।</p>
</blockquote>
<p>केशसंसर्गे ऽपि स एवाह ।</p>
<blockquote>
<p>सूत्रं सलोमकं चेत् स्यात् ततः कृत्वा विलोमकम् ।</p>
</blockquote>
<blockquote>
<p>सावित्र्या दशकृत्वो ऽध्बिर् मन्त्रिताभिस् तद् उक्षयेत् ॥</p>
</blockquote>
<blockquote>
<p>विच्छिन्नं वाप्य् अधोयातं भुक्त्वा निर्मितम् उत्सृजेत् । इति ।</p>
</blockquote>
<p>मनुस् तु घृतयज्ञोपवीतादिनाशे प्रतिपत्तिनियमम् आह ।</p>
<blockquote>
<p>मेखलाम् अजितनं दण्डम् उपवीतं कमण्डलुम् ।</p>
</blockquote>
<blockquote>
<p>अप्सु प्रास्य विनष्टानि गृहीत्वान्यानि मन्त्रवत् ॥ इति ।</p>
</blockquote>
<p><strong>इति स्मृतिचन्द्रिकायां यज्ञोपवीतम्</strong></p>
<h2 id="अगनकरयम">अग्निकार्यम्</h2>
<p><strong>अथाग्निकार्यम्</strong></p>
<p>तत्र संवर्तः ।</p>
<blockquote>
<p>अग्निकार्यं च कुर्वीत मेधावी तदनन्तरम् । इति ।</p>
</blockquote>
<p>संध्योपासनानन्तरम् इत्य् अर्थः । एतच् च कालद्वये ऽपि कार्यम् । तद् आह याज्ञवल्क्यः ।</p>
<blockquote>
<p>अग्निकार्यं ततः कुर्यात् संध्ययोर् उभयोर् अपि । इति ।</p>
</blockquote>
<p>सुमन्तुर् अपि ।</p>
<blockquote>
<p>ब्रह्मचर्यं ततो भक्षं संध्ययोर् अग्निकर्म च । इति ।</p>
</blockquote>
<p>केचित् सायम् एवाग्निकार्यम् इच्छन्ति । तद् आह आपस्तम्बः -  &ldquo;सायम् एवाग्निपूजेत्य् एके&rdquo; इति । अग्नीन्धनम् अग्निपूजा । अत एव लोगाक्षिः -  &ldquo;सायम् एवाग्निम् इन्धीतेत्य् एके&rdquo; इति । एतच् च होमात्मकम् एव न समिदाधानमात्रम् । अत एव शङ्खः ।</p>
<blockquote>
<p>प्रयतः काल उत्थाय स्नातो हुतहुताशनः ।</p>
</blockquote>
<blockquote>
<p>कुर्वीत प्रयतो भक्त्या गुरूणाम् अभिवादनम् ॥ इति ।</p>
</blockquote>
<p>हुतशब्दप्रयोगाद् धोम एवायम् इत्य् अभिप्रायः । देवता चात्र मान्त्रवर्णिकी । मनुर् अपि ।</p>
<blockquote>
<p>दूराद् आहृत्य समिधः संनिदध्याद् विहायसि ।</p>
</blockquote>
<blockquote>
<p>सायं प्रातश् च जुहुयात् ताभिर् अग्निम् अतन्द्रितः ॥ इति ।</p>
</blockquote>
<p>विहायसि मण्टपादौ । दूराद् अपरिगृहीतदेशाद् इत्य् अर्थः । अत एव आपस्तम्बः -  &ldquo;यथा कथा च परपरिग्रहम् अभिमन्यते स्तेनो ह भवति&rdquo; इति । बैजावापस् तु समिदाहरणे दिङ्नियमम् आह -  &ldquo;पुरास्तमयात् प्राग् उदीचीं दिशं गत्वाहिंसन्न् अरण्यात् समिधम् आहरेत् । शुष्का ब्रह्मवर्चसकाम आर्द्रस् तेजःकाम उभयीर् उभयकामः&rdquo; इति । पुरास्तमयाद् इति वदन्न् अस्तम् इते निषेधम् आह । अत एव आपस्तम्बः -  &ldquo;नास्तम् इते समिद्धारो गच्छेत्&rdquo; (आप्ध् १।४।१५) इति । समिन्नियमो ऽपि वायुपुराणे दर्शितः ।</p>
<blockquote>
<p>पालाश्यः समिधः कार्याः खादिर्यस् तदलाभतः ।</p>
</blockquote>
<blockquote>
<p>शमीरौहिताश्वत्थास् तदभावे ऽर्कवेतसौ ॥ इति ।</p>
</blockquote>
<p>कात्यायनस् तु सावित्रिकं समित्प्रमाणम् आह ।</p>
<blockquote>
<p>नाङ्गुष्ठाद् अधिका कार्या समित् स्थूलतया क्वचित् ।</p>
</blockquote>
<blockquote>
<p>न वियुक्ता त्वचा चैव न सकीटा न पाटिता ॥</p>
</blockquote>
<blockquote>
<p>प्रादेशान् नाधिका न्यूना तथा न स्याद् विशाखिका ।</p>
</blockquote>
<blockquote>
<p>न सपर्णा न निर्वीर्या होमेषु च विजानता ॥</p>
</blockquote>
<blockquote>
<p>विशीर्णा विदला ह्रस्वा वक्रा ससुषिरा कृशा ।</p>
</blockquote>
<blockquote>
<p>दीर्घा स्थूला धुणैर् दष्टा कर्मसिद्धिविनाशिका ॥ इति ।</p>
</blockquote>
<p>आपस्तम्बो ऽपि सार्वत्रिकं नियमविशेषम् आह -  &ldquo;नाप्रोक्षितम् इन्धनम् अग्नाव् आदध्यात्&rdquo; इति । अग्निकार्याकरणे दृष्टदोषम् अप्य् आह हारीतः ।</p>
<blockquote>
<p>पुरा जग्राह वै मृत्युः हिंसयन् ब्रह्मचारिणम् ।</p>
</blockquote>
<blockquote>
<p>अग्निस् तं मोक्षयमास तस्मात् परिचरेद् धि तम् ॥</p>
</blockquote>
<blockquote>
<p>ब्रह्मचारी यदा त्व् अग्नाव् आदध्यात् समिधो न हित् ।</p>
</blockquote>
<blockquote>
<p>गृह्णीयात् तं तदा मृत्युर् अदध्यात् समिधस् ततः ॥ इति ।</p>
</blockquote>
<p><strong>इति स्मृतिचन्द्रिकायाम् अग्निकार्यम्</strong></p>
<p>**इदानीम् अभिवादनाद्युपयोगित्वेन **</p>
<p><strong>गुर्वादिस्वरूपनिरूपणं क्रियते</strong></p>
<p>तत्र मनुः ।</p>
<blockquote>
<p>निषेकादीनि कर्माणि यः करोति यथाविधि ।</p>
</blockquote>
<blockquote>
<p>संभवयति चान्नेन स विप्रो गुरुर् उच्यते ॥</p>
</blockquote>
<p>निषेको गर्भाधानम् । अन्नसंभावनं वेदप्रदानस्यापि प्रदर्शनार्थम् । अत एव याज्ञवल्क्यः ।</p>
<blockquote>
<p>स गुरुर् यः क्रियाः कृत्वा वेदम् अस्मै प्रयच्छति ।</p>
</blockquote>
<p>क्रियाः निषेकाद्याः । एवं च यो निषेकादीन्य् उपनयनान्तानि कृत्वा वेदं प्रदाय चान्नेन संभवयति स गुरुर् इत्य् उक्तं भवति । एतच् च गुरुत्वं पितुर् एव नान्यस्य, तस्यैव निषेकाद्यधिकारात् । ततश् च पितुर् एवोपनयनादाव् अधिकार इत्य् उक्तं भवति । अत एव बृहस्पतिः ।</p>
<blockquote>
<p>एवं दण्डादिभिर् युक्तं संस्कृत्य तनयं पिता ।</p>
</blockquote>
<blockquote>
<p>वेदम् अध्यापयेद् यत्नाच् छास्त्रं मन्वादिकं तथा ॥ इति ।</p>
</blockquote>
<p>एवं च,</p>
<blockquote>
<p>उपनीय ददद् वेदम् आचार्यः स उदाहृतः ।</p>
</blockquote>
<p>इति यद् आचार्यस्योपनयनादिकर्तृत्वं तत् पितुर् अभावे योग्यताविरहे वा द्रष्टव्यम् । संनिहितयोग्यपितृपरित्यागे कारणाभावात् । योग्यताविरहे च परित्यागे ऽस्त्य् एव । तथा च यमः ।</p>
<blockquote>
<p>नाध्यपयति नाधीते पतनीयेषु वर्तते ।</p>
</blockquote>
<blockquote>
<p>इत्य् एतैर् लक्षणैर् युक्तस् त्यक्तव्यो व्रतिना गुरुः ॥ इति ।</p>
</blockquote>
<p>गुरुर् अत्रोपनेता । अत एव आपस्तम्बः -  &ldquo;तमसो वा एष तमः प्रविशति यम् अविद्वान् उपनयते यश् चाविद्वान् इति हि ब्राह्मणम् । तस्मिन्न् अभिजनविद्यासमुदेतं समाहितं संस्कर्तारम् ईप्सेत्&rdquo; इति । यश् चाविद्वान् उपनयते सो ऽपि तमः प्रविशतीत्य् अर्थः । एतच् च लक्षणाभिधानं पितृव्यतिरिक्तानां गुरुत्वम् औपचारिकम् इति दर्शयितुम् । अत एव मनुः श्रुतोपकारिणः पूज्यत्वमात्राभिप्रायेण् गुरुशब्दम् आह ।</p>
<blockquote>
<p>अल्पं वा बहु वा यस्य श्रुतस्योपकरोति यः ।</p>
</blockquote>
<blockquote>
<p>तम् अपीह गुरुं विद्याच् छ्रुतोपक्रियया तया ॥ इति ।</p>
</blockquote>
<p>अपिशब्दप्रयोगाद् इत्य् अभिप्रायः । यत् तु देवलेनोक्तम्,</p>
<blockquote>
<p>उपाध्यायः पिता ज्येष्ठो भ्राता चैव महीपतिः ।</p>
</blockquote>
<blockquote>
<p>मातुलः श्वशुरस् त्राता मातामहपितामहौ ॥</p>
</blockquote>
<blockquote>
<p>वर्णज्येष्ठः पितृव्यश् च पुंस्य् एते गुरवः स्मृताः ।</p>
</blockquote>
<blockquote>
<p>माता मातामही गुर्वी पितुर् मातुश् च सोदराः ॥</p>
</blockquote>
<blockquote>
<p>श्वश्रूः पितामही ज्येष्ठा धात्री च गुरवः स्त्रियाम् ।</p>
</blockquote>
<blockquote>
<p>इत्य् उक्तो गुरुवर्गो ऽयं मातृतः मितृतो द्विधा ॥ इति ।</p>
</blockquote>
<p>तद् अपि पित्रादिवन् मान्यत्वाभिप्रायम् । तथा च व्यासः ।</p>
<blockquote>
<p>मातामहो मातुलश् च पितृव्यः श्वशुरो गुरुः ।</p>
</blockquote>
<blockquote>
<p>पूर्वजः स्नातकश् चर्त्विक् मान्यास् ते गुरवः सदा ॥</p>
</blockquote>
<blockquote>
<p>मातृष्वसा तातुलानी स्वश्रूर् धात्री पितृष्वसा ।</p>
</blockquote>
<blockquote>
<p>पितामही पितृव्यस्त्री गुरुस्त्री मातृवच् चरेत् ॥ इति ।</p>
</blockquote>
<p>मनुर् अपि ।</p>
<blockquote>
<p>पितुर् भगिन्यां मातुश् च ज्यायस्यां च स्वसर्य् अपि ।</p>
</blockquote>
<blockquote>
<p>मातृवद् भक्तिम् आतिष्ठेन् माता त्व् आभ्यो गरीयसी ॥ इति ।</p>
</blockquote>
<p>आचार्यस्यापि लक्षणम् आह याज्ञवल्क्यः ।</p>
<blockquote>
<p>उपनीय ददद् वेदम् आचार्यः स उदाहृतः । इति ।</p>
</blockquote>
<p>यो यस्योपनयनमात्रं कृत्वा वेदं प्रयच्छति स तस्याचार्य इत्य् अर्थः । वेदग्रहणं कल्पसूत्रादेर् अपि प्रदर्शनार्थम् । अत एव मनुः ।</p>
<blockquote>
<p>उपनीय तु यश् शिष्यं वेदम् अध्यापयेद् द्विजः ।</p>
</blockquote>
<blockquote>
<p>सकल्पं सरहस्यं च तम् आचार्यं प्रचक्षते ॥ इति ।</p>
</blockquote>
<p>रहस्यम् उपनिषत् । एतच् चोपनयनादिकर्तृत्वम् पितुर् अभावे ज्येष्ठभ्रातुर् एव वेदितव्यम्,</p>
<blockquote>
<p>पितृवत् पालयेत् पुत्रान् ज्येष्ठो भ्राता यवीयसः ।</p>
</blockquote>
<blockquote>
<p>पितृवच् चापि वर्तेरन् ज्येष्ठभ्रातरि धर्मतः ॥</p>
</blockquote>
<p>इति मनुना तयोः पितृपुत्रधर्मातिदेशात् । यस् तु वेदभागम् अङ्गानि वा वृत्त्यर्थम् अध्यापयति स उपाध्यायः । तद् आह मनुः ।</p>
<blockquote>
<p>एकदेशं तु वेदस्य वेदाङ्गान्य् अथ वा पुनः ।</p>
</blockquote>
<blockquote>
<p>यो ऽध्यपयति वृत्त्यर्थम् उपाध्यायः स उच्यते ॥ इति ।</p>
</blockquote>
<p>वृत्त्तिर् जीविका । अत एव शङ्खः ।</p>
<blockquote>
<p>भृतकाध्यापको यस् तु उपाध्यायः स उच्यते । इति ।</p>
</blockquote>
<p>मूल्येनाध्ययनं भृतकाध्यापनम् । तथा च विष्णुः -  &ldquo;यस् त्व् एनं मूल्येनाध्यापयेत् तम् उपाध्यायम्&rdquo; इति । विद्याद् इति शेषः । ऋत्विग्लक्षणम् अपि मनुनैवोक्तम् ।</p>
<blockquote>
<p>अग्न्याधेयं पाकयज्ञान् अग्निष्टोमादिकान् मखान् ।</p>
</blockquote>
<blockquote>
<p>यः करोति वृतो यस्य स तस्यर्त्विग् इहोच्यते ॥ इति ।</p>
</blockquote>
<p>एते च पूर्वोक्ताचार्योपाध्यायर्त्विजो यथापूर्वं मान्या वेदितव्याः । तथा च याज्ञवल्क्यः ।</p>
<blockquote>
<p>एते मान्या यथापूर्वं येभ्यो माता गरीयसी ।</p>
</blockquote>
<p>मान्याः पूज्या इत्य् अर्थः । गरीयसी गुरुतरा पूज्यतमेति यावत् । देवलो ऽपि ।</p>
<blockquote>
<p>गुरूणाम् अपि सर्वेषां पूज्याः पञ्च विशेषतः ।</p>
</blockquote>
<blockquote>
<p>यो भावयति या सूते येअन् विद्योपदिश्यते ॥</p>
</blockquote>
<blockquote>
<p>ज्येष्ठभ्राता च भर्ता च पञ्चैते गुरवः स्मृताः ।</p>
</blockquote>
<blockquote>
<p>तेषाम् आदास् त्रयः श्रेष्ठास् तेषां माता सुपूजिता ॥ इति ।</p>
</blockquote>
<p>अत्रोपपत्तिम् आह व्यासः ।</p>
<blockquote>
<p>मासान् दशोदरस्थं या धृत्वा शूलैः समाकुला ।</p>
</blockquote>
<blockquote>
<p>वेदनाविविधैर् दुःखैः प्रसूयेत विमूर्च्छिता ॥</p>
</blockquote>
<blockquote>
<p>प्राणैर् अपि प्रियान् पुत्रान् मन्यते सुतवत्सला ।</p>
</blockquote>
<blockquote>
<p>कस् तस्या निष्कृतिं कर्तुं शक्तो वर्षशतैर् अपि ॥ इति ।</p>
</blockquote>
<p>अत इयं पूज्यतमेत्य् अभिप्रायः । तस्या निष्कृतिर् आनृण्यम् । अत्र शङ्खः -  &ldquo;न पुत्रः पितुर् मुच्येतान्यत्र सौत्रामणीयागाज् जीवन्न् ऋणान् मातुः&rdquo; इति । मनुर् अपि मातैव गरीयसीत्य् आह ।</p>
<blockquote>
<p>उपाध्यायान् दशाचार्य आचार्याणां शतं पिता ।</p>
</blockquote>
<blockquote>
<p>सहस्रं तु पितॄण् माता गौरवेणातिरिच्यते ॥ इति ।</p>
</blockquote>
<p>एतच् च संस्कारादिकरणरहितोत्पादकमात्रविषयम् । अन्यथा तु पितैव श्रेयान् । तथा च पुराणम् ।</p>
<blockquote>
<p>द्वौ गुरू पुरुषस्येह पिता माता च धर्मतः ।</p>
</blockquote>
<blockquote>
<p>धरा गुरुतरा तद्वन् माता गुरुतरा ततः ॥</p>
</blockquote>
<blockquote>
<p>तयोर् अपि पिता श्रेयान् बीजप्रादान्यदर्शनात् ।</p>
</blockquote>
<blockquote>
<p>अभावे बीजिनो माता तदभावे तु पूर्वजः ॥ इति ।</p>
</blockquote>
<p>आचार्यो ऽपि जनकमात्रापेक्षया गरीयान् एव । तद् आह मनुः ।</p>
<blockquote>
<p>उत्पादकब्रह्मदात्रोर् गरीयान् ब्रह्मदः पिता ।</p>
</blockquote>
<p>ब्रह्मद आचार्यः न तूपाध्यायः । यतो ऽनन्तरम् आह ।</p>
<blockquote>
<p>ब्रह्मजन्म हि विप्रस्य प्रेत्य चेह च शाश्वतम् ।</p>
</blockquote>
<p>यद् ब्रह्मग्रहणार्थं जन्मोपनयनाख्यं तद् यतः करोतीत्य् अर्थः । यस् तु बालो वृद्धम् अध्यापयति सो ऽपि गरीयान् इत्य् आह विष्णुः -  &ldquo;बाले समानवयसि वाध्यापके गुरुवद् वर्तेत&rdquo; इति । अत्र पुरावृत्तम् आह मनुः ।</p>
<blockquote>
<p>अध्यापयामास पितॄन् शिशुर् आङ्गिरसः कविः ।</p>
</blockquote>
<blockquote>
<p>पुत्रका इति होवाच ज्ञानेन परिगृह्य तान् ॥</p>
</blockquote>
<blockquote>
<p>ते तम् अर्थम् अपृच्छन्त् देवान् आगतमन्यवः ।</p>
</blockquote>
<blockquote>
<p>देवाश् चैतान् समेत्योचुर् न्याय्यं वः शिशुर् उक्तवान् ॥</p>
</blockquote>
<blockquote>
<p>अज्ञो भवति वै बालः पिता भवति मन्त्रदः ।</p>
</blockquote>
<blockquote>
<p>अज्ञं हि बाल इत्य् आहुः पितेत्य् एव च मन्त्रदम् ॥</p>
</blockquote>
<blockquote>
<p>न हायनैर् न पलितैर् न वित्तैर् न बन्धुभिः ।</p>
</blockquote>
<blockquote>
<p>ऋषयश् चक्रिरे धर्मं यो ऽनूचानः स नो महान् ॥</p>
</blockquote>
<p>हायनादिभिर् महत्त्वम् इति न धर्मं व्यवस्थापितवन्तः । किं तु यो ऽनूचानः प्रवक्ता स एव महान् इति । अत एव चास्मै न द्रुह्यात् । तद् अह मनुः ।</p>
<blockquote>
<p>य आवृणोत्य् अवितथं ब्रह्मणा श्रवणाव् उभौ ।</p>
</blockquote>
<blockquote>
<p>स माता स पिता ज्ञेयस् तं न द्रुह्येत् कदाचन ॥</p>
</blockquote>
<p>आवृणोत्य् आपूरयति । अवितथं विस्वरादिरहितं कृत्वेत्य् अर्थः । व्यासो ऽपि ।</p>
<blockquote>
<p>उपाध्यायं पितरं मातरं च ये द्रुह्यन्ति मनसा कर्मणा वा ।</p>
</blockquote>
<blockquote>
<p>तेषां पापं भ्रूणहत्यावशिष्टं तस्माद् एभ्यः पापकृन् नास्ति लोके ॥</p>
</blockquote>
<p>मनुर् अपि ।</p>
<blockquote>
<p>आचार्यश् च पिता चैव माता भ्राता च पूर्वजः ।</p>
</blockquote>
<blockquote>
<p>नार्तेनाप्य् अवमन्तव्या ब्राह्मणेन विशेषतः ॥ इति ।</p>
</blockquote>
<p>यस् तु पित्रोर् नित्यं प्रियम् एवाचरति स धर्मजातम् अवाप्नोतीत्य् आह देवलः ।</p>
<blockquote>
<p>यावत् पिता च माता च द्वाव् एतौ निर्विकारिणौ ।</p>
</blockquote>
<blockquote>
<p>तावत् सर्वं परित्यज्य पुत्रः स्यात् तत्परायणः ॥</p>
</blockquote>
<blockquote>
<p>माता पिता च सुप्रीतौ स्यातां पुत्रगुणैर् यदि ।</p>
</blockquote>
<blockquote>
<p>स पुतः सकलं धर्मं प्राप्नुयात् तेन कर्मणा ॥</p>
</blockquote>
<p>विकारो मरणम् । मनुर् अपि ।</p>
<blockquote>
<p>यं मातापितरौ क्लेशं सहेते संभवे नृणाम् ।</p>
</blockquote>
<blockquote>
<p>न तस्य निष्कृतिः सक्या कर्तुं वर्षशतैर् अपि ॥</p>
</blockquote>
<blockquote>
<p>तयोर् नित्यं प्रियं ब्रूयाद् आचार्यस्य च सर्वदा ।</p>
</blockquote>
<blockquote>
<p>तेषु हि त्रिषु तुष्टेषु तपः सर्वं समाप्यते ॥</p>
</blockquote>
<blockquote>
<p>तेषां त्रयाणां शुश्रूषा परमं तप उच्यते ।</p>
</blockquote>
<blockquote>
<p>न तैर् अभ्यननुज्ञतो धर्मम् अन्यं समाचरेत् ॥</p>
</blockquote>
<blockquote>
<p>त एव हि त्रयो लोकास् त एव त्रय आश्रमाः ।</p>
</blockquote>
<blockquote>
<p>त एव हि त्रयो वेदास् त एवोक्तास् त्रयो ऽग्नयः ॥</p>
</blockquote>
<blockquote>
<p>पिता वै गार्हपत्याग्निः माताग्निर् दक्षिणाः स्मृतः (?) ।</p>
</blockquote>
<blockquote>
<p>गुरुर् आहवनीयो ऽग्निः साग्नित्रेता गरीयसी ॥</p>
</blockquote>
<blockquote>
<p>इमं लोकं मातृभक्त्या पितृभक्त्या तु मध्यमम् ।</p>
</blockquote>
<blockquote>
<p>गुरुशुश्रूषया चैव ब्रह्मलोकं समश्नुते ॥</p>
</blockquote>
<blockquote>
<p>सर्वे तस्यादृता धर्मा यस्यैते त्रय आदृताः ।</p>
</blockquote>
<blockquote>
<p>अनादृतास् तु यस्यैत सर्वास् तस्याफलाः क्रियाः ॥</p>
</blockquote>
<blockquote>
<p>यावत् त्रयस् ते जीवेयुस् तावन् नान्यं समाचरेत् ।</p>
</blockquote>
<blockquote>
<p>तेष्व् एव नित्यं शुश्रूषां कुर्यात् प्रियहिते रतः ॥</p>
</blockquote>
<blockquote>
<p>तेषाम् अनुपरोधेन पारत्र्यं यद् यद् आचरेत् ।</p>
</blockquote>
<blockquote>
<p>तत् तन् निवेदयेत् तेभ्यो मनोवचनकर्मभिः ।</p>
</blockquote>
<blockquote>
<p>एष धर्मः परः साक्षाद् उपधर्मो ऽन्य उच्यते ॥</p>
</blockquote>
<p>पारत्र्यं पारलौकिकम् । देवलो ऽपि । ।</p>
<blockquote>
<p>नास्ति मातृसमं दैवं नस्ति पित्रा समो गुरुः ।</p>
</blockquote>
<blockquote>
<p>तयोः प्रत्युपकारो हि न कथंचन विद्यते ॥ इति ।</p>
</blockquote>
<p><strong>इति स्मृतिचन्द्रिकायां गुर्वादिनिरूपणम्</strong></p>
<h2 id="अभवदनम">अभिवादनम्</h2>
<p><strong>अथाभिवादनम्</strong></p>
<p>तत्र याज्ञवल्क्यः ।</p>
<blockquote>
<p>ततो ऽभिवादयेद् विद्वान् असाव् अहम् इति ब्रुवन् ।</p>
</blockquote>
<p>ततो ऽग्निकार्याद् अनन्तरम् इत्य् अर्थः । असाव् इत्य् अस्य स्थाने स्वं नाम कीर्तयेत् । तथा च मनुः ।</p>
<blockquote>
<p>अभिवादनात् परं विप्रो ज्यायांसम् अभिवादयन् ।</p>
</blockquote>
<blockquote>
<p>असौ नामाहम् अस्मीति स्वं नाम परिकीर्तयेत् ॥</p>
</blockquote>
<p>अभिवादात् &ldquo;अभिवादये&rdquo; इत्य् अस्य शब्दस्योपरि देवदत्तनामाहम् अस्मीति स्वनाम ब्रूयात् । अस्योपरि भोःशब्दो ऽपि कीर्तनीयः । तद् आह स एव ।</p>
<blockquote>
<p>भोःशब्दं कीर्तयेद् अन्ते स्वस्य नाम्नो ऽभिवादने । इति ।</p>
</blockquote>
<p>एवं सत्य् एवां प्रयोगो भवति &ldquo;अभिवादये देवदत्तनामाहम् अस्मि भो&rdquo; इति । तत्र आपस्तम्बः -  &ldquo;दक्षिणं बाहुं श्रोत्रसमं प्रसार्य ब्राह्मणो ऽभिवादयीतोरःसमं राजन्यो मधसमं वैश्यो नीचैः शूद्रः प्राञ्जलिः&rdquo; इति । एतच् च हस्तद्वयेन कार्यम् अन्यथा दोषश्रवणात् । तथा च विष्णुः ।</p>
<blockquote>
<p>जन्मप्रभृति यत् किंचिच् चेतसा धर्मम् आचरेत् ।</p>
</blockquote>
<blockquote>
<p>सर्वं तन् निष्फलं याति एकहस्ताभिवादनात् ॥</p>
</blockquote>
<p>एतद् अपि विद्वद्विषयम् । यद् आह स एव ।</p>
<blockquote>
<p>शिष्याणाम् आशिषं दद्यात् पद्माकारौ गुरोर् अथ ।</p>
</blockquote>
<blockquote>
<p>अजाकर्णेन विदुषां मूर्खाणाम् एकपाणिना ॥</p>
</blockquote>
<p>पद्माकारौ व्यत्यस्ताव् इत्य् अर्थः । अत्रिर् अपि ।</p>
<blockquote>
<p>दक्षिणं पाणिम् उद्धृत्य प्राकारम् अभिवादयेत् ।</p>
</blockquote>
<blockquote>
<p>श्रोत्रिये त्व् अञ्जलिः कार्यः पादोपग्रहणं गुरोः ॥ इति ।</p>
</blockquote>
<p>ब्राह्मणसमवाये त्व् अभिवादनक्रमम् आह मनुः ।</p>
<blockquote>
<p>लौकिकं वैदिकं वापि तथाध्यात्मिकम् एव वा ।</p>
</blockquote>
<blockquote>
<p>आददीत यतो ज्ञानं तं पूर्वम् अभिवादयेत् ॥ इति ।</p>
</blockquote>
<p>एतच् च प्रत्युत्थाय कार्यम्, &ldquo;सर्वत्र प्रत्युत्थायाभिवदनम्&rdquo; इत्य् आपस्तम्बस्मरणात् । मनुर् आपि ।</p>
<blockquote>
<p>ऊर्ध्वं प्राणा ह्य् उत्क्रमन्ति (?) यूनः स्थविर आगते ।</p>
</blockquote>
<blockquote>
<p>प्रत्युत्थानाभिवादाभ्यां पुनस् तान् प्रतिपद्यते ॥</p>
</blockquote>
<p>एतच्छीलस्यायुरादयो ऽपि विवर्धन्त इत् स एवाह ।</p>
<blockquote>
<p>अभिवादनशीलस्य नित्यवृद्धोपसेविनः (?) ।</p>
</blockquote>
<blockquote>
<p>चत्वारि तस्य वर्धन्ते आयुर् विद्या यशो बलम् ॥ इति ।</p>
</blockquote>
<p>अभिवादितेन यद् वदितव्यं तद् अपि मनुर् एवाह ।</p>
<blockquote>
<p>आयुष्मान् भव सौम्येति वाच्यो विप्रो ऽभिवादने ।</p>
</blockquote>
<blockquote>
<p>अकारश् चास्य नाम्नो ऽन्ते वाच्यः पूर्वाक्षरः प्लुतः ॥</p>
</blockquote>
<p>अकार इत्य् एतन् नाम्नो ऽन्तस्वरोपलक्षणार्थम्, नाम्नः सर्वत्राकारान्तत्वनियमाभावात् । अतश् चाभिवादकनाम्नो ऽन्ते यो ऽयम् अकाराद्यः स्वरः पूर्वाक्षरः स एव प्लुतः कार्यः । न पुनर् अपूर्वो ऽकारो नाम्नो ऽन्ते विधीयते । पूर्वाक्षरत्वं च पूरम् अक्षरं यस्य स पूर्वाक्षर इति । वसिष्ठो ऽपि -  &ldquo;आमन्त्रिते स्वरो ऽन्त्यो ऽस्य प्लुतः&rdquo; इति । आमन्त्रिते कर्तव्ये ऽभिवादकनाम्नो ऽन्ते यः स्वरः स प्लुतो भवति त्रिमात्रो भवतीत्य् अर्थः । एवं चैवं प्रयोगो भवति &ldquo;आयुष्मान् भव सौम्य देवदता&rdquo; इति । ये तु नामसंबन्धं प्रत्यभिवादनं न जानते तान् अभिवादयन् &ldquo;अहं भो&rdquo; इति ब्रूयात् । सर्वाः स्त्रियश् च । तथा च मनुः ।</p>
<blockquote>
<p>नामधेयस्य ये केचिद् अभिवादं न जानते ।</p>
</blockquote>
<blockquote>
<p>तान् प्राज्ञो ऽहम् इति ब्रूयात् स्त्रियः सर्वास् तथैव च ॥ इति ।</p>
</blockquote>
<p>यस् तु प्रत्यभिवादनस्वरूपम् एव न जानाति नासाव् अभिवाद्य इत्य् आह स एव ।</p>
<blockquote>
<p>यो न वेत्त्य् अभिवादस्य विप्रः प्रत्यभिवादनम् ।</p>
</blockquote>
<blockquote>
<p>नाभिवाद्यः स विदुषा यथा शूद्रस् तथैव सः ॥ इति ।</p>
</blockquote>
<p>यः पुनर् जानन्न् अपि प्रत्यभिवादनादि न करोति तस्य दोषो भविष्यत्पुराणे दर्शितः ।</p>
<blockquote>
<p>अभिवादे कृते यस् तु न करोत्य् अभिवादनम् ।</p>
</blockquote>
<blockquote>
<p>आशिषं वा न कुरुते स याति नरकं ध्रुवम् ॥</p>
</blockquote>
<blockquote>
<p>अभिवादे कृते यस् तु तं विप्रं नाभिवदयेत् ।</p>
</blockquote>
<blockquote>
<p>श्मशाने जायते वृक्षो गृध्रकाकोपसेवितः ॥ इति ।</p>
</blockquote>
<p>यमो ऽपि ।</p>
<blockquote>
<p>अभिवादे तु यः पूर्वम् आशिषं न प्रयच्छति ।</p>
</blockquote>
<blockquote>
<p>यद् दुष्कृतं भवेत् तस्य तस्माद् भागं प्रपद्यते ॥</p>
</blockquote>
<blockquote>
<p>तस्मात् पूर्वाभिभाषी स्याच् चण्डालस्यापि धर्मवित् ।</p>
</blockquote>
<blockquote>
<p>सुरां पिबेति वक्तव्यम् एवं धर्मो न हीयते ॥ इति ।</p>
</blockquote>
<p>आशिषम् अपि स एवाह ।</p>
<blockquote>
<p>स्वस्तीति ब्राह्मणो ब्रूयाद् आयुष्मान् इति भूमिपः ।</p>
</blockquote>
<blockquote>
<p>वर्दताम् इति वैश्यस् तु शूद्रस् तु स्वागतं वदेत् ॥</p>
</blockquote>
<p>एतच् च सर्ववर्णसाधारणम् । तथा च भविष्यत्पुराणे ।</p>
<blockquote>
<p>ब्राःमणः सर्ववर्णानां स्वस्ति कुर्याद् इति स्थितिः ।</p>
</blockquote>
<p>स्वस्तिशब्दार्थम् अपि यम एवाह ।</p>
<blockquote>
<p>यत् सुखं त्रिषु लोकेषु व्याधिव्यसनवर्जितम् ।</p>
</blockquote>
<blockquote>
<p>यस्मिन् सर्वे स्थिताः कामाः सा स्वस्तीत्य् अभिसंज्ञिता ॥</p>
</blockquote>
<p>एतच् चाभिवादनम् अधिकवयसाम् एव कार्यम्, &ldquo;ज्यायांसम् अभिवादयेत्&rdquo; इति मनुस्मरणात् । अत एव चर्त्विगादीनां मान्यत्वे ऽपि कनीयसाम् अनभिवाद्यत्वम् आह गौतमः -  &ldquo;ऋत्विक्श्वशुरपितृव्यमातुलानां तु यवीससां प्रत्युत्तानम् अनभिवाध्याः&rdquo; इति । यत् तु वसिष्ठेनोक्तम्, &ldquo;ऋत्विक्श्वशुरपितृव्यमातुलान् अवरवयसः प्र्त्युत्तायाभिवदेत्&rdquo; इति, तद् अप्य् अभिवदेद् आभिमुख्येन वदेद् इत्य् अभिभाषणमात्राभिप्रायम् । अत एव बोधायनः -  &ldquo;ऋत्विक्श्वशुरपितृव्यमातुलानां तु यवीयसां प्रत्युत्थायाभिभाषणम्&rdquo; इति । अभिभाषणे ऽपि नियमम् आह मनुः ।</p>
<blockquote>
<p>ब्राह्मणं कुशलं पृच्छेत् क्षत्रबन्धुम् अनामयम् ।</p>
</blockquote>
<blockquote>
<p>वैश्यं क्षेमं समागम्य शूद्रम् आरोग्यम् एव च ॥ इति ।</p>
</blockquote>
<p>आपस्तम्बो ऽपि -  &ldquo;कुशलम् अवरवयसं वयस्यं वा पृच्छेत्&rdquo; इति । वयस्यश् समानवयाः । एतद् अपि श्रोत्रियविषयम्, यद् आह स एव, &ldquo;नासंभाष्य श्रोत्रियं व्यतिक्रमेद् अरण्ये च स्त्रियम्&rdquo; इति । स्त्रीसंभाषणे ऽपि नियमम् आह मनुः ।</p>
<blockquote>
<p>परपत्नी तु या स्त्री स्याद् असंबन्धा च योनितः ।</p>
</blockquote>
<blockquote>
<p>तां ब्रूयाद् भवतीत्य् एव सुभगे भगिनीति वा ॥</p>
</blockquote>
<p>एवं च कनीयसि वयस्ये वाभिभाषणमात्रम्, ज्यायस्यभिवादनम् इति मन्तव्यम् । तत्र ज्यायस्त्वं कियता कालेन भवतीत्य् अपेक्षिते मनुर् आह ।</p>
<blockquote>
<p>दशाब्दाख्यं पौरसख्यं पञ्चाब्दाख्यं कलाभृताम् ।</p>
</blockquote>
<blockquote>
<p>त्र्यब्दपूर्वं श्रोत्रियाणां स्वल्पेनापि स्वयोनिषु ॥</p>
</blockquote>
<p>समानपुरनिवासिनां दशभिर् वर्षैः पूर्वः सखा भवति । ततो ऽधिको ज्यायान् । कलाभृतां गीतनृत्यादिविद्यावतां पञ्चाब्दपूर्वः सखा । श्रोतिर्याणां वेदाध्यायिनां त्र्यब्दपूर्वः सखा भवति । ततो ऽधिको ज्यायान् । स्वयोनिषु भ्रात्रादिषु स्वल्पेनापि वयसा पूर्वः सखा भवति । ततो ऽधिको ऽप्य् अभिवाद्य इत्य् अर्थः । एतच् च ब्राह्मणविषयम् । यद् आह मनुः ।</p>
<blockquote>
<p>ब्राह्मणं दशवर्षं तु सतवर्षं तु भूमिपं ।</p>
</blockquote>
<blockquote>
<p>पितापुत्रौ विजानीयाद् ब्राह्मणस् तु तयोः पिता ॥</p>
</blockquote>
<p>अतो ब्राह्मण एवाभिवाद्य इत्य् अभिप्रायः । अत एव शातातपः ।</p>
<blockquote>
<p>अभिवाद्यो नमस्कार्यः सिरसा वन्द्य एव च ।</p>
</blockquote>
<blockquote>
<p>ब्राह्मणः क्षत्रियाद्यैस् तु श्रीकामैः सादरं सदा ॥</p>
</blockquote>
<blockquote>
<p>नाभिवाद्यास् तु विप्रेण क्षत्रियाद्याः कदाचन ।</p>
</blockquote>
<blockquote>
<p>ज्ञानकर्मगुणोपेता यद्य् अप्य् एते बहुश्रुताः ॥ इति ।</p>
</blockquote>
<p>अत एव क्षत्रियाद्यभिवादने प्रायश्चित्तम् अप्य् आह स एव ।</p>
<blockquote>
<p>क्षत्रं वैश्यं वाभिवाद्य प्रायश्चित्तं कथं भवेत् ।</p>
</blockquote>
<blockquote>
<p>ब्राह्मणानां दशाष्टौ च अभिवाद्य विशुध्यति ॥</p>
</blockquote>
<blockquote>
<p>अभिवाद्य द्विजः शूद्रं सचेलं स्नानम् आचरेत् ।</p>
</blockquote>
<blockquote>
<p>ब्राह्मणानां शतं सम्यग् अभिवाद्य विशुध्यति ॥</p>
</blockquote>
<blockquote>
<p>अर्चयेत् पुण्दरीकाक्षं देवं वापि त्रिलोचनम् ।</p>
</blockquote>
<blockquote>
<p>ब्राह्मणं वा महाभागम् अभिवाद्य विशुध्यति ॥</p>
</blockquote>
<p>ब्राह्मणेष्व् अपि क्वचित् क्वचिद् अभिवादस्यापवादम् आह विष्णुः ।</p>
<blockquote>
<p>सभासु चैव सर्वासु यज्ञे राजगृहेषु च ।</p>
</blockquote>
<blockquote>
<p>नमस्कारं प्रकुर्वीत ब्राह्मणान् नाभिवादयेत् ॥</p>
</blockquote>
<p>गुर्वादिविषये त्व् अभिवादन एव विशेषम् आह गौतमः -  &ldquo;गुरोः पादोपसंग्रहणं प्रातः&rdquo; इति । गुरुर् अत्राचार्यः । यतः स एवाह -  &ldquo;मातृपितृतद्वधूनां पूर्व्जानां विद्यागुरूणां तद्गुरूणां च&rdquo; इति । पूर्वजा ज्येष्ठभ्रातरः । विद्यागुरव उपाध्यायाः । तद्गुरवो मात्रादिगुरवः । एतेषाम् अपि पादोपसंग्रहणं कार्यम् इत्य् अर्थः । पादोपसंग्रहणं पादस्पर्शनम् । तत्प्रकारम् आह मनुः ।</p>
<blockquote>
<p>व्यस्त्यस्तपाणिना कार्यम् उपसंग्रहणं गुरोः ।</p>
</blockquote>
<blockquote>
<p>सव्येन सव्यः स्प्रष्टव्यो दक्षिणेन तु दक्षिणः ॥</p>
</blockquote>
<p>सव्यदक्षिणाभ्यां पाणिभ्यां गुरोः सव्यदक्षिणपादौ स्पृशेद् इत्य् अर्थः । अत्र विशेषम् आह पैठीनसिः -  &ldquo;उत्तानाभ्यां हस्ताभ्यां दक्षिणेन दक्षिणं सव्येन सव्यं पादाव् अभिवादयेत्&rdquo; इति । बोधायनो ऽपि -  &ldquo;श्रोत्रे संस्पृश्य&rdquo; इति । उपसंग्रहणम् इति शेषः । एतच् च गुरुपत्नीनाम् अपि कार्यम् । तद् आह मनुः ।</p>
<blockquote>
<p>गुरुवत् प्रतिपूज्याः स्युः सवर्णगुरुयोषितः ।</p>
</blockquote>
<blockquote>
<p>असवर्णास् तु संपूज्याः प्रत्युत्थानाभिवादनैः ॥</p>
</blockquote>
<p>एवं भ्रातृभार्या अप्य् उपसंग्राह्याः । तद् आह स एव ।</p>
<blockquote>
<p>भ्रातृभार्योपसंग्राह्या सवर्णाहन्य् अहन्य् अपि ।</p>
</blockquote>
<blockquote>
<p>विप्रोष्य तूपसंग्राह्या ज्ञातिसंबन्धयोषितः ॥ इति ।</p>
</blockquote>
<p>एवम् अविशेषेणोपसंग्रहणे प्राप्ते क्वचिद् अपवादम् आह स एव ।</p>
<blockquote>
<p>गुरुपत्नी तु युवतिर् नाभिवाद्येह पादयोः ।</p>
</blockquote>
<blockquote>
<p>पूर्णविंशतिवर्षेण गुणदोषौ विजानता ॥</p>
</blockquote>
<p>अत्र हेतुम् आह स एव ।</p>
<blockquote>
<p>अविद्वांसम् अलं लोके विद्वांसम् अपि वा पुनः ।</p>
</blockquote>
<blockquote>
<p>प्रमदा ह्य् उत्पथं नेतुं कामक्रोधवशानुगम् ॥</p>
</blockquote>
<p>विद्वांसम् अविद्वांसं वा स्त्रियः कामादिवशगम् उत्पथं नेतुं यतो ऽलं समर्था इत्य् अर्थः । अतः ।</p>
<blockquote>
<p>कामं तु गुरुपत्नीनां युवतीनां युव भुवि ।</p>
</blockquote>
<blockquote>
<p>विधिवद् वन्दनं कुर्याद् असाव् अहम् इति ब्रुवन् ॥</p>
</blockquote>
<blockquote>
<p>विप्रस् तु पादग्रहणम् अन्वहं चाभिवादनम् ।</p>
</blockquote>
<blockquote>
<p>गुरुदारेषु कुर्वीत सतां धर्मम् अनुस्मरन् ॥</p>
</blockquote>
<p>अत्राभिवादनविधानम् आह आपस्तम्बः -  &ldquo;न सोपानद्वेष्टितशिरा अवहितपाणिर् वाभिवादयीत&rdquo; इति । अवहितपाणिर् अप्रसारितपाणिः । प्रचेतसाप्य् उक्तम् -  &ldquo;सोपानत्कस् त्व् आचमनशयनयानारोहणाभिवादननमस्कारादीन् वर्जयेत्&rdquo; इति । शङ्खो ऽपि -  &ldquo;नोदकुम्भहस्तो ऽभिवादयेन् न बैक्षं चरन्न् अपुष्पान्नहस्तो नाशुचिर् न देवपितृकार्यं कुर्वन् न शयानः&rdquo; इति । आपस्तम्बो ऽपि -  &ldquo;अप्रयतेन नाभिवाद्यम् । तथाप्रयताय । अप्रयतश् च न प्रत्यभिवदेत् । प्रतिवयसः स्त्रियः&rdquo; इति । बौधायनो ऽपि -  &ldquo;समिद्धार्य् उदकुम्भपुष्पान्नहस्तो नाबिवादयेत्&rdquo; इति । एवम् अभिवाद्ये ऽपि द्रष्टव्यम् । तथा चापस्तम्बः ।</p>
<blockquote>
<p>समित्पुष्पकुशाज्याम्बुमृदन्नाक्षतपाणिकम् ।</p>
</blockquote>
<blockquote>
<p>जपं होमं च कुर्वाणं नाभिवाद्येत वै द्विजम् ॥</p>
</blockquote>
<p>कात्यायनो ऽपि ।</p>
<blockquote>
<p>स्रुक्पाणिकम् अनाज्ञातम् अशक्तं रिपुम् आतुरम् ।</p>
</blockquote>
<blockquote>
<p>योगिनं च तपःसक्तं कनिष्ठं नाभिवादयेत् ॥</p>
</blockquote>
<p>शातातपो ऽपि ।</p>
<blockquote>
<p>उदक्यां सूतिकां नारीं भर्तृघ्नीं गर्भघातिनीम् ।</p>
</blockquote>
<blockquote>
<p>अभिवाद्य द्विजो मोहाद् अहोरात्रेण शुध्यति ॥</p>
</blockquote>
<blockquote>
<p>पाषण्डं पतितं व्रात्यं महापतिकिनं शठम् ।</p>
</blockquote>
<blockquote>
<p>नास्तिकं च कृतघ्नं च नाभिवन्देत् कथंचन ॥</p>
</blockquote>
<blockquote>
<p>धावन्तं च प्रमत्तं च मूत्रोत्सर्जनतत्परम् ।</p>
</blockquote>
<blockquote>
<p>भुञ्जानम् आचमानार्हं (?) नाभिवादेत् द्विजोत्तमः ॥</p>
</blockquote>
<blockquote>
<p>वसन्तं जृम्भमाणं च कुर्वन्तं दन्तधावनम् ।</p>
</blockquote>
<blockquote>
<p>अभ्यक्तशिरसं चैव स्नास्यन्तं नाभिवादयेत् ॥</p>
</blockquote>
<p>तथा च जमदग्निः ।</p>
<blockquote>
<p>देवताप्रतिमां दृष्ट्वा यतिं दृष्ट्वा त्रिदण्डिनम् ।</p>
</blockquote>
<blockquote>
<p>नमस्कारं न कुर्याच् चेद् अहोरात्रेण शुध्यति ॥</p>
</blockquote>
<p><strong>इति स्मृतिचन्द्रिकायाम् अभिवादनम्</strong></p>
<h3 id="मनयतवनमततन">मान्यत्वनिमित्तानि</h3>
<p><strong>अथ मान्यत्वनिमित्तानि</strong></p>
<p>तत्र याज्ञवल्क्यः ।</p>
<blockquote>
<p>विद्याकर्मवयोबन्धुवित्तैर् मान्या यथाक्रमम् ।</p>
</blockquote>
<p>विद्या श्रुतिस्मृती । कर्म विहितक्रिया । वय आत्मनो ऽतिरिक्तम् । बन्धुः स्वजनसंपत्तिः । वित्तं धनम् । एतैर् युक्ताः क्रमेण मान्या वेदितव्याः । पूर्वं पूर्वं गरीय इत्य् अर्थः । तथा च मनुः ।</p>
<blockquote>
<p>वित्तं बन्धुर् वयः कर्म विद्या भवति पञ्चमी ।</p>
</blockquote>
<blockquote>
<p>एतानि मान्यस्थानानि गरीयो यद् यद् उत्तरम् ॥</p>
</blockquote>
<p>मान्यस्थानानि मान्यत्वनिमित्तानीत्य् अर्थः । एतेभ्यो वित्तदिभ्यः श्रुतं गरीयः तस्य दृष्टादृष्टमूलत्वात् । तद् आह गौतमः -  &ldquo;श्रुतं तु सर्वेभ्यो गरीयस् तन्मूलत्वाद् धर्मस्य&rdquo; इति । एतैर् वित्तादिभिर् युक्तो हीनजातिर् अप्य् उत्कृष्टजतिवन् मान्य इत्य् आह मनुः ।</p>
<blockquote>
<p>पञ्चानां त्रिषु वर्णेषु भूयांसि गुणवन्ति च ।</p>
</blockquote>
<blockquote>
<p>यत्र स्युर्ः सो ऽत्र मानार्हः शूद्रो ऽपि दशमीं गतः ॥</p>
</blockquote>
<p>वर्षशतस्यान्तिमो भागो दशमी । नवतिहायनातीत इत्य् अर्थः । एतच् च वार्धकं वित्तादियोगोपलक्षणार्थम् । अत एव याज्ञवल्क्यः ।</p>
<blockquote>
<p>एतैः प्रभूतैः शूद्रो ऽपि वार्धके मानम् अर्हति । इति ।</p>
</blockquote>
<p>वित्तादिराहित्ये ऽपि केषांचित् पथो दानेन मानम् आह मनुः ।</p>
<blockquote>
<p>चक्रिणो दशमीस्थस्य रोगिणो भारिणः स्त्रियाः ।</p>
</blockquote>
<blockquote>
<p>स्नातकस्य च राज्ञश् च पन्था देयो वरस्य च ॥</p>
</blockquote>
<p>चक्री शाकतिकः । स्नातकः कृतसमावर्तनः । वरो विवाहोद्यतः । एतेषां पथि मिलितानां पन्था देयः मार्गाद् अपसर्तव्यम् इत्य् अर्थः । यदा तु तेषाम् एव मेलनं मार्गे पथो दानेन स्नातकराजानौ मान्यौ । तद् आह स एव ।</p>
<blockquote>
<p>तेषां तु समवेतानां मान्यौ स्नातकपार्थिवौ ।</p>
</blockquote>
<p>तयोश् च मेलने स्नातक एव राज्ञा माननीय इत्य् आह स एव ।</p>
<blockquote>
<p>राजस्नातकयोर् एवं स्नातको नृपमानभाक् ।</p>
</blockquote>
<p>याज्ञवल्क्यो ऽपि ।</p>
<blockquote>
<p>वृद्धभारिनृत्पस्नातस्त्रीरोगिवरचक्रिणाम् ।</p>
</blockquote>
<blockquote>
<p>पन्था देयो नृपस् तेषां मान्यः स्नातस् तु भूपतेः ॥</p>
</blockquote>
<p>वृद्धग्रहणं बालादेर् अपि प्रदर्शनार्थम् । अत एव पथा देय इत्य् अनुवृत्तौ शङ्खः -  &ldquo;बालवृद्धमृतोपहतदेहभाराक्रान्तस्त्रीस्नातकप्रव्रजितेभ्यः&rdquo; इति । स्त्री चात्र गर्भिणी वेदितव्या । तथा च बोधायनः ।</p>
<blockquote>
<p>वृद्धाय भारतप्ताय गर्भिण्यै दुर्बलाय च ।</p>
</blockquote>
<blockquote>
<p>पन्था देयो ब्राह्मणाय गवे राज्ञे ह्य् अचक्षुषे ॥ इति ।</p>
</blockquote>
<p><strong>इति स्मृतिचन्द्रिकायां मान्यत्वनिमित्तानि</strong></p>
<h2 id="भकषटनम">भिक्षाटनम्</h2>
<p><strong>अथ भिक्षाटनम्</strong></p>
<p>तत्र मनुः ।</p>
<blockquote>
<p>प्रतिगृह्येप्सितं दण्डम् उपस्थाय च भास्करम् ।</p>
</blockquote>
<blockquote>
<p>प्रदक्षिणं परीत्याग्निं चरेद् भैक्षं यथाविधि ॥</p>
</blockquote>
<p>यथाशास्त्रम् इत्य् अर्थः । तत् कथम् इत्य् अपेक्षिते गौतमः -  &ldquo;आदिमध्यान्तेषु बवच्छब्दः प्रयोज्यो वर्णानुपूर्व्येण&rdquo; इति । भिक्षाप्रार्थनावाक्ये वर्णक्रमेणादिमध्यवसानेषु भवच्छब्दः प्रयोक्तव्य इत्य् अर्थः । तथा च मनुः ।</p>
<blockquote>
<p>भवत्पूर्वं चरेद् भैक्षम् उपनीतो द्विजोत्तमः ।</p>
</blockquote>
<blockquote>
<p>भवन्मध्यं तु राजन्यः वैश्यस् तु भवदुत्तरम् ॥</p>
</blockquote>
<p>अत्रैवं प्रयोगः -  भवति भिकां देहीति ब्राह्मणः, भिक्षां भवति देहीति क्षत्रियः, भिक्षां देहि भवतीति वैश्यः । अत्र याज्ञवल्क्यः ।</p>
<blockquote>
<p>ब्राह्मणेxउ चरेद् भैक्षम् अनिन्द्येष्व् आत्मवृत्तये ।</p>
</blockquote>
<p>भिक्षाणां समूहो भैक्षम् । तत्प्राप्तं चरेद् इत्य् अर्थः । तच् च ब्राह्मणविषयम् । तद् आह व्यासः ।</p>
<blockquote>
<p>ब्राह्मणक्षत्रियविशश् चरेयुर् भैक्षम् अन्वहम् ।</p>
</blockquote>
<blockquote>
<p>सजातीयगृहेष्व् एव सार्ववर्णिकम् एव वा ॥</p>
</blockquote>
<p>अत्र विशेषम् आह मनुः ।</p>
<blockquote>
<p>वेदयज्ञैर् अहीनानां प्रशस्तानां स्वकर्मसु ।</p>
</blockquote>
<blockquote>
<p>ब्रह्मचार्य् आहरेद् भैक्षं गृहेभ्यः प्रयतो ऽन्वहम् ॥</p>
</blockquote>
<p>उक्तेष्व् अपि केषुचिद् अपवादम् आह स एव ।</p>
<blockquote>
<p>गुरोः कुले न भिक्षेत न ज्ञातिकुलबन्धुषु ।</p>
</blockquote>
<p>गुरोः कुले गुरुगृह इत्य् अर्थः । यत् तु तेनैवोक्तम्,</p>
<blockquote>
<p>मातरं वा स्वसारं वा मातुर् वा भगिनीं निजाम् ।</p>
</blockquote>
<blockquote>
<p>भिक्षेत भिक्षां प्रथमां या चैनं नावमानयेत् ॥</p>
</blockquote>
<p>इति, तद् उपनयनाङ्गभिक्षाविषयम् इति, &ldquo;गुरोः कुले न भिक्षेत&rdquo; इत्य् अनेनाविरुद्धम् । अन्यत्र भिक्षालाभे गुरोः कुले भिक्षाटनम् अविरुद्धम् इत्य् आह गौतमः -  &ldquo;आचार्यज्ञातिगुरुस्वेष्व् अलाभे ऽन्यत्र&rdquo; । स्वेषु स्वकीयेषु बन्धुष्व् इत्य् अर्थः । अत्रापि पूर्वं पूर्वं परित्यजेद् यद्य् उत्तरोत्तरगृहेषु भिक्षा लभ्येत । तद् अपि तेनैवोक्तम् -  &ldquo;तेषां पूर्वं पूर्वं परिहरेत्&rdquo; इति । व्यासस् तु त्रैवर्णिकं भिक्षाचरणम् आह ।</p>
<blockquote>
<p>ब्राह्मणक्षत्रियविषश् चरेयुर् भैक्षम् अन्वहम् ।</p>
</blockquote>
<blockquote>
<p>सजातीयगृहेष्व् एव सार्ववर्णिकम् एव वा ॥</p>
</blockquote>
<p>सर्वशब्दस्य प्रकृतवर्णत्रयपरत्वाद् इत्य् अभिप्रायः । एतत् पूर्वोक्तसजातीयालाभविषयम् । तथा च भविष्यत्पुराणम् ।</p>
<blockquote>
<p>सर्वं वा चिवरेद् ग्रामं पूर्वोक्तानाम् असंभवे ।</p>
</blockquote>
<blockquote>
<p>अन्त्यवर्ज्यं महाबाहो इत्य् आह भगवान् विभुः ॥</p>
</blockquote>
<p>अन्त्यः शूद्रः । यत् तु मनुनोक्तम्,</p>
<blockquote>
<p>सर्वं वा विचरेद् ग्रामं पूर्वोक्तानाम् असंभवे ।</p>
</blockquote>
<blockquote>
<p>नियम्य प्रयतो वाचम् अभिशस्तांश् च वर्जयेत् ॥</p>
</blockquote>
<p>इति, तद् अपि पुराणेन समानार्थं न पुनः शूद्राद् अपि प्राप्त्यर्थम्, &ldquo;वेदयज्ञैर् अहीनानाम्&rdquo; इति तेनैवोक्तत्वात् । यद् अपि भविष्यत्पुराणे,</p>
<blockquote>
<p>चातुर्वर्ण्यं चरेद् भैक्षम् अलाभे कुरुनन्दन ।</p>
</blockquote>
<p>इति, तद् अप्य् आपदि पूर्वपूर्वालाभे वेदितव्यम् । अत एव विष्णुः ।</p>
<blockquote>
<p>क्षत्रवैश्यगृहेष्व् एव क्रियावर्तिषु साधुषु ।</p>
</blockquote>
<blockquote>
<p>चातुर्वर्ण्यं चरेद् भैक्षम् आपत्काल उपस्थिते ॥ इति ।</p>
</blockquote>
<p>एतच् च सायं प्रातः कार्यम्, &ldquo;सायं प्रातर् अमत्रेण भिक्षाचर्यं चरेत्&rdquo; इत्य् आपस्तम्बस्मरणात् । अमत्रं शरावादि । अत एवैकान्नाशित्वनिषेधम् आह मनुः ।</p>
<blockquote>
<p>भैक्षेण वर्तयेन् नित्यं नैकन्नादी भवेद् व्रती ।</p>
</blockquote>
<p>एतद् अनापद्विषयम् । तद् आह याज्ञवल्क्यः ।</p>
<blockquote>
<p>ब्रह्मचर्ये स्थितो नैकम् अन्नम् अद्याद् अनापदि । इति ।</p>
</blockquote>
<p>भैक्षासिनः फलम् आह मनुः ।</p>
<blockquote>
<p>भैक्षेण व्रतिनो वृत्तिर् उपवाससमा स्मृता ।</p>
</blockquote>
<p>अत्रिर् अपि ।</p>
<blockquote>
<p>शाकभक्षाः पयोभक्षाः ये चान्ये यावकाशिनः ।</p>
</blockquote>
<blockquote>
<p>सर्वे ते भक्षभक्षस्य कलां नार्हन्ति षोडशीम् ॥</p>
</blockquote>
<blockquote>
<p>तप्तकाञ्चनवर्णेन गवां मूत्रेण यावकम् ।</p>
</blockquote>
<blockquote>
<p>पिबेद् द्वादश् वर्षाणि न तद् भैक्षसमं भवेत् ॥</p>
</blockquote>
<p>यावको यवकृतो यवागूः । न चात्र फलश्रवणाद् अनियतं भिक्षाचरणम् इति वाच्यम्, अकरणे मनुना प्रायश्चित्तविधानात् -</p>
<blockquote>
<p>अकृत्वा भक्षवरणम् असमिध्य च पावकम् ।</p>
</blockquote>
<blockquote>
<p>अनातुरः सप्तरात्रम् अवकीर्णिव्रतं चरेत् ॥ इति ।</p>
</blockquote>
<p>आपस्तम्बस् तु भिक्षमाणं ब्रह्मचारिणं न प्रत्याचक्षेतेत्य् आह -  &ldquo;स्त्रीणां प्त्र्याचक्षाणानां समाहितो ब्रह्मचारीष्टं दत्तं हुतं प्रजां पशून् ब्रह्मवर्चसम् अन्नाद्यं वृङ्क्ते । तस्माद् उ ह वै ब्रह्मचारिसङ्घं चरन्तं न प्रत्याचक्षीत&rdquo; इति । एतच् च व्रताध्यय्नादियोगिब्रह्मचारिविषयम् । अत एव मनुः ।</p>
<blockquote>
<p>भिक्षां च भिक्षवे दद्याद् विधिवद् ब्रह्मचारिणे । इति ।</p>
</blockquote>
<p>विधिवद् इत्य् अनेन तद्विहीनस्य निषेधम् आह । अत एव वसिष्ठः ।</p>
<blockquote>
<p>अव्रता ह्य् अनधीयाना यत्र भैक्षचरा द्विजाः ।</p>
</blockquote>
<blockquote>
<p>तं ग्रामं दण्डयेद् राजा चोरभक्तप्रदो हि सः ॥ इति ।</p>
</blockquote>
<p>भिक्षादानं प्रकृत्याह मनुः ।</p>
<blockquote>
<p>हस्ते दत्ता तु या भिक्षा लवणं व्यञ्जनानि च ।</p>
</blockquote>
<blockquote>
<p>भुक्त्वा ह्य् अशुचितां याति दाता स्वर्गं न गच्छति ॥ इति ।</p>
</blockquote>
<p>एतच् च भैक्षं यावदर्थम् एवाहर्तव्यम् अन्यथा दोषश्रवणात् । तद् आह स एव ।</p>
<blockquote>
<p>आहारमात्राद् अधिकं न क्वचिद् भैक्षम् आहरेत् ।</p>
</blockquote>
<blockquote>
<p>युज्यते स्तेयदोषेण कामतो ऽधिकम् आहरन् ॥</p>
</blockquote>
<blockquote>
<p>माधूकरीं य आदाय ब्राह्मणेभ्यः प्रयच्छति ।</p>
</blockquote>
<blockquote>
<p>स याति नरकं घोरं भोक्ता भुङ्क्ते च किल्बिषम् ॥</p>
</blockquote>
<blockquote>
<p>तस्मान् नोपहरेद् भैक्षम् अतिरिक्तं कदचन ।</p>
</blockquote>
<p>माधूकरी भिक्षा । कामत इति वदन् अकामतो ऽधिकाहरणे न दोष इत्य् आह । अत एवाधिकस्य प्रतिपत्तिनियमम् आह आपस्तम्बः -  &ldquo;न चोच्छिष्टं कुर्याद् अशक्तौ भूमौ निखनेद् अप्सु वा प्रविशेद् आचार्याय वा पर्यवदध्याद् अन्तर्धिने वा शूद्राय&rdquo; इति । अन्तर्धिने आचार्यदासायेत्य् अर्थः । न चात्रोच्छिष्टशब्देनाशुचिद्रव्याभिधानम् आशङ्कनीयम्, &ldquo;नोच्छिष्टं कस्यचिद् दद्यात्&rdquo; इति मनुना तस्य दाननिषेधात् । एवम् आहृत्य तद् भैक्षं गुरवे निवेद्याश्नीयात् । तथा च मनुः ।</p>
<blockquote>
<p>समाहृत्य तु तद् भैक्षं यावद् अर्थम् अमायया ।</p>
</blockquote>
<blockquote>
<p>निवेद्य गुरवे ऽश्नीयाद् आचम्य प्राङ्मुखः शुचिः ॥ इति ।</p>
</blockquote>
<p>गुर्वसंनिधाने तु तद्भार्यादिभ्यो निवेदयेत् । तद् आह गौतमः -  &ldquo;असंनिधौ तु तद्भार्यापुत्रसब्रह्मचारिसद्भ्यः&rdquo; इति । सब्रह्मचारी सहाध्यायी सन्तः श्रोत्रियाः । तथा चापस्तम्बः -  &ldquo;विप्रवासे गुरोर् आचार्यगुलाय तैर् विप्रवासे ऽन्येभ्यो ऽपि श्रोत्रियेभ्यः&rdquo; इति । ततो गुर्वाद्यनुज्ञया भुञ्जीत । तथा च हारीतः -  &ldquo;भैक्षम् अवोक्षितं पर्यग्निकृतम् आदित्यदर्शितम् अनुज्ञातम् अमृतसंमितं प्राहुस् तद् अश्नन् ब्रह्मचारी ब्रह्मसिद्धिम् अवाप्नोति&rdquo; इति । याज्ञवल्क्यो ऽपि ।</p>
<blockquote>
<p>कृताग्निकार्यो भुञ्जीत वाग्यतो गुर्वनुज्ञया ।</p>
</blockquote>
<blockquote>
<p>आपोशनक्रियापूर्वं सत्कृत्यान्नम् अकुत्सयन् ॥</p>
</blockquote>
<p>आपोशनक्रिया अमृतोपस्तरणम् असीत्य् एवमादिका । तां पूर्वं कृत्वा भुञ्जीत । सत्कृत्य पूजयित्वेत्य् अर्थः । तथा च मनुः ।</p>
<blockquote>
<p>पूजयेद् अशनं नित्यम् अद्याच् चैतद् अकुत्सयन् ।</p>
</blockquote>
<blockquote>
<p>पूजितं ह्य् अशनं नित्यं बलम् ऊर्जं च यच्छति ॥</p>
</blockquote>
<blockquote>
<p>अपूजितं तु यद् भुक्तम् उभयं तु हिनस्ति तत् ।</p>
</blockquote>
<p>कुत्सयन्न् अनिन्दयन्न् इत्य् अर्थः । गौतमो ऽपि -  &ldquo;सायं प्रातस् त्व् अन्नम् अभिपूजितम् अनिन्दन् भुञ्जीत&rdquo; इति । सायं प्रातर् इति वदन् मध्ये भोजननिषेधम् आह मनुः ।</p>
<blockquote>
<p>सायं प्रातर् द्विजातीनाम् अशनं श्रुतिचोदितम् ।</p>
</blockquote>
<blockquote>
<p>नान्तरा भोजनं कुर्याद् अग्निहोत्रसमो विधिः ॥</p>
</blockquote>
<p>अग्निहोत्रसम इत्य् अनेन कलद्वये ऽपि भोजनम् आवश्यकम् इत्य् आह । तथा च श्रुतिः -  &ldquo;तस्मात् सायं प्रातर् आश्येव स्यात्&rdquo; इति । अत्र वसिष्ठः ।</p>
<blockquote>
<p>अष्टौ ग्रासा मुनेर् भक्ष्या वानप्रस्थस्य षोडश ।</p>
</blockquote>
<blockquote>
<p>द्वात्रिंशतं गृहस्थस्य ह्य् अमितं ब्रह्मचारिणः ॥ इति ।</p>
</blockquote>
<p>आपस्तम्बो ऽपि ।</p>
<blockquote>
<p>आहिताग्निर् अनड्वांश् च ब्रह्मचारी च ते त्रयः ।</p>
</blockquote>
<blockquote>
<p>अश्नन्त एव सिध्यन्ति नैषां सिद्धिर् अनश्नताम् ॥ इति ।</p>
</blockquote>
<p>न चात्रामितम् इत्य् अनेनात्यशनम् आशङ्कनीयम् । अत आह पैठीनसिः -  &ldquo;काले ऽन्नाद्यं लघुक्षिप्रम् अल्पम् अद्याद् रसोत्तरम्&rdquo; । मनुर् अपि ।</p>
<blockquote>
<p>न चैवात्यशनं कुर्यान् न चोच्छिष्टः क्वचिद् व्रजेत् ।</p>
</blockquote>
<blockquote>
<p>अनारोग्यम् अनायुष्यम् अस्वर्ग्यं चातिभोजनम् ॥</p>
</blockquote>
<blockquote>
<p>अपुण्यं लोकविद्विष्टं तस्मात् तत् परिवर्जयेत् ॥</p>
</blockquote>
<p>तथा भोक्तुर् दिङ्नियमम् आह स एव ।</p>
<blockquote>
<p>आयुष्यं प्राङ्मुखो भुङ्क्ते यशस्यं दक्षिनामुखः ।</p>
</blockquote>
<blockquote>
<p>श्रियं प्रत्यङ्मुखो भुङ्क्ते ऋतं भुङ्क्त उदङ्मुखः ॥</p>
</blockquote>
<p>आयुषे हितम् आयुष्यम् । तत् प्राङ्मुखो भुङ्क्ते भुञ्जीतेत्य् अर्थः । एवं चायुष्कामः प्राङ्मुखो भुञ्जीतेत्य् उक्तं भवति । एवं यशसे हितं यशस्यम् । तद् दक्षिणामुखो भुञ्जीत । श्रियम् इच्छन् प्रत्यङ्मुखः । ऋतं सत्यम् । तद् इच्छन्न् उदङ्मुख इति । हारीतो ऽपि -  &ldquo;प्राङ्मुख आयुष्कामो ऽश्नीयाद् यशो ऽर्थी दक्षिणामुखः श्रीकामः प्रत्यङ्मुखः&rdquo; इति । यत् तु मनुनोक्तम्,</p>
<blockquote>
<p>यद् वेष्टितशिरा भुङ्क्ते यद् भुङ्क्ते दक्षिणामुखः ।</p>
</blockquote>
<blockquote>
<p>सोपानत्कश् च यद् भुङ्क्ते तद् वै रक्षांसि गच्छति ॥</p>
</blockquote>
<p>इति, तच् छ्राद्धविषयम्, तस्य तत्प्रकरणे पाठात् । अत्र पात्रनियमम् आह हारीतः -  &ldquo;लोहमये मृन्मये वा पात्रे भुञ्जीत&rdquo; । तच् च भुक्त्वा स्वयं प्रक्षालयेत् । तद् आह आपस्तम्बः -  &ldquo;भुक्त्वा स्वयम् अमत्रं प्रक्षालयीत&rdquo; इति । &ldquo;भैक्षेण वर्तयेन् नित्यम्&rdquo; इत्य् उक्तम् । तस्य क्वचिद् अपवदम् आह याज्ञवल्क्यः ।</p>
<blockquote>
<p>ब्राह्मणः कामम् अश्नीयाच् छ्राद्धे व्रतम् अपीडयन् ।</p>
</blockquote>
<p>अपीडयन् मधुमांसादि वर्जयन्न् इत्य् अर्थः, तस्य ब्रह्मचरिणः प्रतिषिद्धत्वात् । अत एव मनुः ।</p>
<blockquote>
<p>प्रतिषिद्धं न भोक्तव्यं मधुमांसादि नित्यसः । इति ।</p>
</blockquote>
<p>मधुनः पुनर् अकामेनोपपन्नस्य नैव दोषो ऽस्तीत्य् आह वसिष्ठः -  &ldquo;अकामोपन्नं मधु वजसनेयके न दुष्यति&rdquo; इति । यत् तु विष्णुनोक्तम् -  &ldquo;श्राद्धक्र्तलवणशुक्तपर्युषितवर्जनम्&rdquo; इति, तद् अनभ्यर्थिताभिप्रायम् । अत एव मनुः ।</p>
<blockquote>
<p>कामम् अभ्यर्थितो ऽश्नीयाद् व्रतम् अस्य न लुप्यते । इति ।</p>
</blockquote>
<p><strong>इति स्मृतिचन्द्रिकायां भिक्षाटनम्</strong></p>
<h2 id="उपनतधरम">उपनीतधर्माः</h2>
<p><strong>अथोपनीतधर्माः</strong></p>
<p>तत्र संवर्तः ।</p>
<blockquote>
<p>संध्यां प्रातः सनक्षत्राम् उपासीत यथाविधि ।</p>
</blockquote>
<blockquote>
<p>सादित्यां पश्चिमां संध्याम् अर्धास्तमितभास्कराम् ॥</p>
</blockquote>
<blockquote>
<p>तिष्ठन् पूर्वां जपं कुर्याद् ब्रह्मचारी समाहितः ।</p>
</blockquote>
<blockquote>
<p>आसीनः पश्चिमां संध्यां जपं कुर्याद् अतन्द्रितः ॥</p>
</blockquote>
<blockquote>
<p>अग्निकार्यं च कुर्वीत मेधावी तदनन्तरम् ।</p>
</blockquote>
<blockquote>
<p>ततो ऽधीयीत वेदं तु वीक्षमाणो गुरोर् मुखम् ॥</p>
</blockquote>
<blockquote>
<p>सायं प्रातश् च भिक्षेत ब्रह्मचारी समाहितः ।</p>
</blockquote>
<blockquote>
<p>निवेद्य गुरवे ऽश्नीयात् प्राङ्मुखो वाग्यतः शुचिः ॥</p>
</blockquote>
<p>मनुर् अपि ।</p>
<blockquote>
<p>नित्यं स्नात्वा शुचिः कुर्याद् देवर्षिपितृतर्पणम् ।</p>
</blockquote>
<blockquote>
<p>देवताभ्यर्चनं कुर्यात् संध्योपासनम् एव च ॥ इति ।</p>
</blockquote>
<p>अत्र दक्षः ।</p>
<blockquote>
<p>प्रातर् मध्याह्नयोः स्नानं वानप्रस्थगृहस्थयोः ।</p>
</blockquote>
<blockquote>
<p>यतेस् त्रिषवणं प्रोक्तं सकृत् तु ब्रह्मचारिणः ॥ इति ।</p>
</blockquote>
<p>अत्र विशेषम् आह विष्णुः -  &ldquo;दण्डवन् मज्जनम्&rdquo; इति । दण्डवद् इत्य् अनेनाङ्गनैर्मल्यं न कार्यम् इत्य् आह । अत एव आपस्तम्बः -  &ldquo;नाप्सु श्लाघमानः स्नयात्&rdquo; इति । अत्र ये त्व् असाधारणधर्मा अग्नीन्धनादयस् ते यावत् समावर्तनं तावद् एव कार्या इत्य् आह मनुः ।</p>
<blockquote>
<p>अग्नीन्धनं भैक्षचर्यम् अधःशय्यां गुरोर् हितम् ।</p>
</blockquote>
<blockquote>
<p>आ समावर्तनं कुर्यात् कृतोपनयनो द्विजः ॥</p>
</blockquote>
<p>एतच् चान्येषाम् अप्य् एवंजातीयानाम् उपलक्षणार्थम् । अत् एव पुराणम् ।</p>
<blockquote>
<p>मेखलाम् अजिनं दण्डम् उपवीतं च नित्यशः ।</p>
</blockquote>
<blockquote>
<p>कौपीनं कटिसूत्रं च ब्रह्मचारी तु धारयेत् ॥</p>
</blockquote>
<p>यमो ऽपि ।</p>
<blockquote>
<p>दण्डं कमण्डलुं वेदं मौञ्जीं च रशनां तथा ।</p>
</blockquote>
<blockquote>
<p>धारयेद् ब्रह्मचर्यं च भिक्षान्नाशी गुरौ वसन् ॥</p>
</blockquote>
<p>वेदो धर्भमुष्टिः । गुरौ गुरुगृह इत्य् अर्थः । अत्र वसतो ये धर्मास् तान् आह व्यासः ।</p>
<blockquote>
<p>जघन्यशायी पूर्वं स्याद् उत्थाय गुरुवेश्मनि ।</p>
</blockquote>
<blockquote>
<p>यच् च शिष्येण कर्तव्यं कार्यं दासेन वा पुनः ॥</p>
</blockquote>
<blockquote>
<p>कृतम् इत्य् एव तत् सर्वं कृत्वा तिष्ठेत् तु पार्श्वतः ।</p>
</blockquote>
<blockquote>
<p>किङ्करः सर्वकार्येषु सर्वकर्मसु कोविदः ॥</p>
</blockquote>
<blockquote>
<p>नाभुक्तवति नाश्नीयाद् अपीतवति नो पिबेत् ।</p>
</blockquote>
<blockquote>
<p>न तिष्ठति तथासीत नासुप्ते प्रस्वपेत् तथा ॥</p>
</blockquote>
<p>याज्ञवल्क्यो ऽपि ।</p>
<blockquote>
<p>गुरुं चैवाप्य् उपासीत स्वाध्यायर्थं समाहितः ।</p>
</blockquote>
<blockquote>
<p>आहूतश् चाप्य् अधीयीत लब्धं चास्मै निवेदयेत् ॥</p>
</blockquote>
<p>हारीतो ऽपि -  &ldquo;अथोदकुम्भकुशपुष्पसमिन्मूलाहरनसंमार्जनोपलेपाङ्गशुश्रूषाप्रभृतिभिर् गच्छन्तं तिष्ठन्तं शयानम् आसीनं भक्त्यानुवर्तेत । नास्य निर्माल्यशयनासनच्छायापादुके वा कामयेत्&rdquo; इति । आपस्तम्बो ऽपि -  &ldquo;आचार्याधीनः स्याद् अन्यत्र पतनीयेभ्यः&rdquo; इति । बोधायनो ऽपि -  &ldquo;सर्वत्राप्रतिहतगुरुवाक्यो ऽन्यत्र पातकात्&rdquo; इति । यमो ऽपि ।</p>
<blockquote>
<p>गुर्वधीनो ऽस्वतन्तः स्यात् पूर्वोत्थायी गुरोर् गृहे ।</p>
</blockquote>
<blockquote>
<p>सदा जघन्यसंवेशी जितशिश्नो जितोदरः ॥</p>
</blockquote>
<blockquote>
<p>जितनिद्रो जितालस्यो जितक्रोधो जितात्मवान् ।</p>
</blockquote>
<blockquote>
<p>शुश्रूषुर् अनहंवादी गुरुदेवार्वने रतः ॥</p>
</blockquote>
<p>गुर्वर्चनं गुरुपूजा । तस्याः फलम् आह शङ्खः ।</p>
<blockquote>
<p>न स्नानेन न होमेन नैवाग्निपरिचर्यया ।</p>
</blockquote>
<blockquote>
<p>ब्रह्मचारी दिवं याति स याति गुरुपूजनात् ॥</p>
</blockquote>
<p>मनुर् अपि नियमान्तराण्य् आह ।</p>
<blockquote>
<p>नीचशय्यासनं चास्य नित्यं स्याद् गुरुसंनिधौ ।</p>
</blockquote>
<blockquote>
<p>गुरोश् च चक्षुर्विषये न यथेष्टासनो भवेत् ॥</p>
</blockquote>
<p>एतच् च गवादिव्यतिरिक्तविषयम्, तत्र सहासनविधानात् । तद् आह स एव ।</p>
<blockquote>
<p>गो ऽश्वोष्ट्रयानप्रासादप्रस्तरेषु कटेषु च ।</p>
</blockquote>
<blockquote>
<p>आसीत गुरुणा सार्धं शिलाफलकनौषु च ॥</p>
</blockquote>
<p>विष्णुर् अपि -  &ldquo;नास्यैकासनो भवेद् ऋते शिलाफलकयानेभ्यः&rdquo; इति । तथा न गुरोः परीवादाद्य् आकर्णनीयम् । तथा च मनुः ।</p>
<blockquote>
<p>गुरोर् यत्र परीवादो निन्दा वापि प्रवर्तते ।</p>
</blockquote>
<blockquote>
<p>कर्णौ तत्र पिधातव्यौ गन्तव्यं वा ततो ऽन्यतः ॥ इति ।</p>
</blockquote>
<p>सद्दोषख्यापनं परीवादः । असद्दोषाभिधानं निन्दा । न च स्वेनापि परीवादादि कार्यम् । यद् आह स एव ।</p>
<blockquote>
<p>परीवादात् खरो भवति श्वा वै भवति निन्दकः ।</p>
</blockquote>
<blockquote>
<p>परिभोक्ता क्रिमिर् भवति कीटो भवति मत्सरी ॥</p>
</blockquote>
<p>अननुज्ञातगुरुधनोपजीवी परिभोक्ता । हारीतो ऽपि ।</p>
<blockquote>
<p>अमृतस्य प्रदातारं गुरुं यस् त्व अवमन्यते ।</p>
</blockquote>
<blockquote>
<p>तच् चैनं दहति ब्रह्म तिर्यग्योनौ च जायते ॥</p>
</blockquote>
<blockquote>
<p>ऋचं वा यदि वा पादम् अर्धं वा यदि वाक्षरम् ।</p>
</blockquote>
<blockquote>
<p>सकाशाद् यस्य गृह्णीयान् नियतं तस्य गौरवम् ॥</p>
</blockquote>
<p>तथा च गुर्वादेर् नामापि न कीर्तनीयम् । तथा च स्मृतिः ।</p>
<blockquote>
<p>आचार्यं चैव तत्पुत्रं तद्भार्यां दीक्षितं गुरुम् ।</p>
</blockquote>
<blockquote>
<p>पितरं च पितृव्यांश् च मातरं मातुलं तथा ।</p>
</blockquote>
<blockquote>
<p>हितैषणं च विद्वांसं श्वशुरं यतिम् एव च ।</p>
</blockquote>
<blockquote>
<p>न ब्रूयान् नामतो विद्वान् मातुश् च भगिनीं तथा ॥ इति ।</p>
</blockquote>
<p>यत्र पुनर् गुर्वादिनामग्रहणम् आवश्यकं तत्रोपाध्यायादिशब्देन स ब्रूयात् । तथा च गौतमः -  &ldquo;नामगोत्रे गुरोः समानतो निर्दिशेत्&rdquo; इति । समानतो मानेन सहेत्य् अर्थः । अत एव मनुः ।</p>
<blockquote>
<p>नोदाहरेद् अस्य नाम परोक्षं अपि केवलम् ।</p>
</blockquote>
<blockquote>
<p>न चैवास्यानुकुर्वीत गतिभाषितचेष्टितम् ॥</p>
</blockquote>
<p>तथा गुरुभार्यादेर् अपि शुश्रूषा कार्येत्य् आह विश्वामित्रः ।</p>
<blockquote>
<p>तद्भार्यापुत्र्योश् चैव वृद्धानां धर्मशालिनाम् ।</p>
</blockquote>
<blockquote>
<p>शुश्रूषा सर्वथा कार्या प्रणामो भक्तिर् एव च ॥ इति ।</p>
</blockquote>
<p>नारदो ऽपि ।</p>
<blockquote>
<p>आ विद्याग्रहणाच् छिष्यः शुश्रूषाप्रयतो गुरुम् ।</p>
</blockquote>
<blockquote>
<p>तद्वृत्तिर् गुरुदारेषु गुरुपुत्रे तथैव च ॥ इति ।</p>
</blockquote>
<p>सुमन्तुर् अपि ब्रह्मचारिनियमम् आह ।</p>
<blockquote>
<p>ब्रह्मचर्यं तपो भैक्षं संध्ययोर् अग्निकर्म च ।</p>
</blockquote>
<blockquote>
<p>स्वाध्यायो गुरुवृत्तिश् च चर्येयं ब्रह्मचारिणः ॥ इति ।</p>
</blockquote>
<p>तपःशब्देनात्र ब्रह्मचारिनियमा उच्यन्ते । तथा चापस्तम्बः -  &ldquo;नियमेषु तपःशब्दः । तदतिक्रमे विद्याकर्म निःस्रवति&rdquo; इति । अतो नियमानुष्ठानम् आवश्यकम् इत्य् अभिप्रायः । अत एव मनुः ।</p>
<blockquote>
<p>सेवेतेमांस् तु नियमान् ब्रह्मचारी गुरौ वसन् ।</p>
</blockquote>
<blockquote>
<p>संनियम्येन्द्रियग्रामं तपोवृद्ध्यर्थम् आत्मनः ॥</p>
</blockquote>
<blockquote>
<p>इन्द्रियाणां तु सर्वेषां यद्य् एकं क्षरतीन्द्रियम् ।</p>
</blockquote>
<blockquote>
<p>तेनास्य क्षरति प्रज्ञा दृतेः पादाद् इवोदकम् ॥</p>
</blockquote>
<p>ते च याज्ञवल्क्येनोक्ताः ।</p>
<blockquote>
<p>मधुमांसाञ्जनोच्छिष्टशुक्तं स्त्रीप्राणिहिंसनम् ।</p>
</blockquote>
<blockquote>
<p>भास्करालोकनाश्लीलपरीवादादि वर्जयेत् ॥</p>
</blockquote>
<p>मधु क्षौद्रम् । मांसं छागादेर् अपि वर्ज्यम् । एतच् च व्याधिराहित्ये वेदितव्यम्, अन्यथा तु वैद्योपदिष्टं मधुमांसादिकं गुरोर् उच्छिष्टं कृत्वा प्राश्नीयात् । तथा च वसिष्ठः -  &ldquo;स चेद् व्याधीयीत कामं गुरोर् उच्छिष्टं भैषय्जार्थं सर्वं प्राश्नीयात्&rdquo; इति । व्याधीयीत व्याधिमत्ताम् अनुभवतीत्य् अर्थः । अञ्जनं तैलादिना गात्रस्य, कज्जलादिना चाक्ष्णोः । एतद् अप्य् अन्यत्र वैद्योपदेशात् । औषधस्याव्रतघ्नत्वात् । तथा च स्मृतिः ।</p>
<blockquote>
<p>अष्टौ तान्य् अव्रघ्नानि आपो मूलं घृतं पयः ।</p>
</blockquote>
<blockquote>
<p>हविर् ब्राह्मणकाम्या च गुरोर् वचनम् औषधम् ॥ इति ।</p>
</blockquote>
<p>उच्छिष्टं गुरुव्यतिरिक्तस्य वर्जयेत् । तद् आह वसिष्ठः -  &ldquo;उच्छिष्टम् अगुरोर् अभोज्यम्&rdquo; इति । अगुरोर् अभोज्यम् इत्य् अनेन गुरोर् उच्छिष्टं भोज्यम् इत्य् आह । अत एव आपस्तम्बः -  &ldquo;पितुर् ज्येष्ठस्य च भ्रातुर् उच्छिष्टं भोक्तव्यम्&rdquo; इति । न च, &ldquo;आचार्यः श्रेष्ठो गुरूणां मातेत्य् एके&rdquo; इति मातुर् अपि गुरुत्वश्रवणात् तस्या उच्छिष्टं भोक्तव्यम् इति शङ्कनीयम्, &ldquo;स गुरुर् यः क्रियाः कृत्वा वेदम् अस्मै प्रयच्छति&rdquo; इति गुरुलक्षणवैलक्षण्यात् । अतस् तत्रौपचारिको गुरुशब्द इति मन्तव्यम् । अत एव मनुः ।</p>
<blockquote>
<p>गुरुवत् संप्रपूज्याः स्युः सवर्णा गुरुयोषितः । इति ।</p>
</blockquote>
<p>अत एव गौतमो ऽपि -  &ldquo;तद्भार्यापुत्रेषु चैवम्&rdquo; इति गुरुधर्मातिदेशं कृत्वा तदुच्छिष्टभोजनापवादम् आह -  &ldquo;नोच्छिष्टाशनस्नापनप्रसाधनपादप्रक्षालनोन्मर्दनोपसंग्रहणानि&rdquo; इत् । प्रसाधनम् अलंकरणम् । उन्मर्दनम् अङ्गमर्दनम् । एवम् अतिशेषेण गुरोर् उच्छिष्टभोजने प्राप्ते क्वचिद् अपवादम् आह आपस्तम्बः -  &ldquo;धर्मविप्रतिपत्ताव् अभोज्यम्&rdquo; इति । अधर्मोपेतस्य पितुर् उच्छिष्टम् अभोज्यम् इत्य् अर्थः । शुक्तं निष्ठुरं वाक्यम् । तद् अपि वर्जयेत् । अत एव वर्जयेद् इत्य् अनुवृत्तौ गौतमः -  &ldquo;शुक्ता वाचः&rdquo; इति । भास्करालोकम् आदित्यावेक्षणम् । तद् अपि न कार्यम् इत्य् आह मनुः ।</p>
<blockquote>
<p>नेक्षेतोद्यन्तम् आदित्यम् अस्तंयन्तं कदाचन ।</p>
</blockquote>
<blockquote>
<p>नोपस्पृष्टं न वारिस्थं न मध्यनभसो गतम् ॥</p>
</blockquote>
<p>उपस्पृष्टं राहुग्रस्तम् । अश्लिलम् असत्यभाषणम् । परीवादः परनिन्दा । आदिग्रहणम् अन्येषाम् अपि नियमानाम् उपलक्षणार्थम् । अत एव गौतमः -  &ldquo;वर्जयेन् मधुमांसगन्धमाल्य-दिवास्वप्नाञ्जनाभ्यञ्जनयानोपानच्छत्रकामक्रोधलोभमोहवादनस्नानदन्तधावन-हर्षनृत्तगीतपरिवादभयानि&rdquo; इति । गन्धश् चन्दनादि । तस्य भोगार्थस्य प्रतिषेधो न देवताशिष्टस्य । तथा च स्मृतिः -  &ldquo;देवताशिष्टम् एव गृह्णीयाद् ब्रह्मचारी&rdquo; इति । एवं मालायाम् अपि द्रष्टव्यम् । यानं शिबिकादि । वादो बहुप्रलापः । वादनं भेरीताडनादि । स्नानम् उपभोगार्थम्, नित्यस्य विहितत्वात् । भयं परस्य । मनुर् अपि ।</p>
<blockquote>
<p>वर्जयेन् मधु मांसं च गन्धमाल्यरसान् स्त्रियः ।</p>
</blockquote>
<blockquote>
<p>शुक्तानि चैव सर्वाणि प्राणिनां चैव हिंसनम् ॥</p>
</blockquote>
<blockquote>
<p>अभ्यङ्गम् अञ्जनं चाक्ष्णोर् उपानच्छत्रधारणम् ।</p>
</blockquote>
<blockquote>
<p>कामं क्रोधं च लोभं च नर्तनं गीतवादनम् ॥</p>
</blockquote>
<blockquote>
<p>द्यूतं च जनवादं च परिवादं तथानृतम् ।</p>
</blockquote>
<blockquote>
<p>स्त्रीणां च प्रेक्षणालम्भम् उपघातं परस्य च ॥ इति ।</p>
</blockquote>
<p>रसा इष्ङुरसादयः । मधुनो रसत्वे ऽपि पृथङ्ग्रहणं प्रायश्चित्तगुरुत्वख्यापनार्थम् । स्त्रीप्रेक्षणालम्भने तु यत्र मैथुनशङ्का तत्रैव वर्जयेत्, इतरत्राशक्यपरिहारत्वात् । अत एव वर्जयेद् इत्य् अनुवृत्तौ गौतमः -  &ldquo;स्त्रीप्रेक्षणालम्भने मैथुनशङ्कायाम्&rdquo; इति । तथा नियमान्तराण्य् अपि स एवाह -  &ldquo;गुरुदर्शने कण्ठप्रावृतावसक्थिकापाश्रयणपादप्रसारणानि निष्ठीवितहसितविजृम्भितावस्फोटनानि&rdquo; । अत्रापि वर्जयेद् इत्य् अनुवर्तते । कण्ठप्रावृतं वस्त्रादिना कण्ठप्रावरणम् । अवसक्थिका जान्वोर् मध्यस्य च वस्त्रादिना बन्धनम् । अपाश्रयणं कुड्यादिसंश्रयणम् । विजृम्भितं जृम्भणम् । अवस्फोटनं भुजास्फालनादि । हसितं प्रसिद्धम् । तच् च यद्य् अशक्यपरिहारं तदा मुखं पिधाय कार्यम् । तद् आह आपस्तम्बः -  &ldquo;यदि स्मयेतापिगृह्य स्मयेतति हि ब्राह्मणम् । नोपजिघ्रेत् स्त्रियं मुखेन न हृदयेन प्रार्थयेन् नाकारणाद् उपस्पृशेत्&rdquo; इति । पुनर् आपस्तम्बः -  &ldquo;दत्वा नानुकथयेत् कृत्वा च ननुस्मरेद् आत्मप्रशंसा परगर्हाम् इति च वर्जयेत्&rdquo; इति । हारीतो ऽपि -  &ldquo;हयगमरथचैत्य-वृक्षविषमारोहणप्रचयनसंसिद्धिसर्पणमहानद्यर्णवप्रतरणमहासाहसविरुद्धानि वर्जयेत्&rdquo; इति । आपस्तम्बो ऽपि -  &ldquo;स्त्रीभिर् यावद् अर्थसंभाषी मृदुः शान्तो दान्तो ह्रीमन् दृढधृतिः&rdquo; इति । विष्णुर् अपि -  &ldquo;कृतलवणं ब्रह्मचारी वर्जयेत्&rdquo; इति । कृतलवणम् ऊषरलवणम् । मनुर् अपि ।</p>
<blockquote>
<p>नैनं ग्रामे ऽभिनिम्लोचेत् सूर्यो नाभ्युदयात् क्वचित् ।</p>
</blockquote>
<blockquote>
<p>सूर्येण ह्य् अभिनिर्मुक्तः शयानो ऽभ्युदितश् च यः ॥</p>
</blockquote>
<blockquote>
<p>प्रायश्चित्तम् अकुर्वाणो युक्तः स्यान् महतैनसा ।</p>
</blockquote>
<blockquote>
<p>मुण्डो वा जटिलो वा स्याद् अथ वा स्याच् छिखाजटः ॥ इति ।</p>
</blockquote>
<p>मुण्डः शिखाविहीनः, &ldquo;मुण्डः शिखी वा&rdquo; इति गौतमस्मरणात् । कात्यायनो ऽपि ।</p>
<blockquote>
<p>सशिखं वपनं कार्यम् आ स्नानाद् ब्रह्मचारिणः ।</p>
</blockquote>
<blockquote>
<p>आ शरीरविमोक्षात् तु ब्रह्मचर्यं न चेद् भवेत् ॥ इति ।</p>
</blockquote>
<p>एतच् छन्दोगाभिप्रायम् । तथा च श्रीविष्णुपुराणे भरतवाक्यम् ।</p>
<blockquote>
<p>एते लूनशिखास् तस्य दशनैर् अचिरोद्गतैः ।</p>
</blockquote>
<blockquote>
<p>कुशकाशा विराजन्ते वटः सामगा इव ॥</p>
</blockquote>
<p>&ldquo;अधः शयीत&rdquo; इत्य् उक्तं गौतमेन । तत्र विशेषम् आह यमः ।</p>
<blockquote>
<p>खट्वासनं च शयनं वर्जयेद् दन्तधावनम् ।</p>
</blockquote>
<blockquote>
<p>स्वपेद् एकः कुशेष्व् एव न रेतः स्कन्दयेत् क्वचित् ॥</p>
</blockquote>
<p>मनुर् अपि ।</p>
<blockquote>
<p>एकः शयीत सर्वत्र न रेतः स्कन्दयेत् क्वचित् ।</p>
</blockquote>
<blockquote>
<p>कामाद् धि स्कन्दयेद् रेतो हिनस्ति व्रतम् आत्मनः ॥</p>
</blockquote>
<p>व्रतं ब्रह्मचर्यम् । अकामत उत्सर्गे प्रायश्चित्तमात्रं न व्रतलोप इत्य् आह स एव ।</p>
<blockquote>
<p>स्वप्ने सिक्त्वा ब्रह्मचारी द्विजः शुक्लम् अकामतः ।</p>
</blockquote>
<blockquote>
<p>स्नात्वार्कम् अर्चयित्वापि पुनर् माम् इत्य् ऋचं जपेत् ॥ इति ।</p>
</blockquote>
<p><strong>इति स्मृतिचन्द्रिकायाम् उपनीतधर्माः</strong></p>
<h2 id="वदपरशस">वेदप्रशंसा</h2>
<p><strong>अथ वेदप्रशंसा</strong></p>
<p>तत्र मनुः ।</p>
<blockquote>
<p>चातुर्वर्ण्यं त्रयो लोकाश् चत्वारश् चाश्रमाः पृथक् ।</p>
</blockquote>
<blockquote>
<p>भूतं भव्यं भविष्यच् च सर्वं वेदात् प्रसिद्ध्यति ॥</p>
</blockquote>
<p>याज्ञवल्क्यो ऽपि ।</p>
<blockquote>
<p>यज्ञानां तपसां चैव शुभानां चैव कर्मणाम् ।</p>
</blockquote>
<blockquote>
<p>वेद एव द्विजातीनां निःश्रेयसकरः परः ॥</p>
</blockquote>
<p>यज्ञादीनां कर्मणां मध्ये वेदाभ्यास एव द्विजातीनां पर उत्कृष्टो निःश्रेयसकरः, तस्य तपोरूपत्वात् । तथा च मनुः ।</p>
<blockquote>
<p>वेदम् एव सदाभ्यसेत् तपस् तप्स्यन् द्विजोत्तमः ।</p>
</blockquote>
<blockquote>
<p>वेदाभ्यासो ऽपि विप्रस्य तपः परम् इहोच्यते ॥</p>
</blockquote>
<blockquote>
<p>आ हैव स नखाग्रेभ्यः परमं तप्यते तपः ।</p>
</blockquote>
<blockquote>
<p>यः स्रग्व्य् अपि द्विजो ऽधीते स्वाध्यायं शक्तितो ऽन्वहम् ॥</p>
</blockquote>
<p>यः प्रत्यहं यथाशक्ति स्वाध्यायम् अधीते स आ नखाग्रेभ्यः परम् उत्कृष्टं तपः करोतीत्य् अर्थः । हेय्ति प्रसिद्धौ । स्रग्वी घृतमाल्यो नियमविहीनो ऽपीति यावत् । व्यासो ऽपि ।</p>
<blockquote>
<p>नान्यतो ज्ञायते धर्मः वेदाद् एवैष निर्बभौ ।</p>
</blockquote>
<blockquote>
<p>तस्मात् सर्वप्रयत्नेन धर्मार्थी वेदम् अभ्यसेत् ॥</p>
</blockquote>
<p>धर्मार्थी धर्मज्ञानार्थम् । अत एव मनुः ।</p>
<blockquote>
<p>पितृदेवमनुष्याणां वेदश् चक्षुर् सनातनः । इति ।</p>
</blockquote>
<p>वेदविदः फलम् अपि स एवाह ।</p>
<blockquote>
<p>यथा जातबलो वह्निर् दहत्य् आर्द्रान् अपि द्रुमान् ।</p>
</blockquote>
<blockquote>
<p>तथा दहति वेदज्ञः कर्मजं दोषम् आत्मनः ॥</p>
</blockquote>
<p>तथा वेदविहीनस्य सर्वक्रियानैष्फल्यम् अपि स एवाह ।</p>
<blockquote>
<p>यथा षण्डो ऽफलः स्त्रीषु यथा गौर् गवि चाफला ।</p>
</blockquote>
<blockquote>
<p>यथा चाज्ञे ऽफलं दानं तथा विप्रो ऽनृचो ऽफलः ॥</p>
</blockquote>
<p>वसिष्ठो ऽपि ।</p>
<blockquote>
<p>यश् च काष्ठमयो हस्ती यश् च चर्ममयो मृगः ।</p>
</blockquote>
<blockquote>
<p>यश् च विप्रो ऽनधीयानस् त्रयस् ते नामधारकाः ॥</p>
</blockquote>
<p>यथा दार्वादिनिर्मितो हस्ती युद्धादिकर्मयोग्यो न भवति तथानधीयानो ऽपि स्वकर्मयोग्यो न भवतीत्य् अर्थः । अत एवायं ब्राह्मणो न भवतीत्य् आह स एव ।</p>
<blockquote>
<p>नानृचो ब्राह्मणो भवति न वणिङ् न कृषीवलः ।</p>
</blockquote>
<blockquote>
<p>न शूद्रप्रेषणं कुर्वन् न स्तेनो न चिकित्सकः ॥</p>
</blockquote>
<p>मनुर् अपि ।</p>
<blockquote>
<p>यो ऽनदीत्य द्विजो वेदान् अन्यत्र कुरुते श्रमम् ।</p>
</blockquote>
<blockquote>
<p>स जीवन्न् एव शूद्रत्वम् आशु गच्छति सान्वयः ॥</p>
</blockquote>
<p>अतः पूर्वं वेदाध्ययनेन भवितव्यम् इत्य् अर्थः । अत एव शङ्खः -  &ldquo;न वेदम् अनधीत्यान्यां विद्याम् अधीयीतान्यत्र वेदाङ्गस्मृतिभ्यः&rdquo; इति । अङ्गादेर् अपि तदर्थपरिज्ञानार्थत्वाद् इत्य् अभिप्रायः । तथा च हारीतः -  &ldquo;वेदो वै विद्या ब्राह्मणस्य । तत्परिज्ञानार्थम् अङ्गानि&rdquo; इति ।</p>
<p><strong>इति स्मृतिचन्द्रिकायां वेदप्रशंसा</strong></p>
<h2 id="शरतपरशस">श्रुतप्रशंसा</h2>
<p><strong>अथ श्रुतप्रशंसा</strong></p>
<p>तत्र लघुव्यासः ।</p>
<blockquote>
<p>न वेदपाठमात्रेण संतोषं कारयेद् बुधः ।</p>
</blockquote>
<blockquote>
<p>पाठमात्रावसायी तु पङ्के गौर् इव सीदति ॥ इति ।</p>
</blockquote>
<p>निरुक्ते ऽपि -  &ldquo;स्थाणुर् अयं भारहरः किलाभूद् अधीत्य वेदं न विजानाति यो ऽर्थम्&rdquo; इति । लघुव्यासो ऽपि ।</p>
<blockquote>
<p>वेदस्वाध्ययनं सर्वं धर्मशास्त्रस्य चापि यत् ।</p>
</blockquote>
<blockquote>
<p>अजानतो ऽर्थं तत् सर्वं तुषाणां खण्डनं यथा ॥</p>
</blockquote>
<blockquote>
<p>यथा पशुर् भारवाही न तस्य भजते फलम् ।</p>
</blockquote>
<blockquote>
<p>द्विजस् तदर्थानभिज्ञो न वेदफलम् अश्नुते ॥</p>
</blockquote>
<p>वैदिककर्मफलभाङ् न भवतीत्य् अर्थः । अत एवास्य शूद्रसमानत्वम् आह स एव ।</p>
<blockquote>
<p>यो ऽधीत्य विधिवद् विप्रो वेदार्थं न विचारयेत् ।</p>
</blockquote>
<blockquote>
<p>स सान्वयः शूद्रसमः पात्रतां न प्रपद्यते ॥</p>
</blockquote>
<p>अत एव चैतेषां वाङ्मात्रेणापि पूजा न कार्येत्य् आह स एव ।</p>
<blockquote>
<p>पाठमात्रपारान् नित्यं द्विजातींश् चार्थवर्जितान् ।</p>
</blockquote>
<blockquote>
<p>पशून् इव स तान् प्राज्ञो वाङ्मात्रेणापि नार्चयेत् ॥</p>
</blockquote>
<p>अतो ऽधीतवेदस्य तदर्थविचार आवश्यक इत्य् अभिप्रायः । अत एव दक्षः ।</p>
<blockquote>
<p>वेदस्वीकरणं पूर्वं विचारो ऽभ्यसनं जपः ।</p>
</blockquote>
<blockquote>
<p>तद्दानं चैव शिष्येभ्यो वेदाभ्यासो हि पञ्चधा ॥</p>
</blockquote>
<p>विचारो वेदार्थविचारः । लघुव्यासो ऽपि ।</p>
<blockquote>
<p>श्रुतहीनम् अधीतं यत् नह नापुत्र तद् भवेत् ।</p>
</blockquote>
<blockquote>
<p>श्रुतं तु केवलम् अपि समुद्दाराय कल्पते ॥</p>
</blockquote>
<p>किं पुनः समुच्चितम् इत्य् अभिप्रायः । तद् आह स एव ।</p>
<blockquote>
<p>ज्ञानं कर्म च संयुक्तं मुक्त्यर्थं कथितं यथा ।</p>
</blockquote>
<blockquote>
<p>अधीतं श्रुतसंयुक्तं तथा श्रेष्ठं न केवलम् ॥</p>
</blockquote>
<blockquote>
<p>समुच्चितं स्तोकम् अपि श्रुताधीतं विशिष्यते ।</p>
</blockquote>
<blockquote>
<p>चतुर्णाम् अपि वर्णानां केवलाध्ययनाद् द्विजात् ॥ इति ।</p>
</blockquote>
<p>वेदार्थविदः फलम् आह मनुः ।</p>
<blockquote>
<p>वेदशास्त्रार्थतत्त्वज्ञो यत्र यत्राश्रमे वसेत् ।</p>
</blockquote>
<blockquote>
<p>इहैव तिष्ठन् लोके स ब्रह्मभूयाय कल्पते ॥</p>
</blockquote>
<p>हारीतो ऽपि ।</p>
<blockquote>
<p>मन्त्रार्थ्ज्ञो जपन् जुह्वंस् तथैवाध्यापयन् द्विजः ।</p>
</blockquote>
<blockquote>
<p>स्वर्गलोकम् अवाप्नोति नरकं तु विपर्यये ॥</p>
</blockquote>
<p>निरुक्ते ऽपि -  &ldquo;यो ऽर्थवित् सकलं भद्रम् अश्नुते स नाकम् एति ज्ञानविधूतपाप्मा&rdquo; इति । मनुस् त्व् अभ्यसनीयानि शास्त्राण्य् आह ।</p>
<blockquote>
<p>बुद्धिवृद्धिकराण्य् आशु धान्यानि च हितानि च ।</p>
</blockquote>
<blockquote>
<p>नित्यं शास्त्राण्य् अवेक्षेत निगमांश् चैव वैदिकान् ॥</p>
</blockquote>
<p>पुराणे ऽपि ।</p>
<blockquote>
<p>धर्मशास्त्रं तु विज्ञेयं शब्दशास्त्रं तथैव च ।</p>
</blockquote>
<blockquote>
<p>पुराणानीतिहासाश् च तद् आख्यानानि यानि च ॥</p>
</blockquote>
<blockquote>
<p>महात्मनां च चरितं श्रोतव्यं नित्यम् एव च । इति ।</p>
</blockquote>
<p><strong>इति स्मृतिचन्द्रिकायां श्रुतप्रशंसा</strong></p>
<h2 id="अधययनवध">अध्ययनविधिः</h2>
<p>**अथाध्ययनविधिः **</p>
<p>तत्र मनुः ।</p>
<blockquote>
<p>तपोविशेषैर् विविधैर् व्रतैश् च विधिचोदितैः ।</p>
</blockquote>
<blockquote>
<p>वेदः कृत्स्नो ऽधिगन्तव्यः सरहस्यो द्विजन्मना ॥</p>
</blockquote>
<p>रहस्यम् उपनिषत् । अधिगन्तव्यो ऽध्येतव्य इत्य् अर्थः । तथा च स्रुतिः -  &ldquo;स्वाध्यायो ऽध्येतव्यः&rdquo; इति । स्वकुलपरंपरागता शाखाध्येतव्येति यावत् । अत एव वसिष्ठः ।</p>
<blockquote>
<p>पारम्पर्यागतो येषां वेदः सपरिबृंहणः ।</p>
</blockquote>
<blockquote>
<p>तच्छाखं कर्म कुर्वीत तच्छाखाध्ययनं तथा ॥ इति ।</p>
</blockquote>
<p>शाखान्तराध्ययने शाखारण्डो भवतीत्य् अभिप्रायः । यद् आह स एव ।</p>
<blockquote>
<p>एकदेशे ऽपि शाखानां मध्ये यो ऽन्यतमं व्रजेत् ।</p>
</blockquote>
<blockquote>
<p>स्वशाखां संपरित्यज्य शाखारण्डः स उच्यते ॥</p>
</blockquote>
<p>तस्य दोषम् अप् स एवाह ।</p>
<blockquote>
<p>स्वशाखां यः परित्यज्य पारक्यम् अधिगच्छति ।</p>
</blockquote>
<blockquote>
<p>स शूद्रवद् बहिष्कार्यः सर्वकर्मसु साधुभिः ॥</p>
</blockquote>
<blockquote>
<p>आत्मशाखां परित्यज्य परशाखासु वर्तते ।</p>
</blockquote>
<blockquote>
<p>उच्छेत्ता तस्य वंशस्य रौरवं नरकं व्रजेत् ॥</p>
</blockquote>
<blockquote>
<p>स्वीयशाखोज्झिता येन ब्रह्म तेनोज्झितं परम् ।</p>
</blockquote>
<blockquote>
<p>ब्रह्महैव स विज्ञेयः सद्भिर् नित्यं विगर्हितः ॥ इति ।</p>
</blockquote>
<p>लोगाक्षिर् अपि ।</p>
<blockquote>
<p>यः स्वशाखां परित्यज्य पारक्यम् अधिगच्छति ।</p>
</blockquote>
<blockquote>
<p>स शूद्रवद् बहिष्कार्यो हव्यकव्येषु दातृभिः ॥</p>
</blockquote>
<p>अनेन स्वशाखाया अपरित्यागेन शाखान्तराध्ययनम् अविरुद्धम् इत्य् आह । अत एव वसिष्ठः ।</p>
<blockquote>
<p>अधीत्य शाखाम् आत्मीयां परशाखां ततः पठेत् ।</p>
</blockquote>
<p>तथा नियमान्तरम् अपि स एवाह ।</p>
<blockquote>
<p>यच् छाखीयैस् तु संस्कारैः संस्कृतो ब्राह्मणो भवेत् ।</p>
</blockquote>
<blockquote>
<p>तच् छाखाध्ययनं कुर्यात् त्यागेन पतितो भवेत् ॥</p>
</blockquote>
<p>यस् तु स्वशाखीयं कर्म परित्यज्य शाखान्तरोक्तम् आचरति, सो ऽपि शाखारण्ड इत्य् आह वसिष्ठः ।</p>
<blockquote>
<p>न जातु परशाखोक्तं बुधः कर्म समाचरेत् ।</p>
</blockquote>
<blockquote>
<p>आचरन् परशाखोक्तं शाखारण्डः प्रकीर्तितः ॥</p>
</blockquote>
<p>संग्रहकारस् त्व् अस्याप् दोषम् आह ।</p>
<blockquote>
<p>यः स्वशाखोक्तम् उत्सृज्य परशाकोक्तम् आचरेत् ।</p>
</blockquote>
<blockquote>
<p>अप्रमाणम् ऋषिं कृत्वा सो ऽन्धे तमसि मज्जति ॥</p>
</blockquote>
<p>कात्यायनो ऽपि ।</p>
<blockquote>
<p>स्वशाखाश्रयम् उत्सृज्य परशाखाश्रयं तु यः ।</p>
</blockquote>
<blockquote>
<p>कर्तुम् इच्छति दुर्मेधा मोघं तस्य विचेष्टितम् ॥</p>
</blockquote>
<p>अनेनापि स्वशाखीयकर्मापरित्यागेन शाखान्तराश्रयणम् अविरुद्धम् इति ज्ञायते । तद् अपि तेनैवोक्तम् ।</p>
<blockquote>
<p>यन् नाम्नातं स्वशाखायां परोक्तम् अविरोधि च ।</p>
</blockquote>
<blockquote>
<p>विद्वद्भिस् तद् अनुष्ठेयम् अग्निहोत्रादिकर्मवत् ॥ इति ।</p>
</blockquote>
<p>अथाध्ययनारम्भं प्रकृत्याह मनुः ।</p>
<blockquote>
<p>ओङ्कारपूर्विकास् तिस्रो महाव्याहृतयो ऽव्ययाः ।</p>
</blockquote>
<blockquote>
<p>त्रिपदा चैव सावित्री विज्ञेया ब्रह्मणो मुखम् ॥</p>
</blockquote>
<p>ॐ भूर् भुवः सुवर् इति महाव्याह्र्तयस् तिस्रः । तत् सवितुर् इति सावित्री ब्रह्मणो मुखं वेदस्य मुखम् आरम्भ इत्य् अर्थः । गौतमस् तु पञ्च व्याहृतयः प्रयोज्या इत्य् आह -  &ldquo;ॐपूर्वा व्याहृतयः पञ्च सत्यान्ताः&rdquo; इति । एतच् चान्वहं वेदितव्यम् । तथा च संवर्तः ।</p>
<blockquote>
<p>प्रणवं प्राक् प्रयुञ्जीत व्याहृतीस् तदनन्तरम् ।</p>
</blockquote>
<blockquote>
<p>सावित्र्याश् चानुवचनं ततो वृत्तान्तम् आरभेत् ॥</p>
</blockquote>
<p>वृत्तान्तं यत् प्रस्तुतम् इत्य् अर्थः । प्रणवोच्चारणम् अपि प्राणायामत्रयाद् उपरि वेदितव्यम् । तद् आह मनुः ।</p>
<blockquote>
<p>प्राक्कूलान् पर्युपासीनः पवित्रैश् चैव पावितः ।</p>
</blockquote>
<blockquote>
<p>प्राणायामैस् त्रिभिः पूतस् तत ॐकारम् अर्हति ॥</p>
</blockquote>
<p>प्राक्कूलान् प्रागग्रान् इत्य् अर्थः । पवित्रं पावनम् इति । गौतमेनोक्तम् -  &ldquo;प्राणोपस्पर्शनं दर्भैः&rdquo; इति । प्राणा इति चक्षुरादीन्द्रियाणि श्रीषन्यान्य् उच्यन्ते । तानि दर्भैर् उपस्पृशेद् इत्य् अर्थः । प्राणायामा अपि तेनैवोक्ताः -  &ldquo;प्राणायामास् त्रयः पञ्चदशमात्राः&rdquo; इति । प्राणायामः प्राणनिरोधः निरुच्छ्वासेनावस्थानम् इति यावत् । लघ्वक्षरोच्चारणकालो मात्रा । पञ्चदशमात्रा इत्य् अनेन &ldquo;सव्याहृतिकां सप्रणवाम्&rdquo; इत्य् अस्य प्रतिषेधम् आह । एतच् च प्रणवोच्चारणम् अधीत्यापि कार्यम् । तद् आह मनुः ।</p>
<blockquote>
<p>ब्रह्मणः प्रणवं कुर्याद् आदाव् अन्ते च सर्वदा ।</p>
</blockquote>
<blockquote>
<p>स्रवत्य् अन्ॐक्र्तं पूर्वं परस्ताच् च विशीर्यति ॥ इति ।</p>
</blockquote>
<p>नियमान्तरम् अपि स एवाह ।</p>
<blockquote>
<p>ब्रह्मारम्भे ऽवसाने च पादौ ग्राह्यौ गुरोः सदा ।</p>
</blockquote>
<p>पादग्रह्णम् उपसंग्रहणम् । यद् आह अङ्गिराः ।</p>
<blockquote>
<p>प्राप्ते वेदानुवचने विसर्गे चान्वहं गुरोः ।</p>
</blockquote>
<blockquote>
<p>उपसंग्रहणं कार्यं विप्रोष्य त्व् आगतेन च ॥ इति ।</p>
</blockquote>
<p>गौतमस् त्व् अध्येत्तुर् दिङ्नियमम् आह -  &ldquo;प्राङ्मुखो दक्षिणतः शिष्य उदङ्मुखो वा&rdquo; इति । मनुर् अपि ।</p>
<blockquote>
<p>अध्येष्यमाणस् त्व् आचान्तो यथाशास्त्रम् उदङ्मुखः ।</p>
</blockquote>
<blockquote>
<p>ब्रह्माञ्जलिकृतो ऽध्याप्यो लघुवासा जितेन्द्रियः ॥</p>
</blockquote>
<p>अध्येष्यमाण इति वचनाद् एतद् आचमनम् अध्ययनाङ्गम् । ब्रह्माञ्जलिम् अपि स एवाह ।</p>
<blockquote>
<p>संहत्य हस्ताव् अध्येयं स हि ब्रह्माञ्जलिः स्मृतः । इति ।</p>
</blockquote>
<p>अत्र विशेषम् आह संवर्तः ।</p>
<blockquote>
<p>ततो ऽधीयीत वेदं तु वीक्षमाणो गुरोर् मुखम् ।</p>
</blockquote>
<blockquote>
<p>हस्तौ तु संहतौ कार्यौ जानुभाम् उपरि स्थितौ ॥</p>
</blockquote>
<p>गुरोर् मुखं वीक्षमाण इत्य् अनेन गुरुमुखाद् एव वेदो ऽध्येतव्य इत्य् आह । अत एव नारदः ।</p>
<blockquote>
<p>पुस्तकप्रत्ययाधीतं नाधीतं गुरुसंनिधौ ।</p>
</blockquote>
<blockquote>
<p>भ्राजते न सभामध्ये जारगर्भ इव स्त्रियाः ॥</p>
</blockquote>
<p>गुरुसंनिधाने ऽपि तदनुज्ञयाध्येतव्यम्, अन्यथा दोषश्रवणात् । तद् आह लघुव्यासः ।</p>
<blockquote>
<p>ऋचम् अर्धर्चम् अथ वा पादं वा यदि वाक्षरम् ।</p>
</blockquote>
<blockquote>
<p>गृह्णाति यो ऽननुज्ञातो परस्मात् परतो द्विजः ॥</p>
</blockquote>
<blockquote>
<p>स ब्रह्मस्तेयसंयुक्तो नरकं प्रतिपद्यते ।</p>
</blockquote>
<p>तथा शूद्रसंनिधाने ऽपि नाध्येतव्यम् । तद् आह स एव ।</p>
<blockquote>
<p>अनध्यायेष्व् अधीतं यद् यच् च शूद्रस्य संनिधौ ।</p>
</blockquote>
<blockquote>
<p>प्रतिग्रहनिमित्तं च नरकाय तद् उच्यते ॥</p>
</blockquote>
<p>मनुर् अपि ।</p>
<blockquote>
<p>नाविस्पष्टम् अधीयीत न शूद्रजनसंनिधौ ।</p>
</blockquote>
<blockquote>
<p>न निशान्ते परिश्रान्तो ब्रह्माधीत्य पुनः स्वपेत् ॥</p>
</blockquote>
<p>अविस्पष्टं वर्णस्वरादिरहितम् । निशान्ते रात्रेर् अपरभागे । ब्रह्माधीत्य श्रान्तो ऽपि पुनर् न स्वपेद् इत्य् अर्थः । तथा च गौतमः -  &ldquo;नापररात्रम् अधीत्य पुनः प्रतिसंविशेत्&rdquo; इति । हारीतो ऽपि -  &ldquo;ब्राह्मे मुहूर्ते प्रतिबुध्य स्वाद्यायम् आवर्त्य न प्रतिसंविशेत्&rdquo; । नारदस् तु वर्णस्वरादिरहिताध्ययने दोषम् आह ।</p>
<blockquote>
<p>हस्तहीनं तु यो ऽधीते स्वरवर्णविवर्जितम् ।</p>
</blockquote>
<blockquote>
<p>ऋग्यजुःसामभिर् दग्धो वियोनिम् अधिगच्छति ॥</p>
</blockquote>
<blockquote>
<p>हस्तेनाधीयमानस् तु स्वरवर्णान् प्रयोजयन् ।</p>
</blockquote>
<blockquote>
<p>ऋग्यजुःसामभिः पूतो ब्रह्मलोकं स गच्छति ॥</p>
</blockquote>
<p>एतच् चाध्ययनादिफलं गर्भाधानादिसंस्कारवत एव नान्यस्येत्य् आह लघुव्यासः ।</p>
<blockquote>
<p>संस्कारवद्भिः कर्तव्यं वेदस्याध्ययनं द्विजैः ।</p>
</blockquote>
<blockquote>
<p>शूद्रस्य फलवत् तत् स्याद् अन्यथा निष्फलं स्मृतम् ॥</p>
</blockquote>
<p>नियमान्तराण्य् अपि स एवाह ।</p>
<blockquote>
<p>मेखलाजिनदण्डानां धारिभिर् ब्रह्मचारिभिः ।</p>
</blockquote>
<blockquote>
<p>वेदः कृत्स्नो ऽधिगन्तव्यः सत्पथाचारवर्तिभिः ॥</p>
</blockquote>
<blockquote>
<p>भिक्षाशिभिर् गुरोर् नित्यं शुश्रूषायां रतैस् तथा ।</p>
</blockquote>
<blockquote>
<p>आ समाप्तेर् व्रतं कुर्याद् वेदस्य विधिर्वाद् (?) द्विजैः ॥</p>
</blockquote>
<p>शुश्रूषा परिचर्या । तस्याः फलम् आह मनुः ।</p>
<blockquote>
<p>यथा खनन् कनित्रेण नरो वार्य् अधिगच्छति ।</p>
</blockquote>
<blockquote>
<p>एवं गुरुगतां विद्यां शुश्रूषुर् अधिगच्छति ॥</p>
</blockquote>
<p>नारदो विद्याधिगमोपायम् आह ।</p>
<blockquote>
<p>यो ऽहेर् इव ऋणाद् भीतः सौहित्यान् नरकाद् इव ।</p>
</blockquote>
<blockquote>
<p>राक्षसीभ्य इव स्त्रीभ्यः स विद्याम् अधिगच्छति \।</p>
</blockquote>
<blockquote>
<p>यत् कीटैः पांसुभिः श्लक्ष्णैर् वल्मीकः क्रियते महान् ।</p>
</blockquote>
<blockquote>
<p>न तत्र बलसामर्थ्यम् उद्योगस् तत्र कारणम् ॥</p>
</blockquote>
<blockquote>
<p>शनैर् विद्यां शनैर् अर्थान् आरोहेत् पर्वतं शनैः ।</p>
</blockquote>
<p>तृप्तिः सौहित्यम् । तथा विघनहेतून् अपि स एवाह ।</p>
<blockquote>
<p>द्यूतं पुस्तकशुश्रूषा नाटकासक्तिर् एव च ।</p>
</blockquote>
<blockquote>
<p>स्त्रियस् तन्द्री च निद्रा च विद्याविघ्नकराणि षट् ॥</p>
</blockquote>
<p>शुस्रूषा श्रोतुम् इच्छा । तन्द्री आलस्यम् । एवम् उक्तनियमविहीनाद् अध्ययनाभावो वरम् इत्य् आह लघुव्यासः ।</p>
<blockquote>
<p>ऋक्पादम् अप्य् अधीयीत मार्गेणोक्तेन धर्मवित् ।</p>
</blockquote>
<blockquote>
<p>न त्व् एव चतुरो वेदान् अन्यायेन कदाचन ॥</p>
</blockquote>
<blockquote>
<p>वेदविप्लावनात् तेन वरं मौनं समाश्रितम् ।</p>
</blockquote>
<blockquote>
<p>वेदविप्लावनाद् विप्रो नरकं यात्य् अधोमुखः ॥</p>
</blockquote>
<p>वेदविप्लावकस्य लक्षणम् आह यमः ।</p>
<blockquote>
<p>यो ऽर्थार्थीमान् द्विजे दद्यात् पठेद् एवाविधानतः ।</p>
</blockquote>
<blockquote>
<p>अनधाये च तं प्राहुर् वेदविप्लावकं बुधाः ॥</p>
</blockquote>
<p>अत्र याज्ञवल्क्यः ।</p>
<blockquote>
<p>कृतज्ञो ऽद्रोही मेधावी शुचिः कल्पो ऽनसूयकः ।</p>
</blockquote>
<blockquote>
<p>अध्याप्याः साधुशक्ताप्तस्वार्थदा धर्मतस् त्व् इमे ॥</p>
</blockquote>
<p>कृतज्ञ उपकारस्मर्ता । अद्रोह्य् अनपराधी । मेधावी धारणावान् । शुचिः प्रयतः । कल्यो विरोगः । अनसूयकः परपुरुषदोषान् आविष्करणशीलः । साधुः वृत्तवान् । शक्तः शुश्रूषायां । आप्तो ऽप्रतारकः । स्वः ज्ञातिः । अर्थदो गुर्वर्थप्रदाता । इमे धर्मतः धर्मानतिरेकेणाध्याप्याः । 	<span style="text-decoration - underline;">नन्व्</span> अर्थदो ऽध्याप्य इत् न घटते,</p>
<blockquote>
<p>भृताद् अध्ययनादानं भृत्काध्यापनं तथा ।</p>
</blockquote>
<p>इत्य् उपपातकमध्ये पठितत्वात् ।</p>
<blockquote>
<p><span style="text-decoration - underline;">मैवं</span> भृतिसंप्रतिपत्तिपूर्वकम् एवाध्यापनं प्रतिषिद्धम् इतरस्य वृत्तिहेतुत्वेनाविरोधात् । अत एव मनुः ।</p>
</blockquote>
<blockquote>
<p>धर्मार्थौ यत्र न स्यातां शुश्रूषा वापि तद्विधा ।</p>
</blockquote>
<blockquote>
<p>तत्र विद्या न वक्तव्या शुभं बीजम् इवोषरे ॥</p>
</blockquote>
<p>यमो ऽपि ।</p>
<blockquote>
<p>यतो धर्मागमो न स्यान् न शुस्रूषाधनागमौ ।</p>
</blockquote>
<blockquote>
<p>विद्यया सह मर्तव्यं न विद्याम् ऊषरे वपेत् ॥</p>
</blockquote>
<p>मनुस् तु ज्ञानदो ऽप्य् अध्याप्य इत्य् आह ।</p>
<blockquote>
<p>आचार्यपुत्रः शुस्रूषुर् ज्ञानदो धार्मिकः सुचिः ।</p>
</blockquote>
<blockquote>
<p>आप्तः शक्तो ऽर्थदः साधुः स्वो ऽध्याप्या दश धर्मतः ॥</p>
</blockquote>
<p>शक्तो विद्याग्रहणसमर्थः । ज्ञानदो विद्याप्रदः । नारदो ऽपि ।</p>
<blockquote>
<p>गुरुशुश्रूषया विद्या पुष्कलेन धनेन वा ।</p>
</blockquote>
<blockquote>
<p>अथ वा विद्यया विद्या चतुर्थं नोपलभ्यते ॥</p>
</blockquote>
<p>इमे ऽध्याप्या इति वदन्न् असूयकदयो नाध्याप्या इत्य् आह । अत एव वसिष्ठः ।</p>
<blockquote>
<p>विद्या ह वै ब्राह्मणम् आजगाम् गोपाय मा शेवधिस् ते ऽहम् अस्मि ।</p>
</blockquote>
<blockquote>
<p>असूयकायानृजवे ऽयताय न मां ब्रूया वीर्यवती तथा स्याम् ॥</p>
</blockquote>
<blockquote>
<p>यम् एव विद्याः शुचिम् अप्रमत्तं मेधाविनं ब्रह्मचर्योपपन्नम् ।</p>
</blockquote>
<blockquote>
<p>यस् ते न द्रुह्येत् कतमच् च नाह तस्मै मां ब्रूया निधिपाय ब्रह्मन् ॥ इति ।</p>
</blockquote>
<p>शेवधिः निधिः । विष्णुर् अपि -  &ldquo;नपरीक्षितं यजयेन् नाध्यापयेन् नोपनयेत्&rdquo; इति । अध्यापने नियमविशेषान् आह यमः ।</p>
<blockquote>
<p>सततं प्रातर् उत्थाय दन्तधावनपूर्वकम् ।</p>
</blockquote>
<blockquote>
<p>स्नात्वा हुत्वाथ शिष्येभ्यो कुर्याद् अध्यापनं नरः ॥</p>
</blockquote>
<p>आपस्तम्बो ऽपि -  &ldquo;शयानश् चाध्यापनं वर्जयेन् न च तस्यां शय्यायाम् अध्यपयेद् यस्यां शयीत&rdquo; इति । मनुर् अपि ।</p>
<blockquote>
<p>अध्येष्यमाणस् तु गुरुर् नित्यकालम् अतन्द्रितः ।</p>
</blockquote>
<blockquote>
<p>अधीष्व भो इति ब्रूयाद् विरोमो ऽस्त्व् इति चारमेत् ॥</p>
</blockquote>
<p>आरमेद् अध्यपनान् निवर्तयेतेत्य् अर्थः । यः पुनर् अनन्यमना नाधीते तं निर्भर्त्सनादिना शिक्षयेत् । तद् आह गौतमः -  &ldquo;शिष्यशिष्तिर् अवधेन&rdquo; इति । शिष्टिः शासनम् । अवधेन ताडनम् अकृत्वेत्य् अर्थः । शिष्यग्रहणम् अन्यस्यापि भार्यादेः शासनीयस्यान्यस्योपलक्षणार्थम् । अत एव मनुः ।</p>
<blockquote>
<p>भार्या पुत्रश् च दासश् च प्रेष्यो भ्राता च सोदरः ।</p>
</blockquote>
<blockquote>
<p>प्राप्तापराधास् ताड्याः स्यू रज्ज्वा वेणुदलेन वा ॥</p>
</blockquote>
<p>एतच् च निर्भर्त्सनादिना शासितुम् अशक्तौ वेदितव्यम् । अत एव गौतमः -  &ldquo;अशक्तौ रज्जुवेणुदलाभ्यां तनुभ्याम्&rdquo; इति । तादनम् इति शेषः । तच् च शिरसि न कार्यम् । तद् आह मनुः ।</p>
<blockquote>
<p>पृष्ठतस् तु शरीरस्य नोत्तमाङ्गे कथं चन ।</p>
</blockquote>
<blockquote>
<p>अतो ऽन्यथा तु प्रहरन् प्राप्तः स्याच् चोरकिल्बिषम् ॥</p>
</blockquote>
<p>यस् तु हस्तादिना ताडयति स राज्ञा शासनीय इत्य् आह गौतमः -  &ldquo;अन्येन निघ्नन् राज्ञा शास्यः&rdquo; इति । य पुनर् अर्थिने विद्यां न प्रयच्छति तस्य दोषम् आह वसिष्ठः -  &ldquo;यो हि विद्याम् अधीत्यार्थिने न संप्रदद्यात् स कर्मानर्हः स्यात्&rdquo; इति । यमो ऽपि ।</p>
<blockquote>
<p>संवत्सरोषिते शिष्ये गुरुर् ज्ञानं न निर्दिशेत् ।</p>
</blockquote>
<blockquote>
<p>हरते दुष्क्र्तं तस्य शिष्यस्य वसतो गुरुः ॥</p>
</blockquote>
<p>एतच् च शूद्रशिष्यव्यतिरिक्तविषयम् । तस्याध्ययननिषेधात् तथा चापस्तम्बः -  &ldquo;अशूद्राणाम् अदुष्टकर्मणाम् उपायनं वेदाध्ययनम् अग्न्याधेयं फलवन्ति च कर्माणि&rdquo; इति । एतच् चाध्ययनं ब्राह्मणाद् एव कार्यम् । तस्यैव प्रवचने ऽधिकारात् । तथा च मनुः ।</p>
<blockquote>
<p>अधीयीरंस् त्रयो वर्णाः स्वकर्मस्था द्विजातयः ।</p>
</blockquote>
<blockquote>
<p>प्रब्रूयाद् ब्राह्मणस् तेषां नेतराव् इति निश्चयः ॥</p>
</blockquote>
<p>एतद् अनापद्विषयम् । आपदि क्षत्रियादेर् अप्य् अध्ययनविधानात् । तद् आह स एव ।</p>
<blockquote>
<p>अब्राह्मणाद् अध्ययनम् आपत्काले विधीयते ।</p>
</blockquote>
<blockquote>
<p>अनुव्रज्या च शुश्रूषा यावद् अध्ययनं गुरोः ॥</p>
</blockquote>
<p>तत्रानुगमनमात्रम् एव शुश्रूषा । सापि यावद् अध्ययनं तावद् एव कार्यम् इत्य् अर्थय् । गौतमो ऽपि -  &ldquo;आपत्कल्पो ब्राह्मणस्याभ्राह्मणाद् विद्योपयोगो ऽनुगमनं शुश्रूषा समाप्ते ब्राह्मणो गुरुः&rdquo; इति । विद्याग्रहणम् अन्येषां रत्नप्रभृतीनाम् उपलक्षणार्थम् । अत एव देवलः ।</p>
<blockquote>
<p>रत्नान्य् आपः स्त्रियो विद्या धर्मः शौचं सुभाषितम् ।</p>
</blockquote>
<blockquote>
<p>विविधानि च शिल्पानि समादेयानि सर्वतः ॥</p>
</blockquote>
<p>मनुर् अपि ।</p>
<blockquote>
<p>श्रद्दधानः सुभां विद्याम् आददीतावराद् अपि ।</p>
</blockquote>
<blockquote>
<p>अन्त्याद् अपि परं धर्मं स्त्रीरत्नं दुष्कुलाद् अपि ॥</p>
</blockquote>
<blockquote>
<p>विषाद् अप्य् अमृतं ग्राह्यं बालाद् अपि सुभाषितम् ।</p>
</blockquote>
<blockquote>
<p>अमित्राद् अपि सद्वृत्तम् अमेध्याद् अपि काञ्चनम् ॥</p>
</blockquote>
<p>तथा विद्याफलम् अपि स एवाह ।</p>
<blockquote>
<p>तपो विद्यापि विप्रस्य निःश्रयसकरं परम् ।</p>
</blockquote>
<blockquote>
<p>तपसा कल्मषं हन्ति विद्ययामृतम् अश्नुते ॥</p>
</blockquote>
<p>देवलो ऽपि ।</p>
<blockquote>
<p>विद्या वित्तं तपश् चेति त्रीणि तेजांसि देहिनः ।</p>
</blockquote>
<blockquote>
<p>इह चामुत्र च श्रेयस् तद् एतैः साध्यते त्रिभिः ॥</p>
</blockquote>
<blockquote>
<p>विद्यया निर्मलं ज्योतिर् वित्तत्यागात् सुखोदयम् ।</p>
</blockquote>
<blockquote>
<p>तपसा विमलां भूतिं प्राप्नुयान् मानवस् त्रिभिः ॥ इति ।</p>
</blockquote>
<p>विद्यादानस्य फलम् आह यमः ।</p>
<blockquote>
<p>दशानां तु सहस्राणां युक्तानां धुर्यवाहिनाम् ।</p>
</blockquote>
<blockquote>
<p>सुपात्रे विनियुक्तानां कन्या विद्या च तत्समम् ॥ इति ।</p>
</blockquote>
<p>बृहस्पतिर् अपि ।</p>
<blockquote>
<p>सहस्रसंमिता धेनुर् अनड्वान् दश धेनवः ।</p>
</blockquote>
<blockquote>
<p>दशानडुत्समं यानं दशयानसमो हयः ॥</p>
</blockquote>
<blockquote>
<p>दशवाजिसमा कन्या भूमिदानं च तत्समम् ॥</p>
</blockquote>
<blockquote>
<p>भूमिदानात् परं नास्ति विद्यादानं ततो ऽधिकम् ॥</p>
</blockquote>
<p>मनुर् अपि ।</p>
<blockquote>
<p>सर्वेषाम् एव दानानां ब्रह्मदानं विशिष्यते ।</p>
</blockquote>
<blockquote>
<p>वार्यन्नगोमहीवासस्तिलकाञ्चनसर्पिषाम् ॥</p>
</blockquote>
<p>संवर्तो ऽपि ।</p>
<blockquote>
<p>विद्यादानेन सुमनाः शिवलोके महीयते । इति ।</p>
</blockquote>
<p><strong>इति स्मृतिचन्द्रिकायाम् अध्ययनविधिः</strong></p>
<h2 id="उपकरणम">उपाकरणम्</h2>
<p><strong>अथोपाकरणम्</strong></p>
<p>तत्र याज्ञवल्क्यः ।</p>
<blockquote>
<p>अध्यायानाम् उपाकर्म श्रावण्यां श्रवणेन वा ।</p>
</blockquote>
<blockquote>
<p>हस्तेनौषधिभावे वा पञ्चम्यां श्रावणस्य तु ॥</p>
</blockquote>
<p>अधीयन्त इत्य् अध्याया वेदाः । तेषाम् उपाकर्माख्यं कर्म श्रावण्यां पौर्णमास्यां श्रवणेन वा नक्षत्रेण हस्तेन वा युक्तायां पञ्चम्याम् ओषधिप्रादुर्वावे सति कार्यम् । तथा च आश्वलायनः -  &ldquo;अथातो ऽध्यायानाम् उपाकरणम् ओषधीनां प्रादुर्भावे श्रवणेन श्रावण्यां पञ्चम्यां हस्तेन वा&rdquo; इति । यदा तु श्रावणे मासि न प्रादुर्भवन्त्य् ओधयस् (?) तदा प्रौष्ठपद्यां कर्यम् । अत एव शौनकः -  &ldquo;तद् वार्षिकम् इत्य् एतद् आचक्षते&rdquo; इति । वसिष्ठो ऽपि -  &ldquo;अथातः स्वाध्यायोपाकर्म श्रावण्यां पौर्णमास्यां प्रौष्ठपद्यां वा&rdquo; इति । प्रौष्ठपदी भाद्रपदस्य पौर्णमासी । तत्र श्रवणे नक्षत्रे विशेषम् आह व्यासः ।</p>
<blockquote>
<p>श्रवणेन तु यत् कर्म उत्तराषाढसंयुतम् ।</p>
</blockquote>
<blockquote>
<p>संवत्सरकृतो ऽध्यायस् तत्क्षणाद् एव नश्यति ॥</p>
</blockquote>
<blockquote>
<p>धनिष्ठासंयुतं कुर्याच् छ्रावणे कर्म तद् भवेत् ।</p>
</blockquote>
<blockquote>
<p>तत् कर्म सफलं विद्याद् उपाकरणसंज्ञितम् ॥ इति ।</p>
</blockquote>
<p>बोदायनस् त्व् आषाढ्याम् एवोपाकरणम् आह -  &ldquo;श्रावण्यां पौर्णमास्याम् आषाढ्यां वोपाकृत्य तैष्यां माघ्यां वोत्सृजेत्&rdquo; इति । तैषी तिष्यस्य पौर्णमासी । एवं छन्दांस्य् उपाकृत्यानन्तरं पक्षद्वये ऽपि सार्धांश् चतुरो मासान् अधीयीत । तथा च मनुः ।</p>
<blockquote>
<p>श्रावण्यां प्रौष्ठपद्यां वाप्य् उपाकृत्य यथाविधि ।</p>
</blockquote>
<blockquote>
<p>युक्तः छन्दांश्य् अधीयीत मासान् विप्रो ऽर्धपञ्चमान् ॥</p>
</blockquote>
<p>युक्तो यत्नवान् वसिष्ठस् त्व् अर्धषष्ठान् मासान् अधीयीतेत्य् आह -  &ldquo;अर्धपञ्चमान् मासान् अर्धषष्ठान् वा&rdquo; इति । एतच् चाध्ययनं गृहस्थस्याप्य् अविरुद्धम् । अत एवाधीयीतेत्य् अनुवृत्तौ शौनकः -  &ldquo;समावृत्तो ब्रह्मचारिकल्पेन यथान्यायम् इतरे जायोपेयीत्य् एके&rdquo; । इतरे ब्रह्मचारिण इत्य् अर्थः ।</p>
<p><strong>इति स्मृतिचन्द्रिकायाम् उपाकरणम्</strong></p>
<h2 id="उतसरजनम">उत्सर्जनम्</h2>
<p><strong>अथोत्सर्जनम्</strong></p>
<p>तत्र मनुः ।</p>
<blockquote>
<p>पुष्ये तु छन्दसां कुर्याद् बहिर् उत्सर्जनं द्विजः ।</p>
</blockquote>
<blockquote>
<p>माधशुक्लस्य वा प्राप्ते पूर्वाह्णे प्रथमे ऽहनि ॥</p>
</blockquote>
<p>शुक्लप्रतिपदि पूर्वाह्णि इत्य् उभयत्रापि संबध्यते । अत्र यः श्रावण्याम् उपाकुर्याद् असौ पुण्यमासस्य शुक्लप्रतिपत् पूर्वाह्णे उत्सृजेत् । इतरस् तु माघे । अर्धपञ्चमान् मासान् अधीयीतेति तेनैवोक्तत्वात् । आपस्तम्बस् तु तैष्यां पौर्णमास्याम् उत्सर्जनम् आह -  &ldquo;तैष्यां पौर्णमास्यां रोहिण्यां वा विरमेत्&rdquo; इति । रोहिण्य् अपि तिष्यस्यैव ग्राह्या । तथा च याज्ञवल्क्यः ।</p>
<blockquote>
<p>पौषमासस्य रोहिण्याम् अष्टकायाम् अथापि वा ।</p>
</blockquote>
<blockquote>
<p>जलान्ते छन्दसां कुर्याद् उत्सर्गं विधिवद् बहिः ॥ इति ।</p>
</blockquote>
<p>अत्र पुराणम् ।</p>
<blockquote>
<p>उपाकर्मणि चोत्सर्गे यथाकालं समेत्य च ।</p>
</blockquote>
<blockquote>
<p>ऋषीन् दर्भमयान् कृत्वा पूजयेत् तर्पयेत् ततः ॥ इति ।</p>
</blockquote>
<p>एवम् उत्सृज्यानन्तरं छन्दांसि शुक्लपक्षेष्व् अधीयीत । वेदाङ्गानि कृष्णपक्षेष्व् अधीयीत । तथा च मनुः ।</p>
<blockquote>
<p>अत ऊर्ध्वं तु छन्दांसि शुक्लेषु नियतः पठेत् ।</p>
</blockquote>
<blockquote>
<p>वेदाङ्गानि तु सर्वाणि कृष्णपक्षेषु संपठेत् ॥</p>
</blockquote>
<p>वसिष्ठो ऽपि -  &ldquo;अत ऊर्ध्वं शुक्लपषेष्व् अधीयीत कामं तु वेदाङ्गानि&rdquo; इति । कामम् इति वदन्न् अङ्गाध्ययनम् अनध्याये ऽप्य् अविरुद्धम् इत्य् आह । अत एव मनुः ।</p>
<blockquote>
<p>वेदोपकरणे चैव स्वाध्याये चैव नैत्यके ।</p>
</blockquote>
<blockquote>
<p>नानुरोधो ऽस्त्य् अनध्याये होममन्त्रेषु चैव हि ॥</p>
</blockquote>
<p>वेदोपकरणान्य् अङ्गानि । नित्यस्वाध्यायो ब्रह्मयज्ञः । एतत् कर्मद्वयं छन्दसाम् अयातयामत्वायेत्य् आह कात्यायनः ।</p>
<blockquote>
<p>प्रत्यब्दं यद् उपाकर्म सोत्सर्गं विधिवत् द्विजैः ।</p>
</blockquote>
<blockquote>
<p>क्रियते छन्दसां तेन पुनर् आप्यायनं भवेत् ॥</p>
</blockquote>
<blockquote>
<p>अयातयामैश् छन्दोभिर् यत् कर्म क्रियते द्विजैः ।</p>
</blockquote>
<blockquote>
<p>क्रीडमानैर् अपि सदा तत् तेषां सिद्धिकारणम् ॥ इति ।</p>
</blockquote>
<p><strong>इति स्मृतिचन्द्रिकायाम् उत्सर्जनम्</strong></p>
<h2 id="अनधयय">अनध्यायाः</h2>
<p><strong>अथानध्यायाः</strong></p>
<p>तत्र मनुः ।</p>
<blockquote>
<p>विद्युत्स्तनितवर्षेषु महोल्कानां च संप्लवे ।</p>
</blockquote>
<blockquote>
<p>आकालिकम् अनध्यायम् एतेषु मनुर् अब्रवीत् ॥</p>
</blockquote>
<p>स्तनितं मेधगर्जनम् । एतेषु विद्युदादिषु प्रत्येकम् आकालिको निमित्तकालाद् आरभ्य परेद्युर् यावत् स एव कालस् तावद् अनध्याय इत्य् अर्थः । एतच् च विद्युदादित्रयं वर्षाभ्यो ऽन्यत्र संध्याकाले वेदितव्यम् । यद् आह स एव ।</p>
<blockquote>
<p>एतान् अभ्युदितान् विद्याद् यदा प्रादुष्कृताग्निषु ।</p>
</blockquote>
<blockquote>
<p>तदा विद्याद् अनध्यायम् अनृतौ चाब्भ्रदर्शने ॥</p>
</blockquote>
<p>प्रादुष्करणं विहरणम् । तेनात्र संध्यकालो लक्ष्यते । अनृतौ वर्षाभ्यो ऽन्यत्र । अथाकालिका इत्य् अनुवृत्तौ गौतमः -  &ldquo;स्तनयित्नुवर्षविद्युतश् च प्रादुष्कृताग्निषु&rdquo; इति । उल्कायां तु सर्वदाकालिकम् एव । तथा च आपस्तम्बः -  &ldquo;उल्कायाम् अग्नुयुत्पाते च सर्वासां विद्यानां सार्वकालिकम् आकालिकम्&rdquo; इति । अग्न्युत्पाते तु मनुर् अपि।</p>
<blockquote>
<p>चओरैर् उपप्लुते ग्रामे संभ्रमे चाग्निकारिते ।</p>
</blockquote>
<blockquote>
<p>आकालिकम् अनध्यायं विद्यात् सअर्वाद्भुतेषु च ॥</p>
</blockquote>
<p>अद्भुतेषु रुधिरादिवर्षेषु । तथा च वसिष्ठः -  &ldquo;उपलरुधिरपांसुवर्षेष्व् आकालिकम्&rdquo; इति । यदा तु विद्युदादित्रयं युगपद् उत्पद्यते तदा त्र्यहम् अनध्यायः । अत एव त्रिरात्रम् इत्य् अनुवृत्तौ गौतमः -  &ldquo;वर्षविद्युत्स्तनियित्नुसंनिपाते&rdquo; इति । एतद् अपि वर्षाकालाद् अन्यत्र वेदितव्यम् । यद् आह आपस्तम्बः -  &ldquo;विद्युत् स्तनयित्नुर् वृष्टिश् चापर्तौ यत्र संनिपतेयुस् त्र्यहम् अनध्यायो यावद् भूमिर् व्युदकेत्य् एके । एकेन द्वाभ्यां वैतेषाम् आकालम्&rdquo; इति । भारद्वाजो ऽपि -</p>
<blockquote>
<p>अग्न्युत्पाते ऽपर्तुवर्षे ग्रामे ऽनध्ययनं भवेत् ।</p>
</blockquote>
<blockquote>
<p>आकालिकं त्रिरात्रं तु सविद्युत्स्तनयित्नुके ॥</p>
</blockquote>
<p>यदा तु वर्षास्व् एव संध्यायां विद्युत्स्तनितः तदा सज्योतिर् अनध्यायः । तथा च मनुः ।</p>
<blockquote>
<p>प्रादुष्कृतेष्व् अग्निषु तु विद्युत्स्तनितनिःस्वने ।</p>
</blockquote>
<blockquote>
<p>सज्योतिः स्याद् अनध्यायः शेषे रात्रौ यथा दिवा ॥</p>
</blockquote>
<p>प्रातःसंध्यायां निमित्तोत्पाते सज्योतिर् यावत् सूर्यः तावद् एवानध्ययनं दिवेत्य् अर्थः । अपरस्यां तु यावन् नक्षत्राणि तावद् एव । शेषे ऋतौ यथा दिवानध्यायस् तथा रात्राव् अपीत्य् अर्थः । हारीतस् तु स्तनिते विशेषम् आह -  &ldquo;सायं संध्यायां स्तनिते रात्रौ नाधीयेरन् । प्रातःसंध्यायां स्तनिते त्व् अहोरात्रम्&rdquo; इति । आपस्तम्बो ऽपि -  &ldquo;सप्रदोषम् अहर् अनध्यायो दह्रे ऽपरररात्रे स्तनयित्नुनोर्ध्वम् अर्धरात्राद् इत्य् एके गवां चावरोधे&rdquo; इति । दह्रे अल्पे अपररात्रे स्तनयित्नुना गर्जितेन निमित्तेन सप्रदोषम् अहर् अनध्याय इत्य् अर्थः । निर्घातादयस् तु वर्षास्व् अप्य् आकालिका इत्य् आह मनुः ।</p>
<blockquote>
<p>निर्घाते भूमिचलने ज्योतिषां चोपसर्जने ।</p>
</blockquote>
<blockquote>
<p>एतान् आकालिकान् विद्याद् अनध्यायान् ऋताव् अपि ॥</p>
</blockquote>
<p>निर्घात आन्तरिक्षो द्वनिविशेषः । ज्योतिषाम् उपसर्जनं चन्द्रसूर्ययोः परिवेषः । आपस्तम्बस् तु परिवेषादौ तात्कालिकम् अनध्यायम् आह ।</p>
<blockquote>
<p>संध्यागर्जितनिर्घातभूकम्पोल्कानिपातने ।</p>
</blockquote>
<blockquote>
<p>समाप्य वेदं द्युनिषम् आरण्यकम् अधीत्य च ॥</p>
</blockquote>
<p>द्युनिषम् अहोरात्रम् । यतु तु यमेनोक्तम्,</p>
<blockquote>
<p>शक्रध्वजनिपाते च उल्कापाते तथैव च ।</p>
</blockquote>
<blockquote>
<p>अनध्यायस् त्रिरात्रं तु भूमिकम्पे तथैव च ॥</p>
</blockquote>
<p>इति, तद् उल्काया विद्युत्सहभावे द्रष्टव्यम् । अत एव वसिष्ठः -  &ldquo;उल्काविद्युत्समासे त्रिरात्रम्&rdquo; इति । अत्र मनुः ।</p>
<blockquote>
<p>अमावास्या गुरुं हन्ति शिष्यं हन्ति चतुर्दशी ।</p>
</blockquote>
<blockquote>
<p>ब्रह्माष्टकापौर्णमास्यौ तस्मात् ताः परिवर्जयेत् ॥ इति ।<br>
अत्र चानध्ययनम् अहोरात्रं वेदितव्यम् । अत एव द्युनिषम् इत्य् अनुवृत्तौ याज्ञवल्क्यः ।</p>
</blockquote>
<blockquote>
<p>पञ्चदश्यां चतुर्दश्याम् अष्टम्यां राहुसूतके ।</p>
</blockquote>
<blockquote>
<p>ऋतुसंधिषु भुक्त्वा च श्राद्धिकं प्रतिगृह्य च ॥</p>
</blockquote>
<p>राहुसूतके चन्द्रसूर्योपरागे । ऋतुसंधिषु वसन्तादीनां संधिषु प्रतिपत्स्व् इत्य् अर्थः । तथा रामायणे हनुमद्वाक्यम् ।</p>
<blockquote>
<p>सा स्वभावेन तन्वङ्गी त्वद्वियोगाच् च कर्शिता ।</p>
</blockquote>
<blockquote>
<p>प्रतिपत्पाठशीलस्य विद्येव तनुतां गता ॥ इति ।</p>
</blockquote>
<p>हारीतो पि ।</p>
<blockquote>
<p>प्रतिपत्सु चतुर्दश्याम् अष्टम्यां पर्वणोर् द्वयोः ।</p>
</blockquote>
<blockquote>
<p>श्वो ऽनध्याये ऽद्य शर्वर्यां नाधीयीत कदाचन ॥</p>
</blockquote>
<p>स्मृत्यन्तरे ऽपि ।</p>
<blockquote>
<p>प्रदोषे तु त्रयोदश्यां नाध्येयं प्रतिपत्सु च । इति ।</p>
</blockquote>
<p>श्राद्धसंबन्धि श्राद्धिकम् । तद् भुक्त्वा प्रतिगृह्य वा द्युनिषम् अनध्याय इत्य् अर्थः । तथा च वसिष्ठः</p>
<blockquote>
<p>फलाण्य् अपस् तिलान् भक्ष्यान् यच् चान्यच् छ्राद्धिकं भवेत् ।</p>
</blockquote>
<blockquote>
<p>प्रतिगृह्याप्य् अनध्यायाः पाल्याः स्युर् ब्राह्मणैः स्मृताः ॥</p>
</blockquote>
<p>एतच् च एकोद्दिष्टव्यतिरिक्तविषयम्, तत्र त्रिरात्रविधानात् । तथा च मनुः ।</p>
<blockquote>
<p>प्रतिगृह्य द्विजो विद्वान् एकोद्दिष्टस्य केतनम् ।</p>
</blockquote>
<blockquote>
<p>त्र्यहं न कीर्तयेद् ब्रह्म राज्ञो राहोश् च सूतके ॥</p>
</blockquote>
<p>केतनं निमन्त्रणम् । राहुदर्शने शङ्खो ऽपि -  &ldquo;राहुदर्शने शक्रद्वजप्रपतने आचार्ये च प्रमृते त्रिरात्रम्&rdquo; इति । गौतमस् त्व् आकालिकम् आह -  &ldquo;आकालिका निर्घातभूकम्पराहुदर्शनोकाः&rdquo; इति । एवं च राहुदर्शने त्रिरात्राकालिकाहोरात्राणां विकल्पो वेदितव्यः । याज्ञवल्क्यो ऽप्य् आचार्यमरणे त्रिरात्रम् आह ।</p>
<blockquote>
<p>त्र्यहं प्रेतेष्व् अनध्यायः शिष्यर्त्विग्गुरुबन्धुषु ।</p>
</blockquote>
<p>गुरुर् अत्राचार्यः, न मुख्यः तत्र दशाहविधानात् । अत एव बान्धवा अप्य् असपिण्डा एव ग्राह्याः । वसिष्ठस् तु शिष्यर्त्विगादिष्व् अप्य् अहोरात्रम् आह -  &ldquo;आचार्यपुत्रशिष्यभार्यास्व् अहोरात्रम्, ऋत्विक्षु योनिसंबन्धेषु च&rdquo; इति । योनिसंबन्धा मातुलादयः । एवं सब्रह्मचारिण्य् अपि द्रष्टव्यम् । अत एवाहोरात्रम् इत्य् अनुवृत्तौ गोबिलः -</p>
<blockquote>
<p>सब्रह्मचारिणि प्रेते स्वे च भूमिपताव् अपि । इति ।</p>
</blockquote>
<p>उपाकर्मोत्सर्जनयोस् तु त्रिरात्रं वेदितव्यम् । अत एव त्र्यहम् अनुवृत्तौ याज्ञवल्क्यः ।</p>
<blockquote>
<p>उपाकर्मणि चोत्सर्गे स्वशाखाश्रोत्रिये तथा । इति ।</p>
</blockquote>
<p>मनुस् तूत्सर्जने पक्षिणीम् एकाहं त्रिरात्रं च विकल्पेनाह ।</p>
<blockquote>
<p>यथाशास्त्रं तु कृत्वैवम् उत्सर्वं छन्दसां बहिः ।</p>
</blockquote>
<blockquote>
<p>विरमेत् पक्षिणीं रात्रिं यद् वाप्य् एकम् अहर्निशम् ॥</p>
</blockquote>
<blockquote>
<p>उपाकर्मणि चोत्सर्गे त्रिरात्रं क्षपणं स्मृतम् । इति ।</p>
</blockquote>
<p>उभयतः पक्षौ दिवाहनी यस्या रात्रेः सा पक्षिणी । एतेषां पक्षिण्यादीनां तत्तद्गृह्यानुसारेण व्यवस्था । आपस्तम्बस् तु उपाकरणम् आरब्य मासं प्रदोषे ऽनध्यायम् आह -  &ldquo;श्रावण्यां पौर्ण्मास्याम् अध्यायम् उपाक्र्त्य मासं प्रदोषे नाधीयीत&rdquo; इति । तत्र त्रयोदश्यादीनां तु मासाद् उपर्य् अपि नाधीयीत । तथा च पुराणम् ।</p>
<blockquote>
<p>मेधाकामस् त्रयोदश्यां सप्तम्यां च विशेषतः ।</p>
</blockquote>
<blockquote>
<p>चतुर्त्यां च प्रदोषेषु न स्मरेन् न च कीर्तयेत् ॥</p>
</blockquote>
<p>अत्र प्रजापतिः ।</p>
<blockquote>
<p>षष्ठी च द्वादशी चैव अर्धरात्रोननाडिका ।</p>
</blockquote>
<blockquote>
<p>प्रदोषे न त्व् अधीयीत तृतीया नवनाडिका ॥</p>
</blockquote>
<p>अर्धरात्रोननाडिका अर्धरात्राद् घटृइकयैकया हीनेत्य् अर्थः । नवनाडिका रात्राव् इति शेषः । प्रदोषे निशायाः प्रथमे प्रहरे । यथाह उशनाः -  &ldquo;त्रयोदश्यां प्रथमांश् चतुरो मुहूर्तान् नाधीयीत&rdquo; इति । दक्षो रजन्या मध्यमयामद्वये ऽनध्ययनम् आह ।</p>
<blockquote>
<p>प्रदोषपश्चिमौ यामौ वेदाभ्यासेन तौ नयेत् ।</p>
</blockquote>
<blockquote>
<p>यामद्वयं शयानस् तु ब्रह्मभूयाय कल्पते ॥ इति ।</p>
</blockquote>
<p>अत्र शातातपः ।</p>
<blockquote>
<p>पञ्चदश्यां चतुर्दश्याम् अष्टकासु महोत्सवे ।</p>
</blockquote>
<blockquote>
<p>प्रदोषे च त्रयोदश्याम् अष्टम्यां प्रतिपद्य् अपि ॥</p>
</blockquote>
<p>महोत्सवे प्रतिष्ठादौ । अष्टका अपि पैठीनसिनोक्ताः -  &ldquo;पौषप्रभृतयः कृष्णे भवास् तिस्रो ऽष्टका मार्गशीर्षप्रभृतय इत्य् एके&rdquo; इति । पुष्येण युक्ता पौर्णमासी पौषी । सा यस्मिन् मासि स पौषः । शौनकस् तु हेमन्तशिशिरयोः कृष्णे भवास् तिस्रो ऽष्टका इत्य् आह -  &ldquo;हेमन्तशिसिरयोश् चतुर्णाम् अपरपक्षाणाम् अष्टमीष्व् अष्टकाः&rdquo; इति । अत्र चानध्ययनम् अहोरात्रं वेदितव्यम् । तथा च मनुः ।</p>
<blockquote>
<p>अष्टकासु त्व् अहोरात्रम् ऋत्वन्तासु च रात्रिषु । इति ।</p>
</blockquote>
<p>गौतमो ऽपि -  &ldquo;कार्तिकी फाल्गुन्य् आषाढी पौर्णमासी । तिस्रो ऽष्टका त्रिरात्रम्&rdquo; इति । उक्तपौर्णमासीर् आरभ्य त्रिरात्रम् । तथैव तिस्रो ऽष्टकाः सप्तम्यादयस् तास्व् अपि त्रिरात्रम् अनध्ययनम् इत्य् अर्थः । एवं महानवम्यादिष्व् अपि द्रष्टव्यम् । तथा च पुराणम् ।</p>
<blockquote>
<p>महानवम्यां द्वादश्यां भरण्यां च महातिथौ ।</p>
</blockquote>
<blockquote>
<p>तथाक्षयतृतीयायां शिष्यान् नाध्यापयेद् बुधः ॥</p>
</blockquote>
<blockquote>
<p>माघमासस्य सप्तम्यां रथाख्यायां च वर्जयेत् ।</p>
</blockquote>
<blockquote>
<p>अध्यपनम् अथाभ्यक्तस्नानकाले च वर्जयेत् ॥</p>
</blockquote>
<blockquote>
<p>नीयमानं शवं दृष्ट्वा महीस्थं वा द्विजोत्तमः ।</p>
</blockquote>
<blockquote>
<p>अकालगर्जितादौ च परस्वाशौचकादिषु (?) ॥</p>
</blockquote>
<blockquote>
<p>अनध्यायं बुधः कुर्याद् उपरागादिके ऽपि च ।</p>
</blockquote>
<p>महानवम्याश्वयुजशुक्लनवमी । महाद्वादशी कार्तिकशुक्लद्वादशी । महाभरणी प्रौष्ठपद्य् अनन्तरा । अक्षयतृतीया वैशाखशुक्लतृतीया । रथाख्या माधशुक्लसप्तमी । नारदीये ऽपि ।</p>
<blockquote>
<p>अयने विषुवे चैव शयने बोधने हरेः ।</p>
</blockquote>
<blockquote>
<p>अनध्यायस् तु कर्तव्यो मन्वादिषु युगादिषु ॥</p>
</blockquote>
<p>पुराणन्तरे ऽपि ।</p>
<blockquote>
<p>युगादिषु च सर्वेषु तथा मन्वन्तरादिषु ।</p>
</blockquote>
<blockquote>
<p>अनध्यायं प्रकुर्वीत या च सोपपदा तिथिः ॥</p>
</blockquote>
<p>मन्वन्तरदयस् तु मत्स्यपुराणे दर्शिताः ।</p>
<blockquote>
<p>आश्वयुक्छिक्लनवमी कार्तिके द्वादशी तथा ।</p>
</blockquote>
<blockquote>
<p>तृतीया चैत्रमासस्य तथा भाद्रपदस्य् च ॥</p>
</blockquote>
<blockquote>
<p>फाल्युनस्य त्व् अमावस्या पुष्यस्यैकादशी तथा ।</p>
</blockquote>
<blockquote>
<p>आषाढस्यापि दशमी माघमासस्य सप्तमी ॥</p>
</blockquote>
<blockquote>
<p>श्रावणस्याष्टमी कृष्णा आषाढस्यापि पूर्णिमा ।</p>
</blockquote>
<blockquote>
<p>कार्तीकी फाल्गुनी चैत्री ज्यैष्ठी पञ्चदशी सिता ॥</p>
</blockquote>
<blockquote>
<p>मन्वन्त्रादयस् चैते दत्तस्याक्षयकारकाः । इति ।</p>
</blockquote>
<p>युगादयो ऽपि विष्णुपुराणोक्ता वेदितव्याः ।</p>
<blockquote>
<p>वैशाखमासस्य सिता तृतीया नवम्य् असौ कार्तिकशुक्लपक्षे ।</p>
</blockquote>
<blockquote>
<p>नभस्यमासस्य च कृष्णपक्षे त्रयोदशी पञ्चदशी च माघे ॥ इति ।</p>
</blockquote>
<p>गौतमस् तु मधगमने ऽनध्यायम् आह -  &ldquo;श्वनकुलसर्पमण्डूकमार्जाराणां त्र्यहम् उपवासो विप्रवासश् च&rdquo; इति । अत्रोपवासः प्रायश्चित्तम् । विप्रवासः सहवासाभावः । सो ऽपि त्रिरात्रम् एव, श्वगोमायुमार्जारसर्पनकुलमूषिकानुवृत्तौ -  &ldquo;एतेषाम् एवाधीयानानाम् अन्तरागमने त्रिरात्रम् उपवासस् त्र्यहं च विवसेत्&rdquo; इति हारीतस्मरणात् । एतेनार्थात् त्र्यहम् अनध्याय इत्य् उक्तं भवति । वसिष्ठस् त्व् अहोरात्रोपवासम् आह -  &ldquo;श्वमार्जारनकुलशीघ्रगानां त्व् अहोरात्रम्&rdquo; इति । अभोजनम् इति शेषः, तस्यैवाधिकारात् । एतं च त्रिरात्राशक्तौ वेदितव्यम् । मार्जारगमने तु प्रायश्चित्तविसेषम् अह उशनाः -  &ldquo;मार्जारान्तरागमने तु घृतं प्राश्य त्र्यहम् उपवसेत्&rdquo; इति । आपस्तम्बस् तु चण्डालादिव्यवाये षण्मासानध्ययनम् आह -  &ldquo;चण्डालश्वपाकशशकस्य षण्मासान्&rdquo; इति । हस्तिव्याघ्रयोस् तु संवत्सरं वेदितव्यम् । तद् आह स एव -  &ldquo;यदि हस्ती संवत्सरम् । व्याघ्रस् तथैव च&rdquo; इति । मनुस् तु पश्वादिगमने द्युनिषम् अनध्यायम् आह ।</p>
<blockquote>
<p>पशुमण्डूकमार्जारश्वसर्पनकुलादिभिः ।</p>
</blockquote>
<blockquote>
<p>अन्तरागमने विद्याद् अनध्यायम् अहर्निशम् ॥</p>
</blockquote>
<p>याज्ञवल्क्यो ऽपि ।</p>
<blockquote>
<p>पशुमण्डुकनकुलश्वाहिमार्जारमूषिकैः ।</p>
</blockquote>
<blockquote>
<p>कृते ऽन्तरे त्व् अहोरात्रं शक्रपाते तथोच्छ्रये ॥</p>
</blockquote>
<p>शक्र्क़्पातोच्छ्रयोपलक्षितकाल इत्य् अर्थः । अत्र शक्रोच्छ्रयस्य कालम् आह गर्गः ।</p>
<blockquote>
<p>द्वादश्यां तु सिते पक्षे मासि प्रौष्ठपदे तथा ।</p>
</blockquote>
<blockquote>
<p>शक्रम् उत्थापयेद् राजा विश्वश्रवणवासवे ॥ इति ।</p>
</blockquote>
<p>विश्वशब्देन वैश्वदेवम् उत्तराषाढानक्षत्रम् उच्यते । वासवशब्देन वसुदैवत्यं धनिष्ठानक्षत्रम् उच्यते । शक्रपातो ऽपि तस्मिन्न् एव मासे । तथा च पुराणम् ।</p>
<blockquote>
<p>मासि भाद्रपदे राजन् शक्रयष्टिप्रपातनम् । इति ।</p>
</blockquote>
<p>अत्र याज्ञवल्क्यः ।</p>
<blockquote>
<p>श्वक्रोष्टृगर्दभोलूकसामवाणार्तनिस्वने ।</p>
</blockquote>
<p>क्रोष्टा सृगालः । उलूको घूकः (?) । वाणो वीणा, &ldquo;वाणः शततन्तुर् भवति&rdquo; इत् महाव्रते दर्शनात् । आर्तो दुःखितः । एतेषां निःस्वने शब्दे श्रूयमाणे तावत्कालं नधीयीत, &ldquo;एतांस् तात्कालिकान् विधुः&rdquo; इत्य् तेनैवोक्तत्वात् । मनुर् अपि ।</p>
<blockquote>
<p>नीहारे वाणशब्दे च संध्ययोर् उभयोर् अपि ।</p>
</blockquote>
<p>एवं भेर्यादिनिःस्वने ऽपि द्रष्टव्यम्, &ldquo;वानभेरीमृदङ्गगर्दार्तशब्देषु&rdquo; इति गौतमस्मरणात् । गर्दः शकटः । सामशब्दे तु ऋग्यजुषोर् एवानध्यायो नान्यस्य । तद् आह मनुः ।</p>
<blockquote>
<p>सामध्वनौ ऋग्यजूंषि नाधीयीत कदाचन ।</p>
</blockquote>
<p>यमो ऽपि ।</p>
<blockquote>
<p>सामशब्दे नर्ग्यजुषी मारुते चातिवायति । इति ।</p>
</blockquote>
<p>तत्र हेतुम् आह मनुः ।</p>
<blockquote>
<p>ऋग्वेदो देवदैवत्यो यजुर्वेदस् तु मानुषः ।</p>
</blockquote>
<blockquote>
<p>सामदेदः स्मृतः पित्र्यस् तस्मात् तस्याशुचिर् ध्वनिः ॥ इति ।</p>
</blockquote>
<p>एवं मृदङ्गादिस्वने ऽपि साम्नाम् अनध्यायः, &ldquo;शाखान्तरे च साम्नाम् अनध्ययः&rdquo; इत्य् आपस्तम्बस्मरणात् । एवम् अमेध्यादिसंनिधाने ऽपि द्रष्टव्यम् । तथा च याज्ञवल्क्यः ।</p>
<blockquote>
<p>अमेध्यशवशूद्रान्त्यश्मशानपतितान्तिके ।</p>
</blockquote>
<p>अन्तिके समीपे । विष्णुर् अपि -  &ldquo;न शूद्रपतित्योः समीपे न देवयतनश्मशानचतुष्पथरथ्यासु नोदकान्ते न पीठोपनिहितपादो न वान्तो न विरिक्तो नाजीर्णः&rdquo; इति । मनुर् अपि ।</p>
<blockquote>
<p>नाधीयीत श्मशानान्ते ग्रामान्ते गोव्रजे ऽपि वा ।</p>
</blockquote>
<blockquote>
<p>वसित्वा मैथुनं वासः श्राद्धिकं प्रतिगृह्य च ॥ इति ।</p>
</blockquote>
<p>अन्ते समीपे । मैथुनं वासः येन सह मैतुनम् आचरितं तद् वासः परिधायेत्य् अर्थः । एतद् अनिर्णिक्तवासोविषयम् । अत एव यमः ।</p>
<blockquote>
<p>वासस्य् अपि ह्य् अनिर्णिक्ते मैथुनाचरिते सदा ।</p>
</blockquote>
<p>वसिष्ठो ऽपि -  &ldquo;मैथुनव्यपेतायां शय्यायां वाससा च मिथुनव्यपेतेनानिर्णिक्तेन ग्रामान्तरे छर्दितस्य&rdquo; इति । छर्दिते त्व् अहोरात्रम् अनध्ययः, &ldquo;छर्दितश्राद्धमनुष्ययज्ञभोजनेष्व् अहोरात्रम्&rdquo; इति गौतमस्मरणात् । अथ वा घृतं प्राश्यधीयीत । तद् आह आपस्तम्बः -  &ldquo;छर्दयित्वा स्वप्नान्तं सर्पिर् वा प्राश्य&rdquo; इति । स्वप्नान्तम् ओदयाद् इत्य् अर्थः । मनुस् तु ग्रामे ऽपि नधीयीतेत्य् आह ।</p>
<blockquote>
<p>नित्यानध्याय एव स्याद् ग्रमेषु नगरेषु च ।</p>
</blockquote>
<blockquote>
<p>धर्मनैपुणकामानां पूतिगन्धे च सर्वतः ॥</p>
</blockquote>
<p>ये गृहीतवेदास् ते धर्मनैपुणकामाः । इतरे विद्यानैपुणकमाः । अनेन विद्यानैपुणकामानां ग्रामेष्व् अध्ययनम् अविरुद्धम् इत्य् आह । अत एव वसिष्ठः -  &ldquo;नगरेषु कामं गोमयपर्युक्षिते परिलिखिते वा&rdquo; इति । अत एव मनुर् अपि ।</p>
<blockquote>
<p>अन्तर्गतशवे ग्रामे वृषलस्य च संनिधौ ।</p>
</blockquote>
<blockquote>
<p>अनध्यायो रुद्यमाने समवाये जनस्य च ॥</p>
</blockquote>
<p>वसिष्ठो ऽपि -  &ldquo;संध्यास्व् अन्तःशवदिवाकीर्त्ये&rdquo; इत् । दिवाकीर्त्यश् चण्डालः । अन्तःचण्डाले ग्रामे नाधीयीतेत्य् अर्थः । एतच् चतुष्पथादिष्व् अपि द्रष्टव्यम् । तथा च प्रचेताः -  &ldquo;चतुष्पथमहापथरथ्याम् उद्यानेषु न देवसमीपे&rdquo; । अधीयीतेति शेषः । गौतमो ऽपि -  &ldquo;श्मशानग्रामान्तमहापथाशौचेषु&rdquo; इति । श्मशाने तु विशेषम् आह आपस्तम्बः -  &ldquo;श्मशाने सर्वतः शम्याप्रासात् ग्रामेणाध्यवसिते क्षेत्रेण वा नानध्यायः । श्मशानवच् छूद्रपतितौ । समानागार इत्य् एके । शूद्रायां तु प्रेक्षणप्रतिप्रेक्षणयोर् एवानध्यायः&rdquo; इति । तथाश्वारूधो ऽपि नाधीयीत । तथा च मनुः ।</p>
<blockquote>
<p>नाधीयीताश्वम् आरूढो न वृक्षं च न हस्तिनम् ।</p>
</blockquote>
<blockquote>
<p>न नावं न खरं नोष्ट्रं नेरिणस्थो न यानगः ॥</p>
</blockquote>
<blockquote>
<p>शयानः प्रौढपादश् च कृत्वा चैवावसक्थिकाम् ।</p>
</blockquote>
<blockquote>
<p>नाधीयीतामिषं जग्ध्वा सूतकान्नाद्यम् एव च ॥</p>
</blockquote>
<blockquote>
<p>न विवादे न कलहे न सेनायां न सङ्गरे ।</p>
</blockquote>
<blockquote>
<p>न भुक्तमात्रे नाजीर्णे न वमित्वा न सूतके ॥ इति ।</p>
</blockquote>
<p>इरिणम् ऊषरम् । प्रौढपाद आसनाद्यारूढपादः । अवसक्थिका जान्वोर् मध्यस्य च वस्त्रादिना बन्धनम् । भुक्तमात्रे यावद् आर्द्रपाणिर् इत्य् अर्थः । तथा च याज्ञवल्क्यः ।</p>
<blockquote>
<p>देशे ऽशुचाव् आत्मनि च विद्युत्स्तनितसंप्लवे ।</p>
</blockquote>
<blockquote>
<p>भुक्त्वार्द्रपानिर् अम्भो ऽन्तरर्धरात्रे ऽतिमारुते ॥</p>
</blockquote>
<p>संप्लवः पुनःपुनर् उद्भवः । मनुर् अपि ।</p>
<blockquote>
<p>उदके मध्यरात्रे च विण्मूत्रस्य विसर्जने ।</p>
</blockquote>
<blockquote>
<p>उच्छिष्टश्राद्धभुक् चैव मनसापि न चिन्तयेत् ॥</p>
</blockquote>
<p>बोधायनो ऽपि -  &ldquo;मनसापि जननमरणयोर् अनध्यायः&rdquo; इति । मनुस् तु पांसुवर्षादाव् अपि नाध्येतव्यम् इत्य् आह ।</p>
<blockquote>
<p>पांसुवर्षे दिशां दाहे गोमायुविरुते तथा ।</p>
</blockquote>
<blockquote>
<p>श्वखरोष्ट्रे च रुवति पङ्क्तौ च न पठेद् द्विजः ॥</p>
</blockquote>
<p>सर्वत्र ज्योतिषो दर्शनं दिग्दाहः । याज्ञवल्क्यो ऽपि ।</p>
<blockquote>
<p>पांसुवर्षे दिशां दाहे संध्यानीहारभीतिषु ।</p>
</blockquote>
<blockquote>
<p>धावतः पूतिगन्धे च शिष्टे च गृहम् आगते ॥</p>
</blockquote>
<p>धावतस् त्वरितं गच्छतः । शिष्टे चोक्तलक्षणे गृहम् आगते तदनुज्ञावधिर् अनध्याय इत्य् अर्थः । तथा च यमः ।</p>
<blockquote>
<p>आगतं चातिथिं दृष्ट्वा नाधीयीतैव बुद्धिमान् ।</p>
</blockquote>
<blockquote>
<p>अभ्यनुज्ञापिते तस्मिन्न् अध्येतव्यं प्रत्नतः ॥</p>
</blockquote>
<p>मनुर् अपि ।</p>
<blockquote>
<p>अतिथिं चानुज्ञाप्य मारुते वाति वा भृशम् ।</p>
</blockquote>
<blockquote>
<p>रुधिरे च स्रुते गात्राच् छस्त्रेण च परिक्षते ॥</p>
</blockquote>
<p>तथानृताव् अब्भ्रदर्सने ऽप्य् अनध्यायम् अह गौतमः -  &ldquo;अब्भ्रदर्शने चापर्तौ&rdquo; । अब्भ्रं जलधरो मेघः । एवं वृक्षविसेषच्छायायाम् अपि द्रष्टव्यम् । तथा च यमः ।</p>
<blockquote>
<p>श्लेष्मान्तकस्य छायायां शल्मलेर् मधुकस्य च ।</p>
</blockquote>
<blockquote>
<p>कदाचिद् अपि नाध्येयं कोविदारकपित्थयोः ॥ इति ।</p>
</blockquote>
<p>यत् पुनर् मनुनोक्तम्,</p>
<blockquote>
<p>द्वाव् एव वर्जयेन् नित्यम् अनधायौ प्रयत्नतः ।</p>
</blockquote>
<blockquote>
<p>स्वाध्ययभूमिं चाशुद्धाम् आत्मानं चाशुचिं द्विजः ॥ इति ।</p>
</blockquote>
<p>तद् ब्रह्मयज्ञाध्ययनविषयम् । तथा च श्रुतिः -  &ldquo;तस्य वा एतस्य यज्ञस्य द्वाव् अनध्यायौ यद् आद्ताशुचिर् यद् देशः&rdquo; इति । अत एव मनुः ।</p>
<blockquote>
<p>वेदोपकरणे चैव स्वाध्याये चैव नैत्यके ।</p>
</blockquote>
<blockquote>
<p>नानुरोधो ऽस्त्य् अनध्याये होममन्त्रेषु चैव हि ॥ इति ।</p>
</blockquote>
<p>वेदोपकरणान्य् अङ्गानि । नित्यस्वाध्यायो ब्रह्मयज्ञसंबन्धी । शौनको ऽपि ।</p>
<blockquote>
<p>नित्ये जपे च काम्ये च क्रतौ पारायणे ऽपि च ।</p>
</blockquote>
<blockquote>
<p>नानध्यायो ऽस्ति वेदानां ग्रहणे ग्रहणे स्मृतः ॥ इति ।</p>
</blockquote>
<p>एवम् उक्तानध्यायाध्ययने दोषम् आह लिखितः ।</p>
<blockquote>
<p>छिद्राण्य् एतानि विप्राणां ये ऽनध्यायाः प्रकीर्तिताः ।</p>
</blockquote>
<blockquote>
<p>छिद्रेभ्यः स्रवति ब्रह्म ब्राह्मनेन यद् आर्जितम् ॥</p>
</blockquote>
<blockquote>
<p>तत्काले तस्य रक्षांसि श्रियं ब्रह्म यशो बलम् ।</p>
</blockquote>
<blockquote>
<p>सर्वं आदाय गच्छन्ति वर्जयन्तीप्सितं फलम् ॥</p>
</blockquote>
<p>यमो ऽपि ।</p>
<blockquote>
<p>आयुः प्रज्ञां पशून् मेधां कृन्तामि सुक्र्तं च यत् ।</p>
</blockquote>
<blockquote>
<p>अनध्ययेष्व् अभ्यसतो ब्रह्म व्याहरतस् तथा ॥</p>
</blockquote>
<p>इन्द्रनारदसंवादे ऽपि ।</p>
<blockquote>
<p>अनध्यायेष्व् अधीयानान् किं शक्र न गतो ऽसि तान् ।</p>
</blockquote>
<blockquote>
<p>असुरास् ते दुरात्मानो ब्रह्मघ्ना ब्रह्मदूषकाः ॥</p>
</blockquote>
<blockquote>
<p>अनध्यायेष्व् अधीतं हि नाधीतं यदि वैदिकम् ।</p>
</blockquote>
<blockquote>
<p>मृताः स्वर्गं न गच्छन्ति किं नारद न ते हताः ॥ इति ।</p>
</blockquote>
<p><strong>इति स्मृतिचन्द्रिकायाम् अनध्यायः</strong></p>
<h2 id="बरहमचरयकलवध">ब्रह्मचर्यकालावधिः</h2>
<p><strong>अथ ब्रह्मचर्यकालावधिः</strong></p>
<p>तत्र आपस्तम्बः -  &ldquo;उपेतस्याचार्यकुले ब्रह्मचारिवासः । अष्टाचत्वारिंशद् वर्षाणि । पादूनम् अर्धेन त्रिभिर् वा&rdquo; इति । तथा च देवलः -  &ldquo;अतः परम् अष्टाचत्वारिंशद्वार्षिकीं वेदव्रतचर्याम् आतिष्ठेद् अशक्तश् चेच् चतुर्विंशतिवार्षिकीं द्वादशवार्षिकीं वा&rdquo; इति । एतद् अपि प्रतिवेदाभिप्रायम् । यद् आह बोधायनः -  &ldquo;अष्टाचत्वारिंशद् वर्षाणि पौराणं वेदब्रह्मचर्यं चतुर्विंशतिं द्वादश वा प्रतिवेदम्&rdquo; इति । यमो ऽपि ।</p>
<blockquote>
<p>वसेद् द्वादश् वर्षाणि चतुर्विंशतिम् एव वा ।</p>
</blockquote>
<blockquote>
<p>षट्त्रिंषतं वा वर्षाणि प्रतिवेदं व्रतं चरेत् ॥</p>
</blockquote>
<p>मनुस् तु वेदग्रहणान्तं ब्रह्मचर्यम् इत्य् आह ।</p>
<blockquote>
<p>षट्त्रिंशदाब्दिकं चर्यं गुरौ त्रैवेदिकं व्रतम् ।</p>
</blockquote>
<blockquote>
<p>तदर्धिकं पादिकं वा ग्रहणान्तिकम् एव वा ॥</p>
</blockquote>
<p>अस्यार्थः -  त्रैवेदिकम् ऋग्यजुःसामाख्यात्मकवेदत्रयविषयम् । तत् षट्त्रिंशदाब्दिकं कार्यम् । एवं च प्रतिवेदं द्वादश वर्षाणि ब्रह्मचर्यव्रतं चरेद् इत्य् उक्तं भवति । अर्धिकपक्षे प्रतिवेदं षड्वर्षाणि । पादिके तु त्रीण्य् एव । याज्ञवल्क्यो ऽपि ।</p>
<blockquote>
<p>प्रतिवेदं ब्रह्मचर्यं द्वादशाब्दानि पञ्च वा ।</p>
</blockquote>
<blockquote>
<p>ग्रहणान्तिकम् इत्य् एके केशान्तश् चैव षोडशे ॥</p>
</blockquote>
<p>केशान्तो गोदानाख्यं कर्म । तत् तु षडशे वर्षे कार्यम् इत्य् अर्थः । एतच् च ब्राह्मणविषयम् । यद् आह मनुः ।</p>
<blockquote>
<p>केशान्तः षोडशे वर्षे ब्राह्मणस्य विधीयते ।</p>
</blockquote>
<blockquote>
<p>राजन्यबन्धोर् द्वाविंशे वैश्यस्य द्व्यधिके ततः ॥ इति ।</p>
</blockquote>
<p><strong>इति स्मृतिचन्द्रिकायां ब्रह्मचर्यकालवधिः</strong></p>
<p><strong>ब्रह्मचारिद्वैविध्यम्</strong></p>
<p>द्विविधो ब्रह्मचारी उपकुर्वाणो नैष्ठिकश् च । तत्रोपकुर्वानस्योक्ता धर्माः । अधुना नैष्ठिकब्रह्मचारिणो धर्मा उच्यन्ते । तत्र याज्ञवल्क्यः ।</p>
<blockquote>
<p>नैष्ठिको ब्रह्मचारी तु वसेद् आचार्यसंनिधौ ।</p>
</blockquote>
<blockquote>
<p>तदभावे ऽस्य तनये पत्न्यां वैश्वानरे ऽपि वा ॥</p>
</blockquote>
<p>उपकुर्वाणोक्तविधिनात्मानं निष्ठाम् उत्क्रान्तिकालं गमतीति नैष्ठिकः । स पुनर् आचार्यादिसंनिधौ वसेत्, न समावर्तेतेत्य् अर्थः । अत्र च तदभाव इति सर्वत्रानुवर्तते । एवं च पत्न्यभावे ऽग्निं परिचरेद् इत्य् उक्तं भवति । एतच् च सपिण्डाभावविषयम् । यद् आह मनुः ।</p>
<blockquote>
<p>आचार्ये तु खलु प्रेते गुरुपुत्रे गुणान्विते ।</p>
</blockquote>
<blockquote>
<p>गुरुदारे सपिण्डे वा गुरुवद् व्र्त्तिम् आचरेत् ॥</p>
</blockquote>
<blockquote>
<p>एतेष्व् अविद्यमानेषु स्थानासनविहारवान् ।</p>
</blockquote>
<blockquote>
<p>प्रयुञ्जानो ऽग्निशुश्रूषां साधयेद् देहम् आत्मनः ॥</p>
</blockquote>
<p>स्थानासनविहारवान् कालविशेषाश्रयणेन उत्थानोपवेशगमनवान् इत्य् अर्थः । एतद् अप्य् अनूचानब्राह्मणगुर्वादिविषयम् अन्यथा दोषश्रवणात् । तद् आह स एव ।</p>
<blockquote>
<p>नाब्राह्मणे गुरौ शिष्यो वासम् आत्यन्तिकं वसेत् ।</p>
</blockquote>
<blockquote>
<p>ब्राह्मणे वाननूचाने काङ्क्षन् गतिम् अनुत्तमाम् ॥ इति ।</p>
</blockquote>
<p>तत्र वसतो ये धर्मास् तान् आह बृहस्पतिः ।</p>
<blockquote>
<p>उपकुर्वाणकस्यैतत् समादिष्टं मया व्रतम् ।</p>
</blockquote>
<blockquote>
<p>अधुना संप्रवक्ष्यामि नैष्ठिकस्य समासतः ॥</p>
</blockquote>
<blockquote>
<p>संध्याग्निकार्यं स्वाध्यायो भिक्षाधःशयनं दया ।</p>
</blockquote>
<blockquote>
<p>आ मृत्योर् नैष्ठिकं कुर्वन् ब्रह्मलोकम् अवाप्नुयात् ॥ इति ।</p>
</blockquote>
<p>वसिष्ठो ऽपि -  &ldquo;संयतवाक् चतुर्थषष्ठाष्टकलभोजी भैक्षम् आचरेत् गुर्वधीनो जटिलः शिखाजटो वा गुरुं गच्छन् तम् अनुगच्छन् आसीनं चेत् तिष्ठन् शयानं चेद् आसीन उपासीत । आहूताध्यायी सर्वं लब्धं निवेद्य तदनुज्ञया भुञ्जीत । खट्वाशयनदन्तप्रक्षालनाञ्जनाभ्यञ्जनोपानच्छत्रवर्जी तिष्ठेद् अहनि रात्राव् आसीत । त्रिर् अहो ऽभ्युपेयाद् अपः&rdquo; इति । अहनि त्रिर् अपो ऽभ्युपेयात् त्रिषवणस्नायी स्याद् इत्य् अर्थः । देवलो ऽपि -  &ldquo;ब्रह्मसूत्राक्षमालादण्डकाष्ठकुण्डिकामौञ्जीमेखलाधारणं सकृद्भोजनम् असकृदवगाहनम् उभयकालम् अग्निहोत्रं संध्योपासनम् अलुप्तलोमकेसनखत्वग्गन्धमाल्यस्नेहाञ्जनाभ्यञ्जनवेषालंकारच्छत्रोपानद्वाहन-लङ्घनप्लवनधावनचिकित्साज्यौतिषलक्षणवास्तुविद्यामङ्गलपौष्टिकशान्तिकर्मगान्धर्व-सङ्घसमयबन्धनशिल्पलेखनकारुकर्मवेश्मक्षेत्रद्रव्यधनधान्यपरिच्छदवस्त्र-द्यूतव्यवहारज्ञभावलीलापरिहासप्रणयकुहकविस्मापनविदम्बनविवादोत्सेकपरिवेदन-रोदनपादोद्वर्तनवर्जनम्&rdquo; इति । हारीतस् त्व् अग्निपरिचर्याविधिम् आह -  &ldquo;यज्ञियाः समिध आहृत्य संमार्जनोपलेपनोद्बोधनसमूहनसमिन्धनपर्यग्निकरणपरिक्रमोपस्थानहोम-स्तोत्रनमस्कारादिभिर् अग्निं परिचरेन् नाग्निम् अधितिष्ठेन् न पद्भ्यां कर्षेन् न मुखेनोपधमेत् । नापश् चाग्निं च युगपद् धारयेत् । नाजीर्णभुङ् नार्थिभो दद्यान् नेन्धनेभ्यो दधद् अतिक्रामेन् न निष्ठीवेद् विविधचरुहविर्धानविशेषैर् आग्नेयैर् अहर् अहर् अग्निम् इन्धेतामन्त्र्य गच्छेद् आहृत्य निवेदयेत्&rdquo; इति । एवं कुर्वतः फलम् आह मनुः ।</p>
<blockquote>
<p>आ समाप्तेः शरीरस्य यस् तु शुस्रूषते गुरुम् ।</p>
</blockquote>
<blockquote>
<p>स गच्छत्य् अञ्जसा विप्रो ब्रह्मणः सद्म शाश्वतम् ॥</p>
</blockquote>
<p>याज्ञवल्क्यो ऽपि ।</p>
<blockquote>
<p>अनेन विधिना देहं साधयन् विजितेन्द्रियः ।</p>
</blockquote>
<blockquote>
<p>ब्रह्मलोकम् अवाप्नोति न चेहाजायते पुनः ॥</p>
</blockquote>
<p>यमो ऽपि ।</p>
<blockquote>
<p>आ निपाताच् छरीरस्य ये चरन्त्य् ऊर्ध्वरेतसः ।</p>
</blockquote>
<blockquote>
<p>ते यान्ति ब्रह्मणः स्थानं जायन्ते न पुनर् भुवि ॥</p>
</blockquote>
<p>यत् तु हारीतेनोक्तम्,</p>
<blockquote>
<p>भृत्योः परस्ताद् अमृता भवन्ति ये ब्राह्मणा ब्रह्मचर्यं चरन्ति ।</p>
</blockquote>
<p>इति, तद् ब्रह्मविन्नैष्ठिकविषयम्, &ldquo;सर्वे ते पुण्यलोका भवन्ति ब्रह्मसंस्थो ऽमृतत्वम् एति&rdquo; इत् श्रुतेः । सर्व एते चत्वार आश्रमिणः कर्म कुर्वाणाः पुण्यलोका भवन्ति । यः पुनर् एषां मध्ये ब्रह्मसंस्थो ब्रह्मनिष्ठः सो ऽमृतत्वम् अपुनरावृत्तिलक्षणं फलम् एति । एतच् च नैष्ठिकत्वं कुब्जादीनां नित्यम् इत्य् आह विष्णुः ।</p>
<blockquote>
<p>कुब्जवामनजात्यन्धक्लीबपङ्ग्वार्तरोगिणाम् ।</p>
</blockquote>
<blockquote>
<p>व्रतवर्या भवेत् तेषां यवज्जीवम् अनंशतः ॥</p>
</blockquote>
<p>अनंशतः अंशाभावाद् इत्यर्थः । संग्रहकारो ऽपि ।</p>
<blockquote>
<p>पङ्ग्वादीनाम् अनंशत्वाद् असमर्थ्याच् च शास्त्रतः ।</p>
</blockquote>
<blockquote>
<p>नियतं नैष्ठिकत्वं स्यात् कर्मस्व् अनधिकारतः ॥ इति ।</p>
</blockquote>
<p>नन्व् एवं तर्हि कुब्जादीनाम् एव नैष्ठिकत्वम् अस्तु नेतरेषाम् । मैवम्,</p>
<blockquote>
<p>यदि त्व् आत्यन्तिकं वासं रोचयेत् गुरोः कुले ।</p>
</blockquote>
<blockquote>
<p>युक्तः परिचरेद् एनम् आ शरीरविमोक्षणात् ॥</p>
</blockquote>
<p>इति पाक्षिकत्वप्रतिपादकमनुवचनविरोधात् । न हि कुब्जादीनां पाक्षिकं नैष्ठिकत्वम् अस्ति । ननु च यदीतरेषाम् अपि नैष्ठिकत्वम् अस्ति, तर्हि &ldquo;यावज्जीवम् अग्निहोत्रं जुहुयात्&rdquo; इति गृहस्थधर्मविधायिका श्रुतिर् बाध्येत । मैवम्, नैष्ठिकत्वस्य पाक्षिकत्वेन विषयान्तरसंभवात्, ये हि स्त्रीरागवशाद् गार्हस्थ्यम् एव कमयन्ते तद्विषयेयं यवज्जीविका श्रुतिर् इत्य् अविरोधः । तथा च जाबालिः -  &ldquo;गृही वनं प्रविशेत् । यदि गृहम् एव कामयेत तदा यावज्जीवम् अग्निहोत्रं जुहुयात्&rdquo; इति । युक्तं चैतत्, अन्यथा &ldquo;यम् इच्छेत् तम् आविशेद् यदि वेतरथा ब्रह्मचर्याद् एव प्रव्रजेत्&rdquo; इत्यादयो बाध्येरन् । ननु च स्मार्तनैष्ठिकत्वस्य श्रौताग्निहोत्रादिना बाध एवास्तु । मैवम्, तस्यापि &ldquo;ब्रह्मचार्य् आचार्यकुलवासी द्वितीयो ऽत्यन्तम् आत्मानम् आचार्यकुले ऽवसादयेत्&rdquo; इत्य् एतच्छ्रुतिमूलत्वेनाविशेषात् । अतो न ब्रह्मचारिद्वैविध्यम् अपहातुं शक्यम् । उक्तं च हारीतेन -  &ldquo;द्विविधो ब्रह्मचारी उपकुर्वाण्ō नैष्ठिकस् च&rdquo; इति । <span style="text-decoration - underline;">ननु</span> ब्रह्मचारिद्वैविध्ये चत्वार आश्रमा इत्य् आपस्तम्बादिवचनं बाध्येत । <span style="text-decoration - underline;">मैवम्</span>, संकल्पभेदमात्रेण नित्यकाम्याग्निहोत्रवद् अनयोर् अभेदोपपत्तेः । अत एव दक्षः ।</p>
<blockquote>
<p>द्वितीयो नैष्ठिकश् चैव तस्मिन्न् एवाश्रमे स्थितः । इति ।</p>
</blockquote>
<p>तस्मिन्न् एवाश्रमे इति वदन् तद्धर्मातिदेशम् आह । अत एव गौतमः -  &ldquo;तत्रोक्तं ब्रह्मचारिणः&rdquo; इति । तत्रोपकुर्वाणप्रकरणे यद् उक्तम् अग्नीन्धनभैक्षचर्यादिकं तन् नैष्ठिकस्यापि भवतीत्य् अर्थः ।</p>
<p><strong>इति स्मृतिचन्द्रिकायां ब्रह्मचारिप्रकरणम्</strong></p>
<h2 id="आशरमसमचचयवकलप">आश्रमसमुच्चयविकल्पौ</h2>
<p><strong>अथाश्रमसमुच्चयविकल्पौ</strong></p>
<p>तत्र समुच्चयं प्रकृत्याह मनुः ।</p>
<blockquote>
<p>ब्रह्मचारी गृहस्थश् च वानप्रस्थो यतिस् तथा ।</p>
</blockquote>
<blockquote>
<p>एते गृहस्थप्रभवाश् चत्वारः पृथग् आश्रमाः ॥</p>
</blockquote>
<blockquote>
<p>सर्वे ऽपि क्रमशस् त्व् एते यथाशास्त्रं निषेविताः ।</p>
</blockquote>
<blockquote>
<p>यथोक्तकारिणं विप्रं नयन्ति परमां गतिम् ॥</p>
</blockquote>
<p>गृहस्थप्रभवास् तदुपजीविन इत्य् अर्थः । क्रमश इत्य् अनेनाश्रमप्रातिलोम्यं प्रतिषिद्धम् इत्य् आह । अत एव दक्षः ।</p>
<blockquote>
<p>त्रयाणाम् आनुलोम्यं स्यात् प्रातिलोम्यं न विद्यते ।</p>
</blockquote>
<blockquote>
<p>प्रातिलोम्येन यो जाति न तस्मात् पापकृत्तमः ॥ इति ।</p>
</blockquote>
<p>अत एव मृतभार्येण पुनर् विवाहासामर्थ्ये न ब्रह्मचारिणा भवितव्यम् इत्य् आह स एव ।</p>
<blockquote>
<p>यो गृहाश्रमम् आस्थाय ब्रह्मचारी भवेत् पुनः ।</p>
</blockquote>
<blockquote>
<p>न यतिर् न वनस्थश् च स सर्वाश्रमवर्जितः ॥ इति ।</p>
</blockquote>
<p>आपस्तम्बो ऽपि समुच्चयम् एवाह -  &ldquo;चत्वार आश्रमाः गार्हस्त्यम् आचार्यकुलं मौनं वानप्रस्थ्यम् इति । तेषु सर्वेषु यथोपदेशम् अव्यग्रो वर्तमानः क्षेमं गच्छति&rdquo; इति । पुराणे ऽपि ।</p>
<blockquote>
<p>ब्रह्मचारी गृहस्थश् च वानप्रस्थश् च भिक्षुकः ।</p>
</blockquote>
<blockquote>
<p>अप्रमत्तो भवान् येन मा गाः (?) पुत्र कुवर्त्वमा ॥</p>
</blockquote>
<p>जाबालिश्रुतिस् तु चतुर्णां त्रयाणां द्वयोर् वा समुच्चयम् आह -  &ldquo;ब्रह्मचर्यं परिसमाप्य गृही भवेत् । गृही भूत्वा वनी भवेत् । वनी भूत्वा प्रव्रजेत् । यदि वेतरथा ब्रह्मचर्याद् एव प्रव्रजेत् । गृहाद् वा वनाद् वा&rdquo; । मनुस् तु सकलसमुच्चये कालव्यवस्थाम् आह ।</p>
<blockquote>
<p>चतुर्थम् आयुषो भागम् उषित्वाद्यं गुरौ द्विजः ।</p>
</blockquote>
<blockquote>
<p>द्वितीयम् आयुषो भागं कृतदारो गृहे वसेत् ॥</p>
</blockquote>
<blockquote>
<p>वनेषु तु विहृत्यैवं तृतीयं भागम् आयुषः ।</p>
</blockquote>
<blockquote>
<p>चतुर्थम् आयुषो भागं त्यक्त्वा सङ्गान् परिव्रजेत् ॥</p>
</blockquote>
<p>&ldquo;शतायुर् वै पुरुषः&rdquo; इति श्रुत्यभिहितायुश्चतुर्थो भागः पञ्चविंशतिवर्षाणीत्य् अर्थः । एवं कुर्वतः फलम् आह हारीतः ।</p>
<blockquote>
<p>अनेन विधिना यो हि आश्रमान् उपसेवते ।</p>
</blockquote>
<blockquote>
<p>स सर्वलोकान् निर्जित्य ब्रह्मलोकाय कल्पते ॥ इति ।</p>
</blockquote>
<p>यत् तु गौतमेनोक्तम्, &ldquo;ऐकाश्रम्यं त्व् आचर्याः प्रत्यक्षविधानाद् गार्हस्थ्यस्य&rdquo; इति, तद् गार्हस्थ्यस्य श्रैष्ठ्यप्रतिपादनपरम्, इतरेषाम् अपि, &ldquo;ब्रह्मचर्यं परिसमाप्य गृही भवेत् । गृही भूत्वा वनी भवेत् । वनी भूत्वा प्रव्रजेत्,&rdquo; &ldquo;अष्टमे वर्षे ब्राह्मणम् उपनयीत,&rdquo; इत्यादिप्रत्यक्षश्रुतिविहितत्वेनाविशेषात् । अत एव वसिष्ठः ।</p>
<blockquote>
<p>गृहस्थ एव यजते गृहस्थस् तप्यते तपः ।</p>
</blockquote>
<blockquote>
<p>चतुर्णाम् आश्रमाणां च गृहस्थश् च विशिष्यते ॥</p>
</blockquote>
<p>मनुर् अपि ।</p>
<blockquote>
<p>सर्वेषाम् अपि चैतेषां वेदस्मृतिविधानतः ।</p>
</blockquote>
<blockquote>
<p>गृहस्थ उच्यते श्रेष्ठः स त्रीन् एतान् बिभर्ति हि ॥</p>
</blockquote>
<blockquote>
<p>यथा नदीनदाः सर्वे सागरे यान्ति संस्थितिम् ।</p>
</blockquote>
<blockquote>
<p>तथैवाश्रमिणः सर्वे गृहस्थे यान्ति संस्थितिम् ॥</p>
</blockquote>
<p>वसिष्ठस् तु चतुर्णाम् आश्रमाणां विकल्पम् आह -  &ldquo;चत्वार आश्रमा ब्रह्मचारिगृहस्थवानप्रथपरिव्राजकाः । तेषां वेदम् अधीत्य वेदौ वा वेदान् वा ऽविशीर्णब्रह्मचर्यो यम् इच्छेत् तम् आवसेत्&rdquo; इति । वेदं वेदौ वेदान् वेति फलभूयस्त्वाभिप्रायम् । वेदम् अधीत्याविप्लुतब्रह्मचर्यस् तेषाम् आश्रमाणां मध्ये यम् इच्छेत् तम् आवसेत् आश्रयेत् तत्रैव निष्ठां यायाद् इत्य् अर्थः । भविष्यत्पुराणे ऽपि ।</p>
<blockquote>
<p>गार्हस्थ्यम् इच्छन् भूपाल कुर्याद् दारपरिग्रहम् ।</p>
</blockquote>
<blockquote>
<p>ब्रह्मचर्येण वा कालं नयेत् संकल्पपूर्वकम् ॥</p>
</blockquote>
<blockquote>
<p>वैखानसो वापि भवेत् परिव्राड् अथ वेच्छया।</p>
</blockquote>
<p>गौतमो ऽपि -  &ldquo;तस्याश्रमविकल्पम् एके ब्रुवते&rdquo; इति । उशनसाप्य् उक्तम् ।</p>
<blockquote>
<p>आचार्येणाभ्यनुज्ञातश् चतुर्णाम् एकम् आश्रमम् ।</p>
</blockquote>
<blockquote>
<p>आ विमोक्षाच् छरीरस्य सो ऽनुतिष्ठेद् यथाविधि ॥ इति ।</p>
</blockquote>
<p>एवं च यस्य समुच्चयानुष्ठानसामर्थ्यं नास्ति तस्यायं विकल्प इत्य् मन्तव्यम् । आ विमोक्षाद् अनुतिष्ठेद् इत्य् अनेन आश्रमिना स्थातव्यम् इत्य् आह । अत एव दक्षः ।</p>
<blockquote>
<p>अनाश्रमी न तिष्ठेत दिनम् एकम् अपि द्विजः ।</p>
</blockquote>
<blockquote>
<p>आश्रमेण विना तिष्ठन् प्रायश्चित्ती यतो हि सः ॥</p>
</blockquote>
<blockquote>
<p>जपे होमे तथा दाने स्वाध्याये वा रतः सदा ।</p>
</blockquote>
<blockquote>
<p>नासौ फलम् अवाप्नोति कुर्वाणो ऽप्य् आश्रमाच् च्युतः ॥</p>
</blockquote>
<p>हारीतो ऽपि ।</p>
<blockquote>
<p>अनाश्रमी व्यपेतश् च आश्रमी च निरर्थकः ।</p>
</blockquote>
<blockquote>
<p>मिथ्याश्रमी च सर्वे वै निरयं यान्ति मानवाः ॥ इति ।</p>
</blockquote>
<p>एतच् चाश्रमचतुष्टयं ब्राह्मणादिवर्णत्रस्य वेदितव्यम् । अत एव कल्पानां सूत्रकारः -  &ldquo;त्रयाणां वर्णानां चत्वार आश्रमाः&rdquo; इति । एवं च यद् उक्तं मनुना,</p>
<blockquote>
<p>एष वो ऽभिहितो धर्मो ब्राह्मणस्य चतुर्विधः ।</p>
</blockquote>
<p>इति, तद् द्विजात्युपलक्षणार्थम् इति मन्तव्यम् ।</p>
<p><strong>इति स्मृतिचन्द्रिकायाम् आश्रमनिर्णयः</strong></p>
<h2 id="समवरतनम">समावर्तनम्</h2>
<p><strong>अथ समावर्तनम्</strong></p>
<p>तत्र दक्षः ।</p>
<blockquote>
<p>स्वीकरोति यदा वेदं चरेद् वेदव्रतानि च ।</p>
</blockquote>
<blockquote>
<p>ब्रह्मचारी भवेत् तावद् ऊर्ध्वं स्नातो गृही भवेत् ॥</p>
</blockquote>
<p>व्रतानि ब्रह्मचर्यम् । वेदस्वीकरणं वेदार्थविचारस्यापि प्रदर्शनार्थम् । अत एव स्मृत्यन्तरं -  &ldquo;वेदम् अधीत्य छन्दोविषयान् अर्थान् बुध्वा स्नायात्&rdquo; इति । लघुव्यासो ऽपि ।</p>
<blockquote>
<p>ऋक्पादम् अप्य् अधीत्यातो न्यायतस् तु तदर्थवित् ।</p>
</blockquote>
<blockquote>
<p>सम्यग् व्रतानि संसेव्य समावर्तनम् अर्हति ॥ इति ।</p>
</blockquote>
<p>न्यायतो गुरुमुखावेक्षणाद्युक्तन्ययेनेत्य् अर्थः । एतच् च समुच्चयसंपदनसमर्थविषयम् । अथ वा व्रतमात्रसमाप्ताव् अपि स्नानं भवत्य् एव । तद् आह याज्ञवल्क्यो ऽपि ।</p>
<blockquote>
<p>गुरवे तु वरं दत्वा स्नायाद् वा तदनुज्ञया ।</p>
</blockquote>
<blockquote>
<p>वेदं व्रतानि वा पारं नीत्वा ह्य् उभयम् एव वा ॥</p>
</blockquote>
<p>पूर्वोक्तन्यायेन वेदं व्रतान्य् उभयं वा पारं नीत्वा समाप्य गुरवे वरम् अभिलषितं दत्वा समावर्तेतेत्य् अर्थः । एतेन स्नातकत्रैविध्यं प्रतिपदितं भवति । यद् आह हारीत -  &ldquo;त्रयः स्नातका भवन्ति विद्यास्नातको व्रतस्नातको विद्याव्रतस्नातकश् च&rdquo; इति । यः समाप्य वेदम् असमाप्य व्रतानि समावर्तते स विद्यास्नातकः । यस् तु समाप्य व्रतान्य् असमाप्य वेदं स व्रतस्नातकः । यः पुनर् उभयं समाप्य स्नाति स विद्याव्रतस्नातक इति । एवं च व्रतस्नातकस्य् परिणयनोत्तरकालम् अध्ययनसमापनं तदर्थज्ञानं चेति मन्तव्यम् । यत् तु,</p>
<blockquote>
<p>गुरुशुश्रूषया विद्यां संप्राप्य विधिवद् द्विजः ।</p>
</blockquote>
<blockquote>
<p>स्नायीत गुर्वनुज्ञातो दत्वास्मै दक्षिणा हि गाम् ॥</p>
</blockquote>
<p>इत्य् व्यासेन गोदानम् उक्तम्, तद् अपि प्रीतिसाधनद्रव्योपलक्षणार्थम् । अत एव मनुः ।</p>
<blockquote>
<p>क्षेत्रं हिरण्यं गाम् अश्वं छत्रोपानहम् अन्ततः ।</p>
</blockquote>
<blockquote>
<p>धान्यं वासांसि शाकं वा गुरवे प्रीतिम् आहरेत् ॥</p>
</blockquote>
<p>अनेन सति संभवे प्रकृष्टम् एव देयम् इत्य् उक्तं भवति । अत एव लघुहारीतः ।</p>
<blockquote>
<p>एकम् अप्य् अक्षरं यस् तु गुरुः शिष्ये निवेदयेत् ।</p>
</blockquote>
<blockquote>
<p>प्र्थिव्यां नास्ति तद् द्रव्यं यद् दत्वा त्व् अनृणी भवेत् ॥</p>
</blockquote>
<p>एतच् च दक्षिणादानम् आश्रमान्तरप्रवेशे ऽपि वेदितव्यम् । तथा च नृसिंहपुराणम् ।</p>
<blockquote>
<p>गुरवे दक्षिणां दत्वा स यम् इच्छेत् तद् आवसेत् । इति</p>
</blockquote>
<p>यस्य पुनर् दक्षिणादानसामर्थ्यं नास्ति तस्य तदनुज्ञायां स्नानम् । तथा च गौतमः -  &ldquo;विद्यान्ते गुरुर् अर्थेन निमन्त्र्यः । क्र्त्वानुज्ञातस्य वा स्नानम्&rdquo; इति । विद्यान्ते गुरुम् अर्थेन हेतुना निमन्त्र्य प्रष्टव्यम् &ldquo;को ऽर्थस् तुभ्यं मया दातव्यः&rdquo; इति । तम् अर्थम् आचार्याय दत्वा स्नायात् । अशक्तस् तदनुज्ञया वेत्य् अर्थः । &ldquo;विद्यान्ते दद्यात्&rdquo; इत्य् अनेन पूर्वं निषेधम् आह । अत एव मनुः ।</p>
<blockquote>
<p>न पूर्वं गुरवे किंचिद् उपकुर्वीत धर्मवित् ।</p>
</blockquote>
<blockquote>
<p>स्नास्यंस् तु गुरुणाज्ञप्तः शक्त्या गुर्वर्थम् आहरेत् ॥</p>
</blockquote>
<p>एतद् अपि भृतिप्रदानाभिप्रायम्, इतरस्यानिषेधात् । अत एव यमः ।</p>
<blockquote>
<p>यतो धर्मागमो न स्यान् न शुश्रूषाधनागमौ ।</p>
</blockquote>
<blockquote>
<p>विद्यया सह मर्तव्यं न विद्याम् ऊषरे वपेत् ॥ इति ।</p>
</blockquote>
<p>**इति स्मृतिचन्द्रिकायां समावर्तनम् **</p>
<p><strong>विवाहः</strong></p>
<p>उक्ता गुरुकुला निवृत्तिर् उपकुर्वाणस्य । तस्येदानीं विवाह उच्यते । तत्र मनुः ।</p>
<blockquote>
<p>गुरुणा समनुज्ञातः समावृत्तो यथाविधि ।</p>
</blockquote>
<blockquote>
<p>उद्वहेत द्विजो भार्यां सवर्णां लक्षणान्विताम् (?) ॥</p>
</blockquote>
<p>याज्ञवल्क्यो ऽपि ।</p>
<blockquote>
<p>अविप्लुतब्रह्मचर्यो लक्षण्यां स्त्रियम् उद्वहेत् ।</p>
</blockquote>
<p>विप्लुतिः स्खलनम् । लक्षण्या लक्षणयुक्ता । सा च किंलक्षणा भवतीत्य् उक्ते स एवाह ।</p>
<blockquote>
<p>अनन्यपूर्विकां कान्ताम् असपिण्डां यवीयसीम् ।</p>
</blockquote>
<blockquote>
<p>अरोगिणीं भ्रातृमतीम् असमानार्षगोत्रजाम् ॥</p>
</blockquote>
<p>अनन्यपूर्विका या दानेनोपभोगेन वा पुरुषान्तरपूर्विका न भवति सा । कान्ता कमनीया परिणेतुर् मनसः आनन्दकारिणीत्य् अर्थः । आपस्तम्बो ऽपि -  &ldquo;यस्यां मनश्चक्षुषोर् नीबन्धस् तस्याम् ऋद्धिः&rdquo; इति । समान एकः पिण्डो यस्याः सा सपिण्डा । न सपिण्डा असपिण्डा । एकपिण्डता चैकस्यां पिण्डदानक्रियायां दातृत्वेन देवतात्वेन लेपभाक्त्वेन वानुप्रवेशाद् भवति । तथा च मत्स्यपुराणम् ।</p>
<blockquote>
<p>लेपभाजश् चतुर्थाद्याः पित्राद्याः पिण्डभाजिनः ।</p>
</blockquote>
<blockquote>
<p>पिण्डदः सप्तमस् तेषां सापिण्ड्यं साप्तपूरुषम् ॥</p>
</blockquote>
<p>चतुर्थाद्याः प्रपितामस्य पितृप्रभृतयः उत्तरे त्रयो लेपभाजो भवन्ति पित्राद्यास् तु त्रयः पिण्डभागिनः पिण्डदाने देवताभूताः तेषां सप्तमः पिण्डदाता । एवम् एते सप्त सपिण्डा भवन्ति । एकपिण्डदानक्रियानुप्रवेशिनः सपिण्डा इत्य् अर्थः । <span style="text-decoration - underline;">ननु</span> यद्य् एकपिण्डक्रियानुप्रवेशात् सापिण्ड्यं तर्हि भ्रातॄणां भिन्न्क्रियानुप्रवेशिनां तदद्भावेनन्योन्यं सापिण्ड्यं न स्यात् । <span style="text-decoration - underline;">मैवम्</span>, एकोद्देश्यावच्छेदेनैकक्रियान्वयित्वसंभवात् । ये हि पुत्रनिष्पाद्यक्रियनुप्रवेशिनः पित्रादयस् त एव पुत्रान्तरोत्पाद्यक्रियायाम् अपीति व्यक्तम् एकोद्देशान्वयित्वम् । अत एव पितामहादेः सन्ततिजातानां पुत्रेण सह सापिण्ड्यसिद्धिः । पुत्रक्रियान्वयिनः पितामहादेस् तत्क्रियासंबन्धात् । यदा त्व् एकस्यापि पितामहादेस् तत्क्रियासंबन्धो नास्ति तद् एतद् देश्यभेदेन क्रियाभेदात् सापिण्ड्यनिवृत्तिः । तद् आह मनुः ।</p>
<blockquote>
<p>सपिण्डता तु पुरुषे सप्तमे विनिवर्तते । इति <br>
गौतमो ऽपि -  &ldquo;पिण्डनिवृत्तिः सप्तमे पञ्चमे वा&rdquo; इति । भार्यायाश् च सहकर्तृत्वात् सापिण्ड्यसिद्धिः । एवं सर्वत्र सापिण्ड्यनिवृत्त्यनुवृत्ती द्रष्टव्ये । <span style="text-decoration - underline;">नुन्व्</span> एवं तर्हि पुत्रदौहित्रयोर् एकपिण्डक्रियानुप्रवेशिनोः सापिण्ड्यं प्रसज्येत । <span style="text-decoration - underline;">सत्यम्</span>, यद् असौ दौहित्रः पुत्रेण सह समानगोत्रः स्यात् अत्रैकगोत्रत्वम् उपाधिर् इति भावः । अत एव पुत्रीकरणादाव् अस्ति दौहित्रस्यापि पुत्रेण सह सापिण्ड्यम् इति वक्ष्यामः । तेन नातिप्रसक्तिः । यवीयसी जन्मतः प्रमाणतश् च । अरोगिणी अदीर्घरोगा इतरस्य शक्यपरिहारत्वात् । भ्रातृमती पुत्रिकाकरणभयात् । यद् आह मनुः ।</p>
</blockquote>
<blockquote>
<p>यस्यास् तु न भवेद् भ्राता न विज्ञायेत वा पिता ।</p>
</blockquote>
<blockquote>
<p>नोपयच्छेत तां प्राज्ञः पुत्रिकाधर्मशङ्कया ॥</p>
</blockquote>
<p>यस्या**पता पुत्रिकाकरणाभिप्रायवान् न वेति न विज्ञायेतेत्य् अर्थः । अनेन विना पुत्रेण सह संप्रतिपत्तिं पितुः संकल्पमात्रात् पुत्रिका भवतीति गम्यते । अत एव गौतमः -  &ldquo;अभिसंधिमात्रपुत्रिकेत्य् एकेषाम्&rdquo; इति । सा च कथं पुत्रिका भवतीत्य् अपेक्षिते मनुर् आह ।</p>
<blockquote>
<p>अपुत्रो ऽनेन विधिना सुतां कुर्वीत पुत्रिकाम् ।</p>
</blockquote>
<blockquote>
<p>यद् अपत्यं भवेद् अस्यां तन् मम स्यात् स्वधाकरम् ॥ इति ।</p>
</blockquote>
<p>वसिष्ठो ऽपि ।</p>
<blockquote>
<p>अभ्रातृकां प्रदास्यामि तुभ्यं कन्याम् अलंकृताम् ।</p>
</blockquote>
<blockquote>
<p>अस्यां यो जायते पुत्रः स मे पुत्रो भवेद् इति ॥</p>
</blockquote>
<p>इयम् एव पुत्र इति वा पुत्रिकाकरणम्, &ldquo;शासद् वह्निर् दुहितुर् नप्त्यं गात्&rdquo; इति श्रुतेः । एतच् च निरुक्ते व्याख्यातम् &ldquo;प्रशास्ति वोढा सन्तानकर्मणे दुहितुः पुत्रभावम्&rdquo; इति । असमानार्षगोत्रजाम्, समानम् आर्षं प्रवरो यस्य स समानार्षः । तस्माज् जातां समानर्षिजातां नोद्वहेद् इत्य् अर्थः । अत एव गौतमः -  &ldquo;असमानप्रवरैर् विवाहः&rdquo; इति । समानता च नामतो वेदितव्या । यद् आह बोधायनः ।</p>
<blockquote>
<p>एक एव ऋषिर् यावत् प्रवरेष्व् अनुवर्तते ।</p>
</blockquote>
<blockquote>
<p>तावत् समानगोत्रत्वम् अन्यत्र भृग्वङ्गिरोगणात् ॥ इति ।</p>
</blockquote>
<p>समानगोत्रत्वं समानप्रवर इत्य् अर्थः । कथं तर्हि भृग्वङ्गिरोगणेष्व् इत्य् अपेक्षिते संग्रहकार आह ।</p>
<blockquote>
<p>पञ्चानां त्रिषु सामामान्याद् अविवाहस् त्रिषु द्वयोः ।</p>
</blockquote>
<blockquote>
<p>भृग्वङ्गिरोगणेष्व् एव शेषेष्व् एकं निवारयेत् ॥</p>
</blockquote>
<p>पञ्चार्षेयाणाम् ऋषित्रयानुवृत्तौ मिथो न विवाह इत्य् अर्थः । बोधायनो ऽपि -  &ldquo;द्व्यार्षेयसंनिपाते ऽविवाहस् त्र्यार्षेयाण्ं त्र्यार्षेयसंनिपाते ऽविवाहः पञ्चार्येयाणाम्&rdquo; इति । गोत्रं च वंशपरम्पराप्रसिद्धम् । गोत्रप्रवरौ च पृथग् पृथक् पर्युदासे निमित्तम् । तत्र यास्कवाधौलमानमौकानां (?) गोत्रभेदेन विवाहे प्राप्ते तन् मा भूद् इत्य् असमानार्षग्रहणम् । तेषां भार्गववैतहव्यसादेवसेति  प्रवरैकायत् । यत्र तु प्रवरविकल्पः तत्रापि प्रवरभेदेन विवाहप्राप्तौ तत्प्रतिxएधार्थम् असानगोत्रग्रहणम् । एवं चासमानार्षजाम् असमानगोत्रजाम् उद्वहेद् इत्य् उक्तं भवति । न च समानार्षग्रहणं गोत्रविशेषणम् इति शङ्कनीयम्,</p>
<blockquote>
<p>परिणीय सगोत्रां तु समानप्रवरां तथा।</p>
</blockquote>
<blockquote>
<p>त्यागं कृत्वा ततस् तस्या द्विजश् चान्द्रायणं चरेत् ॥</p>
</blockquote>
<p>इति भेदेन स्मरणात् । त्यागश् चात्रोपभोगस्यैव न पुनस् तस्याः । यद् आह शातातपः ।</p>
<blockquote>
<p>समानप्रवरां कन्याम् एकगोत्राम् अथापि वा ।</p>
</blockquote>
<blockquote>
<p>विवाहयति यो मूढस् तस्य वक्ष्यामि निष्कृतिम् ॥</p>
</blockquote>
<blockquote>
<p>उत्सृज्य तां तथा भार्यां मातृवत् परिपालयेत् ॥</p>
</blockquote>
<p>यस् तु तत्र प्रजाम् उत्पदयति स स्वजात्यदिना हीयत इत्य् आह आपस्तम्बः ।</p>
<blockquote>
<p>समानगोत्रप्रवरां कन्याम् ऊढ्वोपगम्य च ।</p>
</blockquote>
<blockquote>
<p>तस्याम् उत्पाद्य चण्डालं ब्राह्मण्याद् एव हीयते ॥ इति ।</p>
</blockquote>
<p><span style="text-decoration - underline;">ननु</span> चासमानार्षगोत्रजाम् इत्य् अनेनैव परिणेतुः सपिण्डायाः पर्युदासे सिद्धे किम् इति पुनर् असपिण्डाम् इत्य् उक्तम् । <span style="text-decoration - underline;">उच्यते</span>, सत्यम् एवम् । तथापि जा मातुर् असपिण्डा भवति सैवोद्वाहकर्मणि प्रशस्तेति वक्तुम् । तथा च मनुः ।</p>
<blockquote>
<p>असपिण्डा च या मतुर् असगोत्रा च या पितुः ।</p>
</blockquote>
<blockquote>
<p>सा प्रशस्ता द्विजातीनां दारकर्मणि मैथुने ॥</p>
</blockquote>
<p>या परिणेतुर् मातुश् च सपिण्डा न भवति या परिणेतुः पितुश् च न सगोत्रा सा च विवाहकर्मणि प्रशस्तेत्य् अर्थः । <span style="text-decoration - underline;">ननु</span> च माता दानसमकालम् एव पितृसापिण्ड्यं तद्गोत्रं च हित्वा पतिसापिण्ड्यं तद्गोत्रं च प्रतिपद्यते । तत् कथम् &ldquo;असपिण्डा च या मातुः&rdquo; इति । तद् उक्तम् ।</p>
<blockquote>
<p>एकत्वं सा गता भर्तुः पिण्डे गोत्रे च सूतके । इति ।</p>
</blockquote>
<p>पतिसपिण्डैर् एव पत्न्याः सापिण्ड्यं न स्वपित्रादिभिर् इत्य् अभिप्रायः । <span style="text-decoration - underline;">सत्यम्</span> । नास्ति मातुः स्वपित्रादिबिः सह सापिण्ड्यं यदि तस्यास् त्यागपूर्वको विवाहः स्यात् । त्यागे हि स्वत्वनिवृत्तिवत्सापिण्ड्यसगोत्रत्वयोर् अपि निवृत्तिः । अनेनैवाभिप्रायेणोक्तम् ।</p>
<blockquote>
<p>एकत्वं सा गता भर्तुः पिण्डे गोत्रे च सूतके । इति ।</p>
</blockquote>
<p>अत एव दत्तपुत्रादेस् त्यागेनैव पितृगोरादिनिवृत्तिः सिद्धा । अन्यथा &ldquo;असगोत्रा च या पितुः&rdquo; इत्य् अत्र पितृग्रहणम् अनर्थक्ं स्यात् । उक्ता च गोत्रादिनिवृत्तिर् मनुना ।</p>
<blockquote>
<p>गोत्ररिक्थे जनयितुर् न हर्द् दत्तिमः सुतः ।</p>
</blockquote>
<blockquote>
<p>गोत्ररिक्थानुगः पिण्डो व्यपैति ददतः स्वधा ॥ इति ।</p>
</blockquote>
<p>एवं च पुत्रिकाया विवाहो नैव प्रदानपूर्वक इति न तत्र सापिण्ड्यसगोत्रत्वयोर् निवृत्तिः (?) । अत एव वसिष्ठो ऽप्य् अप्रत्तानाम् त्रिपूरुषं सापिण्ड्यम् आह -  &ldquo;अप्रत्तानां स्त्रीणां त्रिपूरुषं सापिण्ड्यम्&rdquo; इति । न च पुत्रिकाविवाहे ऽपि तस्याः प्रदानम् अस्तीति शङ्कानीयम् (?) । प्रदाने तु गोत्रादिनिवृत्तिवत् पुत्रिकात्वस्यापि निवृत्तिस् तन्निवृत्तौ च तत्कार्यकर्तृत्वं न स्यात् । श्रूयते च तस्याः पुत्रकार्यकरत्वम् -  &ldquo;अभ्रातेव पुंस एति प्रतीची&rdquo; इति । एतद् अपि निरुक्ते व्याख्यातम् -  &ldquo;अभ्रातृकेव पुंसः पितॄन् एत्य् अभिमुखी सन्तानकर्मणि पिण्डदानाय नयति&rdquo; इति । अतश् च पुत्रिकायाः प्रदानाभावेन स्वपितृसापिण्ड्यं सगोत्रत्वं च सिद्धम् । अत एव लोगाक्षिः -</p>
<blockquote>
<p>मातामहस्य गोत्रेण मातुः पिण्डोदकक्रियां ।</p>
</blockquote>
<blockquote>
<p>कुर्वीत पुत्रिकापुत्र एवम् आह प्रजापतिः ॥</p>
</blockquote>
<p>एवम् आसुरादिविवाहेष्व् अपि सगोत्रत्वादेर् अनिवृत्तिः, तत्रापि प्रदानाभावात् । अत एव मार्कण्डेयः ।</p>
<blockquote>
<p>ब्राह्मादिषु विवाहेषु या तूढा कन्यका भवेत् ।</p>
</blockquote>
<blockquote>
<p>भर्तृगोत्रेण कर्तव्यास् तस्याः पिण्डोदकक्रियाः ॥</p>
</blockquote>
<blockquote>
<p>आसुरादिविवाहेषु पितृगोत्रेण धर्मतः ।</p>
</blockquote>
<p>मातुः पितृगोत्रेणेत्य् अर्थः । एवं च पुत्रिकाकरणादौ मातुः स्वपित्रादिसापिण्ड्यसद्भावाद् युक्तम् उक्तम् -  (?) &ldquo;असपिण्डा च या मातुः&rdquo; इति । <span style="text-decoration - underline;">ननु</span> च पुत्रस्यापि मातृसपिण्डत्वाद्या मातुः सपिण्डा सा पुत्रस्यापीति किम् अर्थं मातृग्रहणम् । <span style="text-decoration - underline;">उच्यते</span> । यदा तु पुत्रिकासुतस्यैव मातृमातामहाभ्यां परित्यागः तदा तत्सापिण्ड्यनिवृत्त्या तत्सपिण्डाया विवाहप्राप्तौ तन् मा भूद् इत्य् मातृग्रहणम् । एवं दत्तपुत्रादेस् त्यागेनैव पितृगोत्रनिवृत्त्या तत्सगोत्राया विवाहप्राप्तौ तन् मा प्रसांक्षीद् इति । पितृग्रहणम् इति सर्वम् अनवद्यम् । मातृसगोत्राम् अपि केचिन् नेच्छन्ति । तद् आह व्यासः ।</p>
<blockquote>
<p>सगोत्रां मातुर् अप्य् एके नेच्छन्त्य् उद्वाहकर्मणि ।</p>
</blockquote>
<p>एतद् अपि पुत्रिकाकरणाविषयं मातुः पतिगोत्रत्वेन गोत्रान्तराभावात् । न च भूतपूर्वगत्या मातृसगोत्राप्रतिषेध इति वाच्यम्, वर्तमाने संभवति भूतपूर्वगत्याश्रयणस्यान्याय्यत्वात् । एवं च या परिणेतुर् मातुश् च न सपिण्डा भवति या च परिणेतुः पितुश् चासगोत्रा सा विवाह्येति सिद्धम् । <span style="text-decoration - underline;">नन्व्</span> एवं तर्हि ब्राह्मादिभिविवाहैर् निवृत्तपितृसपिण्डभावायां पुत्रस्य मातुलसुता परिषेया स्यात् । <span style="text-decoration - underline;">सत्यम्</span>, केन चोक्तं न परिणेयेति । <span style="text-decoration - underline;">ननु</span> मन्वादिभिर् एव । यद् आह शातातपः ।</p>
<blockquote>
<p>उद्वहेत सगोत्रां यस् तनयां मातुलस्य च ।</p>
</blockquote>
<blockquote>
<p>ऋषिभिश् चैव तुल्यां च स तु चान्द्रायणम् चरेत् ॥</p>
</blockquote>
<p>मनुर् अपि ।</p>
<blockquote>
<p>पैतृष्वसेयीं भगिनीं स्वस्रीयां मातुर् एव च ।</p>
</blockquote>
<blockquote>
<p>मातुश् च भ्रातुर् अप्तस्य गत्वा चान्द्रायाणं चरेत् ॥</p>
</blockquote>
<blockquote>
<p>एतास् तिस्रस् तु भार्यार्थे नोपयच्छेत बुद्धिमान् ।</p>
</blockquote>
<blockquote>
<p>ज्ञातित्वेनानुपेयास् ताः पतति ह्य् उपयन्न् अधः । इति ।</p>
</blockquote>
<p>आप्तस्य संनिकृष्टस्य सपिण्डस्येत्य् अर्थः । व्यासो ऽपि ।</p>
<blockquote>
<p>तृतीयां मातृतः कन्यां तृतीयां पितृतस् तथा ।</p>
</blockquote>
<blockquote>
<p>शुल्केन चोद्वहिष्यन्ति विप्राः पापविमोहिताः ॥</p>
</blockquote>
<p>मातृतो मातृपक्षे तृतीयां मातुलसुताम्, पितृपक्षे त्र्तीयां पैतृष्वसेयीम् इत्य् अर्थः । शुल्कं मूल्यम् । अनेन कूट्स्थम् आरभ्य गणयेद् इत्य् उक्तं भवति । तथा च पुराणे ययातिवाक्यम् ।</p>
<blockquote>
<p>यो मे त्वं हृदयाज् जातो वयस् त्वं न प्रयछसि ।</p>
</blockquote>
<blockquote>
<p>पापान् मातुलसंबन्धत् प्रजा वै ते भविष्यति ॥</p>
</blockquote>
<p>सुमन्तुर् अपि -  &ldquo;पितृपत्न्यः सर्वा मातरः, तद्भ्रातरो मातुलाः, तद्दुहितरश् च भगिन्यः, तदप्त्यानि भागिनेयानि, अन्यथा संकरकारीणि स्युः&rdquo; इति । <span style="text-decoration - underline;">उच्यते</span> । सत्यम् एतानि मातुलदुहितृविवाहनिषेधपराणि । तथाप्य् आसुरादिविवाहेन पित्रादिभिर् अनिवृत्तसपिण्डभावायाः पुत्रस्य मातुलसुता परिणेतुर् मातुश् च सपिण्डेति सा तावद् अविवाह्या । तथैवंविधायाः पितृष्वसुर् दुहिता परिणेतुः पितुश् च सपिण्डा सगोत्रा चेति सापि न परिणेया । या तु ब्राह्मादिविवाहोढा तस्याः स्वपित्रादिभिः सापिण्ड्यनिवृत्तेस् तत्पुत्रस्य मातुलसुआपरिणयणं न वार्यते । एवं पैतृष्वसेय्याम् अपि द्रष्टव्यम् । तद् इदम् उक्तं मनुना ।</p>
<blockquote>
<p>असपिण्डा च या मातुर् असगोत्रा च या पितुः ।</p>
</blockquote>
<blockquote>
<p>सा प्रशस्ता द्विजातीनां दारकर्मणि मैथुने ॥ इति ।</p>
</blockquote>
<p>या मातृतः पितृतो वा सपिण्डा सगोत्रा च सैव परित्याज्या नान्येत्य् अभिप्रायः । अत एव व्यासः ।</p>
<blockquote>
<p>मातुः सपिण्डा यत्नेन वर्जनीया द्विजातिभिः । इति ।</p>
</blockquote>
<p>अत एव शातातपो ऽपि मातृसगोराया एव निषेधम् आह ।</p>
<blockquote>
<p>मातुलस्य सुताम् ऊढ्वा मातृगोत्रां तथैव च ।</p>
</blockquote>
<blockquote>
<p>समानप्रवरां चैव द्विजश् चान्द्रायणम् चरेत् ॥</p>
</blockquote>
<p>न चात्र मातृगोराम् इत्य् अनेनैव सपिण्डमातुलदुहितृनिषेधसिद्धेः किम् अर्थं मातुलसुताग्रहणम् इति वाच्यम्, पक्षान्तरत्वे ऽपि समानत्वात् । तत्रापि मातृगोत्रादिप्रतिषेधेनैव मातुलदुहितृमात्रनिषेधसिद्धेः । अथ पक्षद्वयेनोभयविधमातुलदुहितृनिषेधः, तर्हि मातुलसुताग्रहणेनैवालम्, किं मातृगोरग्रहणेन । किं च मनुर् अपि पैतृष्वसेय्याः पितृसपिण्डाया एव पर्युदासम् आह ।</p>
<blockquote>
<p>पतिऋष्वसेयीं भगिनीं स्वस्त्रीयां मातुर् एव च ।</p>
</blockquote>
<blockquote>
<p>मातुश् च भ्रातुर् आप्तस्य गत्वा चान्द्रायणं चरेत् ॥</p>
</blockquote>
<blockquote>
<p>एतास् तिस्रस् तु भार्यार्थे नोपयच्छेत बुद्धिमान् । इति ।</p>
</blockquote>
<p>अन्यथा भगिनीशब्दवैयर्थं स्यात्, पैतृष्वसेहीम् इत्य् अनेनैव पितृष्वसृदुहितृमात्रनिषेधसिद्धेः । भगिनीवद् भगिनी सपिण्डेत्य् अर्थः । एवम् आप्तशब्दे ऽपि द्रष्टव्यम् । न च भगिनीशब्दः पैतृष्वसेयीं न विशिनष्टीति वाच्यम्,</p>
<blockquote>
<p>एतास् तिस्रस् तु भार्यार्थे नोपयच्छेत बुद्धिमान् ।</p>
</blockquote>
<p>इति त्रित्वे सङ्ख्यापनात् । पतिठिनसिर् अपि -  &ldquo;पितृमातृष्वसृदुहितरो मातुलसुता धर्मतस् ता भगिन्यो वजयेत्&rdquo; इति । न चात्र संदेहनिवृत्त्यर्थं भगिनीग्रहणम् इति वाच्यम्, &ldquo;वर्जयेत्&rdquo; इत्यदिविधिबलेनैव संदेहनिवृत्तेः । <span style="text-decoration - underline;">ननु</span> च &ldquo;असपिण्डा च या मातुः&rdquo; इत्य् अनेनैव मातृसपिण्डादिपर्युदासे सिद्धे किम् इति पुनः &ldquo;पैतृष्वसेयीं भगिनीम्&rdquo; इत् तस्या एव निषेध <span style="text-decoration - underline;">उच्यते</span> । सत्यम् एवम् । तथाप्य् अत्र पातित्यादिदोषप्रतिपदनमुखेनैकान्ततो निवृत्तिसिद्ध्यर्थम् । &ldquo;सा प्रशस्ता&rdquo; इति वचनान् मातृसपिण्डासगोत्रयोर् अप्राशस्त्यमात्रम् स्यात् । न सर्वथा वर्जनीयत्वन्, तथा,</p>
<blockquote>
<p>चतुरो ब्राह्मणस्याद्यान् प्रशस्तान् कवयो विदुः ।</p>
</blockquote>
<p>इति चतुर्णां विवाहानां प्राशस्त्य उक्ते ऽपि न गान्धर्वादीनाम् एकान्ततः परित्यागः किं त्व् अप्राशस्त्यमात्रं तथेहापि स्यात् । ततश् च या मन्वादिवचनैर् मातृसपिण्डा मातुलसुता या च पैतृष्वसेयी पितृसपिण्डा सैवोद्वाहकर्मणि परित्याज्या नान्येति सिद्धम् । अत एवोक्तं चतुर्विंशतिमते ।</p>
<blockquote>
<p>तृतीयां वा चतुर्थी वा पक्षयोर् उभयोर् अपि ।</p>
</blockquote>
<blockquote>
<p>विवाहयेन् मनुः प्राह पाराशर्यो ऽङ्गिरा यमः ॥ इति ।</p>
</blockquote>
<p>उभयोर् मातापित्रोर् इत्य् अर्थः । एवं च यानि मातुलदुहितृपरिणयनिषेधपराणि तान्य् अनिवृत्तस्वमातृसपिण्डभावाभिप्रायाणीति मन्तव्यम् । किं चैवं सत्य् एतेषां मन्वादिवाक्यानां चैकम् एव मूलं परिकल्पितं भवति । अन्यथा तेषां मूलान्तरकल्पनागौरवं स्यात् । तेन विशेषविषयतैव न्याय्या । <span style="text-decoration - underline;">ननु</span> यदि च मातुर् असपिण्डतया मातुलसुता परिणेया तर्हि तथाविधा मातृष्वशा तद्दुहिता च किम् इति न परिणेया । <span style="text-decoration - underline;">उच्यते</span> । सत्यम्, न ब्रूमः शास्त्रतो न परिणेयेति, किं तु लोकविरुद्धत्वात् । यच् च धर्म्यम् अपि लोकविरुद्धम् तन् नानुष्ठेयम् । तद् उक्तं मनुना ।</p>
<blockquote>
<p>अस्वर्ग्यं लोकविद्विष्टं धर्म्यम् अप्य् आचरेन् न तु । इति ।</p>
</blockquote>
<p>वराहमिहिरो ऽपि ।</p>
<blockquote>
<p>देशाचारस् तावद् आदौ विचिन्त्यः देशे देशे या स्थितिः सैव कार्या ।</p>
</blockquote>
<blockquote>
<p>लोकद्विष्टं पण्डिता वर्जयन्ति दैवज्ञो ऽतो लोकमार्गेण यायात् ॥ इति ।</p>
</blockquote>
<p><span style="text-decoration - underline;">ननु</span> च याज्ञवल्क्येन,</p>
<blockquote>
<p>पञ्चमात् सप्तमाद् ऊर्ध्वं मातृतः पितृतस् ततः ।</p>
</blockquote>
<p>इति मातृपक्षे पञ्चमाद् ऊर्ध्वम् उद्वाहविधानात् कथं मातुलदुहितृपरिणयनम् । <span style="text-decoration - underline;">उच्यते</span> । &ldquo;मातुर् असपिण्डाम् उद्वहेत्&rdquo; इत्य् अनेन मातृबन्धुxव् अप्य् विशेषेण विवाहप्राप्तौ तन् मा प्रसाङ्क्षीद् इति मातृतो मातृबन्धुभ्यः पञ्चमाद् ऊर्ध्वम् उद्वहेद् इत्य् अविरोधः । एवं पितृबन्धुष्व् अपि द्रष्टव्यम् । अत एव गौतमः -  &ldquo;ऊर्ध्वं सप्तमात् पितृबन्धुभ्यो बीनिनश् च मातृबन्धुभ्यः पञ्चमात्&rdquo; इति । बीनिनो यो नियोगाद् उत्पादयति तस्माद् अप्य् ऊर्ध्वं सप्तमाद् इत्य् अर्थः । बान्धवा अपि स्मृत्यन्तरे दर्शिताः ।</p>
<blockquote>
<p>पितुः पितृष्वसुः पुत्राः पितृमातृषवस्वुः सुताः ।</p>
</blockquote>
<blockquote>
<p>पितुर् मातुअलपुत्राश् च विज्ञेयाः पितृबान्धवाः ॥</p>
</blockquote>
<blockquote>
<p>मातुः पितृष्वसुः पुत्रा मातुर् मातृष्वःसुताः(?) ।</p>
</blockquote>
<blockquote>
<p>मातुर् मातुलपुत्राश् च विज्ञेया मातृबान्धवाः ॥</p>
</blockquote>
<p>यत् पुनर् वसिष्ठेनोक्तम्,</p>
<blockquote>
<p>पञ्चमीं मातृबन्धुभ्यः सप्तमीं पितृबन्धुतः ।</p>
</blockquote>
<p>इति तद् गौतमीयैकवाक्यत्वाय पञ्चमीं सप्तमीं चातीत्योद्वहेद् इत्य् एतवंपरम्, न पुनः पञ्चमीसप्तम्योर् वेदोवाहावधिपरम् । यद् अपि नारदेनोक्तम्,</p>
<blockquote>
<p>पञ्चमात् सप्तमाद् अर्वाग् बधुभ्यः पितृमातृतः ।</p>
</blockquote>
<blockquote>
<p>अविवाह्या सगोत्रा च समानप्रवरा तथा ॥</p>
</blockquote>
<p>इति, यद् अपि विष्णुना,</p>
<blockquote>
<p>पञ्चमात् सप्तमाद् धीनां यः कन्याम् उद्वहेद् द्विजः ।</p>
</blockquote>
<blockquote>
<p>गुरुतल्पी च विज्ञेय्ः सगोत्रां चैवम् उद्वहन् ॥</p>
</blockquote>
<p>इति, तत्रापि पञ्चमीसप्तम्योर् नाभ्यनुज्ञा तत्र निषेढश्रवणात् । यद् आह मरीचिः ।</p>
<blockquote>
<p>पञ्चमे सप्तमे चैव येषां वैवाहिकी क्रिया ।</p>
</blockquote>
<blockquote>
<p>क्रियापरा अपि ह्य् एते पतिताः सूद्रतां गताः ॥ इति ।</p>
</blockquote>
<p>एतेन यत् कैश्चिद् उक्तम्,</p>
<blockquote>
<p>ऊर्ध्वं सप्तम्या अलाभे सप्त्मीम् उद्वहेत् ।</p>
</blockquote>
<p>इति, तद् अप्य् अपास्तम् । यद् अपि पतिठीनसिनोक्तम्,</p>
<blockquote>
<p>त्रीन् मातृतः पञ्च पितृतः पुरुषान् अतीत्य विवाहः ।</p>
</blockquote>
<p>इति, तद् अप्य् अर्वाङ् निषेधपरम् । न पुनश् चतुर्थीषष्ठ्योर् विवाहाभिप्रायम्, विष्ण्वादिवचनविरोधप्रसङ्गात् । <span style="text-decoration - underline;">ननु</span> च &ldquo;असपिण्डा च या मातुः&rdquo; इत्य् अनेन या मातुर् असपिण्डा ताम् उद्वहेद् इत्य् उक्तेः स्वमातृपक्षे ऽप्य् अविशेषेण विवाहप्राप्तौ तन् मा भूद् इति मातृतो मातृपक्षे पञ्चमाद् ऊर्ध्वम् उद्वहेद् इति नियमः किं न स्यात् । अतः कथं मातुलदुहितृपरिणयनम् । एवं पितृपक्षे ऽपि द्रष्टव्यम् । उक्तं च विष्णुपुराणे ।</p>
<blockquote>
<p>पञ्चमीं मातृपक्षाच् च पितृपक्षाच् च सप्तमीम् ।</p>
</blockquote>
<blockquote>
<p>गृहस्थ उद्वहेत् कन्यां न्यायेन विधिना नृप ॥ इति ।</p>
</blockquote>
<p>पञ्चमीम् अतीत्येत्य् अर्थः । <span style="text-decoration - underline;">मैवम्</span> गौतमादिभिर् बन्धुष्व् एव नियमविधानात् । अथ वा मा भूद् बन्धुष्व् एव नियमविधानम्, तथाप्य् उक्तप्रकारेण मन्वाधिभिर् एव मातुलदुहितृपैतृषवसेयीपरिणयनाभ्यनुजानात् व्यतिरेकेण पक्षद्वये ऽप्य् अयं नियमः क्रियत इत्य् अविरोधः । यद् वा &ldquo;पञ्चमात् सप्तमात्&rdquo; इति याज्ञवल्कीयं पुत्रिकाकरणदिविषयम् इत्य् अनुसंधेयम् । यद् अत्र युक्तं तद् ग्राह्यम् । यत् तु संग्रहकारेणोक्तम्,</p>
<blockquote>
<p>स्त्रीसन्ततिस् तथा पुंसाम् अविवाह्ये उभे मते ।</p>
</blockquote>
<blockquote>
<p>स्त्रीपुंसोस् तु विवाह्या स्यात् पञ्चमात् सप्तमात् परम् ॥</p>
</blockquote>
<p>इति, तद् अप्य् उक्तविषयम् एवेत्य् अनवद्यम् । तेन स्मृतितः सिद्धं मातुलदुहितृपैतृष्व्सेयीपरिणयनम् । किं च स्रुतिर् अपीमम् एवार्थं (?) श्रावयति । तथा वाजसनेये श्रूयते ।</p>
<blockquote>
<p>तस्मात् समानाद् एव पुरुषाद् अत्ता चाद्यश् च जायते ।</p>
</blockquote>
<blockquote>
<p>उत तृतीये सङ्गच्छावहै चतुर्थे संगच्छावहै ॥ इति ।</p>
</blockquote>
<p>अस्यार्थः -  समानाद् एकस्मात् पुरुषाद् अत्ता भोक्ता भार्याया अद्यश् च भोग्यो भार्यालक्षणश् च जायते, जायापती जायेते इति यावत् । नन्व् एकस्माद् उत्पन्नयोर् जायापतित्वे भ्रातृभगिन्योर् एव जायापतित्वम् उक्तं स्यात् इत्य् आशङ्क्याह तर्हि तृतीये पुरुष इत्यादि । अनेन दौहित्रपुत्रयोर् मतुलदुहितृपैऋष्वसेयीपरिणयनम् उक्तं बहवति । तयोः कूटस्थम् आरभ्य तृतीयत्वात् । संगच्छावहै विवाहावहा इत्य् अर्थः । <span style="text-decoration - underline;">ननु</span> च स्रग्व्य् ऊहनपरो ऽयम् अर्थवादो न स्वार्थे प्रमाणम् । <span style="text-decoration - underline;">उच्यते</span> । सत्यम् अर्थवादो न स्वार्थे प्रमाणम्, किं तु यत्र प्रमाणान्तरम् अस्ति तत्र तत्प्रतिपादितार्थावलम्बनेन स्तुतिपरत्वं यथा &ldquo;वायुर् वै क्षेपिष्टा (?) देवता&rdquo; इति । यत्र तु नास्ति प्रमाणान्तरं यथा &ldquo;तृतीये पुरुषे संगच्छावहै&rdquo; इति तत्र तदनुवादान्यथानुपपत्त्या तथाविधविधिपरिकल्पनं केन वार्यते । अत एव, &ldquo;त्रीणि ह वै यज्ञस्य उदराणि गायत्री बृहत्य् अनुष्टुब् अत्र ह्य् एवावपन्त्यावोद्वपन्ति&rdquo; (?) इति अत्र गायत्र्यादिषु प्रतीतावापोद्वापान्य् अथानुपपत्त्या तत्प्रापको विधिः कल्प्यते । अत एव च &ldquo;उपरि हि देवेभ्यो धारयति&rdquo; इत्य् अत्रापि समिदुपरिधारणविधिः । अन्यथा तत्रापि न स्यात् । यत्र पुनः प्रमाणान्तरविरोधः न तत्र विधिकल्पनं यथा &ldquo;आदित्यो यूपः&rdquo; इति । अत एव &ldquo;प्रजापतिर् वै स्वां दुहितरम् अभ्यधायत् (?)&rdquo; इत्य् अत्रापि न विधिकल्पनाया अतिप्रसङ्गः, दुहितृगमने मन्वादिभिः प्रायश्चित्तविधानात् । अथ वा भवतु अर्थवादानुसारेण प्रजापतिः स्वां दुहितरं हच्चेद् इति विधिः । किम् आयातम् इतरेषाम् । न च महद्बिर् कार्यं कृतम् इत्य् अनेनापि कर्तव्यम् इत्य् अत्र प्रमाणम् अस्ति । न हीन्द्रेणाहल्यादिपरदारगमनं कृतम् इत्य् अनेनापि गन्तव्यम् । अत एव शङ्खलिखितौ ।</p>
<blockquote>
<p>सुरां पिबन्ति त्रिदशाः सा चापेया द्विजातिभिः ।</p>
</blockquote>
<blockquote>
<p>हरन्ति वित्तं यत् सिद्धास् तव सिद्धिर् न् विद्यते ॥</p>
</blockquote>
<p>वृद्धमनुर् अपि ।</p>
<blockquote>
<p>अनुष्ठितं तु यद् देवैर् मुनिभिर् यद् अनुष्ठितम् ।</p>
</blockquote>
<blockquote>
<p>नानुष्ठेयं मनुष्यैस् तद् उक्तं कर्म समाचरेत् ॥ इति ।</p>
</blockquote>
<p>श्रुत्यन्तरे ऽपि -  &ldquo;गर्भे नु नौ जनिता दम्पती तद् एव स्रष्टा सविता विश्वरूपम्&rdquo; इति । नौ आवयोः गर्भे जठरे जनिता जगतः स्रष्टा देवो दम्पती जायापती अकरोद् इत्य् अर्थः । मन्त्रो ऽपि ।</p>
<blockquote>
<p>आयाहीन्द्र पथिभिर् ईडितभिः यज्ञम् इमं नो भागधेयं जुषस्य ।</p>
</blockquote>
<blockquote>
<p>तृप्तां जुहुर् मातुलस्येवं योषा भागस् ते पैतृस्वसेयी वपाम् इव ॥ इति <br>
हे इन्द्र पथिभिर् मार्गैर् ईडितेभिः प्रशस्तैर् नः अस्माकं इमं यज्ञम् आयाहि आगच्छ । आगत्य चेदम् अस्माभिर् दीयमानं भागधेयं जुषस्य सेवस्व । अत एव यजमानास् तृप्ताम् आज्यादिना संस्कृतां वपाम् अवदानाख्यां त्वाम् उद्दिश्य जुहुः त्यक्तवन्तः । अत्र दृष्टान्तद्वेषम्, यथा मातुलस्य योषा दुहिता दौहित्रस्य भागो भजनीया परिणेतुं योग्या, यथा च पैतृष्वसेयी पौत्रस्य तथायं ते तत्र भागोवआख्य इत्य् मन्त्रार्थः । तेन श्रुतितो ऽपि सिद्धं मातुलादिसुतापरिणयनम् । किं चाचाराद् अप्य् अवगच्छामः यथा ह्य् आचरन्ति तावद् दाक्षिणात्यास् त्रैविद्यवृद्धा वेदार्थनुष्ठातारः शिष्टा एव मतुलादिसुता परिणयनम् । उक्तं च तदाचारप्रामाण्यं मनुना ।</p>
</blockquote>
<blockquote>
<p>शिष्टाचारः स्मृतिर् वेदास् त्रिविधं धर्मलक्षणम् । इति ।</p>
</blockquote>
<p>लक्षणं प्रमाणम् इत्य् अर्थः । देवलो ऽपि ।</p>
<blockquote>
<p>येषु देशेषु ये देवा येषु देसेषु ये द्विजाः ।</p>
</blockquote>
<blockquote>
<p>येषु देशेषु यत् तोयं या च यत्रैव मृत्तिका ॥</p>
</blockquote>
<blockquote>
<p>येषु स्थानेषु यच् छौचं धर्माचारस् च यादृशः ।</p>
</blockquote>
<blockquote>
<p>तत्र तान् नावमन्येत धर्मस् तत्रैव् तादृशः ॥</p>
</blockquote>
<blockquote>
<p>यस्मिन् देशे पुरे ग्रामे तैविद्यनगरे ऽपि वा ।</p>
</blockquote>
<blockquote>
<p>यो यत्र विहितो धर्मस् तं धर्मं न विचालयेत् ॥ इति ।</p>
</blockquote>
<p><span style="text-decoration - underline;">ननु</span> देशाचारस्यापि प्रमाणान्तराविरोधिन एव प्रामान्यम् उक्तं वसिष्ठेन -  &ldquo;देशाचारकुलधर्मा आम्नायैर् अविरुद्धाः प्रमाणम्&rdquo; इति । <span style="text-decoration - underline;">सत्यम्</span>, आम्नायो वेदस् तदविरोधिन एव प्रामाण्यम् इति । न चात्र वेदविरोधो ऽस्ति प्रत्युतानुकूल एवेत्य् उक्तम् अधस्तात् । <span style="text-decoration - underline;">ननु</span> स्मृतुविरोधे ऽप्य् आचारो दुर्बल एव, &ldquo;श्रुतिस्म्र्तिविहितो धर्मस् तदलाभे शिष्टाचारः प्रमाणम्&rdquo; इत् वसिष्ठस्मरणात् । अस्ति चात्र &ldquo;मातुलस्य सुताम् ऊढ्वा&rdquo; इत्यादिस्मृतिविरोधः । तेनात्र कथम् आचारस्य प्रामान्यम् । <span style="text-decoration - underline;">मैवम्</span>, तेषां मातृसापिण्डाविषयत्वेन विरोधस्य परिहृतत्वात् । अथ वा मा भूत् तेषां विशेषविषयत्वम्, किं तूदीच्यदेशे ये मातुलादिदुहितृसंबन्धान् आचरन्ति तद्विxअयाणीत्य् अविरोधः, तेषाम् एव दोषश्रवणात् । तथा च बौधायनः -  &ldquo;पञ्चधा विप्रतिपत्तिर् दक्षिणतः अनुपनीतेन भार्यया च सहभोजनम्, पर्युषितभोजनम् उच्छिष्टभोजनं पितृष्वसृमातुलदुहितृपरिणयनम् इति । तथोत्तरतः पञ्च ऊर्णाविक्रयः शीधुपानम् उभयतोदाद्भिर् व्यवहारः आयुधीयकं समुद्रयानम् इति इतर इतरस्मिन् कुर्वन् दुष्यति । इतर इतरस्मिन् । तत्र तत्र देसप्रामाण्यम् एव स्यात्&rdquo; इति । अयम् अर्थः -  इतरो दाक्षिणात्यः इतरस्मिन् उत्तरदेशे मतुलसंबन्धादिकं कुर्वन् दुष्यति, न स्वदेशे तथेतरः उदीच्यः इतरस्मिन् दक्षिणदेशे शीधुपानादिकं कुर्वन् दुष्यति । न स्वदेशे । कुतः, देशप्रामाण्यात्, देशनिबन्धनाद् आचारप्रामाण्यस्येत्य् अर्थः । अत एव देवलः ।</p>
<blockquote>
<p>यस्मिन् देशे य आचारो न्यायदृष्टस् तु कल्पितः ।</p>
</blockquote>
<blockquote>
<p>तस्मिन्न् एव स कर्तव्यो देशाचारः स्मृतो भृगोः ॥ इति ।</p>
</blockquote>
<p>न चैवं सत्य् उदीच्यानां स्वदेशे परदेशे वा मातुलसंबन्धाद्यविरुद्धम् इति शङ्कनीयम् । यद् आह आपस्तम्बः ।</p>
<blockquote>
<p>येषां परम्पराप्राप्ताः पूर्वजैर् अप्य् अनुष्ठिताः ।</p>
</blockquote>
<blockquote>
<p>त एव तैर् न दुष्येयुर् आचारैर् नेतरिः पुनः ॥</p>
</blockquote>
<p>येषां पितृपितामहादिपरम्पराप्राप्ताः पूर्वजैश् च त्रैविद्यवृद्धैर् अनुष्ठिताः आचाराः सन्ति त एव तैर् आचारैर् अनुष्ठीयमानैर् न दुष्येयुः, नेतरैः । न ह्य् उदीच्यानां तथाविधा आचाराः सन्ति (यथा) दाक्षिणात्यानाम् । अस्तस् तैर् एव स्वदेशे कार्याणि नान्यैर् इति सिद्धम् । देसव्यवस्थया प्रामाण्यम् उक्तं वार्तिककारैः ।</p>
<blockquote>
<p>सर्वेषाम् एवमादीनां प्रतिदेशं व्यवस्थया।</p>
</blockquote>
<blockquote>
<p>आपस्तम्बेन संस्क्र्त्य दुष्टादुष्टत्वम् आश्रितम् ॥ इति ।</p>
</blockquote>
<p>यत् तु बोधायनेन &ldquo;देशप्रामाण्यम्&rdquo; इत्य् एवमन्तम् उक्त्वोक्तम्, &ldquo;मिथ्यैतद् इत् गौतमः । उभयं चैव नाद्रियेत सिष्टागमविरोधदर्शनात् शिष्टस्मृतिविरोधदर्शनाच् च&rdquo; इति, तन् न पूर्वोक्तनिराकरणार्थं गौतमग्रहणात् । किं तु शिष्टस्मृतिविरोधदर्शनाद् गौतमस्य मातृसपिण्डापरिणयनम् अभिप्रेतम् इति दर्शयितुम् । एवं च तद् उक्तम् अन्यैः -  &ldquo;स्याद् एवं यद्य् अनन्तरम् एव मिथ्यैतद् इति न ब्रूयात्&rdquo; इति, तद् अप्य् अपास्तम् । तेन श्रुतेः स्मृतेर् आचाराच् च सिद्धं मातुलदुहितृपैतृष्वसेयीपरिणयनम् इति सर्वम् अनवद्यम् ॥</p>
<p><strong>इति स्मृतिचन्द्रिकायां मातुलदुहितृपरिणयनसमर्थनम्</strong></p>
<p><strong>कन्यालक्षणानि</strong></p>
<p>&ldquo;अनन्यपूर्विकां कान्ताम्&rdquo; इत्यादिना कानिचित् कन्यालक्षणान्य् उक्तानि । अधुना लक्षणान्तराण्य् उच्यन्ते । तत्र मनुः ।</p>
<blockquote>
<p>अव्यङ्गाङ्गीं सौम्यनाम्नीं हंसवारणगामिनीम् ।</p>
</blockquote>
<blockquote>
<p>तनुलोमकेशदशनां मृद्वङ्गीं उद्वहेत् स्त्रियम् ॥</p>
</blockquote>
<p>शातातपो ऽपि ।</p>
<blockquote>
<p>हंसस्वनां मेधवर्णां मधुपिङ्गललोचनां ।</p>
</blockquote>
<blockquote>
<p>तादृशीं वरयेत् कन्यां गृहस्थः सुखम् एधते ॥</p>
</blockquote>
<p>आपस्तम्बो ऽपि -  &ldquo;बन्धुशीललक्षणसंपन्नाम् अरोगाम् उपयच्छेत&rdquo; इति । लक्षणसंपन्नाम् इत्य् अनेन विपरीतां नोद्वहेद् इत्य् आह । अत एव मनुः ।</p>
<blockquote>
<p>नोद्वहेत् कपिलां कन्यां नधिकाङ्गीं न रोगिणीम् ।</p>
</blockquote>
<blockquote>
<p>नालोमिकां नातिलोमां न वाचाटां न पिङ्गलाम् ॥</p>
</blockquote>
<p>वाचाटां बहुभाषिणीम् । पिङ्गलां पिङ्गलाक्षीम् । यमो ऽपि ।</p>
<blockquote>
<p>ह्रस्वा दीर्घा क्ष्शा स्थूला पिङ्गाक्षी गौरपाण्डुरा ।</p>
</blockquote>
<blockquote>
<p>न पूज्या न च सेव्यास् ता नाशमृत्युकराः स्त्रियः ॥</p>
</blockquote>
<p>विष्णुपुराणे ऽपि ।</p>
<blockquote>
<p>न स्मश्रुव्यञ्जनवर्ती न चैव पुरुषाकृतिम् ।</p>
</blockquote>
<blockquote>
<p>न घर्घरस्वरां क्षामां न च काकस्वनां तथा ॥</p>
</blockquote>
<blockquote>
<p>नातिबद्धेक्षणां तद्वद् वृत्ताक्षीं नोद्वहेद् बुधः ।</p>
</blockquote>
<blockquote>
<p>यस्याश् च रोअशे जङ्घे गुल्फौ यस्यास् तथोन्नतौ ॥</p>
</blockquote>
<blockquote>
<p>गण्डयोः कूपकौ यस्या हसन्त्य् आस्तां न चोद्वहेत् ।</p>
</blockquote>
<blockquote>
<p>नातिरूक्षच्छविं पाण्डुकरजाम् अरुणेक्षणाम् ॥</p>
</blockquote>
<blockquote>
<p>आपीनहस्तपादां च न कन्याम् उद्वहेद् बुधः ।</p>
</blockquote>
<blockquote>
<p>न वामनां नातिदीर्घां नोद्वहेत् संहतभ्रुवम् ॥</p>
</blockquote>
<blockquote>
<p>न चातिच्छिद्रदशनां न करालमुखीं नरः ॥ इति ।</p>
</blockquote>
<p>अथ नामतो वर्ज्याः । यथाह मनुः ।</p>
<blockquote>
<p>नर्क्षवृक्षनदीनाम्नीं नान्त्यपर्वतनामिकाम् ।</p>
</blockquote>
<blockquote>
<p>न पक्ष्यहिप्रेष्यनाम्नीं न च भीषणनामिकाम् ॥</p>
</blockquote>
<p>ऋक्षं नक्षत्रम् । अन्त्या म्लेच्छा । भीषणं भयानकम् । आपस्तम्बो ऽपि -</p>
<blockquote>
<p>नक्षत्रनाम नदीनामा वृक्षनामाश् च गर्हिताः ।</p>
</blockquote>
<blockquote>
<p>सर्वाश् च रेफलकारोष्मान्ता वरणे परिवर्जयेत् ॥</p>
</blockquote>
<p>यमो ऽपि ।</p>
<blockquote>
<p>देवनाम्नीं नदीनाम्नीं शैलगन्धर्वनामिकाम् ।</p>
</blockquote>
<blockquote>
<p>ऋक्षवृक्षलतानाम्नीं दारार्थे परिवर्जयेत् ॥</p>
</blockquote>
<p>तथा पुनर् भूर् अप्य् अविवाह्या । यद् आह काश्यपः ।</p>
<blockquote>
<p>सप्त पौनर्भवाः कन्या वर्जनीयाः कुलाधमाः ।</p>
</blockquote>
<blockquote>
<p>वाचा दत्ता मनोदत्ता कृतकौतुकमङ्गला ॥</p>
</blockquote>
<blockquote>
<p>उदकस्पर्शिता या च या च पाणिगृहीतका ।</p>
</blockquote>
<blockquote>
<p>अग्निं परिगता या च पुनर्भूप्रसवा च या ॥</p>
</blockquote>
<blockquote>
<p>इत्य् एताः काश्यपेनोक्ता दहन्तिकुलम् अग्निवत् ।</p>
</blockquote>
<blockquote>
<p>प्ररोहत्य् अग्निना दग्धः पादपः सुचिराद् अपि ॥</p>
</blockquote>
<blockquote>
<p>न पौनर्भावादग्धं कुलं क्वापि प्ररोहति ।</p>
</blockquote>
<p>पौनर्भवाः पुनर्भुव इत्य् अर्थः । तथा च बोधायनः -  &ldquo;वाग्दत्ता मनोदत्ता अग्निं परिगता सप्तमं पदं नीता भुक्ता गृहितगर्भा प्रसूता चेति सप्तविधा पुनर्भूः । तां गृहीत्वा न प्रजां न धर्मं वा विन्देत्&rdquo; इति । वाग्दत्ता पुनःसंस्कारकर्मणि पुनर्भूर् भवति । अतस् तां गृहीत्वा परिणीय प्रजां धर्मं च न विन्देन् न भजेद् इत्य् अर्थः । अत एव नारदः ।</p>
<blockquote>
<p>कन्यैवाक्षतयोनिर् या पाणिग्रहणदूषिता ।</p>
</blockquote>
<blockquote>
<p>पुनर्भूः प्रथमा प्रोक्ता पुनःसंस्कारकर्मणि ॥</p>
</blockquote>
<p>पाणिग्रहणदूषितेति वाग्दत्तादेर् उपलक्षणर्थम् । याज्ञवल्क्यो ऽपि ।</p>
<blockquote>
<p>अक्षता च क्षता चैव पुनर्भूः संस्क्र्ता पुनः । इति ।</p>
</blockquote>
<p>अक्षता वाग्दत्तादिका । क्षता तु भुक्तादिका । अत्र यद्य् अप्य् उक्तानि बाह्यलक्षणानि कथंचिज् ज्ञातुं शक्यानि, तथाप्य् आभ्यन्तराणां दुर्विज्ञेयत्वात् तज्ज्ञानम् आश्वलायनोक्तविधिना कार्यम् । अत एवाश्वलायनो ऽपि दुर्विज्ञेयानि लक्षणानीत्य् आह ।</p>
<blockquote>
<p>अष्टौ पिण्डान् कृत्वा ऋतम् अग्रे प्रथमं जज्ञे ऋते सत्यं प्रतितिष्ठितम् । यद् इयं कुमार्यभिजाता तद् इदम् इह प्रतिपद्यताम् । यत् सत्यं तद् दृश्यताम् । इति पिण्डान् अभिमन्त्र्य कुमारीं ब्रूयाद् एषाम् एकम् गृहाणेति । क्षेत्राच् चेद् उभयतः सस्याद् गृह्णीयात्, अन्नवत्य् अस्याः प्रजा भविष्यतीति विद्यात् । गोष्ठात् पशुमती । वेदपुरीषाद् ब्रह्मचर्यस्विनीति अविनाशिनो हृदात् सर्वसंपन्ना । देवनात् कितवी । यदि (?) चतुष्पथाद् विप्रव्राजिनी । ईरिणाद् अध्न्या स्यात् । श्मशानात् पतिघ्नी । इति</p>
</blockquote>
<p>विविधं व्रजतीति विप्रव्राजिनी स्वैरिणीत्य् अर्थः । एवम् उक्तलक्षणयोगिन्याम् अविशेषेण विवाहप्राप्तौ क्वचित् कुलतो ऽपवादम् आह यमः ।</p>
<blockquote>
<p>चतुर्दश कुलानीमान्य् अविवाह्यानि निर्दिशेत् ।</p>
</blockquote>
<blockquote>
<p>अनार्षेयं ब्राह्मणानाम् ऋत्विजां च विवर्जयेत् ॥</p>
</blockquote>
<blockquote>
<p>अत्युच्चमतिह्रस्वं च अतिवर्णं च वर्जयेत् ।</p>
</blockquote>
<blockquote>
<p>हीनाङ्गम् अतिरिक्ताङ्गम् आमयाविकुलानि च ॥</p>
</blockquote>
<blockquote>
<p>श्वित्रिकुष्ठिकुलादीनां कुर्याद् विपरिवर्जनम् ।</p>
</blockquote>
<blockquote>
<p>सदा कामकुलं वर्ज्यं लोमशानां च यत् कुलम् ॥</p>
</blockquote>
<blockquote>
<p>अपस्मारिकुलं यच् च यच् च पाण्डुकुलं भवेत् । इति ।</p>
</blockquote>
<p>अनार्षेयम् अविज्ञातप्रवरम् । अत्युच्चमतिदीर्घा यस्मिन् कुल तद् अत्युच्चम् । अतिह्रस्वम् अतिकुब्जा यस्मिन् । अतिशयितो वर्णो यस्मिन् तद् अतिवर्णम् । एतच् च रोगिकुलवर्जनं तद् रोमसङ्क्रान्तिभयात् । अत एव याज्ञवल्क्यः ।</p>
<blockquote>
<p>स्फीताद् अपि न सञ्चारिरोगदोषसमन्वितात् । इति ।</p>
</blockquote>
<p>स्फीतात् समृद्धाद् इत्य् अर्थः । दोषाः पातित्यम् । मनुर् अपि ।</p>
<blockquote>
<p>महान्त्य् अपि समृद्धानि गोऽजाविधनधान्यतः ।</p>
</blockquote>
<blockquote>
<p>स्त्रीसंबन्धे दशैतानि कुलानि परिवर्जयेत् ॥</p>
</blockquote>
<blockquote>
<p>हीनक्रियं निष्पुरुषं निश्छन्दो रोमशार्शसम् ।</p>
</blockquote>
<blockquote>
<p>शय्यामयाव्यपस्मारिश्वित्रिकुष्ठिकुलानि च ॥ इति ।</p>
</blockquote>
<p>हीनक्रियं यागाद्यनुष्ठानरहितम् । निष्पुरुषं पुरुषशून्यम् । निश्छन्दो वेदहीनम् । रोमशं बहुरोमशम् । अर्शसं व्याधिविशेषोपेतम् । एवम् इतराण्य् अपि द्रष्टव्यानि । एतच् च हीनक्रियादिवर्जनं तथाविधापत्यपरिहारार्थम् । श्रूयते च तथाविधापत्योत्पत्तिः पुराणे ।</p>
<blockquote>
<p>मातुलान् भजते पुत्रः कन्यका भजते पितॄन् ।</p>
</blockquote>
<p>याज्ञवल्क्यो ऽपि ।</p>
<blockquote>
<p>यथाशीला भजेन् माता तथाशीला भवेत् सुता । इति ।</p>
</blockquote>
<p>अत एव च मनुः सद्भिर् एव सह संबन्धम् आचरेद् इत्य् आह ।</p>
<blockquote>
<p>उत्तमैर् उत्तमैर् नित्यं संबन्धान् आचरेत् सह ।</p>
</blockquote>
<blockquote>
<p>निनीषुः कुलम् उत्कर्षम् अधमान् अधमांस् त्यजेत् ॥</p>
</blockquote>
<p>याज्ञवल्क्यो ऽपि ।</p>
<blockquote>
<p>दशपुरुषविख्याताच् छ्रोत्रियाणां महाकुलात् ।</p>
</blockquote>
<p>मातृतः पितृतः पञ्च विख्याताः पुरुषा यस्मिन् कुल तद् दशपूरुषविख्यातं कुलम्, तस्मान् महाकुलात् पुत्रपश्वादिसमृद्धात् कन्याम् उद्वहेद् इत्य् अर्थः । सा च सवर्णैव ग्राह्या । यद् आह व्यासः ।</p>
<blockquote>
<p>स्नात्वा समुद्वहेत् कन्यां सवर्णां लक्षणान्विताम् । इति ।</p>
</blockquote>
<p>एतत् प्रथमपरिणयनविषयम् । अत एव मनुः ।</p>
<blockquote>
<p>सवर्णाग्रे द्विजातीनां प्रशस्ता दारकर्मणि । इति ।</p>
</blockquote>
<p>अनेन सवर्नापरिणयनोत्तरकालम् असवर्णापरिणयनम् अविरुद्धम् इत्य् आह । अत एव याज्ञवल्क्यः ।</p>
<blockquote>
<p>तिस्रो वर्णानुपूर्व्येण द्वे तथैका यथाक्रमम् ।</p>
</blockquote>
<blockquote>
<p>ब्राह्मणक्षत्रियविशां भार्याः स्वाः शूद्रजन्मनः ॥</p>
</blockquote>
<p>वर्णक्रमाद् ब्राह्मणस्य क्षत्रिया वैश्या शूद्रा चेति तिस्रो भार्याः । क्षत्रियस्य वैश्या शूद्रा चेति द्वे । वैश्यस्यैका शूद्रेति । सवर्णा पुनः सर्वेषां मुख्या स्थितैव । न च ब्राह्मणस्य ब्राह्मणी क्षत्रिया वैश्या चेति तिस्रो भार्या इति व्याख्यानं शङ्कनीयम्, तथात्वे &ldquo;स्वाः शूद्रजन्मनः&rdquo; इत्य् अविविक्षितार्थं स्याद् वैश्यस्यापि तथात्वेनाविशेषात् । अतः पूर्वोक्तैव ज्यायसी । अत एव मनुः ।</p>
<blockquote>
<p>शूद्रैव भार्या शूद्रस्य सा च स्वा च विशः स्मृते ।</p>
</blockquote>
<blockquote>
<p>ते च स्वा चैव राज्ञः स्युस् ताश् च स्वा चाग्रजन्मनः ॥ इति ।</p>
</blockquote>
<p>एतत् तु कामतः प्रवृत्तविषयम् । यद् आह स एव ।</p>
<blockquote>
<p>कामतस् तु प्रवृत्तानाम् इमाः स्युः क्रमशो ऽवराः । इति ।</p>
</blockquote>
<p>अवरा जघन्या इत्य् अर्थः । अनेन धर्मार्थं सवर्णापरिणयनम् इत्य् उक्तं भवति । अत एव विष्णुः ।</p>
<blockquote>
<p>द्विजस्य भार्या शूद्रा तु धर्मार्थं न भवेत् क्वचित् ।</p>
</blockquote>
<blockquote>
<p>रत्यर्थम् एव सा तस्य रागान्धस्य प्रकीर्तिता ॥ इति ।</p>
</blockquote>
<p>सा धर्मार्थं न भवेद् धर्मकार्येषु नानुप्रविशेद् इत्य् अर्थः । अत एव मनुः ।</p>
<blockquote>
<p>दैवपित्र्यातिथेयानि तत्प्रधानानि यस्य तु ।</p>
</blockquote>
<blockquote>
<p>नाश्नन्ति पितृदेवास् तं न च स्वर्गं स गच्छति ॥</p>
</blockquote>
<p>तत्प्रधानानि तदायत्तानीत्य् अर्थः । यत् तु तेनैवोक्तम्,</p>
<blockquote>
<p>न ब्राह्मणक्षत्रिययोर् आपद्य् अपि हि तिष्ठतोः ।</p>
</blockquote>
<blockquote>
<p>कस्मिंश्चिद् अपि वृत्तान्ते शूद्रभार्योपदिश्यते ॥</p>
</blockquote>
<p>इति, तद् अग्रत एव शूद्रापरिणयनविषयम्, &ldquo;इमाः स्युः क्रमशो ऽवराः&rdquo; इति तेनैव क्रमविधानात् । उक्तं च याज्ञवल्क्येन&rdquo; तिस्रो वर्णानुपूर्व्येण&rdquo; इति । &ldquo;आपद्य् अपि तिष्ठतोः&rdquo; सवर्णाम् अलभमानयोर् अपीत्य् अर्थः । एतच् चानयोर् अत्यन्तनिषेधार्थम्, न पुनर् वैश्यस्य प्राप्त्यर्थम् । यतः स एवाह ।</p>
<blockquote>
<p>हीनजातिस्त्रियं मोहाद् उद्वहन्तो द्विजातयः ।</p>
</blockquote>
<blockquote>
<p>कुलान्य् एव नयन्त्य् आशु ससन्तानानि शूद्रताम् ॥ इति ।</p>
</blockquote>
<p>पैठीनसिस् तु सवर्णालाभे क्षत्रियादिविवाहम् आह -  &ldquo;अलाभे कन्यायाः स्नातकव्रतं चरेद् अपि वा क्षत्रियायां पुत्रान् उत्पादयेद् वैश्यायां शूद्रायां वेत्य् अन्ये&rdquo; इति । यद् अपि च याज्ञवल्क्येनोक्तम्,</p>
<blockquote>
<p>यद् उच्यते द्विजातीनां शूद्राद् दारोपसंग्रहः ।</p>
</blockquote>
<blockquote>
<p>न तन् मम मतं यस्मात् तत्रात्मा जायते स्वयम् ॥</p>
</blockquote>
<p>इति, तद् अपि मानवेन समानार्थम् । न चैवं सति &ldquo;तत्रात्मा जायते स्वयम्&rdquo; इति हेतुत्वेनानुगुणम् इति वाच्यम्, तेनापि &ldquo;तिस्रो वर्णानुपूर्व्येण&rdquo; इत् शूद्रापरिणयनस्योक्तत्वात् । किं च हेतुत्वानुसारेण कदाचिद् अपि शूद्राविवाहानङ्गीकारे क्षत्रियादिविवाहो ऽपि न स्यात्, तत्राप्य् आत्मन एवोत्पत्तिः । अतो नायं हेतुः किं त्व् अयम् अर्थवाद इति मन्तव्यम् । यत् पुनर् यमेनोक्तम्,</p>
<blockquote>
<p>ब्राह्मणो वृषलीं गत्वा त्र्यहं भवति सूतकी ।</p>
</blockquote>
<blockquote>
<p>अथास्यां गर्भम् आधत्ते ब्राह्मण्याद् एव हीयते ॥</p>
</blockquote>
<p>इति, यद् अपि मनुना,</p>
<blockquote>
<p>शूद्रां शयनम् आरोप्य ब्राह्मणो यात्य् अधोगतिम् ।</p>
</blockquote>
<blockquote>
<p>जनयित्वा सुतं तस्यां ब्राह्मण्याद् एव हीयते ॥</p>
</blockquote>
<p>इति, तेनापि व्युत्क्रमेणोद्वाहकर्म गमनं तस्याम् एव सुतोत्पत्तिर् निषिध्यते, न पुनस् तत्र सुतोत्पत्तिमात्रम् । तथात्वे तु,</p>
<blockquote>
<p>चतुस्त्रिद्वैयकभागिनो (?) वर्णतो ब्राह्मणात्मजाः ।</p>
</blockquote>
<p>इति विभागवचनं न स्यात् । अत एव मनुर् अपि केवलशूद्रापत्यतया दोषम् आह ।</p>
<blockquote>
<p>शिल्पेन व्यवहारेण शूद्राप्त्यैश् च केवलैः ।</p>
</blockquote>
<blockquote>
<p>गोभिर् अश्वैश् च यानैश् च कृष्या राजोपसेवया ॥</p>
</blockquote>
<blockquote>
<p>अयाज्ययाजनैश् चैव नास्तिक्येन च कर्मणाम् ।</p>
</blockquote>
<blockquote>
<p>कुलान्य् आशु विनश्यन्ति यानि हीनानि मन्त्रतः ॥ इति ।</p>
</blockquote>
<p>गोभिर् आश्वैर् विक्रीयमाणैर् इत्य् अर्थः । तथा मतान्तराण्य् अपि स एवाह ।</p>
<blockquote>
<p>शूद्रावेदी पतत्य् अत्रेर् उतथ्यतनयस्य च ।</p>
</blockquote>
<blockquote>
<p>शौनकस्य सुतोत्पत्त्या तदपत्यतया भृगोः ॥</p>
</blockquote>
<p>अस्यार्थः -  शूद्रावेदी विप्रः पतति । अत्र अत्रेर् उतथ्यतनयस्य गौतमस्य च मतम् उक्तम् । अतस् तयोर् मते शूद्राविवाहो नास्ति । शौनकस्य न विवाहमात्रात् पातित्यम्, किं तु सुतोत्पत्त्या । अतस् तस्य मते शूद्राम् ऋतौ नोपेयात् । भृगोस् तु न तत्र सुतोत्पत्त्यापि पतनम्, किं तु तदपत्यतया तान्य् एव शूद्रायाम् उत्पन्नान्य् एव अपत्यानि यस्यासौ तदपत्यः, तस्य भावस् तदपत्यता, तयेत्य् अर्थः । अतस् तस्य मते ब्राह्मण्याम् अप्रसूतायां शूद्राम् ऋतौ नोपेयद् इति । तथा वसिष्ठो ऽपि शूद्रापरिणयननिषेधम् आह -  &ldquo;शूद्राम् अप्य् एके मन्त्रवर्जम् । तद् उ तथा न कुर्यात् । अंहोभिर् ध्रुवः कुलापकर्षः प्रत्युतास्वर्ग्यः&rdquo; इति ।</p>
<p><strong>इति स्मृतिचन्द्रिकायां कन्यालक्षणानि</strong></p>
<h2 id="ववह">विवाहः</h2>
<h3 id="वरलकषणन">वरलक्षणानि</h3>
<p><strong>अथ वरलक्षणानि</strong></p>
<p>तत्र गौतमः -  &ldquo;विद्याचारित्रबन्धुशीलसंपन्नाय दद्यात्&rdquo; इति । विद्या वेदः श्रुतं च । चारित्रम् अनुष्ठानम् । बन्धुः प्रशस्ताभिजनः । शीलं वृत्तम् । एतैः संपन्नाय कन्यां दद्याद् इत्य् अर्थः । आपस्तम्बो ऽपि -  &ldquo;बन्धुलक्षणशीलसंपन्नः श्रुतवान् अरोग इति वरसम्पत्&rdquo; इति । यमो ऽपि ।</p>
<blockquote>
<p>कुलं च शीलं च वपुर् वयश् च विद्यां च वित्तं च सनाथतां च ।</p>
</blockquote>
<blockquote>
<p>एतान् गुणान्त् सप्त परीक्ष्य देया कन्या बुधैः शेषम् अचिन्तनीयम् ॥ इति ।</p>
</blockquote>
<p>यत् तु विष्णुनोक्तम्,</p>
<blockquote>
<p>ब्राह्मणस्य कुलं ग्राह्यं न वेदा न पदक्रमाः ।</p>
</blockquote>
<blockquote>
<p>कन्यादाने तथा श्राद्धे न विद्या तत्र कारणम् \</p>
</blockquote>
<p>इति, तत् कुलस्य प्राधान्यप्रतिपादनपरम् । न पुनर् विद्यानिराकरणार्थम् । अत एव आश्वलायनः -  &ldquo;कुलम् अग्रे परीक्षेत&rdquo; इति । तथा पुंस्त्वम् अपि परीक्षणीयं तस्येत्य् आह याज्ञवल्क्यः ।</p>
<blockquote>
<p>यत्नात् परीक्षितः पुंस्त्वे युवा धीमान् जनप्रियः ।</p>
</blockquote>
<p>कात्यायनो ऽपि ।</p>
<blockquote>
<p>अपत्यार्थं स्त्रियः सृष्टाः स्त्री क्षेत्रं बीजिनो नराः ।</p>
</blockquote>
<blockquote>
<p>क्षेत्रं बीजवते देयं नाबीजी क्षेत्रम् अर्हति ॥ इति ।</p>
</blockquote>
<p>अतस् तत्परीक्षणीयम् इति भावः । नारदस् तु तत्परीक्षोपायम् आह ।</p>
<blockquote>
<p>यस्याप्सु प्लवते बीजं ह्लादि मूत्रं च फेनिलम् ।</p>
</blockquote>
<blockquote>
<p>पुमान् स्याल् लक्षणैर् एतैर् विपरीतस् तु षण्डकः ॥ इति ।</p>
</blockquote>
<p>बीजं वीर्यम् । ह्लादि शब्दवत् । याज्ञवल्क्यो ऽपि ।</p>
<blockquote>
<p>ह्लादिफेनिलमूत्रस् तु गुरुशुक्लो वृषस्वनः ।</p>
</blockquote>
<blockquote>
<p>पुमान् स्याद् अन्यथा षण्डो दुश्चिकित्सो मुखेभगः ॥</p>
</blockquote>
<p>मुखेभगष् षण्डविशेषः । शातातपो ऽपि वरलक्षणान्य् आह ।</p>
<blockquote>
<p>वरो वरयितव्यो ऽर्थी कुलशीलसमन्वितः ।</p>
</blockquote>
<blockquote>
<p>रूपवान् पण्डितः प्राज्ञो युवा दोषविवर्जितः ॥ इति ।</p>
</blockquote>
<p>वरयितव्यः कन्यापित्रेति शेषः । दोषा अपि कात्यायनेनोक्ताः ।</p>
<blockquote>
<p>उन्मत्तः पतितः कुष्ठी तथा षण्डः सगोत्रजः ।</p>
</blockquote>
<blockquote>
<p>चक्षुःश्रोत्रविहीनश् च तथापस्मारदूषितः ॥</p>
</blockquote>
<blockquote>
<p>वरदोषः स्मृता ह्य् एते कन्यादोषाश् च कीर्तिताः ।</p>
</blockquote>
<blockquote>
<p>दूरस्थानाम् अविद्यानां मोक्षमार्गानुसारिणाम् ॥</p>
</blockquote>
<blockquote>
<p>शूराणां निर्धनानां च न देया कन्यका बुधैः । इति ।</p>
</blockquote>
<p>**इति स्मृतिचन्द्रिकायां वरलक्षणानि **</p>
<h3 id="कनयदनकल">कन्यादानकालाः</h3>
<p><strong>अथ कन्यादानकालाः</strong></p>
<p>तत्र संवर्तः ।</p>
<blockquote>
<p>अष्टमे तु भवेद् गौरी नवमे नग्निका भवेत् ।</p>
</blockquote>
<blockquote>
<p>दशमे कन्यका प्रोक्ता द्वादशे वृषली स्मृता ॥</p>
</blockquote>
<p>वृषली रजस्वला,</p>
<blockquote>
<p>बन्ध्या तु वृषऌई ज्ञेया वृषली च मृतप्रजा ।</p>
</blockquote>
<blockquote>
<p>अपरा वृषली ज्ञेया कुमारी या रजस्वला ॥</p>
</blockquote>
<p>इति देवलस्मरणात् । एतच् च प्रायिकाभिप्रायम्, न पुनर् द्वादश एव रजस्वला भवतीति, कासांचिद् अर्वाग् अपि रजोदर्शनसंभवात् । अत एव यमः ।</p>
<blockquote>
<p>अष्टवर्षा भवेद् गौरी नववर्षा तु रोहिणी ।</p>
</blockquote>
<blockquote>
<p>दसवर्षा भवेत् कन्या अत ऊर्ध्वं रजस्वला ॥</p>
</blockquote>
<p>यत् पुनर् आपस्तम्बेनोक्तम्,</p>
<blockquote>
<p>अष्टवर्षा भवेद् गौरी दशवर्षा तु कन्यका ।</p>
</blockquote>
<blockquote>
<p>प्राप्ते तु द्वादशे वर्षे रजः स्त्रीणां प्रवर्तते ॥</p>
</blockquote>
<p>इति, यद् अपि यमेनोक्तम्,</p>
<blockquote>
<p>संप्राप्ते द्वादशे वर्षे रजः स्त्रीणां प्रवर्तते ।</p>
</blockquote>
<p>इति, यद् अपि यमेन,</p>
<blockquote>
<p>संप्राप्त द्वादशे वर्षे यः कन्यां न प्रयच्छति ।</p>
</blockquote>
<blockquote>
<p>मासि मासि रजस् तस्याः पिता पिबति शोणितम् ॥</p>
</blockquote>
<p>इति, तद् अपि प्रायिकाभिप्रायम्, कासांचित् तत्रापि रजोदर्शनासंभवात् । अत एव मनुः ।</p>
<blockquote>
<p>त्रिंशद्वर्षो वहेत् कन्यां हृद्यां द्वादशवार्षिकीम् ।</p>
</blockquote>
<blockquote>
<p>त्र्यष्टवर्षो ऽष्टवर्षां वा धर्मे सीदति सत्वरः ॥ इति ।</p>
</blockquote>
<p>सत्वरो ऽल्पवया इत्य् अर्थः । एवं च यावद् रजोदर्शनं न भवति तावत् कन्योद्वाहो न विरुद्ध इत्य् उक्तं भवति । अत एव यमः ।</p>
<blockquote>
<p>तावद् उद्वाहयेत् कन्यां यावन् नर्तुमती भवेत् । इति ।</p>
</blockquote>
<p>गौतमो ऽपि -  &ldquo;प्रदानं प्राग् ऋतोर् अप्रयच्छन् दोषी प्राग् वासःप्रतिपत्तेर् इत्य् एके&rdquo; इति । संवर्तो ऽपि ।</p>
<blockquote>
<p>रोमकाले तु संप्राप्ते सोमो भुङ्क्ते तु कन्यकाम् ।</p>
</blockquote>
<blockquote>
<p>रजःकाले तु गन्धर्वो वह्निस् तु कुचदर्शने ॥</p>
</blockquote>
<blockquote>
<p>तस्माद् उद्वाहयेत् कन्यां यावन् नर्तुमती भवेत् । इति \</p>
</blockquote>
<p>वसिष्ठो ऽपि ।</p>
<blockquote>
<p>प्रयच्छन् नग्निकां कन्याम् ऋतुकालभयात् पिता ।</p>
</blockquote>
<blockquote>
<p>ऋतुमत्यां हि तिष्ठन्त्यां दोषः पितरम् ऋच्छति ॥ इति ।</p>
</blockquote>
<p>नग्निका च पुराणे दर्शिता ।</p>
<blockquote>
<p>यावन् न लज्जयाङ्गानि (?) कन्या पुरुषसंनिधौ ।</p>
</blockquote>
<blockquote>
<p>यो ऽन्यादीन्य् अवगूहेत (?) तावद् भवति नग्निका ॥ इति ।</p>
</blockquote>
<p>संग्रहारो ऽपि ।</p>
<blockquote>
<p>यावच् चेलं न गृह्णाति यावत् क्रीडति पांसुभिः \</p>
</blockquote>
<blockquote>
<p>यावद् दोषं न जानाति तावद् भवति नग्निका ॥</p>
</blockquote>
<p>अमरस् तु यावद् ऋतुदर्शनं नग्निकेत्य् आह -  &ldquo;नग्निकानागतार्तवा&rdquo; इति । तथा वरस्यापि परिणयनकालम् आह मनुः ।</p>
<blockquote>
<p>त्रिंशद्वर्षो वहेत् कन्यां हृद्यां द्वादशवार्षिकीम् ।</p>
</blockquote>
<blockquote>
<p>त्र्यष्टवर्षो ऽष्टवर्षां वा धर्मे सीदति सत्वरः ॥ इति ।</p>
</blockquote>
<p>बृहस्पतिर् अपि ।</p>
<blockquote>
<p>त्रिंशद्वर्षो दशाब्दां तु भार्यां विन्देत नग्निकां ।</p>
</blockquote>
<blockquote>
<p>एकविंशतिवर्षो वा सप्तवर्षाम् अवाप्नुयात् ॥</p>
</blockquote>
<p>विष्णुपुराणे ऽपि ।</p>
<blockquote>
<p>वर्षैर् एकगुणैर् भार्याम् उद्वहेत् त्रिगुणः स्वयम् । इति ।</p>
</blockquote>
<p><strong>इति स्मृतिचन्द्रिकायां कन्यादानकालाः</strong></p>
<h3 id="कनयदनफलम">कन्यादानफलम्</h3>
<p><strong>अथ कन्यादानफलम्</strong></p>
<p>यस् तूकतविधिना कन्यां प्रयच्छति तस्य फलम् आह मनुः ।</p>
<blockquote>
<p>नाग्निहोत्रादिभिस् (?) तत् स्याद् अक्षयं ब्राह्मणस्य वा ।</p>
</blockquote>
<blockquote>
<p>यत् कन्यां विधिवद् दत्वा फलम् आप्नोति मानवः ॥</p>
</blockquote>
<p>मरीचिर् अपि ।</p>
<blockquote>
<p>नाग्निचिन् नरकं याति न कन्यदो न तत्सुत ।</p>
</blockquote>
<blockquote>
<p>विस्वजित् संमितो यज्ञः कन्यादानं महाफलम् ॥</p>
</blockquote>
<p>संवर्तो ऽपि ।</p>
<blockquote>
<p>ज्योतिष्टोमातिरात्राणां शतं शतगुणीकृतम् ।</p>
</blockquote>
<blockquote>
<p>प्राप्नोति कन्यकां दत्वा होममन्त्रैश् च संस्कृताम् ॥</p>
</blockquote>
<p>बृहस्पतिर् अपि ।</p>
<blockquote>
<p>सहस्रसंमिता धेनुर् अनड्वान् दश धेनवः ।</p>
</blockquote>
<blockquote>
<p>दशानडुत्समं यानं दशयानसमो हयः ॥</p>
</blockquote>
<blockquote>
<p>दशवाजिसमा कन्या भूमिदानं च तत्समम् ।</p>
</blockquote>
<blockquote>
<p>कनकाश्वतिला नागा दासीरथमहीगृहाः ।</p>
</blockquote>
<blockquote>
<p>कन्या च कपिला धेनुर् महादानानि वै दश ॥</p>
</blockquote>
<p>यमो ऽपि ।</p>
<blockquote>
<p>दशानां तु सहस्राणां यज्ञानां धुर्यवाहिनाम् ।</p>
</blockquote>
<blockquote>
<p>सुपात्रे विनियुक्तानां कन्या विद्या च तत्समम् ॥</p>
</blockquote>
<blockquote>
<p>गौरीं ददन् नाकपृष्ठं वैकुण्ठं रोहिणीं ददत् ।</p>
</blockquote>
<blockquote>
<p>कन्यां ददद् ब्रह्मलोकं रौरवं तु रजस्वलाम् ॥ इति ।</p>
</blockquote>
<p>तथा रजस्वलापरिणेतुर् अपि स एव दोषम् आह् ।</p>
<blockquote>
<p>माता चैव पिता चैव ज्येष्ठभ्राता तथैव च ।</p>
</blockquote>
<blockquote>
<p>त्रयस् ते नरकं यान्ति दृष्ट्वा कन्यां रजस्वलाम् ॥</p>
</blockquote>
<blockquote>
<p>यस् तां विवयेत् कन्यां ब्राह्मणो मदमोहितः ।</p>
</blockquote>
<blockquote>
<p>असंभाष्यो ह्य् अपाङ्क्तेयः स विप्रो वृषलीपतिः ॥</p>
</blockquote>
<blockquote>
<p>वृषलीसंगृहीता यो ब्राह्मणो मदमोहितः ।</p>
</blockquote>
<blockquote>
<p>सततं सूतकं तस्य ब्रह्महत्या दिने दिने ॥ इति ।</p>
</blockquote>
<p>यः पुनस् ताम् उपभुङ्क्ते तस्यापि स एव दोषम् आह ।</p>
<blockquote>
<p>यः करोत्य् एकरात्रेण वृषलीसेवनं द्विजः ।</p>
</blockquote>
<blockquote>
<p>स भैक्xअभुग् जपन् नित्यं त्रिभिर् वर्षैर् व्यपोहति ॥</p>
</blockquote>
<blockquote>
<p>वृषलीगमनं चैव मासम् एकं निरन्तरम् ।</p>
</blockquote>
<blockquote>
<p>इह जन्मनि शूद्रत्वं मृतः श्वा चैव जायते ॥</p>
</blockquote>
<blockquote>
<p>वृषलीफेनपीतस्य निश्वासोपहतस्य च ।</p>
</blockquote>
<blockquote>
<p>तस्यां चैव प्रसूतस्य निष्कृतिर् नैव विद्यते ॥</p>
</blockquote>
<p>यदा तु कन्यैव रजस्वला भवति तदा तत्पितुर् भ्रूणहत्याम् आह बृहस्पतिः ।</p>
<blockquote>
<p>पितुर् गृहे तु या कन्या रजः पश्यत्य् असंस्कृता ।</p>
</blockquote>
<blockquote>
<p>भ्रूणहत्या पितुस् तस्याः सा कन्या वृषली स्मृता ॥</p>
</blockquote>
<p>भ्रूणहत्या गर्भहत्या । सा च प्रत्यृतु वेदितव्या । तथा च याज्ञवल्क्यः ।</p>
<blockquote>
<p>अप्रयच्छन् समाप्नोति भ्रूणहत्याम् ऋताव् ऋतौ ।</p>
</blockquote>
<p>नारदो ऽपि ।</p>
<blockquote>
<p>यावन्तश् चर्तवस् तस्याः समतीयुः पतिं विना ।</p>
</blockquote>
<blockquote>
<p>तावत्यो भ्रूणहत्याः स्युस् तस्य यो न ददाति ताम् ॥</p>
</blockquote>
<p>यत् पुनर् मनुनोक्तम्,</p>
<blockquote>
<p>कामम् आ मरणात् तिष्ठेद् गृहे कन्यर्तुमत्य् अपि ।</p>
</blockquote>
<blockquote>
<p>न त्व् एवैनां प्रयच्छेत गुणहीनाय कर्हिचित् ॥</p>
</blockquote>
<p>इति, तद् गुणवति संभवति गुणहीनाय न दद्याद् इत्य् एवंपरम्, न पुनर् गुणहीननिषेधार्थम् । अत आह बोधायनः ।</p>
<blockquote>
<p>दद्याद् गुणवते कन्यां नग्निकां ब्रह्मचारिणे ।</p>
</blockquote>
<blockquote>
<p>अपि वा गुणहीनाय नोपरोद्ध्या रजस्वला ॥</p>
</blockquote>
<p>यमो ऽपि ।</p>
<blockquote>
<p>दद्याद् गुणवते कन्यां नग्निकाम् एव शक्तितः ।</p>
</blockquote>
<blockquote>
<p>न त्व् एव गुणहीनाय नोपरुन्ध्याद् रजस्वलाम् ॥ इति ।</p>
</blockquote>
<p>यदा तु ताम् अपि न प्रयच्छति तदा कन्यैव स्वसदृशं भर्तारं वरयेत् । तद् आह यमः ।</p>
<blockquote>
<p>कन्या तु द्वादशे वर्षे याप्रदत्ता गृहे वसेत् ।</p>
</blockquote>
<blockquote>
<p>भ्रूणहत्या पितुस् तस्याः सा कन्या वरयेत् स्वयम् ॥</p>
</blockquote>
<blockquote>
<p>एतच् च वरणम् ऋतुप्रभृति वर्षत्रयाद् ऊर्ध्वं वेदितव्यम् ।</p>
</blockquote>
<p>तथा च बोधायनः ।</p>
<blockquote>
<p>त्रीणि वर्षाण्य् ऋतुमती काङ्क्षेत पितृशासनम् ।</p>
</blockquote>
<blockquote>
<p>ततश् चतुर्थे वर्षे तु विन्देत सदृशं पतिम् ॥</p>
</blockquote>
<blockquote>
<p>अविद्यमाने सदृशे गुणहीनम् अपि श्रयेत् ।</p>
</blockquote>
<p>सदृशो गुणवान् । मनुर् अपि ।</p>
<blockquote>
<p>त्रीणि वर्षाण्य् उपासीत कुमार्य् अर्तुमती सती ।</p>
</blockquote>
<blockquote>
<p>ऊर्ध्वं तु कालाद् एतस्माद् विन्देत सदृशं पतिम् ॥</p>
</blockquote>
<blockquote>
<p>अदीयमाना भर्तारम् अधिगच्छेद् यदि स्वयम् ।</p>
</blockquote>
<blockquote>
<p>नैनः किंचिद् अवाप्नोति न च यं साधिगच्छति ॥</p>
</blockquote>
<p>यं भर्तारम् अधिगच्छति सो ऽपि न दोषम् आप्नोतीत्य् अर्थः । यत् तु विष्णुनोक्तम्,</p>
<blockquote>
<p>ऋतुत्रयम् उपास्यैव कन्या कुर्यात् स्वयंवरम् ।</p>
</blockquote>
<p>इति, तद् ऋतुत्रयाद् अर्वाङ् निषेधपरम् । अत्र मनुः ।</p>
<blockquote>
<p>अलंकारं नाददीत पित्र्यं कन्या स्वयंवरा ।</p>
</blockquote>
<blockquote>
<p>मातृकं भ्रातृदत्तं वा स्तेना स्याद् यदि तं हरेत् ॥</p>
</blockquote>
<p>यस् तु वाचा कन्यां प्रदाय पुनस् ताम् अपहरति स राज्ञा दण्ड्य इत्य् आह याज्ञवल्क्यः ।</p>
<blockquote>
<p>सकृत् प्रदीयते कन्या हरंस् तां चोरदण्डभाक् ।</p>
</blockquote>
<p>मनुर् अपि ।</p>
<blockquote>
<p>सकृद् अंशो निपतति सकृत् कन्या प्रदीयते ।</p>
</blockquote>
<blockquote>
<p>सकृद् आह ददानीति त्रीण्य् एतानि सकृत् सकृत् ॥</p>
</blockquote>
<p>सकृद् अंशो निपतति सकृद् एव पित्रादिभिर् भागं लभत इत्य् अर्थः । एतच् चादुष्टवराभिप्रायम् । यद् आह नारदः ।</p>
<blockquote>
<p>दत्वा न्यायेन यः कन्यां वराय न ददाति ताम् ।</p>
</blockquote>
<blockquote>
<p>अदुष्टश् चेद् वरो राज्ञा स दण्ड्यस् तत्र चोरवत् ॥</p>
</blockquote>
<p>अनेन दोषदर्शनेन वाग्दत्ताम् अपि न पूर्वस्मै दद्याद् इत्य् उक्तं भवति । अत एव गौतमः -  &ldquo;प्रतिश्रुत्याप्य् अधर्मसंयुक्ताय न दद्यात्&rdquo; इति । अनेनैवाभिप्रायेण याज्ञवल्क्यो ऽपि ।</p>
<blockquote>
<p>दत्ताम् अपि हरेत् कन्यां श्रेयांश् चेद् वर आव्रजेत् । इति ।</p>
</blockquote>
<p>यत् तु मनुनोक्तम्,</p>
<blockquote>
<p>एतत् तु न परे चक्रुर् नापरे चापि साधवः ।</p>
</blockquote>
<blockquote>
<p>यद् अन्यस्याभ्यनुज्ञाय पुनर् अन्यस्य दीयते ॥</p>
</blockquote>
<p>इति, तद् अप्य् अदुष्टवराभिप्रायम् । अत एव नारदः ।</p>
<blockquote>
<p>स्त्रीपुंसयोस् तु संबन्धाद् वरणं प्राग् विधीयते ।</p>
</blockquote>
<blockquote>
<p>वरणाद् ग्रहणं पाणेः संस्कारो हि विलक्षणः ॥</p>
</blockquote>
<blockquote>
<p>तयोर् अनियतं प्रोक्तं वरणं दोषदर्शनात् ।</p>
</blockquote>
<p>तयोर् वरणपाणिग्रहणयोर् मध्ये वरणम् एव दोषदर्शनाद् अनियतम्, न पाणिग्रहणम् । तयोर् वाग्दानमात्रेण पतित्वानुपपत्तेर् इति भावः । अत एव यमः ।</p>
<blockquote>
<p>नोदकेन न वाचा वा कन्यायाः पतिर् उच्यते ।</p>
</blockquote>
<blockquote>
<p>पाणिग्रहणसंस्कारात् पतित्वं सप्तमे पदे ॥</p>
</blockquote>
<p>अनेन सप्तमपदाद् अर्वाक् परिणेतुः मरणे ऽपि न विधवात्वम् इत्य् उक्तं भवति । तथा च वसिष्ठः ।</p>
<blockquote>
<p>अद्भिर् वाचा च या दत्ता म्रियेतादौ वरो यदि ।</p>
</blockquote>
<blockquote>
<p>न च मन्त्रोपनीता स्यात् कुमारी पितुर् एव सा ॥</p>
</blockquote>
<p>पितुर् एव न प्रतिग्रहीतुर् इत्य् अर्थः । कात्यायनो ऽपि ।</p>
<blockquote>
<p>वरयित्वा तु यः कश्चित् प्रणश्येत् पुरुषो यदा ।</p>
</blockquote>
<blockquote>
<p>रक्तागमांश् त्रीन् अतीत्य कन्यान्यं वरयेद् वरम् ॥</p>
</blockquote>
<p>रक्तागमो रजोदर्शनम् । एवं देशान्तरगते ऽपि द्रष्टव्यम् । यद् आह नारदः ।</p>
<blockquote>
<p>प्रतिगृह्य तु यः कन्यां वरो देशान्तरं व्रजेत् ।</p>
</blockquote>
<blockquote>
<p>त्रीन् ऋतून् समतिक्रम्य कन्यान्यं वरयेद् वरम् ॥</p>
</blockquote>
<p>मनुस् तु शुल्कदाने विशेषम् आह ।</p>
<blockquote>
<p>कन्यायां दत्तशुल्कायां म्रियेत यदि शुल्कदः ।</p>
</blockquote>
<blockquote>
<p>देवराय प्रदातव्या यदि कन्यानुमन्यते ॥ इति ।</p>
</blockquote>
<p>एवं च वाग्दानप्रभृत्या सप्तमपदाद् दोषदर्शने मरणादौ वा कन्याम् अन्यस्मै दद्यात्, नोर्ध्वम् इत्य् उक्तं भवति । अत एव कात्यायनः ।</p>
<blockquote>
<p>अनेकेभ्यो हि दत्तायां अनूढायां तु यत्र वै ।</p>
</blockquote>
<blockquote>
<p>वरागमश् च सर्वेषां लभेतादिवरस् तु ताम् ॥</p>
</blockquote>
<blockquote>
<p>अथागच्छेयुर् ऊढायां न तां पूर्ववरो हरेत् ।</p>
</blockquote>
<p>पूर्ववरः स्वदत्तं शुल्कम् एव हरेन् न कन्याम् इत्य् अर्थः । मनुर् अपि ।</p>
<blockquote>
<p>न दत्वा कस्यचित् कन्यां पुनर् दद्यात् विचक्षणः ।</p>
</blockquote>
<blockquote>
<p>दत्वा पुनः प्रयच्छेद् यः प्राप्नोति पुरुषानृतम् ॥</p>
</blockquote>
<p>तद् अपि तेनैवोक्तम् ।</p>
<blockquote>
<p>पञ्च पश्वनृते हन्ति दस हन्ति गवानृते ।</p>
</blockquote>
<blockquote>
<p>शतम् अश्वानृते हन्ति सहस्रं पुरुषानृते ॥</p>
</blockquote>
<p>पञ्च बान्धवान् इत्य् अर्थः, तेषाम् एव प्रकृतत्वात् । वसिष्ठस् तु पाणिग्रहणाद् उपर्य् अप्य् अन्यस्मै दानम् आह ।</p>
<blockquote>
<p>पाणिग्रहे कृते कन्या केवलं मन्त्रसंस्कृता ।</p>
</blockquote>
<blockquote>
<p>सा चेद् अक्षतयोनिः स्यात् पुनःसंस्कारम् अर्हति ॥</p>
</blockquote>
<p>नारदो ऽपि ।</p>
<blockquote>
<p>उद्वाहितापि या कन्या न चेत् संप्राप्तमैथुना ।</p>
</blockquote>
<blockquote>
<p>पुनःसंस्कारम् अर्हेत यथा कन्या तथैव सा ॥</p>
</blockquote>
<p>एतद् अपि दोषदर्शने वेदितव्यम् । अत एव यमः।</p>
<blockquote>
<p>वरश् चेत् कुलशीलाभ्यां न युज्येत कथंचन ।</p>
</blockquote>
<blockquote>
<p>न मन्त्रः कारणं तत्र न च कन्यानृतं भवेत् ॥</p>
</blockquote>
<blockquote>
<p>समाकृष्य तु तां कन्यां बलाद् अक्षतयोनिकां ।</p>
</blockquote>
<blockquote>
<p>पुनर् गुणवते दद्याद् इति शातातपो ऽब्रवीत् ॥</p>
</blockquote>
<p>कात्यायनो ऽपि ।</p>
<blockquote>
<p>स तु यद्य् अन्यजातीयः पतितः क्लीब एव वा ।</p>
</blockquote>
<blockquote>
<p>विकर्मा वा सगोत्रो वा दासो दीर्घामयो ऽपि वा ॥</p>
</blockquote>
<blockquote>
<p>ऊढापि देया सान्यस्मै सप्रावरणभूषणा ।</p>
</blockquote>
<p>मनुर् अपि ।</p>
<blockquote>
<p>नष्टे मृते प्रव्रजिते क्लीबे च पतिते पतौ ।</p>
</blockquote>
<blockquote>
<p>पञ्चस्व् आपत्सु नारीणां पतिर् अन्यो विधीयते ॥</p>
</blockquote>
<p>एवं च यानि संस्काराद् ऊर्ध्वम् अक्षतयोन्याः पुनर् उद्वाहपराणि तानि युगान्तराभिप्रायाणीति मन्तव्यम् । अत एव आदिपुराणे ।</p>
<blockquote>
<p>ऊढायाः पुनर् उद्वाहं ज्येष्ठांशं गोवधं तथा ।</p>
</blockquote>
<blockquote>
<p>कलौ पञ्च न कुर्वीत भ्रातृजायां कमण्डलुम् ॥</p>
</blockquote>
<p>स्मृत्यन्तरे ऽपि ।</p>
<blockquote>
<p>देवरात् तु सुतोत्पत्तिं गोमेधं च कमण्डुलुम् ।</p>
</blockquote>
<blockquote>
<p>अक्षतां पौरुषं (?) मेधं कलौ पञ्च विवर्जयेत् ॥</p>
</blockquote>
<p>मनुस् तु दओषदर्सने कन्याया अपि परित्यागम् आह ।</p>
<blockquote>
<p>विधिवत् प्रतिगृह्यापि त्यजेत् कन्यां विगर्हिताम् ।</p>
</blockquote>
<blockquote>
<p>व्याधितां विप्रदुष्टां वा छद्मना चोपपादिताम् ॥</p>
</blockquote>
<p>विविधं प्रकर्षेण दुष्टां विप्रदुष्टाम् । नारदो ऽपि ।</p>
<blockquote>
<p>नादुष्टां दूषयेत् कन्यां नादुष्टं दूषयेद् वरम् ।</p>
</blockquote>
<blockquote>
<p>दोषे सति न दोषः स्याद् अन्योन्यं त्यजतोर् द्वयोः ॥</p>
</blockquote>
<p>एतद् अपि सप्तपदाद् अर्वाग् वेदितव्यम्, तत्रैव भार्यात्वस्योपपत्तेः । अत एव मनुः ।</p>
<blockquote>
<p>पाणिग्रहणिक मन्त्रा नियतं दारलक्षणम् ।</p>
</blockquote>
<blockquote>
<p>तेषां निष्टा तु विज्ञेया विद्वद्भिः सप्तमे पदे ॥</p>
</blockquote>
<p>यस् तु कन्यादोषम् अनभिधाय प्रयच्छति स राज्ञा दण्ड्य इत्य् आह नारदः ।</p>
<blockquote>
<p>यस् तु दोषवतीं कन्याम् अनाख्याय प्रयच्छति ।</p>
</blockquote>
<blockquote>
<p>तस्य कुर्यान् नृपो दण्डं पूर्वसाहसचोदितम् ॥</p>
</blockquote>
<p>पणशतद्वयं सप्तत्यधिकंपूर्वसाहसम् । यत् तु याज्ञवल्क्येनोक्तम्,</p>
<blockquote>
<p>अनाख्याय ददद् दोषं दण्ड उत्तमसाहसम् ।</p>
</blockquote>
<p>इति, तद् दोषभूयस्त्वाभिप्रायम् । साशीतिपणसाहस्रम् उत्तमसाहसम् । यः पुनर् अदुष्टाम् एव परित्यजति सो ऽपि दण्ड्य इत्य् आह नारदः ।</p>
<blockquote>
<p>प्रतिगृह्य तु यः कन्याम् अदुष्टाम् उत्सृजेन् नरः ।</p>
</blockquote>
<blockquote>
<p>विनेयः सो ऽप्य् अकामो ऽपि कन्यां ताम् एव चोद्वहेत् ॥</p>
</blockquote>
<p>विनेयो दण्ड्य इत्य् अर्थः । दण्डम् अपि स एवाह ।</p>
<blockquote>
<p>अदुष्टां प्रतिगृह्याथ त्यजन्न् उत्तमसाहसम् । इति ।</p>
</blockquote>
<p>कन्यादोषा अपि तेनैवोक्ताः ।</p>
<blockquote>
<p>दीर्घकुत्सितरोगार्ता व्यङ्गा। संस्पृष्टमैथुना ।</p>
</blockquote>
<blockquote>
<p>धृष्टान्यगतभावा च कन्यादोषाः प्रकीर्तिताः ॥</p>
</blockquote>
<p><strong>इति स्मृतिचन्द्रिकायां कन्यादानफलानि</strong></p>
<h3 id="कनयदतनरणय">कन्यादातृनिर्णयः</h3>
<p><strong>अथ कन्यादातृनिर्णयः</strong></p>
<p>तत्र याज्ञवल्क्यः ।</p>
<blockquote>
<p>पिता पितामहो भ्राता सकुल्यो जननी तथा ।</p>
</blockquote>
<blockquote>
<p>कन्याप्रदः पूर्वनाशे प्रकृतिस्थः परः परः ॥</p>
</blockquote>
<p>प्रकृतिस्थ उन्मादादिदोषरहितः । अप्रकृतिस्थत्वे तु पित्रादिनापि कृतम् अकृतम् एव । यद् आह नारदः ।</p>
<blockquote>
<p>स्वतन्तो ऽपि हि यत् कार्यं कुर्याद् अप्रकृतिं गतः ।</p>
</blockquote>
<blockquote>
<p>तद् अप्य् अकृतम् एव स्याद् अस्वातन्त्यस्य हेतुतः ॥</p>
</blockquote>
<p>यत् पुनर् मनुनोक्तम् ।</p>
<blockquote>
<p>यस्मै दद्यात् पिताप्य् एनां भ्राता चानुमतौ पितुः ।</p>
</blockquote>
<blockquote>
<p>तं शुश्रूषेत जीवन्तं संस्थितं च न लङ्घयेत् ॥ इति ।</p>
</blockquote>
<p>तत् तयोः प्रधान्यप्रतिपादनार्थं न पुनर् अन्यनिषेधाय (?) । अत एव नारदः ।</p>
<blockquote>
<p>पिता दद्यात् स्वयं कन्यां भ्राता वानुमतौ पितुः ।</p>
</blockquote>
<blockquote>
<p>मातामहो मातुलश् च सकुल्यो बान्धवस् तथा ॥</p>
</blockquote>
<blockquote>
<p>माता त्व् अभावे सर्वेषां प्रक्र्तौ यदि वर्तते ।</p>
</blockquote>
<blockquote>
<p>तस्याम् अप्रकृतिस्थायां दद्युः कन्यां स्वजातयः ॥ इति ।</p>
</blockquote>
<p>यदा तु सर्वेषाम् अभावस् तदा राजा दद्यात् । तद् आह स एव ।</p>
<blockquote>
<p>यदा तु नैव कश्चित् स्यात् कन्या राजानम् आव्रजेत् ।</p>
</blockquote>
<p>यदासाव् अपि क्षितिपालनाद्याकुलतया न ददाति तदा कन्यैव तदनुज्ञया स्वसदृशं भर्तारं वरयेत् । तद् अपि तेनैवोक्तम् ।</p>
<blockquote>
<p>अनुज्ञया वरं तस्य प्रतीत्य वरयेत् स्वयम् ।</p>
</blockquote>
<p>याज्ञवल्क्यो ऽपि ।</p>
<blockquote>
<p>गम्यं त्व् अभावे दातॄणां कन्या कुर्तात् स्वयंवरम् ।</p>
</blockquote>
<p>गम्यं गमनार्थम् इत्य् अर्थः । तथा च वरयेद् इत्य् अनुवृत्तौ नारदः ।</p>
<blockquote>
<p>सवर्णम् अनुरूपं च कुलशीलबहुश्रुतैः ।</p>
</blockquote>
<blockquote>
<p>सहधर्मं चरेत् तेन पुत्रांश् चोत्पादयेत् ततः ॥ इति ।</p>
</blockquote>
<p>**इति स्मृतिचन्द्रिकायां कन्यादातृनिर्णयः **</p>
<h2 id="वधवनयजनम">विधवानियोजनम्</h2>
<p><strong>अथ विधवानियोजनम्</strong></p>
<p>तत्र मनुः ।</p>
<blockquote>
<p>देवराद् वा सपिण्डाद् वा स्त्रिया सम्यङ् नियुक्तया ।</p>
</blockquote>
<blockquote>
<p>प्रजेप्सिताधिगन्तव्या सन्तानस्य परिक्षये ॥</p>
</blockquote>
<p>स्त्रिया श्वशुरादिभिर् नियुक्तया देवराद् भर्तुर् ज्येष्ठात् कनिष्ठाद् वा तदभावे सपिण्डाद् वाभिलषिता प्रजा पुंस्त्वलक्षणा तयोत्पादनीयेत्य् अर्थः । याज्ञवल्क्यो ऽपि ।</p>
<blockquote>
<p>अपुत्राम् गुर्वनुज्ञातो देवरः पुत्रकाम्यया ।</p>
</blockquote>
<blockquote>
<p>सपिण्डो वा सगोत्रो वा घृताभ्यक्त ऋताव् इयात् ॥</p>
</blockquote>
<p>पुत्रकाम्यया तस्या इति शेषः, अन्यथा नियोगनिषेधात् । तथा च यमः ।</p>
<blockquote>
<p>नाकामा संनियोज्या स्यात् पुत्रकामां नियोजयेत् । इति ।</p>
</blockquote>
<p>न चापुत्रायाः स्वर्गाद्यभावेन पुत्रकामनया भवितव्यम् इति शङ्कनीयम्,</p>
<blockquote>
<p>मृते भर्तरि साध्वी स्त्री ब्रह्मचर्ये व्यवस्थिता ।</p>
</blockquote>
<blockquote>
<p>स्वर्गं गच्छत्य् अपुत्रापि यथा ते ब्रह्मचारिणः ॥</p>
</blockquote>
<p>इति स्मरणात् । पुत्रो ऽप्य् एक एवोत्पादनीयो न द्वितीयः । तद् आह मनुः ।</p>
<blockquote>
<p>विधवायां नियुक्तस् तु घृताक्तो वाग्यतो निशि ।</p>
</blockquote>
<blockquote>
<p>एकम् उत्पादयेत् पुत्रं न द्वितीयं कथंचन ॥</p>
</blockquote>
<p>केचिद् एकपुत्रो ऽप्य् अपुतसम एवेति नियोगार्थानिष्पत्तिं मन्यमानाः पुत्रान्तरोत्पत्ति मन्यन्ते । तद् अपि तेनैवोक्तम् ।</p>
<blockquote>
<p>द्वितीयम् एके प्रजनं मन्यन्ते स्त्रीषु तद्विदः ।</p>
</blockquote>
<blockquote>
<p>अनिर्वृतं नियोगार्थं पश्यन्तो धर्मतस् तयोः ॥</p>
</blockquote>
<p>अत्र गमनविधिम् आह यमः ।</p>
<blockquote>
<p>ऋतौ तु तस्यां स्नातायां वाग्यतो ऽस्तमिते निशि ।</p>
</blockquote>
<blockquote>
<p>न स्पृशन् नखरोमाणि गन्धस्पर्शाव् अवेदयन् ॥</p>
</blockquote>
<blockquote>
<p>एक एव घृताक्ताङ्गो दुर्गन्धाह् शोकदुर्मनाः ।</p>
</blockquote>
<blockquote>
<p>मुखान् मुखं परिहरन् गात्रैर् गात्राण्य् असंस्पृशन् ॥</p>
</blockquote>
<blockquote>
<p>यतात्मा गर्भम् आदध्याद् गर्भे दत्ते त्व् अपव्रजेत् ।</p>
</blockquote>
<p>अपव्रजेत् पुनर् न गच्छेद् इत्य् अर्थः । अत एव याज्ञवल्क्यः ।</p>
<blockquote>
<p>आ गर्भसंभवाद् गच्छेत् पतितस् त्व् अन्यथा भवेत् ।</p>
</blockquote>
<blockquote>
<p>अनेन विधिना जातः क्षेत्रजो ऽस्य भवेत् सुतः ॥</p>
</blockquote>
<p>अस्य पूवपरिणेतुर् इत्य् अर्थः । यत् पुनर् मनुनोक्तम्,</p>
<blockquote>
<p>नान्यस्मिन् विधवा नारी नियोक्तव्या द्विजातिभिः ।</p>
</blockquote>
<blockquote>
<p>अन्यअस्मिन् विनियुञ्जाना धर्मं हतुः सनतनम् ॥</p>
</blockquote>
<p>इति, तद् अपि स्मृत्यन्तरे,</p>
<blockquote>
<p>न द्वितीयश् च साध्वीनां क्वचिद् भर्तोपदिश्यते ।</p>
</blockquote>
<p>इति, तत् कलौ निषेधपरम् इत्य् अविरोधः । अत एव क्रतुः ।</p>
<blockquote>
<p>देवरान् न सुतोत्पत्तिर् दत्ता कन्या न दीयते ।</p>
</blockquote>
<blockquote>
<p>पुराकल्पः स यद्वच् च विधवाया नियोजनम् ॥ इति ।</p>
</blockquote>
<p><strong>इति स्मृतिचन्द्रिकायां विधवानियोजनम्</strong></p>
<h2 id="ववहभद">विवाहभेदाः</h2>
<p><strong>अथ विवाहभेदाः</strong></p>
<p>तत्र मनुः ।</p>
<blockquote>
<p>अष्टाव् इमान् समासेन स्त्रीविवाहान् निबोधत ।</p>
</blockquote>
<blockquote>
<p>ब्राह्मो दैवस् तथैवार्षः प्राजापत्यस् तथासुरः ॥</p>
</blockquote>
<blockquote>
<p>गान्धर्वो राक्षसश् चैव पैशाचश् चाष्टमो ऽधमः ॥ इति ।</p>
</blockquote>
<p>तत्र याज्ञवल्क्यः ।</p>
<blockquote>
<p>ब्राह्मो विवाह आहूय दीयते शक्त्यलंकृता ।</p>
</blockquote>
<p>यस्मिन्न् उक्तलक्षणं वरं स्वगृहम् आनीय तस्मै यथाशक्त्य् अलंकृता कन्या दीयते (?) स ब्राह्मओ विवाह इत्य् अर्थः । मनुर् अपि ।</p>
<blockquote>
<p>आच्छाद्य चार्हयित्वा च श्रुतशीलवते स्वयम् ।</p>
</blockquote>
<blockquote>
<p>आहूय दानं कन्याया ब्राह्मो धर्मः प्रकीर्तितः ॥</p>
</blockquote>
<p>अर्हयित्वा अलंकारादिभिः पूजयित्वेत्य् अर्थः । अस्यां जातस् तु दश पित्रादीन् दश पुत्रादींश् चात्मानं पापान् मोचयति । तथा च गौतमः -  &ldquo;दश पूर्वान् दशापरान् आत्मानं च ब्राह्मीपुत्रः पुनाति&rdquo; इति । स यदि सद्वृत्त इति शेषः । तथा च मनुः ।</p>
<blockquote>
<p>दश पूर्वापरान् वर्गान् आत्मानं चैकविंशकम् ।</p>
</blockquote>
<blockquote>
<p>ब्राह्मीपुत्रः सुकृतकृन् मोचयत्य् एनसः पितॄन् ॥</p>
</blockquote>
<p>गौतमो ऽपि -  &ldquo;पुनन्ति साधवः पुत्राः&rdquo; इति । दैवार्षयोर् अपि लक्षणम् आह याज्ञवल्क्यः ।</p>
<blockquote>
<p>यज्ञस्य ऋत्विजे दैव आदायार्षस् तु गोद्वयम् ।</p>
</blockquote>
<p>यज्ञे प्रारब्धे यस्मिन्न् अलंकृत्य ऋत्विज कन्या दीयते स दैवो विवाहः । तथा च मनुः ।</p>
<blockquote>
<p>यज्ञे तु वितते सम्यग् ऋत्विजे कर्म कुर्वते ।</p>
</blockquote>
<blockquote>
<p>अलंकृत्य सुतादानं दैवं धर्मं प्रचक्षते ॥</p>
</blockquote>
<p>यत्र पुनर् गोद्वयम् आदाय कन्या दीयते स आर्षो विवाहः । गोद्वयग्रहणं प्रदर्शनार्थम् । अत एव मनुः ।</p>
<blockquote>
<p>एकं गोमिथुनं द्वे व वराद् आदाय धर्मतः ।</p>
</blockquote>
<blockquote>
<p>कन्याप्रदानं विधिवद् आर्षो धर्मः स उच्यते ॥</p>
</blockquote>
<p>मिथुनं वृषभो धेनुश् च । अनयोः फलम् आह याज्ञवल्क्यः ।</p>
<blockquote>
<p>चतुर्दश प्रथमजः पुनात्य् उत्तरजश् च षट् (?) ।</p>
</blockquote>
<p>प्रथमजो दैवोत्पन्नः सप्तपूर्वान् सप्तापरान् पुनातीति । उत्तरज आर्षोत्पन्नः । स पुनस् त्रींस् त्रीन् । तथा च मनुः ।</p>
<blockquote>
<p>दैवोढजः सुतश् चैव सप्त सप्त परावरान् ।</p>
</blockquote>
<blockquote>
<p>आर्षोढजः सुतस् त्रींस् त्रीन् षट् षट् कायोढजः सुतः ॥</p>
</blockquote>
<p>कायः प्राजापत्यः । तत्स्वरूपम् अपि स एवाह ।</p>
<blockquote>
<p>सहोभौ चरतां धर्मम् इति वाचानुभाष्य तु ।</p>
</blockquote>
<blockquote>
<p>कन्याप्रदानम् अभ्यर्च्य प्राजापत्यो विधिः स्मृतः ॥ इति ।</p>
</blockquote>
<p>तथासुरादिचतुष्टयम् आह याज्ञवल्क्यः ।</p>
<blockquote>
<p>आसुरो द्रविणादानाद् गान्धर्वः सम्यान् मिथः ।</p>
</blockquote>
<blockquote>
<p>राक्षसो युद्धहरणात् पैशाचः कन्यकाच् छलात् ॥</p>
</blockquote>
<p>वराद् द्रविणम् आदाय यत् पित्रादिभिर् दानरहितं कन्यार्पणं स आसुरो विवाहः । तथा च मनुः ।</p>
<blockquote>
<p>ज्ञातये द्रविणं दत्वा कन्ययै चैव शक्तितः ।</p>
</blockquote>
<blockquote>
<p>कन्याप्रदानं स्वाच्छन्द्याद् आसुरो धर्म उच्यते ॥</p>
</blockquote>
<p>आप्रदानम् आदानं स्वीकारः । स्वाच्छन्द्यात् स्वेच्छात इत्य् अर्थः । गान्धर्वस् तु कन्यावरयोर् इच्छयान्योन्यसंयोगः । तथा च मनुः ।</p>
<blockquote>
<p>इच्छयान्योन्यसंयोगः कन्यायाश् च वरस्य च ।</p>
</blockquote>
<blockquote>
<p>गान्धर्वः स तु विज्ञेयो मैथुन्यः कामसंभवः ॥</p>
</blockquote>
<p>मैथुन्यो मैथुनाय हित इत्य् अर्थः । राक्षसस् तु युद्धेन कन्याहरणम् । तथा च मनुः ।</p>
<blockquote>
<p>हत्वा छित्वा च भित्वा च क्रोशन्तीं रुदतीं गृहात् ।</p>
</blockquote>
<blockquote>
<p>प्रसह्य कन्याहरणं राक्षसो विधिर् उच्यते ॥</p>
</blockquote>
<p>प्रसह्य बलात्कारेणेत्य् अर्थः । पैशाचः पुनः कन्यकाछलाद् भवति । छलनं छलः । छद्मना स्वापाद्यवस्थासु कन्याहरणं पैशाच इत्य् अर्थः । तथा च शौनकः -  &ldquo;सुप्तानां प्रमत्तानां वापहारे पैशाचः&rdquo; इति । तेष्व् आसुरादिषु सन्ततिदोषान् आह मनुः ।</p>
<blockquote>
<p>ब्राह्मादिषु विवाहेषु चतुर्ष्व् एवानुपूर्वशः ।</p>
</blockquote>
<blockquote>
<p>ब्रह्मवर्चस्विनः (?) पुत्रा जायन्ते शिष्टसंमताः ॥</p>
</blockquote>
<blockquote>
<p>रूपसत्त्वगुणोपेता धनवन्तो यशस्विनः ।</p>
</blockquote>
<blockquote>
<p>पर्याप्तभोगा धर्मिष्टा जीवन्ति च शतं समाः ॥</p>
</blockquote>
<blockquote>
<p>इतरेषु तु शिष्टेषु नृशंसानृतवादिनः ।</p>
</blockquote>
<blockquote>
<p>जायन्ते दुर्विवाहेषु ब्रह्मधर्मद्विषः सुताः ॥</p>
</blockquote>
<p>नृशंसो हिंस्रः । ब्रह्मद्विषो वेदद्विषः । न चासुरादिविवाहेषु सप्तपदातिक्रमणाद्यभवेन पतित्वभार्यात्वयोर् अनुपपत्तिर् इति शङ्कनीयम्, तत्रापि स्वीकारानन्तरम् एव संस्कारविधानात् । तथा च देवलः ।</p>
<blockquote>
<p>गान्धर्वादिविवाहेषु पुनर् विवाहिको विधिः ।</p>
</blockquote>
<blockquote>
<p>कर्तव्यश् च त्रिभिर् वर्णैः समयेनाग्निसाक्षिकः ॥</p>
</blockquote>
<p>गृह्यपरिशिष्टे ऽपि ।</p>
<blockquote>
<p>गान्धर्वासुरपैशाचविवाहा राक्षसस् च यः ।</p>
</blockquote>
<blockquote>
<p>पूर्वं परिश्रयस् तेषां पश्चाद् धोमो विधीयते ॥</p>
</blockquote>
<p>परिशयः स्वीकारः । अत एव वसिष्ठो ऽपि न बलाद् अपहारमात्रेण भार्यात्वम् आह ।</p>
<blockquote>
<p>बलाच् चेत् प्रहृता कन्या मन्त्रैर् यदि न संस्कृता ।</p>
</blockquote>
<blockquote>
<p>अन्यस्मै विधिवद् देया यथा कन्या तथैव सा ॥</p>
</blockquote>
<p>अत्र वर्णव्यवस्थया विवाहनियमम् आह मनुः ।</p>
<blockquote>
<p>षड् आनुपूर्व्या विप्रस्य क्षत्रस्य चतुरो ऽपरान् ।</p>
</blockquote>
<blockquote>
<p>विट्छूद्रयोस् तु तान् एव विद्याद् धर्म्यान् अराक्षसान् ॥</p>
</blockquote>
<p>ब्राह्मादीन् गान्धर्वान्तान् ब्राह्मणस्य धर्म्यान् धर्माद् अनपेतान् विजानीयात् । अपरान् आसुरादीन् पैशचान् तान् क्षत्रियस्य । वैश्यशूद्रयोर् अपि तान् एव राक्षसवर्जितान् । एतेष्व् अपि प्रशस्तान् आह स एव ।</p>
<blockquote>
<p>चतुरो ब्राह्मणस्याद्यान् प्रशस्तान् कवयो विदुः ।</p>
</blockquote>
<blockquote>
<p>राक्षसं क्षत्रियस्यैकम् आसुरं वैश्यशूद्रयोः ॥</p>
</blockquote>
<p>स्मृत्यन्तरे ऽपि ।</p>
<blockquote>
<p>चत्वारो ब्राह्मणस्यायाः शस्ता गान्धर्वराक्षसौ ।</p>
</blockquote>
<blockquote>
<p>राज्ञस् तथासुरो वैश्ये शूद्रे चान्त्यस् तु गर्हितः ॥</p>
</blockquote>
<p>गर्हितो न कस्यापि प्रशस्त इत्य् अर्थः । अत एव यमः ।</p>
<blockquote>
<p>अपकृष्टो विवाहानां पैशाचः कथितो ऽष्टमः । इति ।</p>
</blockquote>
<p>अत एवान्यविवाहालाभ एव पैशाचम् आह व्यासः ।</p>
<blockquote>
<p>सर्वोपायैर् असाध्या स्यात् सुकन्या पुरुषस्य या ।</p>
</blockquote>
<blockquote>
<p>चौर्येणापि विवाहेन सा विवाह्या रहःस्थिता ॥ इति ।</p>
</blockquote>
<p>केचिद् आर्षम् अपि प्रशस्तं नेच्छन्ति, तत्रापि शुल्कग्रहणात् । तथा च मनुः ।</p>
<blockquote>
<p>आर्षे गोमिथुनं शुल्कं केचिद् आहुर् मृषैव तत् ।</p>
</blockquote>
<blockquote>
<p>अल्पो ऽपि वा महान् वापि विक्र्यस् तावद् एव सः ॥ इति ।</p>
</blockquote>
<p>मृषा मिथ्या । नैतद् धर्माय, यतस् तावन्मात्रेणाप्य् असौ विक्र्य इत्य् अर्थः । देवलस् तु न गोमिथुनं शुल्कम् इत्य् आह ।</p>
<blockquote>
<p>एवं विवाहाश् चत्वारो धर्म्याः श्रेयःप्रदायकाः ।</p>
</blockquote>
<blockquote>
<p>अशुल्का ब्राह्मणाद्यर्हास् ततो यान्ति द्वयोः कुलम् ॥ इति ।</p>
</blockquote>
<p>एवं च ब्राह्मणस्य आसुरगान्धर्वौ प्रशस्तविवाहालाभे वेदितव्यौ । एवं क्षत्रियादेर् अपि द्रष्टव्यम् । यतु तु काश्यपेनोक्तम्,</p>
<blockquote>
<p>क्रीता द्रव्येण या नारी न सा पत्न्य् अभिधीयते ।</p>
</blockquote>
<blockquote>
<p>न सा दैवे न पित्र्ये च दासीं तां कश्यपो ऽब्रवीत् ॥</p>
</blockquote>
<p>इति, तत् प्रशस्तविवाहसंभवविषयम् । यद् अप्य् अत्र प्रशस्तविवाहाभिप्रायेण मनुनोक्तम्,</p>
<blockquote>
<p>दुर्विवाहैः क्रियालोपैः वेदानध्ययनेन च ।</p>
</blockquote>
<blockquote>
<p>कुलान्य् अकुलतां यान्ति ब्राह्मण्यातिक्रमेण च ॥</p>
</blockquote>
<p>इति, तद् अपि पूर्वोक्तेन समानविषयम् । तथा शुल्कादाने ऽपि स एव दोषम् आह् ।</p>
<blockquote>
<p>न कन्ययाः पिता विद्वान् गृह्णीयाच् छुल्कम् अण्व् अपि ।</p>
</blockquote>
<blockquote>
<p>गृह्णन् शुल्कं हि लोभेन स्यान् नरो ऽपत्यविक्रयी ॥</p>
</blockquote>
<blockquote>
<p>नानुशुश्रुम जात्व् एतत् पूर्वेष्व् अपि हि जन्मसु ।</p>
</blockquote>
<blockquote>
<p>शुल्कसंज्ञेन मूल्येन छन्नं दुहितृविक्रयम् ॥</p>
</blockquote>
<p>यमो ऽपि ।</p>
<blockquote>
<p>यो मनुष्यो मनुष्यस्य विक्रयाद् धनम् इच्छति ।</p>
</blockquote>
<blockquote>
<p>तस्य मूत्रं पुरीषं च स परत्रोपजीवति ॥</p>
</blockquote>
<blockquote>
<p>कन्याविक्रयिणो मूर्खा इह किल्बिषकारिणः ।</p>
</blockquote>
<blockquote>
<p>पतन्ति नरके घोरे दहत्या सप्तमं कुलम् ॥ इति ।</p>
</blockquote>
<p>एतद् आत्मर्थं धनग्रहणे वेदितव्यम् । कन्यार्थे तु न दोष इत्य् आह मनुः ।</p>
<blockquote>
<p>यासां नददते शुल्कं ज्ञातयो न स विक्रयः ।</p>
</blockquote>
<blockquote>
<p>अर्हणं तत् कुमारीणाम् आनृशंस्यं च केवलम् ॥ इति ।</p>
</blockquote>
<p>यच् छुल्कं कन्यार्थं तत् कुमारीणां केवलम् अर्हणं पूजनम् इत्य् अर्थः । आनृशंस्यम् अपापित्वम् । अत्र यज्ञपार्श्वः ।</p>
<blockquote>
<p>विवाहे वितते तन्त्रे होमकाल उपस्थिते ।</p>
</blockquote>
<blockquote>
<p>कन्याया ऋतुर् आगच्छेत् कथं कुर्वन्ति याज्ञिकाः ॥</p>
</blockquote>
<blockquote>
<p>स्नापयित्वा तु तां कन्याम् अर्चयित्वा यथाविधि ।</p>
</blockquote>
<blockquote>
<p>युञ्जान आहुतिं हुत्वा ततस् तन्त्रं प्रवर्तयेत् ॥ इति ।</p>
</blockquote>
<p><strong>इति श्रीसकलविद्याविशारदकेशवादित्यभट्टोपाध्यायसूनु-</strong></p>
<p><strong>याज्ञिकवेदणभट्टोपाध्यावविरचितायाम्</strong></p>
<p><strong>स्मृतिचन्द्रिकायां विवाहप्रकरणम्</strong></p>
<p><strong>समाप्तः संस्करकाण्डः</strong></p>

  </div>
</article>







<aside class="card border" id="section-tree-item-">
    <div class="card-title bg-light-gray border d-flex justify-content-between">
        <a href="https://vishvAsa.github.io/kalpAntaram/smRti-chandrikA/Text/saMskAraH/pAThaH/">पाठः </a>
        <a data-toggle="collapse" href="#section-tree-item-body-" role="button" aria-expanded="false" aria-controls="section-tree-item-body-" >…<i class="fas fa-caret-down" class="collapsed"></i> </a>
    </div>
    <nav id="section-tree-item-body-" class="card-body p-0 collapse">
        
        <li>draft: false</li>
        
        <li>iscjklanguage: false</li>
        
        <li>title: पाठः</li>
        
    </nav>
</aside>


      </main>
    </div>
    <footer class="bg-yellow  p-1" role="contentinfo">
  <div id="disqus_thread"></div>
  <div id="div_footer_bar" class="container-fluid d-flex justify-content-between">
    <a class="btn btn-secondary" href="https://github.com/vishvAsa/kalpAntaram/issues/new" >
      प्रतिस्पन्दः
    </a>
    <a class="btn btn-secondary" href="http://creativecommons.org/licenses/by/4.0/"><img alt="Creative Commons License" style="border-width:0" src="https://i.creativecommons.org/l/by/4.0/80x15.png" /></a>
    <div class="btn small border">
      Built on 2021 Jun 27 16:54:50 UTC. (<a href="http://google.com/search?q=16%3a54%3a50%20UTC to IST">IST</a>)
    </div>
  <ul id="footer-bar-right-custom" class="list-group list-group-horizontal">
  </ul>
  </div>
</footer>

  </body>
  <script type='text/javascript'>
    
    
    
    module_main.default.onDocumentReadyTasks();
  </script>
</html>
