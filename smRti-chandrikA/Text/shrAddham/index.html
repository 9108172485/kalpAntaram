<!DOCTYPE html>
<html lang="en-us">
  <head>
    <meta charset="utf-8">
    <meta http-equiv="X-UA-Compatible" content="IE=edge,chrome=1">
    
    <title>संस्कारे विश्वासटिप्पन्यः  | श्राद्धम्</title>
    <meta name="HandheldFriendly" content="True">
    <meta name="MobileOptimized" content="320">

    <meta name="viewport" content="width=device-width,minimum-scale=1">
    <meta name="generator" content="Hugo 0.83.1" />
    
    
      <META NAME="ROBOTS" CONTENT="INDEX, FOLLOW">
    

    <link href="/kalpAntaram/smRti-chandrikA/Text/shrAddham/" rel="alternate" type="application/rss+xml" title="संस्कारे विश्वासटिप्पन्यः" />
    <link href="/kalpAntaram/smRti-chandrikA/Text/shrAddham/" rel="feed" type="application/rss+xml" title="संस्कारे विश्वासटिप्पन्यः" />

    <meta property="og:title" content="श्राद्धम्" />
<meta property="og:description" content="श्राद्धकाण्ड
श्राद्धमहिमा उक्तम् आह्निके नित्यश्राद्धम् । अधुना तत्प्रसङ्गाच् छ्राद्धप्रकरणम् आरभ्यते । तत्रादौ श्राद्धमहिमा । तत्र सुमन्तुः ।
 श्राद्धात् परतरं नान्यच् छ्रेयस्करम् उदाहृतम् ।
  तस्मात् सर्वप्रयत्नेन श्राद्धं कुर्याद् विचक्षणः ॥
 देवलो ऽपि ।
 अरोगः प्रकृतिस्थश् च चिरायुः पुत्रपौत्रवान् ।
  अर्थवान् अर्थकामी च श्राद्धकामो भवेद् इह ॥
  परत्र च परां तुष्टिं लोकांश् च विविधान् शुभान् ।
  श्राद्धकृत् समवाप्नोति यशश् च विपुलं नरः ॥" />
<meta property="og:type" content="article" />
<meta property="og:url" content="https://vishvAsa.github.io/kalpAntaram/smRti-chandrikA/Text/shrAddham/" /><meta property="article:section" content="smRti-chandrikA" />



<meta itemprop="name" content="श्राद्धम्">
<meta itemprop="description" content="श्राद्धकाण्ड
श्राद्धमहिमा उक्तम् आह्निके नित्यश्राद्धम् । अधुना तत्प्रसङ्गाच् छ्राद्धप्रकरणम् आरभ्यते । तत्रादौ श्राद्धमहिमा । तत्र सुमन्तुः ।
 श्राद्धात् परतरं नान्यच् छ्रेयस्करम् उदाहृतम् ।
  तस्मात् सर्वप्रयत्नेन श्राद्धं कुर्याद् विचक्षणः ॥
 देवलो ऽपि ।
 अरोगः प्रकृतिस्थश् च चिरायुः पुत्रपौत्रवान् ।
  अर्थवान् अर्थकामी च श्राद्धकामो भवेद् इह ॥
  परत्र च परां तुष्टिं लोकांश् च विविधान् शुभान् ।
  श्राद्धकृत् समवाप्नोति यशश् च विपुलं नरः ॥">

<meta itemprop="wordCount" content="60494">
<meta itemprop="keywords" content="" /><meta name="twitter:card" content="summary"/>
<meta name="twitter:title" content="श्राद्धम्"/>
<meta name="twitter:description" content="श्राद्धकाण्ड
श्राद्धमहिमा उक्तम् आह्निके नित्यश्राद्धम् । अधुना तत्प्रसङ्गाच् छ्राद्धप्रकरणम् आरभ्यते । तत्रादौ श्राद्धमहिमा । तत्र सुमन्तुः ।
 श्राद्धात् परतरं नान्यच् छ्रेयस्करम् उदाहृतम् ।
  तस्मात् सर्वप्रयत्नेन श्राद्धं कुर्याद् विचक्षणः ॥
 देवलो ऽपि ।
 अरोगः प्रकृतिस्थश् च चिरायुः पुत्रपौत्रवान् ।
  अर्थवान् अर्थकामी च श्राद्धकामो भवेद् इह ॥
  परत्र च परां तुष्टिं लोकांश् च विविधान् शुभान् ।
  श्राद्धकृत् समवाप्नोति यशश् च विपुलं नरः ॥"/>

      
    

    <script src="/kalpAntaram/webpack_dist/dir_tree-bundle.js"></script>
    <script type="text/javascript">
    
    let baseURL = "https:\/\/vishvAsa.github.io\/kalpAntaram\/";
    let basePath = "/" + baseURL.split("/").slice(3).join("/");
    let siteParams = JSON.parse("{\u0022contactlink\u0022:\u0022https:\/\/github.com\/vishvAsa\/kalpAntaram\/issues\/new\u0022,\u0022disqusshortcode\u0022:\u0022vvasuki-site\u0022,\u0022env\u0022:\u0022production\u0022,\u0022fullsearchurl\u0022:\u0022\/full_search\u0022,\u0022githubeditmepathbase\u0022:\u0022https:\/\/github.com\/vishvAsa\/kalpAntaram\/edit\/content\/\u0022,\u0022mainSections\u0022:[\u0022vishvasa-matam\u0022],\u0022mainsections\u0022:[\u0022vishvasa-matam\u0022]}");
    let pageDefaultsList = JSON.parse("[{\u0022scope\u0022:{\u0022pathPrefix\u0022:\u0022\u0022},\u0022values\u0022:{\u0022comments\u0022:true,\u0022footernav\u0022:\u0022top_bar\u0022,\u0022layout\u0022:\u0022page\u0022,\u0022search\u0022:true,\u0022sidebar\u0022:\u0022home_sidebar\u0022,\u0022topnav\u0022:\u0022top_bar\u0022,\u0022unicode_script\u0022:\u0022devanagari\u0022}}]");
    let sidebarsData = JSON.parse("{\u0022home_sidebar\u0022:{\u0022contents\u0022:[{\u0022url\u0022:\u0022recdir:\/\/\u0022},{\u0022contents\u0022:[{\u0022title\u0022:\u0022ज्यौतिषम्\u0022,\u0022url\u0022:\u0022..\/jyotiSham\/\u0022},{\u0022title\u0022:\u0022संस्कृतम्\u0022,\u0022url\u0022:\u0022..\/sanskrit\/\u0022},{\u0022title\u0022:\u0022संस्कारः\u0022,\u0022url\u0022:\u0022..\/saMskAra\/\u0022},{\u0022title\u0022:\u0022आगमः\u0022,\u0022url\u0022:\u0022..\/AgamaH\/\u0022},{\u0022title\u0022:\u0022कल्पान्तरम्\u0022,\u0022url\u0022:\u0022..\/kalpAntaram\/\u0022},{\u0022title\u0022:\u0022Notes Home\u0022,\u0022url\u0022:\u0022..\/notes\/\u0022},{\u0022title\u0022:\u0022वेदाः\u0022,\u0022url\u0022:\u0022..\/vedAH\/\u0022},{\u0022title\u0022:\u0022पुराणम्\u0022,\u0022url\u0022:\u0022..\/purANam\/\u0022},{\u0022title\u0022:\u0022काव्यम्\u0022,\u0022url\u0022:\u0022..\/kAvyam\/\u0022},{\u0022title\u0022:\u0022ಕನ್ನಡ\u0022,\u0022url\u0022:\u0022..\/kannaDa\/\u0022},{\u0022title\u0022:\u0022मीमांसा\u0022,\u0022url\u0022:\u0022..\/mImAMsA\/\u0022},{\u0022title\u0022:\u0022त्रिपिटकम्\u0022,\u0022url\u0022:\u0022..\/tipiTaka\/\u0022},{\u0022title\u0022:\u0022पाळयः\u0022,\u0022url\u0022:\u0022..\/pALi\/\u0022},{\u0022title\u0022:\u0022भाषान्तरम्\u0022,\u0022url\u0022:\u0022..\/bhAShAntaram\/\u0022},{\u0022title\u0022:\u0022English Lit\u0022,\u0022url\u0022:\u0022..\/english\/\u0022}],\u0022title\u0022:\u0022सङ्ग्रहान्तरम्\u0022},{\u0022contents\u0022:[{\u0022title\u0022:\u0022Tags\u0022,\u0022url\u0022:\u0022\/tags\/\u0022},{\u0022title\u0022:\u0022Categories\u0022,\u0022url\u0022:\u0022\/categories\/\u0022}],\u0022title\u0022:\u0022प्रकीर्णम्\u0022},{\u0022title\u0022:\u0022Vishvas\u0027s home page\u0022,\u0022url\u0022:\u0022\/\u0022},{\u0022title\u0022:\u0022\\u003ci class=\\\u0022fas fa-hand-holding-heart\\\u0022\\u003e\\u003c\/i\\u003eDonate Via Vishvas\u0022,\u0022url\u0022:\u0022https:\/\/vishvAsa.github.io\/interests\/dharma-via-vishvas\/\u0022}],\u0022title\u0022:\u0022भागाः\u0022}}");
    let autocompletePageUrl = "\/kalpAntaram\/data\/pages.tsv";
    
    var pageRelUrlTree = {};
</script>

    <script>
    
    let pageVars = {};
    pageVars.pageUrlMinusBasePath = "\/kalpAntaram\/smRti-chandrikA\/Text\/shrAddham\/".replace(basePath, "/");
    pageVars.pageParams = {};
    pageVars.pageSource = "smRti-chandrikA\/Text\/shrAddham.md";
    console.log(pageVars.pageSource);
    var pageDefaults;
    for (let possiblePageDefaults of pageDefaultsList) {
      if (pageVars.pageSource.startsWith(possiblePageDefaults.scope.pathPrefix)) {
        pageDefaults = possiblePageDefaults.values
      }
    }
    
    </script>
    <script src="/kalpAntaram/webpack_dist/main-bundle.js"></script>
    <script src="/kalpAntaram/webpack_dist/transliteration-bundle.js"></script>
    <script src="/kalpAntaram/non_webpack_js/disqus.js"></script>
    <script src="/kalpAntaram/webpack_dist/ui_lib-bundle.js"></script>
    <script src="/kalpAntaram/webpack_dist/search-bundle.js"></script>

    <link rel="stylesheet" href="/kalpAntaram/css/fonts.css">
    <link rel="stylesheet" href="/kalpAntaram/css/@fortawesome/fontawesome-free/css/solid.min.css">
    

    <link rel="stylesheet" href="/kalpAntaram/css/@fortawesome/fontawesome-free/css/fontawesome.min.css">

    
    <link rel="alternate" hreflang="sa-Deva" href="https://vishvAsa.github.io/kalpAntaram/smRti-chandrikA/Text/shrAddham/" />
    <link rel="alternate" hreflang="sa-Deva" href="https://vishvAsa.github.io/kalpAntaram/smRti-chandrikA/Text/shrAddham/?transliteration_target=devanagari" />
    <link rel="alternate" hreflang="sa-Knda" href="https://vishvAsa.github.io/kalpAntaram/smRti-chandrikA/Text/shrAddham/?transliteration_target=kannada" />
    <link rel="alternate" hreflang="sa-Mlym" href="https://vishvAsa.github.io/kalpAntaram/smRti-chandrikA/Text/shrAddham/?transliteration_target=malayalam" />
    <link rel="alternate" hreflang="sa-Telu" href="https://vishvAsa.github.io/kalpAntaram/smRti-chandrikA/Text/shrAddham/?transliteration_target=telugu" />
    <link rel="alternate" hreflang="sa-Taml-t-sa-Taml-m0-superscript" href="https://vishvAsa.github.io/kalpAntaram/smRti-chandrikA/Text/shrAddham/?transliteration_target=tamil_superscripted" />
    <link rel="alternate" hreflang="sa-Taml" href="https://vishvAsa.github.io/kalpAntaram/smRti-chandrikA/Text/shrAddham/?transliteration_target=tamil" />
    <link rel="alternate" hreflang="sa-Gran" href="https://vishvAsa.github.io/kalpAntaram/smRti-chandrikA/Text/shrAddham/?transliteration_target=grantha" />
    <link rel="alternate" hreflang="sa-Gujr" href="https://vishvAsa.github.io/kalpAntaram/smRti-chandrikA/Text/shrAddham/?transliteration_target=gujarati" />
    <link rel="alternate" hreflang="sa-Orya" href="https://vishvAsa.github.io/kalpAntaram/smRti-chandrikA/Text/shrAddham/?transliteration_target=oriya" />
    <link rel="alternate" hreflang="sa-Beng-t-sa-Beng-m0-assamese" href="https://vishvAsa.github.io/kalpAntaram/smRti-chandrikA/Text/shrAddham/?transliteration_target=assamese" />
    <link rel="alternate" hreflang="sa-Beng" href="https://vishvAsa.github.io/kalpAntaram/smRti-chandrikA/Text/shrAddham/?transliteration_target=bengali" />
    <link rel="alternate" hreflang="sa-Guru" href="https://vishvAsa.github.io/kalpAntaram/smRti-chandrikA/Text/shrAddham/?transliteration_target=gurmukhi" />
    <link rel="alternate" hreflang="sa-Cyrl" href="https://vishvAsa.github.io/kalpAntaram/smRti-chandrikA/Text/shrAddham/?transliteration_target=cyrillic" />
    <link rel="alternate" hreflang="sa-Sinh" href="https://vishvAsa.github.io/kalpAntaram/smRti-chandrikA/Text/shrAddham/?transliteration_target=sinhala" />
    <link rel="alternate" hreflang="sa-Shar" href="https://vishvAsa.github.io/kalpAntaram/smRti-chandrikA/Text/shrAddham/?transliteration_target=sharada" />
    <link rel="alternate" hreflang="sa-Brah" href="https://vishvAsa.github.io/kalpAntaram/smRti-chandrikA/Text/shrAddham/?transliteration_target=brahmi" />
    <link rel="alternate" hreflang="sa-Modi" href="https://vishvAsa.github.io/kalpAntaram/smRti-chandrikA/Text/shrAddham/?transliteration_target=modi" />
    <link rel="alternate" hreflang="sa-Tirh" href="https://vishvAsa.github.io/kalpAntaram/smRti-chandrikA/Text/shrAddham/?transliteration_target=tirhuta_maithili" />
    <link rel="alternate" hreflang="sa-Latn-t-sa-Zyyy-m0-iso" href="https://vishvAsa.github.io/kalpAntaram/smRti-chandrikA/Text/shrAddham/?transliteration_target=iso" />
      <link rel="alternate" hreflang="sa-Latn-t-sa-Zyyy-m0-iast" href="https://vishvAsa.github.io/kalpAntaram/smRti-chandrikA/Text/shrAddham/?transliteration_target=iast" />
  </head>

  <body class="ma0 bg-near-white">
    


    
<header class="p-1 bg-yellow">
    <nav role="navigation">
      <div id="div_top_bar" class="row">
        <div class="col-md-3 justify-content-start">
          <a  href="/kalpAntaram/" class="btn col border">
            <i class="fas fa-gopuram ">संस्कारे विश्वासटिप्पन्यः <br/> श्राद्धम्</i>
          </a>
        </div>
        <div id="div_top_bar_right" class="col-md-auto d-flex justify-content-center">
          ✍
          <select name="transliterationDropdown" size="1" onchange="module_transliteration.updateTransliteration()">
            <option value="devanagari" selected="">स</option>
            <option value="iso">ā</option>
            <option value="kannada">ಅ</option>
            <option value="malayalam">അ</option>
            <option value="telugu">క</option>
            <option value="tamil_superscripted">க²</option>
            <option value="tamil_extended">க</option>
            <option value="grantha">𑌅</option>
            <option value="gujarati">અ</option>
            <option value="oriya">ଅ</option>
            <option value="assamese">অস</option>
            <option value="bengali">অ</option>
            <option value="gurmukhi">ਅ</option>
            <option value="cyrillic">пу</option>
            <option value="sinhala">අ</option>
            <option value="sharada">𑆑𑇀𑆰</option>
            <option value="brahmi">𑀅</option>
            <option value="modi">𑘦𑘻𑘚𑘲</option>
            <option value="tirhuta_maithili">𑒁</option>
          </select>
          🗨:
          <select name="commentStyleDropdown" size="1" onchange="module_main.default.updateCommentStyleFromDropdown()">
            <option value="on">✔</option>
            <option value="hidden">✗</option>
          </select>
          <div><a  name="speakerButton" class="btn btn-secondary" onclick="module_main.default.handleSpeakToggle()">🎧️</a></div>
        </div>
        <div class="row col  d-flex justify-content-center">
          <a href="/full_search"  class="btn btn-secondary">🥽🔦</a>
          <div><a  name="previousPage" href="" class="btn btn-secondary">###<i class="fas fa-caret-left"></i></a></div>
          <div ><a name="nextPage" href="" class="btn btn-secondary"><i class="fas fa-caret-right"></i> ### </a></div>
        </div>
        <ul id="top-bar-right-custom" class="list-group list-group-horizontal">
        </ul>
      </div>
    </nav>
</header>

    
    <div class="row" name="contentRow">
      
      <aside class="col-md-3 card border " id="sidebar">
          <div id="fastSearch">
              <input id="searchInput" placeholder="शीर्षिकान्विष्यताम्"  tabindex="0">
          </div>
          <div id="sidebarTitle" class="card-title bg-light-gray border d-flex justify-content-between" >
          <a name="sidebarToggleLink" data-toggle="collapse" href="#sidebar_body" role="button" aria-expanded="true" aria-controls="sidebar_body" onclick="module_main.default.sidebarToggleHandler()">
            Menu <i class="fas fa-caret-down"></i></a>
        </div>
        <nav class="card-body p-0 collapse show" id="sidebar_body">
          <ul id="displayed_sidebar" class="list pl2 p-2 bg-yellow">
        </ul>
        </nav>
      </aside>
      <main class="col p-3" role="main">
        
<header class='border d-flex justify-content-between'>
    <h1 id="श्राद्धम्">श्राद्धम्</h1>
    
    <a id="editLink" class="btn btn-primary"  href="https://github.com/vishvAsa/kalpAntaram/edit/content/smRti-chandrikA/Text/shrAddham.md"><i class="fas fa-edit"></i></a>
    
</header>
<article>
  <aside id="toc_card" class="card border ">
    <div id="toc_header" class="card-title border d-flex justify-content-between">
        <a data-toggle="collapse" href="#toc_body" role="button" aria-expanded="true" aria-controls="toc_body">
          What's in this page? <i class="fas fa-caret-down"></i> </a>
    </div>
    <div id="toc_body" class="card-body collapse p-0">
      
      <ul id="toc_ul" class="list p-0">
      </ul>
    </div>
  </aside>
  <div id="post_content">
  <p><strong>श्राद्धकाण्ड</strong></p>
<h2 id="शरदधमहम">श्राद्धमहिमा</h2>
<p>उक्तम् आह्निके नित्यश्राद्धम् । अधुना तत्प्रसङ्गाच् छ्राद्धप्रकरणम् आरभ्यते । तत्रादौ श्राद्धमहिमा । तत्र सुमन्तुः ।</p>
<blockquote>
<p>श्राद्धात् परतरं नान्यच् छ्रेयस्करम् उदाहृतम् ।</p>
</blockquote>
<blockquote>
<p>तस्मात् सर्वप्रयत्नेन श्राद्धं कुर्याद् विचक्षणः ॥</p>
</blockquote>
<p>देवलो ऽपि ।</p>
<blockquote>
<p>अरोगः प्रकृतिस्थश् च चिरायुः पुत्रपौत्रवान् ।</p>
</blockquote>
<blockquote>
<p>अर्थवान् अर्थकामी च श्राद्धकामो भवेद् इह ॥</p>
</blockquote>
<blockquote>
<p>परत्र च परां तुष्टिं लोकांश् च विविधान् शुभान् ।</p>
</blockquote>
<blockquote>
<p>श्राद्धकृत् समवाप्नोति यशश् च विपुलं नरः ॥</p>
</blockquote>
<p>याज्ञवल्क्यो ऽपि ।</p>
<blockquote>
<p>आयुः प्रजां धनं विद्यां स्वर्गं मोक्षं सुखानि च ।</p>
</blockquote>
<blockquote>
<p>प्रयच्छन्ति तथा राज्यं प्रीता नॄणां पितामहाः ॥</p>
</blockquote>
<p>यमो ऽपि ।</p>
<blockquote>
<p>ये यजन्ति पितॄन् देवान् ब्राह्मणान् सहुताशनान् ।</p>
</blockquote>
<blockquote>
<p>सर्वभूतान्तरात्मानं विष्णुम् एव यजन्ति ते ॥</p>
</blockquote>
<blockquote>
<p>आयुः पुत्रान् यशः स्वर्गं कीर्तिं पुष्टिं बलम् श्रियम् ।</p>
</blockquote>
<blockquote>
<p>पशून् सुखं धनं धान्यं प्राप्नुयात् पितृपूजनात् ॥</p>
</blockquote>
<p>मार्कण्डेयपुराणे ऽपि ।</p>
<blockquote>
<p>पिता पितामहश् चैव तथैव प्रपितामहः ।</p>
</blockquote>
<blockquote>
<p>पिण्डसंबन्धिनो ह्य् एते विज्ञेयाः पुरुषास् त्रयः ॥</p>
</blockquote>
<blockquote>
<p>लेपसंबन्धिनस् त्व् अन्ये पितामहपितामहात् ।</p>
</blockquote>
<blockquote>
<p>प्रभृत्य् उक्तास् त्रयस् तेषां यजमानश् च सप्तमः ॥</p>
</blockquote>
<blockquote>
<p>तथान्ये पूर्वजाः स्वर्गे ये चान्ये नरकौकसः ।</p>
</blockquote>
<blockquote>
<p>ये च तिर्यक्त्वम् आपन्ना ये च भूतादिसंस्थिताः ॥</p>
</blockquote>
<blockquote>
<p>तांत् सर्वान् यजमानो वै श्राद्धं कुर्वन् यथाविधि ।</p>
</blockquote>
<blockquote>
<p>समाप्याययते वस्त्स येन येन शृणुष्व तत् ॥</p>
</blockquote>
<blockquote>
<p>अन्नप्रकिरणं यत् तु मनुष्यैः क्रियते भुवि ।</p>
</blockquote>
<blockquote>
<p>तेन तुष्टिम् उपायान्ति ये पिशाचत्वम् आगताः ॥</p>
</blockquote>
<blockquote>
<p>यद् अम्बु स्नानवस्त्रोत्थं भूमौ पतति पुत्रक ।</p>
</blockquote>
<blockquote>
<p>तेन ये मरुतां प्राप्तास् तेषां तृप्तिः प्रजायते ॥</p>
</blockquote>
<blockquote>
<p>यास् तु गन्धाम्बुकणिकाः पतन्ति धरणीतले ।</p>
</blockquote>
<blockquote>
<p>ताभिर् आप्ययनं तेषां ये देवत्वं कुले गताः ॥</p>
</blockquote>
<blockquote>
<p>उद्धृतेषु तु पिण्डेषु याश् चात्र कणिका भुवि ।</p>
</blockquote>
<blockquote>
<p>ताभिर् आप्यायनं तेषां ये तिर्यक्त्वं कुले गताः ॥</p>
</blockquote>
<blockquote>
<p>ये चादन्ताः कुले बालाः क्रियायोग्या ह्य् असंस्कृताः ।</p>
</blockquote>
<blockquote>
<p>विपन्नास् ते तु विकिरसंमार्जनजलाशिनः ॥</p>
</blockquote>
<blockquote>
<p>भुक्त्वा चाचमतां यच् च जलं यच् चाङ्घ्रिसेचने ।</p>
</blockquote>
<blockquote>
<p>ब्राह्मणानां तथैवान्ते तेन तृप्तिं प्रयान्ति वै ॥</p>
</blockquote>
<blockquote>
<p>तेनानेककुले तत्र तत् तद् योन्यन्तरं गताः ।</p>
</blockquote>
<blockquote>
<p>प्रयान्त्य् अप्यायनं वत्स सम्यक् श्राद्धक्रियावताम् ॥</p>
</blockquote>
<p>बृहस्पतिर् अपि ।</p>
<blockquote>
<p>य एवं वेत्ति मतिमांस् तस्य श्राद्धफलं भवेत् ।</p>
</blockquote>
<blockquote>
<p>उपदेष्टानुमन्ता च लोके तुल्यफलौ स्मृतौ ॥</p>
</blockquote>
<blockquote>
<p>इमं श्राद्धविधिं पुण्यं कुर्याद् वापि पठेत् तु यः ।</p>
</blockquote>
<blockquote>
<p>सर्वकामैः स बध्नाति ह्य् अमृतत्वं च विन्दति ॥</p>
</blockquote>
<p>तथाकरणे ऽपि दोषस् तेनैव दर्शितः ।</p>
<blockquote>
<p>न तत्र वीरा जायन्ते नारोगा न शतायुषः ।</p>
</blockquote>
<blockquote>
<p>न च श्रेयो ऽधिगच्छन्ति यत्र श्राद्धं विवर्जितम् ॥</p>
</blockquote>
<p>आदित्यपुराणे ऽपि ।</p>
<blockquote>
<p>न सन्ति पितरश् चेति कृत्वा मनसि यो नरः ।</p>
</blockquote>
<blockquote>
<p>श्राद्धं न कुरुते तत्र तस्य रक्तं पिबन्ति ते ॥</p>
</blockquote>
<p>तथा धनाशुद्धाव् अपि दोषो मार्कण्डेयपुराणे दर्शितः ।</p>
<blockquote>
<p>अन्यायोपार्जितैर् द्रव्यैर् यच् छ्राद्धं क्रियते नरैः ।</p>
</blockquote>
<blockquote>
<p>तृप्यन्ति तेन चण्डालाः पुल्कसाद्याश् च योनयः ॥ इति ॥</p>
</blockquote>
<p><strong>इति स्मृतिचन्द्रिकायां श्राद्धमहिमा</strong></p>
<h2 id="शरदधभद">श्राद्धभेदाः</h2>
<p><strong>अथ श्राद्धभेदाः</strong></p>
<p>तत्र विश्वामित्रः ।</p>
<blockquote>
<p>नित्यं नैमित्तिकं काम्यं वृद्धिश्राद्धं सपिण्डनम् ।</p>
</blockquote>
<blockquote>
<p>पार्वणं चेति विज्ञेयं गौष्ठ्यं शुद्ध्यर्थम् अष्टमम् ॥</p>
</blockquote>
<blockquote>
<p>कर्माङ्गं नवमं प्रोक्तं दैविकं दशमं स्मृतम् ।</p>
</blockquote>
<blockquote>
<p>यात्रास्व् एकादशं प्रोक्तं पुष्ट्यर्थं द्वादशं स्मृतम् ॥</p>
</blockquote>
<p>तत्र नित्यनैमित्तिकयोर् लक्षणं पारस्करेणोक्तम् ।</p>
<blockquote>
<p>अहन्य् अहनि यच् छ्राद्धं तन् नित्यम् इति कीर्तितम् ।</p>
</blockquote>
<blockquote>
<p>वैश्वदेवविहीनं तु अशक्तो ऽप्य् उदकेन तु ॥</p>
</blockquote>
<blockquote>
<p>एकोद्दिष्टं तु यच् छ्राद्धं तन् नैमित्तिकम् उच्यते ।</p>
</blockquote>
<blockquote>
<p>तद् अप्य् अदैवं कर्तव्यम् अयुग्मान् आशयेद् द्विजान् ॥ इति ।</p>
</blockquote>
<p>काम्यादीनां लक्षणं वृद्धवसिष्ठेनोक्तम् ।</p>
<blockquote>
<p>अभिप्रेतार्थसिद्ध्यर्थं काम्यं पार्वणवत् स्मृतम् ।</p>
</blockquote>
<blockquote>
<p>पुत्रजन्मविवाहादौ वृद्धिश्राद्धम् उदाहृतम् ॥</p>
</blockquote>
<blockquote>
<p>नवानीतार्घ्यपात्रं च पिण्डश् च परिकीर्यते ।</p>
</blockquote>
<blockquote>
<p>पितृपात्रेषु पिण्डेषु सपिण्डीकरणं तु तत् ॥</p>
</blockquote>
<blockquote>
<p>प्रतिपर्व भवेद् यस्मात् प्रोच्यते पार्वणं तु तत् ।</p>
</blockquote>
<blockquote>
<p>गोष्ठ्यां यत् क्रियते श्राद्धं गोष्ठीश्राद्दं तद् उच्यते ।</p>
</blockquote>
<blockquote>
<p>बहूनां विदुषां प्राप्तौ सुखार्थं पितृतृप्तये ॥ इति ।</p>
</blockquote>
<p>शुद्ध्यर्थस्य लक्षणं प्रचेतसोक्तम् ।</p>
<blockquote>
<p>क्रियते शुद्धये यत् तु ब्राह्मणानां तु भोजनम् ।</p>
</blockquote>
<blockquote>
<p>शुद्ध्यर्थम् इति तत् प्रोक्तं श्राद्धं पार्वणवत् कृतम् ॥</p>
</blockquote>
<p>कर्माङ्गादीनां लक्षणं पारस्करेणोक्तम् ।</p>
<blockquote>
<p>निषेककाले सोमे च सीमन्तोन्नयने तथा ।</p>
</blockquote>
<blockquote>
<p>ज्ञेयं पुंसवने श्राद्धं कर्माङ्गं विधिवत् कृतम् ॥</p>
</blockquote>
<blockquote>
<p>देवान् उद्दिश्य क्रियते यत् तद् दैविकम् उच्यते ।</p>
</blockquote>
<blockquote>
<p>तन् नित्यश्राद्धवत् कुर्याद् द्वादश्यादिषु यत्नतः ॥</p>
</blockquote>
<blockquote>
<p>गच्छन् देशान्तरं यद् धि श्राद्धं कुर्यात् तु सर्पिषा ।</p>
</blockquote>
<blockquote>
<p>तद् यात्रार्थम् इति प्रोक्तं प्रवेशे च न संशयः ॥ इति ।</p>
</blockquote>
<p>अत्र कर्माङ्गवचनम् अकरणे कर्मवैगुण्यज्ञापनार्थम् । सर्पिषा सर्पिः प्रधानकेनेत्य् अर्थः । अन्यथा केवलेन तृप्तेर् अशक्यत्वात् ॥</p>
<p>**इति स्मृतिचन्द्रिकायां श्राद्धभेदाः **</p>
<h2 id="शरदधधकरनरणय">श्राद्धाधिकारिनिर्णयः</h2>
<p><strong>अथ श्राद्धाधिकारिनिर्णयः</strong></p>
<p>तत्र बृहस्पतिः ।</p>
<blockquote>
<p>प्रमीतस्य पितुः पुत्रैः श्राद्धं देयं प्रयत्नतः ।</p>
</blockquote>
<blockquote>
<p>ज्ञातिबन्धुसुहृच्छिष्यऋत्विग्भृत्यपुरोहितैः ॥ इति ।</p>
</blockquote>
<p>पुत्राभाव इति शेषः । पितुर् ग्रहणं मातुर् अपि प्रदर्शनार्थम् । अत एव सुमन्तुः ।</p>
<blockquote>
<p>मातुः पितुः प्रकुर्वीत संस्थितस्यौरसः सुतः ॥ इति ।</p>
</blockquote>
<p>एतद् अनुपनीतेनापि कार्यम् । तद् आह सुमन्तुः ।</p>
<blockquote>
<p>श्राद्धं कुर्याद् अवश्यं तु प्रमीतपितृको हि यः ।</p>
</blockquote>
<blockquote>
<p>व्रतस्थो वाव्रतस्थो वा एक एव भवेद् यदि ॥</p>
</blockquote>
<p>अव्रतस्थो ऽनुपनीतः । अत एव वृद्धमनुः ।</p>
<blockquote>
<p>कुर्याद् अनुपनीतो ऽपि श्राद्धम् एको हि यः सुतः ।</p>
</blockquote>
<blockquote>
<p>पितृयज्ञाहुतिं पाणौ जुहुयाद् ब्राह्मणस्य सः ॥ इति ।</p>
</blockquote>
<p>अत्र वेशेषम् आह व्याघ्रः ।</p>
<blockquote>
<p>कृतचौलस् तु कुर्वीत उदकं पिण्डम् एव च ।</p>
</blockquote>
<blockquote>
<p>स्वधाकारं प्रयुञ्जीत वेदोच्चारं न कारयेत् ॥</p>
</blockquote>
<p>मातापितोर् इति शेषः । स्मृत्यन्तरे ऽपि ।</p>
<blockquote>
<p>कृतचूडो ऽनुपेतस् तु पित्रोः श्राद्धं समाचरेत् ।</p>
</blockquote>
<blockquote>
<p>उदाहरेत् स्वधाकारं न तु वेदाक्षराण्य् असौ ॥ इति ।</p>
</blockquote>
<p>वेदाक्षराण्य् अपि प्रयोक्तव्यानीत्य् आह ।</p>
<blockquote>
<p>न ह्य् अस्मिन् युज्यते कर्म किंचिद् आ मौञ्जिबन्धनात् ।</p>
</blockquote>
<blockquote>
<p>नाभिव्याहारयेद् ब्रह्म स्वधानिनयनाद् ऋते ॥ इति ।</p>
</blockquote>
<p>एवं चात्र विकल्पो द्रष्टव्यः । पुत्राभावे तु शङ्खोक्तम् ।</p>
<blockquote>
<p>पितुः पुत्रेण कर्तव्याः पिण्डदनोदकक्रियाः ।</p>
</blockquote>
<blockquote>
<p>पुत्राभावे तु पत्नी स्यात् पत्न्यभावे तु सोदरः ॥ इति ।</p>
</blockquote>
<p>पुत्रग्रहणेनात्र मुख्या गौणाश् च गृह्यन्ते,</p>
<blockquote>
<p>पिण्डदो ऽंशहरश् चैषां पूर्वाभावे परः परः ।</p>
</blockquote>
<p>इति याज्ञवल्क्यस्मरणात् । अतो द्विविधपुत्राभावे &ldquo;पुत्राभावे तु पत्नी स्यात्&rdquo; इत् वचनार्थः । तद् अपि पौत्राभावविषयम्,</p>
<blockquote>
<p>पौत्रो ऽथ पुत्रिकापुत्रः स्वर्गप्राप्तिकराव् उभौ ।</p>
</blockquote>
<blockquote>
<p>रक्थे च पिण्डदाने च समौ तौ परिकीर्तितौ ॥</p>
</blockquote>
<p>इति बृहस्पतिना गौणपुत्रसामान्याभिधानात् । न चैवं पिण्डदाने पुत्रपौत्रयोर् विकल्पः स्याद् इति शङ्कनीयम्,</p>
<blockquote>
<p>पुत्रेषु विद्यमानेxउ नान्यो वै कारयेत् स्वधाम् ।</p>
</blockquote>
<p>इति ऋश्यशृङ्गस्मरणात्,</p>
<blockquote>
<p>नैतत् पौत्रेण कर्तव्यं पुत्रवांश् चेत् पितामहः ।</p>
</blockquote>
<p>इति कात्यायनस्मरणात् । पुत्राभावे तु पत्नी स्याद् इत्य् एतद् यज्ञपत्न्या दायहरत्वात् तद्विषयम् । अन्यथा तु यो दायहरः स एव दद्यात् । अत एव विष्ण्वापस्तम्बौ: &ldquo;यश् चार्थरहः स पिण्डदायी, पुत्रः पितृवित्ताभावे पिण्डं दद्यात्&rdquo; इति । अत एव याज्ञवल्क्येनापि,</p>
<blockquote>
<p>पिण्डदो ऽंशहरश् चैषां पूर्वाभावे परः परः ।</p>
</blockquote>
<p>इति पिण्डदत्वांशहरत्वयोर् ऐकादिकरण्यम् उक्तम् । एवं सोदरे ऽपि द्रष्टव्यम् । एवं च यद् उक्तं मनुना,</p>
<blockquote>
<p>भ्रातॄणाम् एकजातानां एकश् चेत् पुत्रवान् भवेत् ।</p>
</blockquote>
<blockquote>
<p>सर्वे ते तेन पुत्रेण पुत्रिणो मनुर् अब्रवीत् ॥</p>
</blockquote>
<p>इति, तत्र पुत्रग्रहणं ग्रामस्य तात इतिवत् प्रशंसार्थम् इत्य् अवगन्तव्यम् । अन्यथा &ldquo;पत्नी दुहितरः&rdquo; इत्याद्य् असमञ्जसं स्यात् । अनेनैवाभिप्रायेण गौतमो ऽपि: &ldquo;पुत्राभावे ऽस्य बान्धवाः सपिण्डाः मातृसपिण्डाः शिष्याश् च दद्युः । तदभावे ऋत्विगाचार्यौ&rdquo; इति । मातृसपिण्डा मातुलादयः । सपिण्डाभावे समानोदकाः पिण्डं दद्युः । तथा च मार्कण्डेयपुराणे ।</p>
<blockquote>
<p>पुत्राभावे सपिण्डास् तु तदभावे तु सोदकाः ।</p>
</blockquote>
<blockquote>
<p>मातुः सपिण्डा ये वा स्युर् ये वा मातुश् च सोदकाः ॥</p>
</blockquote>
<blockquote>
<p>कुर्युर् एनं विधिं सम्यग् अपुत्रस्य सुताः स्मृताः ।</p>
</blockquote>
<blockquote>
<p>कुर्यान् मातामहायैवं पुत्रिकातनयस् तथा ॥</p>
</blockquote>
<blockquote>
<p>सर्वाभावे स्त्रियः कुर्युः स्वभर्तॄणाम् अमन्त्रकम् ।</p>
</blockquote>
<blockquote>
<p>तदभावे च नृपतिः कारयेत् स्वकुटुम्बिनाम् ॥</p>
</blockquote>
<blockquote>
<p>तज्जातीयैः नरैः सम्यग् दाहाद्याः सकलाः क्रियाः ।</p>
</blockquote>
<blockquote>
<p>सर्वेषाम् एव वर्णानां बान्धवो नृपतिर् यतः ॥</p>
</blockquote>
<p>श्रीविष्णुपुराणे पराशरो ऽपि ।</p>
<blockquote>
<p>पुत्रः पौत्रः प्रपौत्रो वा तद्वद् वा भ्रातृसन्ततिः ।</p>
</blockquote>
<blockquote>
<p>सपिण्डसन्ततिर् वापि क्रियार्हा नृप जायते ॥</p>
</blockquote>
<blockquote>
<p>तेषाम् अभावे सर्वेषां समनोदकसन्ततिः ।</p>
</blockquote>
<blockquote>
<p>मातृपक्षस्य पिण्डेन संबद्धा ये जलेन वा ॥</p>
</blockquote>
<blockquote>
<p>कुलद्वये ऽपि चोत्सन्नैः स्त्रीभिः कर्याः क्रिया नृप ।</p>
</blockquote>
<blockquote>
<p>तत्सङ्घातगतैर् वापि कार्या प्रेतस्य वै क्रियाः ॥</p>
</blockquote>
<blockquote>
<p>उत्सन्नबन्धुरिक्थानां कारयेद् अवनीपतिः ॥ इति ।</p>
</blockquote>
<p>उक्तेषु पुत्रादिषु कस्यकस्मिन् कर्मण्य् अधिकार इत्य् आशङ्क्य स एवाह ।</p>
<blockquote>
<p>पूर्वाः क्रिया मध्यमाश् च तथा चैवोत्तराः क्रियाः ।</p>
</blockquote>
<blockquote>
<p>त्रिप्रकाराः क्रिया ह्य् एतास् तासां भेदान् शृणुष्व मे ॥</p>
</blockquote>
<blockquote>
<p>आद्याहाद् द्वादशाहाच् च मध्ये याः स्युः क्रिया मताः ।</p>
</blockquote>
<blockquote>
<p>ताः पूर्वा मध्यमा मासि मास्य् एकोद्दिष्टसंज्ञिकाः ॥</p>
</blockquote>
<blockquote>
<p>प्रेते पितृत्वम् आपन्ने सपिण्डीकरणाद् अनु ।</p>
</blockquote>
<blockquote>
<p>क्रियन्ते याः क्रियाः पत्न्याः प्रोच्यन्ते ता नृपोत्तराः ॥</p>
</blockquote>
<blockquote>
<p>पितृमातृसपिण्डैस् तु समानसलिलैस् तथा ।</p>
</blockquote>
<blockquote>
<p>तत्सङ्घातगतैश् चैव राज्ञा वा धनहारिणः ॥</p>
</blockquote>
<blockquote>
<p>पूर्वाः क्रियाश् च कर्तव्याः पुत्राद्यैश् चोत्तराः क्रियाः ।</p>
</blockquote>
<blockquote>
<p>दौहित्रैर् वा नृपश्रेष्ठ कार्यास् तत्तनयैस् तथा ॥ इति ।</p>
</blockquote>
<p>सपिण्डाद्यैर् अवनिपत्यन्तैः पूर्वाः क्रियाः मध्यमाश् च कर्तव्याः । पुत्राद्यैर् एव भ्रातृसन्तत्यन्तरैर् दौहित्राद्यैश् चोत्तराः क्रियाः कर्तव्या न सपिण्डाद्यैर् अवनिपत्यन्तैर् इत्य् अर्थः । दौहित्रे तु भविष्यत्पुराणोक्तो विशेषः ।</p>
<blockquote>
<p>यथा व्रतस्थो ऽपि सुतः पितुः कुर्यात् क्रियां नृप ।</p>
</blockquote>
<blockquote>
<p>उदकाद्या महाबाहो दौहित्रो ऽपि तथार्हति ॥ इति ।</p>
</blockquote>
<blockquote>
<p><span style="text-decoration:underline;">ननु</span> च पुत्राभावे तु पत्नी स्याद् इत्य् एतत् &ldquo;सर्वाभावे स्त्रियः कुर्युः स्वभर्तॄणाम् अमन्त्रकम्&rdquo; इति पुराणवचनेन विरुध्यते ।</p>
</blockquote>
<blockquote>
<p><span style="text-decoration:underline;">मैवम्</span>, &ldquo;पुत्राभावे तु पत्नी स्यात्&rdquo; इत्य् एतद् ब्राह्मादिविवाहोढादिविषयम्, तस्या यज्ञान्वितत्वेन तत्रैव पत्नीशब्दप्रयोगात् । इतरत्र तु,</p>
</blockquote>
<blockquote>
<p>क्रयक्रीता तु या नारी न सा पत्नी विधीयते ।</p>
</blockquote>
<blockquote>
<p>न सा दैवे न सा पित्र्ये दासीं तां कवयो विदुः ॥</p>
</blockquote>
<p>इति पत्नीत्वाभावात् स्वभर्तॄणाम् अमन्त्रकम् इति पुराणवचनं तद्विषयम् । यद् वा, &ldquo;पुत्राभावे तु पत्नी स्यात्&rdquo; इत्य् एतद् ब्रह्मवादिनीविषयम्, तस्या अध्ययनसद्भावेन मन्त्रयोगित्वात् । पुराणवचनं त्व् अध्ययनविहीनसद्योवध्वभिप्रायम् इत्य् अनुसंधेयम् । यद् अत्र युक्तं तद् ग्राह्यम् । पत्न्यां तु विशेषम् आह वृद्धमनुः ।</p>
<blockquote>
<p>अपुत्रा शयनं भर्तुः पलयन्ती व्रते स्थिता ।</p>
</blockquote>
<blockquote>
<p>पत्नी दद्यात् तु तत्पिण्डं कृत्स्नम् अंशं लभेत च ॥ इति ।</p>
</blockquote>
<p>शयनं पालयन्ती सुसंयतेत्य् अर्थः । विष्णुर् अपि ।</p>
<blockquote>
<p>श्वश्र्वादीनां तथा पिण्डं पत्नी दद्यात् सुसंयता ॥ इति ।</p>
</blockquote>
<p>यत् तु कात्यायनेनोक्तम्,</p>
<blockquote>
<p>पुत्रः शिष्यो ऽथ वा पत्नी पिता भ्राताथ वा गुरुः ।</p>
</blockquote>
<blockquote>
<p>स्त्रीहारी धनहारी च कुर्युः पिण्डोदकक्रियाम् ॥</p>
</blockquote>
<p>इति, यद् अपि वृद्धशातातपेन,</p>
<blockquote>
<p>मातुलो भागिनेयस्य स्वस्त्रीयो मातुलस्य च ।</p>
</blockquote>
<blockquote>
<p>श्वशुरस्य गुरोश् चैव सख्युर् मातामहस्य च ॥</p>
</blockquote>
<blockquote>
<p>एतेषां चैव भार्याणां स्वसुर् मातुः पितुस् तथा ।</p>
</blockquote>
<blockquote>
<p>श्राद्दम् आमं तु कर्तव्यम् इति वेदविदां स्थितिः ॥</p>
</blockquote>
<p>इति, अत्रापि श्रीविष्णुपुराणवचनानुसारेण व्यवस्था वेदितव्या । यत् तु कात्यायनेनोक्तम्,</p>
<blockquote>
<p>अपुत्रायां पतिर् दद्यात् सपुत्रायां तु न क्वचित् ।</p>
</blockquote>
<blockquote>
<p>न पुत्रस्य पिता कुर्यान् नानुजस्य तथाग्रजः ॥</p>
</blockquote>
<p>इति, तत् स्नेहविहीनपित्रादिविषयम् । अत एव बोधायनः ।</p>
<blockquote>
<p>पित्रा श्राद्धं न कर्तव्यं पुत्राणां तु कथंचन ।</p>
</blockquote>
<blockquote>
<p>भ्रात्रा नैव च कर्तव्यं भ्रातॄणां च कनीयसाम् ॥</p>
</blockquote>
<blockquote>
<p>अपि स्नेहेन कुर्यातां सपिण्डीकरणं विना ।</p>
</blockquote>
<blockquote>
<p>गयायां तु विसेषेण ज्यायान् अपि समाचरेत् ॥ इति ।</p>
</blockquote>
<p>अत्र धनहारित्वादिनिमित्ताभावे ऽपि कृते ऽभ्युदय इत्य् आह वृद्धशातातपः ।</p>
<blockquote>
<p>पितुः श्राद्धं तु कर्तव्यं सर्वेषां वर्णलिङ्गिनाम् ।</p>
</blockquote>
<blockquote>
<p>एवं कुर्यान् नरः सम्यङ् महतीं श्रियम् आप्नुयात् ॥ इति ।</p>
</blockquote>
<p>लिङ्गिन आश्रमिणः । एतच् च सवर्णाभिप्रायेण, अन्यथा दोषश्रवणात् । तथा च मरीचिः ।</p>
<blockquote>
<p>ब्राह्मणो ह्य् असवर्णस्य यः करोत्य् और्ध्वदैहिकम् ।</p>
</blockquote>
<blockquote>
<p>तद्वर्णत्वम् असौ याति इह लोके परत्र च ॥</p>
</blockquote>
<p>पारस्करो ऽपि ।</p>
<blockquote>
<p>न ब्राह्मणेन कर्तव्यं शूद्रस्य त्व् और्ध्वदैहिकम् ।</p>
</blockquote>
<blockquote>
<p>शूद्रेण वा ब्राह्मणस्य विना पारशवात् क्वचित् ॥</p>
</blockquote>
<p><strong>इति स्मृतिचन्द्रिकायां श्राद्धाधिकारिनिर्णयः</strong></p>
<h2 id="मतमहशरदधधकरनरणय">मातामहश्राद्धाधिकारिनिर्णयः</h2>
<p><strong>अथ मातामहश्राद्धाधिकारिनिर्णयः</strong></p>
<p>तत्र पुलस्त्यः:</p>
<blockquote>
<p>मातुः पितरम् आरभ्य त्रयो मातामहाः स्मृताः ।</p>
</blockquote>
<blockquote>
<p>तेषां तु पितृवच् छ्राद्धं कुर्युर् दुहितृसूनवः ॥</p>
</blockquote>
<p>पितृवच् छ्राद्धं पार्वणम् इत्य् अर्थः । तच् च श्राद्धम् आवश्यकम् । अत एव व्यासः ।</p>
<blockquote>
<p>पितॄन् मातामहांश् चैव द्विजः श्राद्धेन् तर्पयेत् ।</p>
</blockquote>
<blockquote>
<p>अनृणश् च पितॄणां तु ब्रह्मलोकं स गच्छति ॥</p>
</blockquote>
<p>पुराणे ऽपि ।</p>
<blockquote>
<p>कृत्वा तु पैतृकं श्राद्धं पितृप्रभृतिषु त्रिषु ।</p>
</blockquote>
<blockquote>
<p>कुर्यान् मातामहानां च तथैवानृण्यकारणात् ॥ इति ।</p>
</blockquote>
<p>आनृण्यग्रहणं नित्यत्वज्ञापनार्थम् । अत एवाकरणे दोष पुराणे दर्शितः ।</p>
<blockquote>
<p>पार्वणं कुरुते यस् तु केवलं पितृहेतुकम् ।</p>
</blockquote>
<blockquote>
<p>मातामह्यं न कुरुते पितृहा स प्रजायते ॥</p>
</blockquote>
<blockquote>
<p>पितरो यत्र पूज्यन्ते तत्र मातामहा ध्रुवम् ।</p>
</blockquote>
<blockquote>
<p>अविशेषेण कर्तव्यं विशेषान् नरकं व्रजेत् ॥ इति ।</p>
</blockquote>
<p>यत्र यस्मिन् कर्मणि पितरः पूज्यन्ते तत्राविशेषेण मातामहा अपि पूज्या इत्य् अर्थः । अनेन सर्वस्मिन्न् अपि पितृश्राद्धे मातामहश्राद्धम् अपि कार्यम् इत्य् उक्तं भवति । अत्र केषुचिद् अपवादम् आह कात्यायनः ।</p>
<blockquote>
<p>कर्षूसमन्वितं मुक्त्वा तदाद्यं श्राद्धषोडशम् ।</p>
</blockquote>
<blockquote>
<p>प्रत्याब्दिकं च शेषेषु पिण्डाः स्युः षड् इति स्थितिः ॥ इति ।</p>
</blockquote>
<p>कर्षूसमन्वितं सपिण्डीकरणश्राद्धम् । षोडशग्रहणम् एकोद्दिष्टोपलक्षणार्थम् । एवं च यन् मातामहश्राद्धं पितृश्राद्धेषु विहितं तत्रैव दोषानृण्ययोर् अभिधानात् तद् एव सर्वदौहित्रसाधारणम् । यः पुनर् धनहारी दौहित्रः स नवश्राद्धाद्य् अपि कुर्याद् एव, &ldquo;यो यत आददीत स तस्मै श्राद्धं कुर्यात्&rdquo; इति स्मरणात् । अनेनैवाभिप्रायेण स्कन्दो ऽपि ।</p>
<blockquote>
<p>श्राद्धं मातामहानां तु अवश्यं धनहारिणा ।</p>
</blockquote>
<blockquote>
<p>दौहित्रेणार्थनिष्कृत्यै कर्तव्यं विधिवत् सदा ॥ इति ।</p>
</blockquote>
<p>यो धनहारी दौहित्रः तेनावश्यं नवश्राद्धाद्यौर्धवदैहिकं कार्यम् इत्य् अर्थः । तत्रोपपत्तिम् आह स एव ।</p>
<blockquote>
<p>मलम् एतन् मनुष्याणां द्रविणं यत् प्रकीर्तितम् ।</p>
</blockquote>
<blockquote>
<p>तद् गृह्णन् मलम् आदत्ते दुर्भेदं ज्ञानिनाम् अपि ॥</p>
</blockquote>
<blockquote>
<p>ऋषिभिस् तस्य निर्दिष्टा निष्कृतिः पावनी परा ।</p>
</blockquote>
<blockquote>
<p>आ देहपतनात् कुर्यात् तस्य पिण्डोदकक्रियाम् ॥ इति ।</p>
</blockquote>
<p><span style="text-decoration:underline;">ननु</span> च,</p>
<blockquote>
<p>कुर्यान् मातामहश्राद्धं नियमात् पुत्रिकासुतः ।</p>
</blockquote>
<blockquote>
<p>उभयोर् अपि संबद्धः कुर्यात् स उभयोर् अपि ॥</p>
</blockquote>
<p>इति यमेन पुत्रिकापुत्र एव नियमग्रहणाद् अन्यत्र नियमो न गृह्यते । <span style="text-decoration:underline;">मैवम्</span>, वचनार्थापरिज्ञानात् । अस्यार्थः: द्विविधो हि पुत्रिकापुत्रः, एको मातामहेन संबद्धः अपरः पितृमातामहाभ्याम् इति । तत्र प्रथमो मातामहश्राद्धं नियमेन कुर्यात् पितृश्राद्धम् इच्छया, य उभयसंबद्धः स उभयोर् अपीति । अतो नानेन नियमो ऽवगम्यते । यद् अपि मनुनोक्तम्,</p>
<blockquote>
<p>दौहित्रो ह्य् अखिलं रिक्थम् अपुत्रस्य पितुर् हरेत् ।</p>
</blockquote>
<blockquote>
<p>स एव दद्यात् द्वौ पिण्डौ पित्रे मातामहाय च ॥</p>
</blockquote>
<p>इति, तद् अपि यो धनहारी दौहित्रः स एव पितृमातामहयोर् नवश्राद्धाद्यौर्ध्वदैहिकं कुर्यात्, नेतर इत्य् एवंपरं न पुनर् इतरस्य श्राद्धमात्रनिषेधार्थम्, पूर्वोक्तानृण्यादिप्रतिपादकवचनविरोधात् । एवं च यत् कैश्चिद् उक्तं धनहारिपुत्रिकापुत्रयोर् मातामहश्राद्धम् आवश्यकं नान्यस्येति, तत् पूर्वोक्तवचनादर्शननिबन्धनम् इत्य् उपेक्षणीयम् । पुत्रिकापुत्रश्राद्धे विशेषम् आह मनुः ।</p>
<blockquote>
<p>मातुः प्रथमतः पिण्डं निर्वपेत् पुत्रिकासुतः ।</p>
</blockquote>
<blockquote>
<p>द्वितीयं तु पितुस् तस्यास् तृतीयं तु पितुः पितुः ॥ इति ।</p>
</blockquote>
<p>द्व्यामुष्यायणे तु पुत्रिकापुत्रे उशनसोक्तो विशेषः ।</p>
<blockquote>
<p>मातामह्यं तु मात्रादि पैतृकं पितृपूर्वकम् ।</p>
</blockquote>
<blockquote>
<p>मातृतः पितृतो यस्माद् अधिकारो ऽस्ति धर्मतः ॥ इति ।</p>
</blockquote>
<p>क्षेत्रजे तु द्व्यामुष्यायणे देवलोक्तम् ।</p>
<blockquote>
<p>द्व्यामुष्यायणका दद्युः द्वाभ्यां पिण्डोदके पृथक् । इति ।</p>
</blockquote>
<p>द्वाभ्यां पितृमातृवर्गाभ्याम् इत्य् अर्थः । अत्र क्रमविशेषम् आह मरीचिः ।</p>
<blockquote>
<p>सगोत्रो वान्यगोत्रो वा यो भवेद् विधिना सुतः ।</p>
</blockquote>
<blockquote>
<p>पिण्डं श्राद्धविधानं च क्षेत्रिणे प्राग् विनिर्वपेत् ॥</p>
</blockquote>
<blockquote>
<p>बीजिने तु ततः पश्चात् क्षेत्री जीवति चेत् क्वचित् ।</p>
</blockquote>
<blockquote>
<p>बीजिने दद्युर् आदौ तु मृते पश्चात् प्रदीयते ॥ इति ।</p>
</blockquote>
<p>क्षेत्रिण इति शेषः ॥</p>
<p>**इति स्मृतिचन्द्रिकायां मातामहश्राद्धादिकारिनिर्णयः **</p>
<h2 id="जवपतकशरदधनरणय">जीवपितृकश्राद्धनिर्णयः</h2>
<p><strong>अथ जीवपितृकश्राद्धनिर्णयः</strong></p>
<p>तत्र कात्यायनः ।</p>
<blockquote>
<p>सपितुः पितृकृत्येषु अधिकारो न विद्यते ।</p>
</blockquote>
<blockquote>
<p>न जीवन्तम् अतिक्रम्य किंचिद् दद्याद् इति श्रुतिः ॥ इति ।</p>
</blockquote>
<p>पितृकृत्येषु श्राद्धेषु पितामहादिसंबन्धेष्व् इत्य् अर्थः । अत्र केषुचिद् अपवादो मैत्रायणीयपरिशिष्टे दर्शितः ।</p>
<blockquote>
<p>उद्वाहे पुत्रजनने पित्र्येष्ट्यां सौमिके मखे ।</p>
</blockquote>
<blockquote>
<p>तीर्थे ब्राह्मण आयाते षड् एते जीवतः पितुः ॥ इति ।</p>
</blockquote>
<p>जीवतः पितुः पुत्रस्य षड् एते श्राद्धकाला इत्य् अर्थः । पित्र्येष्ट्यां चातुर्मास्येषु, सौमिके मखे सोमयागादौ पुरोडाशात् पिण्डदाने च । एतत् सागिकाभिप्रायम् । अत एव सुमन्तुः ।</p>
<blockquote>
<p>न जीवपितृकः कुर्याच् छ्राद्धम् अग्निम् ऋते द्विजः (?) ।</p>
</blockquote>
<blockquote>
<p>येभ्य एव पिता दद्यात् तेभ्यः कुर्वीत साग्निकः ॥</p>
</blockquote>
<blockquote>
<p>पितामहो ऽप्य् एवम् एव कुर्याज् जीवति साग्निकः ।</p>
</blockquote>
<blockquote>
<p>साग्निको ऽपि न कुर्वीत जीवति प्रपितामहे ॥ इति ।</p>
</blockquote>
<p>प्रपितामहग्रहणं पितृपितामहोपेतप्रपितामहप्रदर्शनार्थम् । अत एव विष्णुः: &ldquo;पितरि पितामहे प्रपितामहे च (?) जीवति नैव दद्यात्&rdquo; इति । पितरि पितामहे च जीवति कथं कार्यम् इत्य् अपेक्षिते स एवाह: &ldquo;पितरि जीवति यः श्राद्धं कुर्यात् स येषां पिता कुर्यात् तेषां कुर्यात् पितरि पितामहे च येषां पितामहः&rdquo; इति । तथा पितादिषु (?) त्रिषु द्वयोर् एकस्य वा मरणे ऽपि तेनैवोक्तम्: &ldquo;यस्य पिता प्रेतः स्यात् स पित्रे पिण्डं निधाय पितामहात् परं द्वाभ्यां दद्यात् । यस्य पितामहः प्रेतः स्यात् तस्मै पिण्डं निधाय प्रपितामहात् परं द्वाभ्यां दद्यात् । यस्य पितामहप्रपितमहौ च प्रेतौ स्यायां यस्य पिता प्रपितामहश् च प्रेतौ स्यातां स पित्रे पिण्डं निधाय पितामहात् परं द्वाभ्यां दद्यात्&rdquo; इति । भविष्यत्पुराणे पितरि जीवति द्वयोर् एव श्राद्धम् उक्तम् ।</p>
<blockquote>
<p>जीवमाने न देयं स्याद् यस्माद् भरतसत्तम ।</p>
</blockquote>
<blockquote>
<p>तस्माज् जीवपिता कुर्याद् द्वाभ्याम् एव न संशयः ॥ इति ।</p>
</blockquote>
<p>मनुस् तु त्रिषु यो जिवति तम् एव श्राद्धे भोजयेद् इत्य् आह ।</p>
<blockquote>
<p>ध्रियमाणे तु पितरि पूर्वेषाम् एव निर्वपेत् ।</p>
</blockquote>
<blockquote>
<p>विप्रवद् भावितं श्राद्धे स्वकं पितरम् आशयेत् ॥</p>
</blockquote>
<blockquote>
<p>पिता यस्य तु वृत्तः स्याज् जीवेद् वापि पितामहः ।</p>
</blockquote>
<blockquote>
<p>पितुस् तु नाम संकीर्त्य कीर्तयेत् प्रपितामहम् ॥</p>
</blockquote>
<blockquote>
<p>पितामहो वा तच् छ्राद्धं भुञ्जीतेत्य् अब्रवीन् मनुः ॥ इति ।</p>
</blockquote>
<p>पूरेवेषां पितामहादीनाम् । निगमो ऽपि: &ldquo;यो जीवति पितॄणां तं भोजयेत् पितृस्थान इत्य् एके, जीवताम् अजीवतां वा देयम् एवेति हिरण्यकेतुः&rdquo; इति । एवं पिण्डपितृयज्ञे ऽपि द्रष्टव्यम् । अत एव याज्ञवल्क्यः ।</p>
<blockquote>
<p>होमतः पितृयज्ञस्य जीवेत् पितरि जीवतः ।</p>
</blockquote>
<blockquote>
<p>पितरं भोजयित्वा वा पिण्डौ निर्वृणुयात् पिता ॥</p>
</blockquote>
<blockquote>
<p>उभौ यस्य व्यतीतौ तु जीवेच् चेत् प्रपितामहः ।</p>
</blockquote>
<blockquote>
<p>पिण्डौ निर्वृणुयात् पूर्वौ भोजयेत् प्रपितामहम् ॥ इति ।</p>
</blockquote>
<p>यमस् तु होमो ऽपि पाक्षिक इत्य् आह ।</p>
<blockquote>
<p>पित्र्यं जीवपितुर् नोक्तम् अग्नौ होमो ऽपि पाक्षिकः ।</p>
</blockquote>
<blockquote>
<p>येभ्यो वापि पिता तेभ्यो दद्याद् वैतानकर्मणि ॥</p>
</blockquote>
<blockquote>
<p>दद्यात् तेभ्यः परेभ्यस् तु जीवेच् चेत् त्रितयं यदि ॥ इति ।</p>
</blockquote>
<p>पित्र्यं पिण्डदानम्, वैतानकर्मणि पिण्डपितृयज्ञ इत्य् अर्थः । आपस्तम्बस् तु पितरि जीवति न पिण्डदानं नित्यम् इत्य् आह: &ldquo;यदि जीवति पिता न दद्याद् आ होमात् त्यक्त्वा विरमेत्&rdquo; इति । अत्र यथास्वशाखं व्यवस्था । भविष्यत्पुराणे ऽपि श्राद्धे प्रत्यक्षार्चनं निषिद्धम् इत्य् उक्तम् ।</p>
<blockquote>
<p>प्रत्यक्षम् अर्चनं श्राद्धे न युक्तं मनुर् अब्रवीत् ।</p>
</blockquote>
<blockquote>
<p>पिण्डनिर्वापणं चापि महापातकसंमितम् ॥ इति ।</p>
</blockquote>
<p>मनुर् अत्र ज्ञानवान्, मनुना तु प्रत्यक्षार्चनस्योक्तत्वात् ॥</p>
<p>**इति स्मृतिचन्द्रिकायां जीवपितृश्राद्धाधिकारनिर्णयः **</p>
<h2 id="शरदधकल">श्राद्धकालाः</h2>
<p><strong>अथ श्राद्धकालाः</strong></p>
<p>तत्र याज्ञवल्क्यः ।</p>
<blockquote>
<p>अमावास्याष्टका वृद्धिः कृष्णपक्षो ऽयनद्वयम् ।</p>
</blockquote>
<blockquote>
<p>द्रव्यं ब्राह्मणसंपत्तिः विषुवत् सूर्यसंक्रमः ॥</p>
</blockquote>
<blockquote>
<p>व्यतीपातो गजच्छाया ग्रहणं चन्द्रसूर्ययोः ।</p>
</blockquote>
<blockquote>
<p>श्राद्धं प्रति रुचिश् चैव श्राद्धकालाः प्रकीर्तिताः ॥ इति ।</p>
</blockquote>
<p>यस्यां तिथौ सूर्याचन्द्रमसोः संनिकर्षः सामावास्या । तस्यां तिथौ श्राद्धम् आवश्यकम् । तथा च लौगाक्षिः ।</p>
<blockquote>
<p>श्राद्धं कुर्याद् अवश्यं तु प्रमीतपितृकः स्वयम् ।</p>
</blockquote>
<blockquote>
<p>इन्दुक्षये मासि मासि वृद्धौ प्रत्यब्दम् एव च ॥ इति ।</p>
</blockquote>
<p>इन्दुक्षयो ऽमावास्या । अष्टका मार्गशीर्षादिमासचतुष्टयापरपक्षाष्टम्यः, &ldquo;हेमन्तशिशिरयोश् चतुर्णाम् अपरपक्षाणाम् अष्टमीष्व् अष्टकाः&rdquo; इति शौनकस्मरणात् । अत्रापि श्राद्धम् आवश्यकम्,</p>
<blockquote>
<p>अमावास्याव्यतीपातपौर्णमास्यष्टकासु च ।</p>
</blockquote>
<blockquote>
<p>विद्वान् श्राद्धम् अकुर्वाणः प्रायश्चित्तियते तु सः ॥</p>
</blockquote>
<p>इति पितामहस्मरणात् । वृद्धिः पुत्रादिः । अत्रापि श्राद्धम् आवश्यकम्,</p>
<blockquote>
<p>वृद्धौ न तर्पिता यैर् वै देवता गृहमेधिभिः ।</p>
</blockquote>
<blockquote>
<p>तद् दानम् आसुरं सर्वम् आसुरो विधिर् एव सः ॥</p>
</blockquote>
<p>इति वृद्धशातातपस्मरणात् । कृष्णपक्षो ऽपरपक्षः । अत्रापि श्राद्धं नित्यम्, &ldquo;शाकेनाप्य् अपरपक्षं नातिक्रमेत्&rdquo; इति कात्यायनस्मरणात् । अत्र विशेषम् आह वसिष्ठः: &ldquo;अपरपक्ष ऊर्ध्वं चतुर्थ्याः पितृभ्यो दद्यात्&rdquo; इति । ऊर्ध्वं चतुर्थ्याः पञ्चमीम् आरभ्येत्य् अर्थः । गौतमो ऽपि: &ldquo;अथ श्राद्धम् अमावास्यायां पितृभ्यो दद्यात् पञ्चमीप्रभृति वापरपक्षस्य यथाश्राद्धं सर्वस्मिन् वा&rdquo; इति । अपरपक्षस्य पञ्चमीम् आरभ्य पितृभ्यो दद्यात् सर्वस्मिन् वापरपक्षे प्रतिपदम् आरभ्येत्य् अर्थः । कात्यायनो ऽपि: &ldquo;अपरपक्षे श्राद्धं कुर्वीतोर्ध्वं चतुर्थ्या यद् अहः संपद्येत&rdquo; इति । चतुर्थ्या ऊर्ध्वं यस्मिन्न् अहनि द्रव्यादि संपद्येत तस्मिन् वा कुर्याद् इत्य् अर्थः । अनेनैकस्मिन्न् अहनित् श्राद्धं कुर्याद् इत्य् उक्तं भवति । उक्तं च गौतमेन: &ldquo;सर्वस्मिन् वा द्रव्यदेशब्राह्मणसंनिधाने वा&rdquo; इति । अत्र यथासामर्थ्यं व्यवस्था । अत एव गौतमः: &ldquo;कालनियमश् शक्तितः&rdquo; इति । अत्र सामर्थ्यतः कालनियमो भवतीत्य् अर्थः । यदैकस्मिन् अहनि तदा पृथग् एव अमावास्याश्राद्धं कार्यम्, &ldquo;अमावास्याष्टका वृद्धिः कृष्णपक्षः&rdquo; इति पृथगुपादानात्, &ldquo;अपरपक्षे यद् अहः संपद्येत अमावास्यायां विशेषेण&rdquo; इत् नियमस्मरणात्, तथा,</p>
<blockquote>
<p>न निर्वपति यः श्राद्धं प्रमीतपितृको द्विजः ।</p>
</blockquote>
<blockquote>
<p>इन्दुक्षये मासि मासि प्रायश्चित्तीयते तु सः ॥</p>
</blockquote>
<p>इति व्याघ्रेणाकरणे प्रायश्चित्तविधानाच् च । तथा &ldquo;यथा कथंचिन् नित्यानि कुर्याद् इन्दुक्षयादिषु&rdquo; इति हारीतेन नित्यत्वाभिधानात् । अतो यत् कैश्चिद् उक्तम्: &ldquo;अमावास्याश्राद्धम् आपरपक्षिकश्राद्धेन विकल्प्यते&rdquo; इति, तद् अपास्तम् । अपरपक्षे पुनर् आपस्तम्बोक्तो विशेषः: &ldquo;मासि मासि कार्यम् अपरपक्षस्यापराह्णः श्रेयांस् तथापरपक्षस्य जघन्यान्य् अहानि&rdquo; इति । जघन्यानि दशम्यादीनि । अत एव मनुः ।</p>
<blockquote>
<p>कृष्णपक्षे दशम्यादौ वर्जयित्वा चतुर्दशीम् ।</p>
</blockquote>
<blockquote>
<p>श्राद्धे प्रशस्तास् तिथयो यथैता न तथेतराः ॥ इति ।</p>
</blockquote>
<p>दशम्यादितिथिषु चतुर्दशीं वर्जयित्वेत्य् अर्थः । चतुर्दशी तु शस्त्रहतानाम् एव । यथाह याज्ञवल्क्यः ।</p>
<blockquote>
<p>प्रतिपत् प्रभृति ख्याता वर्जयित्वा चतुर्दशीम् ।</p>
</blockquote>
<blockquote>
<p>शस्त्रेण तु हता ये वै तेभ्यस् तव प्रदीयते ॥ इति ।</p>
</blockquote>
<p>शस्त्रग्रहणम् विषादेर् अपि प्रदर्शनार्थम् । अत एव मरीचिः ।</p>
<blockquote>
<p>विषशस्त्रश्वापदाहितिर्यग्ब्राह्मणघातिनाम् ।</p>
</blockquote>
<blockquote>
<p>चतुर्दश्यां क्रिया कार्या अन्येषां तु विगर्हिता ॥</p>
</blockquote>
<p>प्रचेता अपि ।</p>
<blockquote>
<p>वृक्षारोहणलोहाद्यैः विदुज्जलविषादिभिः ।</p>
</blockquote>
<blockquote>
<p>नखिदंष्ट्रिविषन्नानां तेषां शस्ता चतुर्दशी ॥ इति ।</p>
</blockquote>
<p>अत्र विशेषम् आह गर्गः ।</p>
<blockquote>
<p>चतुर्दश्यां तु यच् छ्राद्धं सपिण्डीकरणात् परम् ।</p>
</blockquote>
<blockquote>
<p>एकोद्दिष्टविधानेन तत् कार्यं शस्त्रघातिने ॥ इति ।</p>
</blockquote>
<p>शस्त्रघातिने यदापरपक्षिकश्राद्धं चतुर्दश्यां क्रियते तदैकोद्दिष्टविधानेन नान्यथेत्य् अर्थः । । अत एव सुमन्तुः ।</p>
<blockquote>
<p>एकपिण्डीकृतानां तु पृथक्त्वं नोपपद्यते ।</p>
</blockquote>
<blockquote>
<p>सपिण्डीकरणाद् ऊर्ध्वम् ऋते कृष्णचतुर्दशीम् ॥ इति ।</p>
</blockquote>
<p>यत् तु मार्कण्डेयपुराणे,</p>
<blockquote>
<p>प्रतिपद्धनलाभाय द्वितीया द्विपदप्रदा ।</p>
</blockquote>
<blockquote>
<p>परार्थिनां तृतीया तु चतुर्थी शत्रुनाशिनी ॥</p>
</blockquote>
<blockquote>
<p>पञ्चम्यां श्रियम् आप्नोति षष्ट्यां पूज्यो भवेन् नरः ।</p>
</blockquote>
<blockquote>
<p>गाणाधिपत्यं सप्तम्याम् अष्टम्याम् ऋद्धिम् उत्तमाम् ॥</p>
</blockquote>
<blockquote>
<p>श्रियो नवम्याम् आप्नोति दशम्यां पूर्णकामताम् ।</p>
</blockquote>
<blockquote>
<p>वेदांस् तथाप्नुयात् सर्वान् एकादश्यां क्रियापरः ॥</p>
</blockquote>
<blockquote>
<p>द्वादश्यां जपलाभं च प्राप्नोति पितृपूजकः ।</p>
</blockquote>
<blockquote>
<p>प्र्जाम् इष्टां पशून् मेध्यान् स्वातन्त्र्यं बुद्धिम् उत्तमाम् ॥</p>
</blockquote>
<blockquote>
<p>दीर्घम् आयुस् तथैश्वर्यं कुर्वाणस् तु त्रयोदशीम् ।</p>
</blockquote>
<blockquote>
<p>अवाप्नोति न संदेहः श्राद्धं श्राद्धपरो नरः ॥</p>
</blockquote>
<blockquote>
<p>युवानः पितरो यस्य मृताः शस्त्रेण वा हताः ।</p>
</blockquote>
<blockquote>
<p>तेन कार्यं चतुर्दश्यां तेषां सिद्धिम् अभीप्सता ॥</p>
</blockquote>
<blockquote>
<p>श्राद्धं कुर्वन्न् अमावास्यां यत्नेन पुरुषः शुचिः ।</p>
</blockquote>
<blockquote>
<p>सर्वान् कामान् अवाप्नोति स्वर्गं चानन्तम् अश्नुते ॥</p>
</blockquote>
<p>इति, तत् नित्यत्वनिराकरणार्थं न, किं तु कालविशेषात् फलविशेषो भवतीत्य् एवंपरम् । अत एव आपस्तम्बः: &ldquo;सर्वेष्व् एवापरपक्षस्याहःसु क्रियमाणे पितॄन् प्रीणाति कर्तुस् तु कालनियमात् फलविशेषः&rdquo; इति । प्रकृतम् उच्यते: अयनद्वयं मकरकर्कटकसंक्रान्ती । अत्रापि श्राद्धं नित्यम् । अत एव विष्णुपुराणे पराशरः ।</p>
<blockquote>
<p>उपप्लवे चन्द्रमसो रवेश् च त्रिष्व् अष्टकास्व् अप्य् अयनद्वये च ।</p>
</blockquote>
<blockquote>
<p>पानीयम् अप्य् अत्र तिलैर् विमिश्रं दद्यात् पितृभ्यः प्रयतो मनुष्यः ॥</p>
</blockquote>
<blockquote>
<p>श्राद्धं कृतं तेन समाः सहस्रं रहस्यम् एतत् पितरो वदन्ति ॥</p>
</blockquote>
<p>अत्र पानीयम् अप्य् अत्रेति वचनाद् अयनश्राद्धं नित्यम् इति गम्यते । जातूकर्ण्यो ऽपि ।</p>
<blockquote>
<p>ग्रहोपरागे विषुवे च जाते पित्र्ये मघायाम् अयनद्वये च ।</p>
</blockquote>
<blockquote>
<p>नित्यं च शङ्खे च तथैव पद्मे दत्तं भवेन् निष्कसहस्रतुल्यम् ॥ इति ।</p>
</blockquote>
<p>अत्र नित्यं दत्तं निष्कसहस्रतुल्यम् इत्य् अन्वयः । पित्र्ये नभस्यापरपक्षे या मघा तस्याम् इत्य् अर्थः । शङ्खादिस्वरूपममि (?) तेनैवोक्तम् ।</p>
<blockquote>
<p>शङ्खं प्राहुर् अमावास्यां क्षीणसोमां द्विजोत्तमाः ।</p>
</blockquote>
<blockquote>
<p>अष्टकासु भवेत् पद्मं तत्र दत्तं यथाक्षयम् ॥ इति ।</p>
</blockquote>
<p>अथ वा पद्मं शङ्खोक्तम् ।</p>
<blockquote>
<p>यथा विष्टिर् व्यतीपातो भानुवरस् तथैव च ।</p>
</blockquote>
<blockquote>
<p>पद्मकं नाम तत् प्रोक्तम् अयनाच् च चतुर्गुणम् ॥ इति ।</p>
</blockquote>
<p>यत् तु विष्णुनोक्तम्: &ldquo;आदित्यसंक्रमो विषुवद्द्वयं व्यतीपातो जन्मर्क्षम् अभ्युदयश् च,</p>
<blockquote>
<p>एतांश् च श्राद्धकालान् वै काम्यान् आह प्रजापतिः ।</p>
</blockquote>
<blockquote>
<p>श्राद्धम् एतेषु यद् दत्तं तद् आनन्त्याय कल्पते&rdquo; ॥</p>
</blockquote>
<p>इति, तद् अपि न नित्यत्वनिराकरणार्थम् । वचनद्वयेनाग्निहोत्रादिवन् नित्यत्वकाम्यत्वयोर् अविरोधात् । द्रव्यं ब्राह्मणसंपत्तिर् इति, द्रव्यस्य श्राद्धार्हस्य ब्राह्मणस्य वा वक्ष्यमाणस्य संपत्तिर् लाभो यस्मिन् काले सः श्राद्धकाल इत्य् अर्थः । अत्रापि श्राद्धम् आवश्यकम् । यथाह हारीतः ।</p>
<blockquote>
<p>तीर्थे द्रव्योपपत्तौ तु न कालम् अवधारयेत् ।</p>
</blockquote>
<blockquote>
<p>पात्रं च ब्राह्मणं प्राप्य सम्यक् छ्राद्दं विधीयते ॥ इति ।</p>
</blockquote>
<p>तीर्थं गङ्ग्दि । विषुवत् मेषे तुलायां च सूर्यसंक्रमः । अत्र पुलस्त्योक्तो विशेषः ।</p>
<blockquote>
<p>अयनद्वितये श्राद्धं विषुवद्द्वितये तथा ।</p>
</blockquote>
<blockquote>
<p>युगादिषु च सर्वासु पिण्डनिर्वापणाद् ऋते ॥ इति ।</p>
</blockquote>
<p>सूर्यसंक्रमः सूर्यस्य राशितो राश्यन्तरगमनम् । सूर्यसंक्रम इत्य् अनेनैव संक्रान्तिमात्रसिद्धौ अयने विषुवे चेति पृथग्वचनं फलभूयस्त्वार्थम् । अत एव शङ्खः ।</p>
<blockquote>
<p>हस्तिच्छायासु यद् दत्तं यद् दत्तं राहुदर्शने ।</p>
</blockquote>
<blockquote>
<p>विषुवत्य् अयने चैव सर्वम् आनन्त्यम् अश्नुते ॥ इति ।</p>
</blockquote>
<p>व्यतीपातो योगविशेषः वृद्धमनुनोक्तः ।</p>
<blockquote>
<p>श्रवणाश्विधनिष्ठार्द्रानागदैवतमस्तकैः ।</p>
</blockquote>
<blockquote>
<p>यद्य् अमा रविवारेण व्यतीपातः स उच्यते ॥ इति ।</p>
</blockquote>
<p>यद्य् अमावास्या रविवारेण श्रवणादिना च युक्ता स व्यतीपात इत्य् अर्थः । नागदैवतम् आश्लेषानक्षत्रम् । मस्तकं मृगशिराः । तत्रापि श्राद्धं नित्यम्,</p>
<blockquote>
<p>अमावास्याव्यतीपातपौर्णमास्यष्टकासु च ।</p>
</blockquote>
<blockquote>
<p>विद्वान् श्राद्धम् अकुर्वाणः प्रायश्चित्तीयते तु सः ॥</p>
</blockquote>
<p>इति पितामहस्मरणात् । गजच्छाया हस्तिच्छाया, तस्यां श्राद्धं दद्यात् । तथा काठकश्रुतिः: &ldquo;एतद् धि देवपितॄणाम् अयनं यद् धस्तिच्छायायां श्राद्धं दद्यात्&rdquo; इति । महाभारते ऽपि:</p>
<blockquote>
<p>आजेन सर्वलोहेन वर्षासु नियतव्रतः ।</p>
</blockquote>
<blockquote>
<p>हस्तिच्छायासु विधिवत् कर्णव्यजनवीजितम् ॥ इति ।</p>
</blockquote>
<p>श्राद्धं दद्याद् इति शेषः । कर्णव्यजनवीजितम् इत्य् अनेनैतद् धस्तिच्छायाविषयम् इत्य् अवगम्यते । मनुर् अपि ।</p>
<blockquote>
<p>अपि नः स कुले भूयाद् यो नो दद्यात् त्रयोदशीम् ।</p>
</blockquote>
<blockquote>
<p>पायसं मधुसर्पिर्भ्यां प्राक्छाये कुञ्जरस्य च ॥ इति ।</p>
</blockquote>
<p>प्राची छाया यस्य देशस्य स प्राक्छायः, तस्मिन्न् इत्य् अर्थः । अथ वा पारिभाषिकी गजच्छाया । सा च स्मृत्यन्तरे दर्शिता ।</p>
<blockquote>
<p>यदेन्दुः पितृदैवत्ये हंसश् चैव करे स्थितः ।</p>
</blockquote>
<blockquote>
<p>तिथिर् वैश्रवणी या च गजच्छायेति सा स्मृता ॥ इति ।</p>
</blockquote>
<p>पितृदैवत्ये मखायाम् । हंसः सूर्यः । करो हस्तनक्षत्रम् । वैश्रवणी त्रयोदशी । पुराणे ऽपि ।</p>
<blockquote>
<p>हंसे हस्तस्थिते या तु मखायुक्ता त्रयोदशी ।</p>
</blockquote>
<blockquote>
<p>तिथिर् वैश्रवणी नाम सा छाया कुञ्जरस्य तु ॥</p>
</blockquote>
<blockquote>
<p>हंसे करस्थिते या तु अमावास्या करान्विता ।</p>
</blockquote>
<blockquote>
<p>सा छाया कुञ्जरच्छाया इति बोधायोनो ऽब्रवीत् ॥</p>
</blockquote>
<blockquote>
<p>वनस्पतिगते सोमे या छाया प्राङ्मुखी भवेत् ।</p>
</blockquote>
<blockquote>
<p>गजच्छाया तु सा प्रोक्ता तस्यां श्राद्धं प्रकल्पयेत् ॥ इति ।</p>
</blockquote>
<p>अमावास्यायाम् अपराह्ण् इत्य् अर्थः ।</p>
<blockquote>
<p>सैंहिकेयो यदा सूर्यं ग्रसते पर्वसंधिषु ।</p>
</blockquote>
<blockquote>
<p>गजच्छाया तु सा प्रोक्ता तस्यां श्राद्धं प्रकल्पयेत् ॥</p>
</blockquote>
<p>सैंहिकेयो राहुः । अत्र फलविशेषो वायुपुराणे दर्शितः ।</p>
<blockquote>
<p>घृतेन भोजयेद् विप्रान् घृतं भूमौ समुत्सृजेत् ।</p>
</blockquote>
<blockquote>
<p>छायायां हस्तिनश् चैव दत्वा श्राद्धं न शोचति ॥</p>
</blockquote>
<p>श्रीविष्णुधर्मोत्तरे ऽपि ।</p>
<blockquote>
<p>गयायां दर्शने राहोः खड्गमांसेन योगिनम् ।</p>
</blockquote>
<blockquote>
<p>भोजयेच् च कुले ऽस्माकं छायायां कुञ्जरस्य च ॥</p>
</blockquote>
<blockquote>
<p>आकल्पिकी तु सा तृप्तिस् तेनास्माकं भविष्यति ।</p>
</blockquote>
<blockquote>
<p>दाता सर्वेषु लोकेषु कामचारी भविष्यति ॥</p>
</blockquote>
<blockquote>
<p>यदैतत् पञ्चकं न स्याद् एकेनापि वयं सदा ।</p>
</blockquote>
<blockquote>
<p>तृप्तिं प्राप्स्याम चानन्तां किं पुनः सर्वसंपदा ॥ इति ।</p>
</blockquote>
<p>तथा भोक्तुर् अपि दोषः स्मृत्यन्तरे दर्शितः ।</p>
<blockquote>
<p>कृष्णाजिनप्रतिग्राही विक्रयी वा भवेत् तु यः ।</p>
</blockquote>
<blockquote>
<p>गजच्छायाश्रितो भुक्त्वा न भूयः पुरुषो भवेत् ॥</p>
</blockquote>
<p>ग्रहणं चन्द्रसूर्ययोर् इति, ग्रहणम् उपरागः । अत्रापि श्राद्धं नित्यम् । अत एव शातातपः ।</p>
<blockquote>
<p>सर्वस्वेनापि कर्तव्यं श्राद्धं वै राहुदर्शने ।</p>
</blockquote>
<blockquote>
<p>अकुर्वाणस् तु तच् छ्राद्धं पङ्के गौर् इव सीदति ॥</p>
</blockquote>
<p>तथात्र फलविशेषो विष्णुना दर्शितः ।</p>
<blockquote>
<p>राहुदर्शनदत्तं हि श्राद्धम् आचन्द्रतारकम् ।</p>
</blockquote>
<blockquote>
<p>गुणवत् सर्वकामीयं पितॄणाम् उपतिष्ठति ॥ इति ।</p>
</blockquote>
<p>ऋष्यशृङ्गो ऽपि ।</p>
<blockquote>
<p>राहुग्रस्ते तु वै सूर्ये यस् तु श्राद्धं प्रकल्पयेत् ।</p>
</blockquote>
<blockquote>
<p>तेन वै सकला पृथ्वी दत्ता विप्रस्य वै करे ॥ इति ।</p>
</blockquote>
<p>अत्र कालनियमम् आह वृद्धवसिष्ठः ।</p>
<blockquote>
<p>त्रिदशाः स्पर्शसमये तृप्यन्ति पितरस् तथा ।</p>
</blockquote>
<blockquote>
<p>मनुष्या मध्यकाले तु मोक्षकाले तु राक्षसाः ॥ इति ।</p>
</blockquote>
<p>यत् तु मार्कण्डेयपुराणे,</p>
<blockquote>
<p>विशिष्टब्राह्मणप्राप्तौ सूर्येन्दुग्रहणे ऽयने ।</p>
</blockquote>
<blockquote>
<p>विषुवे रविसंक्रान्तौ व्यतीपाते च पुत्रके ॥</p>
</blockquote>
<blockquote>
<p>श्राद्धार्हद्रव्यसंप्राप्तौ तथा दुःस्वप्नदर्शने ।</p>
</blockquote>
<blockquote>
<p>जन्मर्क्षग्रहपीडासु श्राद्धं कुर्वीत चेच्छया ॥</p>
</blockquote>
<p>इति — इच्छा कामः तदापि (तद् अपि?) श्राद्धं कुर्वीतेत्य् एवंपरम्, न पुनः काम्यम् एवेति वक्तुम् । अत एव कूर्मपुराणे ।</p>
<blockquote>
<p>नैमित्तिकं तु कर्तव्यं ग्रहणे चन्द्रसूर्ययोः ।</p>
</blockquote>
<blockquote>
<p>बान्धवानां च मरणे नरकी (?) स्यात् ततो ऽन्यथा ॥</p>
</blockquote>
<blockquote>
<p>काम्यानि चैव श्राद्धानि शस्यन्ते ग्रहणादिषु ॥ इति ।</p>
</blockquote>
<p>&ldquo;श्राद्धं प्रति रुचिः&rdquo; इति: रुचिर् इच्छा श्राद्धं प्रति यदा तदैव तत् कार्यम् इत्य् अर्थः । चकारो ऽन्येषाम् अपि श्राद्धकालानां प्रदर्शनार्थः । अत एव यमः ।</p>
<blockquote>
<p>आषाढ्याम् अपि कार्तिक्यां माघ्यां त्रीन् पञ्च वा द्विजान् ।</p>
</blockquote>
<blockquote>
<p>तर्पयेत् पितृपूर्वं तु तस्याप्य् अक्षय्यम् उच्यते ॥</p>
</blockquote>
<p>देवलो ऽपि ।</p>
<blockquote>
<p>तृतीया रोहिणीयुक्ता वैशाखस्य सिता तु या ।</p>
</blockquote>
<blockquote>
<p>मधाभिः सहिता कृष्णा नभस्ये तु त्रयोदशी ॥</p>
</blockquote>
<blockquote>
<p>तथा शतभिषः शुक्ता कार्तिके नवमी तथा ।</p>
</blockquote>
<blockquote>
<p>इन्दुक्षयगजच्छायावैधृतीषु युगादिषु ॥</p>
</blockquote>
<blockquote>
<p>एते कालाः समुद्दिष्टाः पितॄणां प्रीतिवर्धनाः ॥ इति ।</p>
</blockquote>
<p>युगादयस् तु मत्स्यपुराणे दर्शिताः ।</p>
<blockquote>
<p>वैशाखस्य तृतीया तु नवमी कार्तिकस्य तु ।</p>
</blockquote>
<blockquote>
<p>माधे पञ्चदशी चैव नभस्ये च त्रयोदशी ।</p>
</blockquote>
<blockquote>
<p>युगादयः स्मृता ह्य् एता दत्तस्याक्षयकारकाः ॥ इति ।</p>
</blockquote>
<p>विष्णुपुराणे ऽपि ।</p>
<blockquote>
<p>वैशाखमासस्य सिता तृतीया नवम्य् असौ कारित्कशुक्लपक्षे ।</p>
</blockquote>
<blockquote>
<p>नभस्यमासस्य च कृष्णपक्षे त्रयोदशी पञ्चदशी च माघे ॥</p>
</blockquote>
<blockquote>
<p>पानीयम् अप्य् अत्र तिलैर् विमिश्रं दद्यात् पितृभ्यः प्रयतो मनुष्यः ।</p>
</blockquote>
<blockquote>
<p>श्राद्धं कृतं तेन समाः सहस्रं रहस्यम् एतत् पितरो वदन्ति ॥</p>
</blockquote>
<p>अत्र शुक्लपक्षे तृतीया, पञ्चदशी कृष्णपक्षे इत्य् अन्वयः । अत एव नारदीयपुराणम् ।</p>
<blockquote>
<p>द्वे शुक्ले द्वे च कृष्णे तु युगाद्याः कवयो विदुः ॥ इति ।</p>
</blockquote>
<p>ब्रह्मपुराणे तु माधस्य पौर्णमासी युगादिर् इत्य् उक्तम् ।</p>
<blockquote>
<p>वैशाखशुक्लपक्षस्य तृतीयायां कृतं युगम् ।</p>
</blockquote>
<blockquote>
<p>कार्तिके शुक्लपक्षे च त्रेता च नवमे ऽहनि ॥</p>
</blockquote>
<blockquote>
<p>अथ भाद्रपदे कृष्णे त्रयोदश्यां तु द्वापरम् ।</p>
</blockquote>
<blockquote>
<p>माघे च पौर्णमास्यां तु घोरं कलियुगं तथा ॥</p>
</blockquote>
<blockquote>
<p>युगारंभास् तु तिथयो युगाद्यास् तेन विश्रुताः ।</p>
</blockquote>
<blockquote>
<p>सूर्यस्य सिंहसंक्रान्त्याम् अन्तं कृतयुगस्य तु ॥</p>
</blockquote>
<blockquote>
<p>अथ वृश्चिकसंक्रान्त्याम् अन्तं त्रेतायुगस्य तु ।</p>
</blockquote>
<blockquote>
<p>ज्ञेयो वृषभसंक्रान्त्यां द्वापरान्तश् च संख्यया ॥</p>
</blockquote>
<blockquote>
<p>तथा च कुम्भसंक्रान्त्याम् अन्तः कलियुगे स्मृतः ।</p>
</blockquote>
<blockquote>
<p>युगादिषु युगान्तेषु श्राद्धम् अक्षय्यम् उच्यते ॥ इति ।</p>
</blockquote>
<p>पुराणे ऽपि ।</p>
<blockquote>
<p>वैशाखस्य तृतीया या नवमी कार्तिकस्य तु ।</p>
</blockquote>
<blockquote>
<p>पौर्णमासी तु माधस्य नभस्ये च त्रयोदशी ॥</p>
</blockquote>
<blockquote>
<p>युगादयः स्मृता ह्य् एता दत्तस्याक्षयकारकाः ।</p>
</blockquote>
<blockquote>
<p>तथा मन्वन्तरादौ च देयं श्राद्धं विजानता ॥ इति ।</p>
</blockquote>
<p>अत्र कल्पभेदेन व्यवस्थेति केचित् । अत्र पुलस्त्योक्तो विशेषः ।</p>
<blockquote>
<p>अयनद्वितये श्राद्धं विषुवद्द्वितये तथा ।</p>
</blockquote>
<blockquote>
<p>युगादिषु च सर्वेषु पिण्डनिर्वापणाद् ऋते ॥</p>
</blockquote>
<p>मन्वन्तरादयस् तु मत्स्यपुराणे दर्शिताः ।</p>
<blockquote>
<p>अश्वयुक्छुक्लनवमी कार्तिके द्वादशी सिता ।</p>
</blockquote>
<blockquote>
<p>तृतीया चैत्रमासस्य तथा भाद्रपदस्य च ।</p>
</blockquote>
<blockquote>
<p>फाल्गुनस्य त्व् अमावास्या पुष्यस्यैकादशी सिता ॥</p>
</blockquote>
<blockquote>
<p>आषाढस्यापि दशमी माघमासस्य सप्तमी ।</p>
</blockquote>
<blockquote>
<p>श्रावणस्याष्टमी कृष्णा तथाषाढी च पूर्णिमा ॥</p>
</blockquote>
<blockquote>
<p>कार्तिकी फाल्गुनी चैत्रे ज्येष्ठे पञ्चदशी सिता ।</p>
</blockquote>
<blockquote>
<p>मन्वन्तरादयस् त्व् एते  दत्तस्याक्षय्यकारकाः ॥</p>
</blockquote>
<p><strong>इति स्मृतिचन्द्रिकायां श्राद्धकालाः</strong></p>
<h3 id="अमवसयदवधनरणय">अमावास्याद्वैधनिर्णयः</h3>
<p><strong>अथ अमावास्याद्वैधनिर्णयः</strong></p>
<p>तत्र गौतमः: &ldquo;अथ श्राद्धम् अमावास्यायां पितृभ्यो दद्यात्&rdquo; इति । अमावास्या कृष्णपक्षस्य पञ्चदशी तिथिः । तस्यां श्राद्धं कार्यम् इत्य् अर्थः । तत्र कात्यायनोक्तो विशेषः ।</p>
<blockquote>
<p>पिण्डान्वहार्यकं श्राद्धं क्षीणे राजनि शस्यते ।</p>
</blockquote>
<blockquote>
<p>वासरस्य तृतीये ऽंशे नातिसंध्यासमीपतः ॥ इति ।</p>
</blockquote>
<p>पिण्डपितृयज्ञाङ्गभूतानां पिण्डानाम् अनु पश्चाद् आह्रियते क्रियत इति पिण्डान्वाहार्यकं श्राद्धम् अमावास्यायां क्षीणे राजनि इन्दौ कर्तव्यम् इत्य् अर्थः । सो ऽपीन्दुक्षयः कदा भवतीत्य् अपेक्षिते स एवाह ।</p>
<blockquote>
<p>अष्टमांशे चतुर्दश्याः क्षीणो भवति चन्द्रमाः ।</p>
</blockquote>
<blockquote>
<p>अमावास्याष्टमांशे च पुनः किल भवेद् अणुः ॥ इति ।</p>
</blockquote>
<p>एवं च तिथिद्वैधे सिनीवाल्याम् एव श्राद्धं कार्यम् इत्य् उक्तं भवति । उक्तं च व्यासेन ।</p>
<blockquote>
<p>दृष्टचन्द्रा सिनीवाली नष्टचन्द्रा कुहूर् मता ।</p>
</blockquote>
<blockquote>
<p>सिनीवाली यदा पित्र्ये कुहूर् दैवे तु कर्मणि ॥</p>
</blockquote>
<p>हारीतो ऽपि ।</p>
<blockquote>
<p>यस्यां संध्यागतः सोमो मृणालम् इव दृश्यते ।</p>
</blockquote>
<blockquote>
<p>अपराह्णे क्शयस् तस्यां पिण्डानां करणं ध्रुवम् ॥ इति ।</p>
</blockquote>
<p>यस्यां तिथौ शर्वर्यां पूर्वस्यां दिशि संध्यागतः सोमः सूक्ष्म इव दृश्यते तस्याम् अपराह्णे चन्द्रक्षय इति तत्रैव श्राद्धं कार्यम् इत्य् अर्थः । एतच् च कर्मकालव्यापिन्यां सिनीवाल्यां द्रष्टव्यम्, अन्यथा दोषश्रवणात् । तथा च बोधायनः ।</p>
<blockquote>
<p>मध्याह्नात् परतो यत्र चतुर्दश्य् अनुवर्तते ।</p>
</blockquote>
<blockquote>
<p>सिनीवाली तु सा ज्ञेया पितृकार्ये तु निष्फला ॥ इति ।</p>
</blockquote>
<p>उक्तलक्षणा सिनीवाली पितृकार्ये निष्फलेति ज्ञेयेत्य् अर्थः । बृहस्पतिर् अपि ।</p>
<blockquote>
<p>मध्याह्नाद् या अमावास्या परस्तात् सम्प्रवर्तते ।</p>
</blockquote>
<blockquote>
<p>भूतविद्धा तु सा ज्ञेया न सा पञ्चदशी भवेत् ॥</p>
</blockquote>
<p>मध्याह्नात् परस्तात् कर्मकालम् अतिक्रमेत्य् अर्थः । अनेनैवाभिप्रायेण कार्ष्णाजिनिर् अपि ।</p>
<blockquote>
<p>भूतविद्धाम् अमावास्यां मोहाद् अज्ञानतो ऽपि वा ।</p>
</blockquote>
<blockquote>
<p>श्राद्धकर्मणि ये कुर्युस् तेषाम् आयुः प्रहीयते ॥ इति ।</p>
</blockquote>
<p>अतः कर्मकालव्यापिन्य् एव सिनीवाली ग्राह्येत्य् अर्थः । अत एव वृद्धमनुः ।</p>
<blockquote>
<p>यस्याम् अस्तं रविर् याति पितरस् ताम् उपासते ।</p>
</blockquote>
<blockquote>
<p>तिथिं तेभ्यो यतो दत्तो ह्य् अपराह्णः स्वयंभुवा ॥ इति ।</p>
</blockquote>
<p>यदा त्व् एवंविधा सनीवाली न लभ्यते तदा कर्मकालव्यापिनी कुहूर् एव ग्राह्येत्य् आह हारीतः ।</p>
<blockquote>
<p>अपराह्णः पितॄणां तु यापराह्णानुयायिनी ।</p>
</blockquote>
<blockquote>
<p>सा ग्राह्या पितृकार्येषु न पूर्वास्तानुयायिनी ॥</p>
</blockquote>
<p>या कुहूर् अपराह्णानुयायिनी सैव ग्राह्या, न पुनर् एवंविधा सिनीवालीत्य् अर्थः । एवं च तिथिद्वैधे या कर्मकालव्यापिनी सैव ग्राह्येत्य् उक्तं भवति । उक्तं च तेनैव ।</p>
<blockquote>
<p>भूतविद्धाप्य् अमावास्या प्रतिपन्मिश्रितापि वा ।</p>
</blockquote>
<blockquote>
<p>पित्र्ये कर्मणि विद्वद्भिः ग्राह्या कुतुपकालिका ॥</p>
</blockquote>
<p>भूतविद्धा चतुर्दशीविद्धा । स्मृत्यन्तरे ऽपि ।</p>
<blockquote>
<p>मध्याह्नव्यापिनी या तु तिथिः पूर्वा परापि वा ।</p>
</blockquote>
<blockquote>
<p>तद् अहः कर्म कुर्वीत ह्रासवृद्धी न कारणम् ॥ इति ।</p>
</blockquote>
<p>यदा तु तिथिद्वये ऽपि कर्मकालव्यापिनी न भवति तदा भूतविद्धैव परिग्राह्येत्य् आह बोधायनः ।</p>
<blockquote>
<p>घटिकैकाप्य् अमावास्या प्रतिपत्सु न चेत् तथा ।</p>
</blockquote>
<blockquote>
<p>भूतविद्धापि कर्तव्या दैवे पित्र्ये च कर्मणि ॥ इति ।</p>
</blockquote>
<p>प्रतिपत्सु घटिकैका कर्मकालसंबन्धिनी यदि न स्याद् इत्य् अर्थः । अत एव जाबालिः ।</p>
<blockquote>
<p>प्रतिपत्स्व् अप्य् अमावास्या पूर्वाह्णव्यापिनी यदि ।</p>
</blockquote>
<blockquote>
<p>भूतविद्धापि सा कार्या पित्र्ये कर्मणि सर्वदा ॥ इति ।</p>
</blockquote>
<p>एवं च यद् उक्तं हारीतेन,</p>
<blockquote>
<p>पूर्वाह्णे चेद् अमावास्या अपराह्णे च चेत् तु सा ।</p>
</blockquote>
<blockquote>
<p>प्रतिपद्य् अपि कर्तव्यं श्राद्धं श्राद्धविदो विदुः ॥</p>
</blockquote>
<p>इति, यत् यत्र पूर्वेद्युश् चन्द्रदर्शनासंभवेन पिण्डपितृयज्ञोत्कर्षः, तत्र प्रतिपदि पिण्डपितृयज्ञविधानार्थम्, अन्यथा पूर्वोक्तवचनविरोधात् । यद् अपि तेनैवोक्तम्,</p>
<blockquote>
<p>तुलामकरमीनेषु कन्यायां मिथुने तथा ।</p>
</blockquote>
<blockquote>
<p>भूतविद्धाप्य् अमावास्या पूज्या भवति यत्नतः ॥</p>
</blockquote>
<p>इति, एतत् व्रतोपवासादिविषयम् इति कैश्चिद् व्याख्यातम् । यदा तु तिथिद्वये ऽपि कर्मकालव्यापिनी तदा प्रचेतसोक्तम् ।</p>
<blockquote>
<p>सिनीवाली कुहूश् चैव श्रुत्युक्ते श्राद्धकर्मणि ।</p>
</blockquote>
<blockquote>
<p>स्यायां चेत् ते तु मध्याह्ने श्राद्धं दद्यात् कथं तदा ॥</p>
</blockquote>
<blockquote>
<p>तिथिक्षये सिनीवाली तिथिवृद्धौ कुहूस् तथा ।</p>
</blockquote>
<blockquote>
<p>साम्ये ऽपि च कुहूर् ज्ञेया वेदवेदाङ्गवेदिभिः ॥</p>
</blockquote>
<p>साम्ये क्षयवृद्ध्यभावे । एवम् अविशेषेण सर्वेषाम् अपि क्षये सिनीवल्याम् एव श्राद्धप्राप्तौ विशेषार्थम् आह लौगाक्षिः ।</p>
<blockquote>
<p>सिनीवाली द्विजैः कार्या साग्निकैः पितृकर्मणि ।</p>
</blockquote>
<blockquote>
<p>स्त्रीभिः शूद्रैः कुहूः कार्या तथा चानग्निकैर् द्विजैः ॥ इति ।</p>
</blockquote>
<p>एवं च क्षये साग्निकैः सिनीवाल्यां श्राद्धं कार्यम् । वृद्धौ तु सर्वैर् एव परेद्युः कार्यम् इत्य् अनुसंधेयम् ।</p>
<blockquote>
<p><span style="text-decoration:underline;">नन्व्</span> एवम् अपि न क्षयमात्रे साग्निकैः सनीवाली ग्राह्या । यत्र क्षये सिनीवाल्यां पिण्डपितृयज्ञः तत्रैव । अन्यथा,</p>
</blockquote>
<blockquote>
<p>पितृयज्ञं तु निर्वर्त्य विप्रश् चन्द्रक्षये ऽग्निमान् ।</p>
</blockquote>
<blockquote>
<p>पिण्डान्वाहार्यकं श्राद्धं कुर्यान् मासानुमासिकम् ॥</p>
</blockquote>
<p>इति मनुना साग्निकैः कृते पिण्डपितृयज्ञे श्राद्दविधानाघटनात् । अतो यत्र क्षये कुह्वां पिण्डपितृयज्ञस् तत्र साग्निकैर् अपि सैव ग्राह्येति ।</p>
<blockquote>
<p><span style="text-decoration:underline;">मैवम्</span>, दिनद्वये ऽपि मध्याह्नव्यापित्वे क्षये सिनीवाल्याम् एव चन्द्रदर्शनसंभवेन कदाचिद् अपि पिण्डपितृयज्ञाप्राप्तेः &ldquo;यद् अहश् चन्द्रमसं न पश्यन्ति तद् अहः पिण्डपितृयज्ञं कुर्वीत&rdquo; इत्य् आपस्तम्बेन चन्द्रादर्शन एव पिण्डपितृयज्ञविधानात् । चन्द्रादर्शनं च यत्र चतुर्दशी मुहूर्तत्रयाद् अर्वाग् एव समाप्यते तत्रैवेति ज्योतिःशास्त्रे प्रसिद्धम् । अतो यत्र श्राद्धदिने चन्द्रादर्शने च पिण्डपितृयज्ञप्राप्तिः तत्राग्निमान् कृत्वैव पितृयज्ञं श्राद्धं कुर्याद् इति मनुना नियम्यते, न पुनः सर्वत्र कृतपिण्डपितृयज्ञस्यैव अग्निमतः श्राद्धाधिकार इति पितृयज्ञशब्दस्य पिण्डपितृयज्ञपरत्वम् अङ्गीकृत्वोक्तम् । परमार्थतस् तु पितृयज्ञशब्दः तर्पणाख्यपितृयज्ञपर एव । तद् उक्तं मत्स्यपुराणे ।</p>
</blockquote>
<blockquote>
<p>पितृयज्ञं तु निर्वर्त्य तर्पणाख्यं तु यो ऽग्निमान् ।</p>
</blockquote>
<blockquote>
<p>पिण्डान्वाहार्यकं कुर्याच् छ्राद्धम् इन्दुक्षये सदा ॥ इति ।</p>
</blockquote>
<p><strong>इति स्मृतिचन्द्रिकायाम् अमावास्याद्वैधनिर्णयः</strong></p>
<h3 id="अमवसयवषयनतरम">अमावास्याविषयान्तरम्</h3>
<p><strong>अथान्यान्य् अप्य् अमावास्यविषयाणि कानिचिद् वचनानि लिख्यन्ते</strong></p>
<p>तत्र व्यासः ।</p>
<blockquote>
<p>अमा वै सोमवारेण रविवारेण सप्तमी ।</p>
</blockquote>
<blockquote>
<p>चतुर्थी भौमवारेण विषुवत् सदृशं फलम् ॥</p>
</blockquote>
<p>अमा अमावास्या । शङ्खो ऽपि ।</p>
<blockquote>
<p>अमावास्या तु सोमेन सप्तमी भानुना सह ।</p>
</blockquote>
<blockquote>
<p>चतुर्थी भूमिपुत्रेण सोमपुत्रेण चाष्टमी ॥</p>
</blockquote>
<blockquote>
<p>चतस्रस् तिथयस् त्व् एताः तुल्याः स्युर् ग्रहणादिभिः ।</p>
</blockquote>
<blockquote>
<p>सर्वम् अक्षयम् अत्रोक्तं स्नानदानजपादिकम् ॥</p>
</blockquote>
<p>भूमिपुत्रो मङ्गलः । सोमपुत्रो बुधः । श्रीविष्णुपुराणे ऽपि ।</p>
<blockquote>
<p>अमावास्या यदा मैत्रविशाखास्वातियोगिनी ।</p>
</blockquote>
<blockquote>
<p>श्राद्धे पितृगणस् तृप्तिम् अवाप्नोत्य् अष्टवार्षिकीम् ॥</p>
</blockquote>
<p>मैत्रम् अनूराधा ।</p>
<blockquote>
<p>अमावास्या यदा पुष्ये रौद्र ऋक्षे पुनर्वसौ ।</p>
</blockquote>
<blockquote>
<p>द्वादशाब्दं तदा तृप्तिं प्रयान्ति पितरो ऽर्चिताः ॥</p>
</blockquote>
<p>रौद्रम् आर्द्रा ।</p>
<blockquote>
<p>वासवाजैकपादृक्षे पितॄणां तृप्तिम् इच्छताम् ।</p>
</blockquote>
<blockquote>
<p>वारुणेनाप्य् अमावास्या देवानाम् अपि दुर्लभा ॥</p>
</blockquote>
<p>वासवं वसुदैवत्यं धनिष्ठानक्षत्रम् । अजैकपादृक्षं पूर्वभाद्रनक्षत्रम् । वारुणं शतभिषङ्नक्षत्रम् ।</p>
<blockquote>
<p>माघासिते पञ्चदशी कदाचिद् उपैति योगं यदि वारुणेन ।</p>
</blockquote>
<blockquote>
<p>ऋक्षेण कालः स परः पितॄणां न ह्य् अल्पपुण्यैर् उपलभ्यते ऽसौ ॥</p>
</blockquote>
<blockquote>
<p>काले धनिष्ठा यदि नाम तस्मिन् भवेत् तु भूपाल तदा पितृभ्यः ।</p>
</blockquote>
<blockquote>
<p>दत्तं जलान्नं प्रददाति तृप्तिं वर्षायुतं तत् कुलजैर् मनुष्यैः ॥</p>
</blockquote>
<p>तस्मिन् काले माघासितपञ्चदश्यम् इत्य् अर्थः ।</p>
<blockquote>
<p>तत्रैव चेद् भाद्रपदास् तु पूर्वाः काले तदा यत् क्रियते पितृभ्यः ।</p>
</blockquote>
<blockquote>
<p>श्राद्धं परां तृप्तिम् उपेत्य तेन युगान् सहस्रं पितरः स्वपन्ति ॥</p>
</blockquote>
<p>तत्रैव तस्याम् एव पञ्चदश्याम् इत्य् अर्थः ॥</p>
<p><strong>इति स्मृतिचन्द्रिकायाम् अमावास्याविषयाणि</strong></p>
<h3 id="परव">पर्व</h3>
<p><strong>अथ प्रसङ्गात् पर्वापि निर्णीयते</strong></p>
<p>तत्र गोबिलः: &ldquo;यः परमो विप्रकर्षः सूर्याचन्द्रमसोः सा पौर्णमासी, यः परमः संनिकर्षः सामावास्या&rdquo; इति । ते च द्विविधे, तथा च पुराणम् ।</p>
<blockquote>
<p>राका चानुमतिश् चैव पौर्णमासी द्विधा स्मृता ।</p>
</blockquote>
<blockquote>
<p>सिनीवाली कुहूश् चैव अमावास्या द्विधैव तु ॥ इति ।</p>
</blockquote>
<p>अत्रानुमतिः सिनीवाली च चतुर्दशीमिश्रा, राका कुहूश् च प्रतिपन्मिश्रे । तथा च श्रुतिः: &ldquo;या पूर्वा पौर्णमासी सानुमतिः, योत्तरा सा राका, या पूर्वामावास्या सा सिनीवाली, योत्तरा सा कुहूः&rdquo; इति । अत्र व्यवस्थया कर्मनिर्णयम् आह गोभिलः: &ldquo;पक्षान्ता उपवस्तव्याः पक्षादयो ऽभियष्टव्याः&rdquo; इति । पक्षान्ताः पञ्चदश्य उपवस्तव्यास् तास्व् अन्वाधानादि कार्यम् । पक्षादयः प्रतिपदः, ता अभियष्टव्याः । तासु हस्तावनेजनाद्य् अभीज्या कार्येत्य् अर्थः । अत्र लौगाक्षिणोक्तो विशेषः ।</p>
<blockquote>
<p>त्रीन् अंशान् औपवस्तस्य यागस्य चतुरो विदुः ।</p>
</blockquote>
<blockquote>
<p>द्वाव् अंशाव् उत्सृजेद् अन्त्यौ यागे च व्रकर्मणि ॥</p>
</blockquote>
<p>अन्त्यः पादः पञ्चदश्या औपवस्ते ऽन्वाधानादौ परिहर्तव्यः, पक्षादेश् चान्त्यः पादः यागे परिहरणीय इत्य् अर्थः । कथं तर्हि यागे चतुर इत्य् अपेक्षिते यज्ञपार्श्वः ।</p>
<blockquote>
<p>पञ्चदश्याः परः पादः पक्षादेः प्रथमास् त्रयः ।</p>
</blockquote>
<blockquote>
<p>कालः पार्वणयागे स्याद् अन्यथा तु न विद्यते ॥</p>
</blockquote>
<p>वृद्धशातातपो ऽपि ।</p>
<blockquote>
<p>पर्वणो यश् चतुर्थो ऽंश आद्याः प्रतिपदस् त्रयः ।</p>
</blockquote>
<blockquote>
<p>यागकालः स विज्ञेयः प्रातर् उक्तो मनीषिभिः ॥ इति ।</p>
</blockquote>
<p>अनेन प्रतिपच्चतुर्थांशे न यष्टव्यम् इत्य् उक्तं भवति । उक्तं च कात्यायनेन ।</p>
<blockquote>
<p>न यष्टव्यं चतुर्थांशे यागैः प्रतिपदः क्वचित् ।</p>
</blockquote>
<blockquote>
<p>रक्षांसि तद् विलुम्पन्ति श्रुतिर् एषा सनातनी ॥ इति ।</p>
</blockquote>
<p>यत् तु श्रुतौ &ldquo;संधौ यजेत&rdquo; इति, तत्र संधेर् अतिसूक्ष्मत्वात् तत्र यागानुपपत्तेः तत् समीपकाललक्षणायां प्रस्तुतायाम् अविशेषात् संधिशब्दः संनिहितपर्वप्रतिपदात्मककालद्वयपर इत्य् अविरोधः । अत एव श्रुत्यन्तरम् &ldquo;संधिम् अभितो यजेत&rdquo; इति । पर्वप्रतिपदोः संधिम् अभित उभयतो यजेतेत्य् अर्थः । अतो यत्र पर्वचतुर्थांशे यागस् तत्रादिप्रतिपद्य् एव यागसमाप्तिः, अन्यथा &ldquo;संधिम् अभितः&rdquo; इति श्रुतिविरोधात् । उक्तं च गर्गेण ।</p>
<blockquote>
<p>प्रतिपद्य् अप्रविष्टायां यदा त्व् इष्टिः समाप्यते ।</p>
</blockquote>
<blockquote>
<p>पुनः प्रणीय कृत्स्नेष्टिः कर्तव्या यागवित्तमैः ॥ इति ।</p>
</blockquote>
<p>प्रतिपद्योगे तु संधेः पूर्वम् अग्न्यन्वाधानाद् इत्य् अविरोधः । संधिपरिज्ञाने तु स्मृत्यन्तरे विशेषो दर्शितः ।</p>
<blockquote>
<p>तिथेः परस्या घटिकास् तु याः स्युः न्यूनास् तथा चाभ्यधिकास् तु तासाम् ।</p>
</blockquote>
<blockquote>
<p>अर्धं वियोज्यं च तथा प्रयोज्यं ह्रासे च वृद्धौ प्रथमे दिने तत् ॥ इति ।</p>
</blockquote>
<p>परस्यास् तिथेः प्रतिपदो या घटिकाः पूर्वस्यास् तिथेः स्युः न्यूना अधिका वा तासाम् अर्धं पूर्वस्मिन् दिने ह्रासे वियोज्यं वृद्धौ तु संयोज्यम् इत्य् अर्थः । अनेन राकाकुह्वोर् उत्तरे ऽहनि च यत् पर्वप्रतिपदयोः घटिकावृन्दं तदहर्भिर् इतं तद् एकीकृत्य द्वेधा विभज्य संधिपरिज्ञानं कार्यम् इत्य् उक्तं भवति । एवं च यस्मिन्न् अहनि पर्वसंधिस् तस्मिन्न् उत्तरेद्युर् वा प्रातः पर्वचतुर्थांशादिविहितसंधिसंभवः तत्रैव यागो नान्यत्रेत्य् अनुसंधेयम् । अत एव लौगाक्षिः ।</p>
<blockquote>
<p>पूर्वाह्णे वाथ मध्याह्ने यदि पर्व समाप्यते ।</p>
</blockquote>
<blockquote>
<p>उपोष्य तत्र पूर्वेद्युः तद् अहर् याग इष्यते ॥</p>
</blockquote>
<blockquote>
<p>अपराह्णे ऽथ वा रात्रौ यदि पर्व समाप्यते ।</p>
</blockquote>
<blockquote>
<p>उपोष्य तस्मिन्न् अहनि श्वोभूते याग इष्यते ॥ इति ।</p>
</blockquote>
<p>तत्रैव विहितकालसंभवाद् इति भावः । गृह्यकारिकापि ।</p>
<blockquote>
<p>पञ्चदशी प्रतिपच् च समेते एकदिने महती यदि तस्मिन् ।</p>
</blockquote>
<blockquote>
<p>पञ्चदशी प्रकृतेर् उपवासः पञ्चदशीह तनुर् यदि यागः ॥ इति ।</p>
</blockquote>
<p>समेते संबद्धे इत्य् अर्थः । अनेनैवाभिप्रायेण आपस्तम्बो ऽपि: &ldquo;यद् अहः पुरस्ताच् चन्द्रमाः पूर्ण उत्सर्पेत् तां पौर्णमासीम् उपवसेत् । श्वः पूरितेति वा । खर्विकां तृतीयां वाजसनेयिनः समामनन्ति । यद् अहर् न दृश्यते तद् अहर् अमावास्या । श्वो नद्रष्टार इति वा&rdquo; इति । तत्र खर्विकासूत्रस्यार्थ उपरिष्टाद् भविष्यति । यद् अहः पुरस्ताच् चन्द्रमाः पूर्ण उत्सर्पेत् यद् अहर् न दृश्यते इति च सूत्रद्वयस्यायम् अर्थः । सर्वथा तावद् राकाकुह्वोर् एव चन्द्रमसः पूर्णत्वम् अदर्शनत्वं चेति ज्योतिःशास्त्रे प्रसिद्धम् । तत्र यस्मिन्न् अहनि पुरस्तात् पूर्वस्यां दिशि चन्द्रमाः पूर्ण उत्सर्पेत् उदयान् न दृश्येत वा तत्र यद्य् अप्य् अपराह्णे रात्रौ वा सर्वसंधिः तदा पौर्णमासीम् अमावास्यां वोपवसेद् इति । यदा तु पूर्वाह्णे वा मध्यन्दिने वा पर्वसंधिस् तदा यस्याह्नश् चन्द्रमाः पूरिता पूर्णो भविता यस्यां वा नद्रष्टारो नेक्षितारो भवेयुः ताम् अनुमतिं सिनीवालीं वोपवसेद् इति श्वःपूरिता श्वो नद्रष्टार इति वेति सूत्रद्वयस्यायम् अर्थः । उक्तं च भाष्यार्थसंग्रहकारेण ।</p>
<blockquote>
<p>अपराह्णे ऽथ वा रात्रौ यदि पर्व समाप्यते ।</p>
</blockquote>
<blockquote>
<p>उपोष्या तत्र राका स्यात् सा पूर्णोत्सर्पिलक्षणा ॥</p>
</blockquote>
<blockquote>
<p>पूर्वाह्णे वाथ मध्याने यदि पर्व समाप्यते ।</p>
</blockquote>
<blockquote>
<p>उपोष्यानुमतिस् तत्र सा श्वःपूरितलक्षणा ॥</p>
</blockquote>
<blockquote>
<p>अपराह्णे क्षपायां वा पर्वसंधिर् भवेद् यदि ।</p>
</blockquote>
<blockquote>
<p>उपोष्या तु कुहूस् तत्र यद् अहर् नेतिलक्षणा ॥</p>
</blockquote>
<blockquote>
<p>पूर्वाह्णे वाथ मध्याह्ने पर्वसंधिर् यदा भवेत् ।</p>
</blockquote>
<blockquote>
<p>तत्रोपोष्या सिनीवाली श्वो नद्रष्टारलक्षणा ॥ इति ।</p>
</blockquote>
<p>तत्र पूर्वाह्णापराह्णशब्दाभ्यां द्वेधा विभक्तस्याह्नः पूर्वापरभागौ प्रतिपाद्येते । मध्याह्नशब्देन तु तयोसंधिर् इत्य् अनुसंधेयम् ।</p>
<blockquote>
<p><span style="text-decoration:underline;">नन्व्</span> अत्र पूर्वाह्णादिशब्दानां त्रेधा विभक्तस्याह्नः क्रमेण भागत्रयपरत्वम् अस्तु ।</p>
</blockquote>
<blockquote>
<p><span style="text-decoration:underline;">मैवम्</span>, तस्मिन् पक्षे मध्याह्नस्यावर्तनाद् उपरि घटिकापञ्चकपर्यन्तत्वात् तत्र संधौ तद् अहर् एव यागः प्रसज्येत । न च प्रसज्यताम् इति वाच्यम्, तत्र प्रातः पर्वचतुर्थांशादिविहितकालासंभवेन &ldquo;पर्वणो यश् चतुर्थो ऽंशः&rdquo; इत्यादिवचनविरोधात् ।</p>
</blockquote>
<blockquote>
<p><span style="text-decoration:underline;">ननु</span> द्वेधा विभागेन यत्रावर्तनाद् उपरि घटिकामात्रे पर्वसंधिः तत्रोत्तरेद्युर् एव याग इति तत्रापि कालासंभवाद् वचनविरोधस् तुल्य एव ।</p>
</blockquote>
<blockquote>
<p><span style="text-decoration:underline;">मैवम्</span>, &ldquo;पर्वणो यश् चतुर्हो ऽंशः&rdquo; इत्यादिकालस्य यागान्वयावगतेः भवितव्यं तावद् यागस्य कालान्वयेनेत्य् उपगन्तव्यम् । एवं च तत्रोत्तरेद्युर् यागे क्रियमाणे न यागस्य कालान्वय इति पूर्वेद्युर् एव याग इत्य् अविरोधः । एवं सर्वत्र द्रष्टव्यम् ।</p>
</blockquote>
<blockquote>
<p><span style="text-decoration:underline;">नन्व्</span> एवं तर्ह्य् अपराह्णसंधाव् उत्तरेद्युर् यागविधानं विरुध्येत ।</p>
</blockquote>
<blockquote>
<p><span style="text-decoration:underline;">मैवम्</span>, यत्रापराह्णे पर्वसंधाव् उत्तरेद्युः प्रतिपच्चतुर्थांशे यागो न भवति, तथाविधापराह्णस्यैवात्र ग्रहणम् इत्य् अविरोधः । युक्तं चैतत्, अन्यथा हेमन्तकाले ऽतिस्वल्पत्वाद् अह्नां तत्र किंचिद् ऊनचतुर्दशघटिकामात्र आवर्तनं भवति । तथा तत्रैव तिथिवृद्धौ कदाचित् षोडशनाडिको ऽपि चतुर्थांशो भवति । तत्रावर्तनाद् उपरि घटिकामात्रपर्वसंधाव् उत्तरेद्युर् एव यागः प्रस्ज्येत, न चैतद् युक्तम्, तत्र विहितकालासंभवान् न यष्टव्यम् इति निषेधात् पूर्वेदुय्ः कालसंभवाच् च । अत्रोक्तापराह्णशब्दस्य संकोच एव स्यात् ज्यायान् । किं च ग्रीष्मकाले ऽह्नाम् अतिदीर्घत्वात् तत्र पादाधिकषोषशघटिकात्मके काले आवर्तनं भवति । तथा तत्रैव तिथिह्रासे कदाचित् सार्धत्रयोदशनाडिको ऽपि पर्वचतुर्थांशो भवति । तत्र यदा पादोनावर्तनेन पर्वसंधिः तदा पूर्वाह्ण एव पर्वसंधिर् इति तदहर् एव यागः स्यात् । न चैतद् युक्तम्, तत्र प्रातः पर्वचतुर्थांशादिविहितकालासंभवात् । अस्मिन् पक्षे तूत्तरेद्युर् एव यागः, तत्रैव विहितकालसंभवात् । अत एवोक्तोम् आपस्तम्बेनापि: &ldquo;खर्विकां तृतीयां वाजसनेयिनः समामनन्ति&rdquo; इति । खर्विकाम् अल्पिकाम् इति यावत् । अल्पत्वं च दिनार्धत्वाभावात् । उक्तं च भाष्यार्थसंग्रहकारेण ।</p>
</blockquote>
<blockquote>
<p>मध्यन्दिनात् स्याद् अहनीह यस्मिन् प्राक्पर्वणः संधिर् इयं तृतीया । इति ।</p>
</blockquote>
<p>अमावास्यायां तु सुतराम् अत्रोत्तरेद्युर् एव यागः, उदयात् प्राग् एव तस्यास् तत्र प्रारम्भात् ।</p>
<blockquote>
<p><span style="text-decoration:underline;">नन्व्</span> एवं तर्हि पूर्वाह्णसंधौ तदहर् एव यागविधानं विरुध्येत ।</p>
</blockquote>
<blockquote>
<p><span style="text-decoration:underline;">मैवम्</span>, तस्यैतद्व्यतिरिक्तविषयान्तरसंभवेनाविरोधात् ।</p>
</blockquote>
<blockquote>
<p><span style="text-decoration:underline;">ननु</span> तर्हि &ldquo;पूर्वाह्णे वाथ मध्याह्ने&rdquo; इति लौगाक्षिवचनबलाद् एव विहितकालाभावे ऽपि तत्रैव यागो ऽस्तु ।</p>
</blockquote>
<blockquote>
<p><span style="text-decoration:underline;">मैवम्</span>,</p>
</blockquote>
<blockquote>
<p>पञ्चदश्याः परः पादः पक्षादेः प्रथमास् त्रयः ।</p>
</blockquote>
<blockquote>
<p>कालः पार्वणयागे स्याद् अन्यथा तु न विद्यते ॥</p>
</blockquote>
<p>इति वचनार्धांशोदितकालव्यतिरेकेण कालान्तराभावस्मरणात् । किं च, एवं सति &ldquo;पर्वणो यश् चतुर्थांशः&rdquo; इत्यादिकालविधायकशास्त्राणां विषयासंभवेन वैयर्थ्यम् एव स्यात् । अतो यत् कैश्चिद् उक्तम्: &ldquo;अपराह्णसंधाव् उत्तरेद्युः प्रतिपच्चतुर्थांशे ऽपि यागो न दोषाय&rdquo; इति, तद् अपास्तम् । एवं च यद् उक्तं कात्यायनेन,</p>
<blockquote>
<p>यजनीये ऽह्नि सोमश् चेद् वारुण्यां दिशि दृश्यते ।</p>
</blockquote>
<blockquote>
<p>तत्र व्याहृतिभिर् हुत्वा दण्डं दद्याद् द्विजातये ॥</p>
</blockquote>
<p>इति, यद् अपि स्मृत्यन्तरम्,</p>
<blockquote>
<p>त्रिमुहूर्ता द्वितीया चेत् प्रतिपद्य् आपराह्णिकी ।</p>
</blockquote>
<blockquote>
<p>अन्वाधानं चतुर्दश्यां परतः सोमदर्शनात् ॥</p>
</blockquote>
<p>इति, तत् पूर्वाह्णपर्वसंधिविषयम् इत्य् अवगन्तव्यम् । यद् अपि वचनान्तरम्,</p>
<blockquote>
<p>षोडशे ऽहन्य् अभीष्टेष्टिर् मध्या पञ्चदशे ऽहनि ।</p>
</blockquote>
<blockquote>
<p>चतुर्दशे जघन्येष्टिः पापा सप्तदशे ऽहनि ॥</p>
</blockquote>
<p>इति, तेन सप्तदशे ऽहनीष्टिं न कुर्यान् नान्वादधीतेति तत्रान्वाधानम् एव निषिध्यते न यागः । तथात्वे तिथिवृद्धौ विशिष्टैर् अननुष्ठानम् एव स्यात् । अतो यजनीयदिनाद् आरभ्य सप्तदशे ऽह्न्य् औपवसथकर्म न कार्यम् इत्य् अवगन्तव्यम् । अत एव बोधायनः ।</p>
<blockquote>
<p>यत्रौपवसथं कर्म यजनीयात् त्रयोदशम् ।</p>
</blockquote>
<blockquote>
<p>भवेत् सप्तदशं वापि तत् प्रयत्नेन वर्जयेत् ॥ इति ।</p>
</blockquote>
<blockquote>
<p><span style="text-decoration:underline;">ननु</span> दिनद्वयस्य क्षयवृद्ध्योः संभवात् त्रयोदशे ऽहनि सप्तदशे ऽहनि वा कदाचिद् औपवसथ्यं कर्म न प्राप्तम् इति कथं निषेधः ।</p>
</blockquote>
<blockquote>
<p><span style="text-decoration:underline;">उच्यते</span>, यद्य् अप्राप्तिः तर्हि &ldquo;नान्तर्क्षे न दिवि&rdquo; इतिवन् नित्यानुवाद इति सर्वम् अनवद्यम् । पौर्णमास्यां त्व् आपस्तम्बोक्तो विशेषः: &ldquo;पौर्णमास्याम् अन्वाधानपरिस्तरणोपवासात् सद्यो वा सद्यःकालायां सर्वं क्रियते&rdquo; इति । अस्यार्थः: सद्यःकालायां पौर्णमास्याम् अग्न्यन्वाधानादीनि सद्यः समाने ऽहनित् क्रियन्ते पूर्वेद्युर् वा तत्र सर्वं ब्राह्मणतर्पनान्तं क्रियते । नेडान्तादिकम् इत्य् उक्तं भाष्यार्थसंग्रहकारेण ।</p>
</blockquote>
<blockquote>
<p>अन्वाहितिश् चास्तरणोपवासाः पूर्वेद्युर् एते खलु पौर्णमास्याम् ।</p>
</blockquote>
<blockquote>
<p>आवर्तनात् प्राग् यदि पर्वसंधिः सद्यस् तदा वा क्रियते समस्तम् ॥ इति ।</p>
</blockquote>
<p>आवर्तनात् प्राक् सङ्गवाद् ऊर्ध्वम् इति शेषः,</p>
<blockquote>
<p>संधिश् चेत् सङ्गवाद् ऊर्ध्वं प्राक् पर्यावर्तनाद् रवेः ।</p>
</blockquote>
<blockquote>
<p>सा पौर्णमासी विज्ञेया सद्यःकालविधौ तिथिः ॥</p>
</blockquote>
<p>इति कात्यायनस्मरणात् ।</p>
<blockquote>
<p><span style="text-decoration:underline;">केचित्</span> तु, &ldquo;पौर्णमास्याम्&rdquo; इत्यादि &ldquo;सद्यो वा&rdquo; इत्य् एतदन्तम् एकं सूत्रम्, अपरं तु &ldquo;सद्यःकालायां सर्वं क्रियते&rdquo; इति वदन्ति । तत्र सर्वस्यां पौर्णमास्याम् अग्न्यन्वाधानादि सद्यः पूर्वेद्युर् वा क्रियत इति पूर्वसूत्रस्यार्थः । द्वितीयस्य तु सद्यःकाला विकृतिः तस्यां सर्वं ब्राह्मणतर्पणान्तं क्रियते नेडान्तादिकम् इति ।</p>
</blockquote>
<blockquote>
<p><span style="text-decoration:underline;">नैतद् युक्तम्</span>, अपराह्णसंधौ सयःकालपक्षे &ldquo;संधिम् अभितो यजेत&rdquo; इति श्रुतिविरोधात् एवं प्रकृताव् उक्तम् । विकृतौ यद्य् अपि &ldquo;दर्शपूर्णमासाव् इष्टीनां प्रकृतिः&rdquo; इत्य् अनेन दर्शपूर्णमासिकविध्यन्तातिदेशाद् अत्रापि स एव पर्वचतुर्थांशादिलक्षणः काल इति प्रतिभाति । तथापि &ldquo;यदीष्ट्या यदि पशुना यदि सोमेन यजेतामावास्यायां पौर्णमास्यां वा यजेत&rdquo; इत्य् आपस्तम्बेन विकृतौ पुनःकालविधानात् पञ्चदश्याम् एव यागसमापत्तिः, अतो यत्र संपूर्नैव पञ्चदशी प्रतिपच् च तत्र पञ्चदश्याम् एव विकृतिं समाप्यानन्तरं प्रकृतेर् अग्न्यन्वाधानादि । खण्दतिथौ यदा पूर्वाह्णे पर्वसंधिः तदा पूर्वेद्युर् उपदिष्टकालासंभवात् संभवे ऽपि कर्मोपक्रमदशायाम् असंभवेन साङ्गप्रधानाव्यापितत्वात् &ldquo;साङ्गप्रधानं देशे काले कर्तरीति निर्दिश्यते&rdquo; इत्य् आपस्तम्बेन साङ्गस्यैव विहितकालसंबन्धविधानात् । उक्तं परेद्युर् अपि । प्रकृतेः पूर्वोक्तत्वात् &ldquo;अपूर्वम् अन्ते स्यात्&rdquo; इत्य् आपस्तम्बेनैव विकृतेः पूर्वं प्रकृतिविधानात् अनन्तरम् एवातिदेशिकप्रतिपदाद्यभागत्रये ऽङ्गप्रधानपर्याप्तेर् विकृत्यनुष्ठानम् अवगन्तव्यम् । यदा त्व् अपराह्णे रात्रौ वा पर्वसंधिः तदा तदहर् एव यागः, तत्रैवोपदिष्टकालसंभवात् । एतत् सर्वम् अभिसंधायोक्तम् ।</p>
</blockquote>
<blockquote>
<p>आवर्तनात् प्राग् यदि पर्वसंधिः कृत्वा तु तस्मिन् प्रकृतिं विकृत्याः ।</p>
</blockquote>
<blockquote>
<p>तदैव यागः परतो यदि स्यात् तस्मिन् विकृत्याः प्रकृतेः श्व एव ॥ इति ।</p>
</blockquote>
<p>एवं पशाव् अपि द्रष्टव्यम् । अत एव तत्राप्य् उक्तम् ।</p>
<blockquote>
<p>अर्वाग् अध्नो भवति नियतः पर्वसंधिः पुरस्तात्</p>
</blockquote>
<blockquote>
<p>कृत्वा तस्मिन्न् अहनि तु पशून् सद्य एव द्व्यहं वा ।</p>
</blockquote>
<blockquote>
<p>आरभ्याथ प्रकृतिर् अथ चेत् पर्वसंधिः परस्तात्</p>
</blockquote>
<blockquote>
<p>कृत्वा तस्मिन् प्रकृतिम् अथ तु स्यात् पशुः सद्य एव ॥ इति ।</p>
</blockquote>
<p>पूर्वाह्णसंधाव् उत्तरेद्युर् विहितकालासंभवात् सद्य एवेत्य् उक्तम् । उपदेशस् तत्रापि द्व्यहकालताम् आह । तन् न यष्टव्यम् इत्यादिवचनविरुद्धम् इत्य् उपेक्षणीयम् एव ॥</p>
<p><strong>इति स्मृतिचन्द्रिकायां पर्वनिर्णयः</strong></p>
<h3 id="तथदवधनरणय">तिथिद्वैधनिर्णयः</h3>
<p><strong>अथ प्रसङ्गात् तिथिद्वैधनिर्णयः</strong></p>
<p>तत्र स्कन्दपुराणम् ।</p>
<blockquote>
<p>प्रतिपत्प्रभृतयः सर्वा उदयादोदयाद् रवेः ।</p>
</blockquote>
<blockquote>
<p>संपूर्णा इति विख्याता हरिवासरवर्जिताः ॥ इति ।</p>
</blockquote>
<p>अत्र संपूर्णासु निःसंदिग्धम् एव कर्मानुष्ठानम् । यत्र पुनः क्षयवृद्धिभ्यां तिथिद्वैविध्यं तत्र निगमोक्तम् ।</p>
<blockquote>
<p>युग्माग्नियुगभूतानां षण्मुन्योर् वसुरन्ध्रयोः ।</p>
</blockquote>
<blockquote>
<p>रुद्रेण द्वादशी युक्ता चतुर्दश्या च पूर्णिमा ॥</p>
</blockquote>
<blockquote>
<p>प्रतिपदाप्य् अमावास्या तिथ्योर् युग्मं महाफलम् ।</p>
</blockquote>
<blockquote>
<p>एतद् व्यस्तं महादोषं हन्ति पुण्यं पुराकृतम् ॥ इति ।</p>
</blockquote>
<p>तत्र युग्मादिरन्ध्रान्त्यैः शब्दैः क्रमेण द्वितीयादिनवम्यन्तानां ग्रहणम्, तिथ्योर् युग्मम् इत्य् अभिधानात् । रुद्र एकादशी । द्वितीयादिप्रतिपदन्तासु क्रमेण द्वयोर् द्वयोस् तिथ्योः परस्परम् एव युग्मं महाफलम्, न पुनर् व्यस्ततिथ्यन्तरयुगम् इत्य् अर्थः । अनेनोक्तयुग्मतिथिसप्तके पूर्वा तिथिः उत्तरविद्धा ग्राह्या । उत्तरा तु पूर्वविद्धेत्य् उक्तं भवति । तृतीयादिवद् दशमीत्रयोदश्याव् अपि पूर्वविद्धे । तथा च पैठीनसिः ।</p>
<blockquote>
<p>पञ्चमी सप्तमी चैव दशमी च त्रयोदशी ।</p>
</blockquote>
<blockquote>
<p>प्रतिपन्नवमी चैव कर्तव्या संमुखा तिथिः ॥ इति ।</p>
</blockquote>
<p>संमुखा पूर्वविद्धेत्य् अर्थः,</p>
<blockquote>
<p>संमुखा नाम सायाह्नव्यापिनी दृश्यते यदा ।</p>
</blockquote>
<p>इति स्कन्दपुराणे दर्शनात् । यत् तु निगमवाक्ये तृतीयापौर्णमास्योः पूर्वविद्धत्वम् उक्तम्, तत् व्रतविशेषाभिप्रायम् । अत एव ब्रह्मकैवर्ते ।</p>
<blockquote>
<p>रम्भाख्यां वर्जयित्वा तु तृतीयां द्विजसत्तम ।</p>
</blockquote>
<blockquote>
<p>अन्येषु सर्वकार्येषु गणयुक्ता प्रशस्यते ॥</p>
</blockquote>
<blockquote>
<p>भूतविद्धा न कर्तव्या अमा पूर्णा कदाचन ।</p>
</blockquote>
<blockquote>
<p>वर्जयित्वा मुनिश्रेष्ठ सावित्रीव्रतम् उत्तमम् ॥ इति ।</p>
</blockquote>
<p>रम्भाख्यां तृतीयां रम्भातृतीयाख्यं व्रतम् इत्य् अर्थः । गणयुक्ता चतुर्थीयुक्ता अमा अमावास्या । एवं च यद् उक्तं नारदीयपुराणे,</p>
<blockquote>
<p>दर्शं च पूर्णमासं च पितुः सांवत्सरं दिनम् ।</p>
</blockquote>
<blockquote>
<p>पूर्वविद्धम् अकुर्वाणो नरकं प्रतिपद्यते ॥</p>
</blockquote>
<p>इति, तद् अपि सावित्रीव्रतविषयम् इत्य् अनुसंधेयम् । उपवासे तु परान्वितैव ग्राह्या । तथा च बृहस्पतिः ।</p>
<blockquote>
<p>एकादश्य् अष्टमी षष्ठी पौर्णमासी चतुर्दशी ।</p>
</blockquote>
<blockquote>
<p>अमावास्या तृतीया च ता उपोष्याः परान्विताः ॥ इति ।</p>
</blockquote>
<p>वृद्धवसिष्ठो ऽपि ।</p>
<blockquote>
<p>द्वितीया पञ्चमी वेधात् दशमी च त्रयोदशी ।</p>
</blockquote>
<blockquote>
<p>चतुर्दशी चोपवासे हन्युः पूर्वोत्तरे तिथी ॥</p>
</blockquote>
<blockquote>
<p>उपवासे सप्तमी तु वेधा धन्त्य् उत्तरं दिनम् ॥ इति ।</p>
</blockquote>
<p>द्वितीयाद्यास् तिथयो वेधात् उपवासे स्वपूर्वोत्तरे तिथी हन्युः, सप्तमी तु स्वोत्तराम् एवेत्य् अर्थः । अनेन प्रतिपत् तृतीया च द्वितीयाविद्धे न ग्राह्ये इत्य् उक्तं भवति । एवं पञ्चम्यादिष्व् अपि द्रष्टव्यम् । एवं च यन् निगमवाक्ये चतुर्थ्या उत्तरविद्धत्वम् उक्तम्, तद् उपवासव्यतिरिक्तविषयम् इत्य् अवगन्तव्यम्, अस्मिन् वाक्ये पूर्वविद्धाया उपादेयत्वस्मरणात् । यद् अपि ब्रह्मकैवर्ते,</p>
<blockquote>
<p>प्रतिपत्संमुखा कार्या द्वितीया द्विजसत्तम ।</p>
</blockquote>
<p>इति प्रतिपद्विद्धाया उपादेयत्वम् उक्तम्, तद् अप्य् उप्वासव्यतिरिक्तविषयम् । उपवासे परिविद्धाया एवोपादेयत्वस्मरणात् । तथा च श्रीविष्णुपुराणे ।</p>
<blockquote>
<p>एकादश्य् अष्टमी षष्ठी द्वितीया च चतुर्दशी ।</p>
</blockquote>
<blockquote>
<p>अमावास्या तृतीया च उपोष्याः स्युः परान्विताः ॥ इति ।</p>
</blockquote>
<p>अत्र चतुर्दश्यां परविद्धत्वं शुक्लपक्षाभिप्रायम् । अत एव निगमः ।</p>
<blockquote>
<p>एकादश्य् अष्टमी षष्ठी शुक्लपक्षे चतुर्दशी ।</p>
</blockquote>
<blockquote>
<p>पुण्याः परेण संयुक्ताः पराः पूर्वेण संयुताः ॥ इति ।</p>
</blockquote>
<p>परा अनन्तरा इत्य् अर्थः,</p>
<blockquote>
<p>नागविद्धा तु या षष्ठी रुद्रविद्धो दिवाकरः ।</p>
</blockquote>
<blockquote>
<p>कामविद्धो भवेद् विष्णुर् न ग्राह्यास् तेषु वासराः ॥</p>
</blockquote>
<blockquote>
<p>नवम्य् एकादशी चैव दिशा विद्धा यदा भवेत् ।</p>
</blockquote>
<blockquote>
<p>तदा वर्ज्या विशेषेण गङ्गाम्भः श्वदृतौ यथा ॥</p>
</blockquote>
<p>इति पुराणस्मरणात् । नागः पञ्चमी रुद्रो ऽष्टमी दिवाकरः सप्तमी कामस् त्रयोदशी । विष्णुः द्वादशी । दिक् दसमी । एवम् अष्टम्य् अपि द्रष्टव्या । अत एव स्मृत्यन्तरम् ।</p>
<blockquote>
<p>कृष्णपक्षे ऽष्टमी चैव कृष्णपक्षे चतुर्दशी ।</p>
</blockquote>
<blockquote>
<p>पूर्वविद्धा तु कर्तव्या परिविद्धा न कस्यचित् ॥</p>
</blockquote>
<blockquote>
<p>शुक्लपक्षे ऽष्टमी चैव शुक्लपक्षे चतुर्दशी ।</p>
</blockquote>
<blockquote>
<p>पूर्वविद्धा न कर्तव्या कर्तव्या परसंयुता ॥</p>
</blockquote>
<blockquote>
<p>उपवासादिकार्येषु ह्य् एष धर्मः सनातनः ॥ इति ।</p>
</blockquote>
<p>त्रयोदश्याः परविद्धत्वं कृष्णपक्षाभिप्रायम् । अत एव निगमः ।</p>
<blockquote>
<p>षष्ट्य् अष्टमी तथा दर्शः कृष्णपक्षे त्रयोदशी ।</p>
</blockquote>
<blockquote>
<p>एताः परयुताः पूज्याः पराः पूर्वयुतास् तथा ॥</p>
</blockquote>
<p>परा अनन्तरा इत्य् अर्थः । एवं च यद् उक्तं मार्कण्देयेन,</p>
<blockquote>
<p>शुक्लपक्षे तिथिर् ग्राह्या यस्याम् अभ्युदितो रविः ।</p>
</blockquote>
<blockquote>
<p>कृष्णपक्षे तिथिर् ग्राह्या यस्याम् अस्तमितो रविः ॥</p>
</blockquote>
<p>इति, तत् शुक्लकृष्णपक्षव्यवस्थया व्यवस्थितचतुर्दश्यादिविषयम् इत्य् अवगन्तव्यम् । यद् अपि देवलेनोक्तम्,</p>
<blockquote>
<p>यां तिथिं समनुप्राप्य उदयं याति भास्करः ।</p>
</blockquote>
<blockquote>
<p>सा तिथिः सकला ज्ञेया स्नानदानजपादिषु ॥</p>
</blockquote>
<p>इति, तद् यासां तिथीनाम् उत्तरविद्धानाम् उपादेयत्वम् उक्तं तद्विषयम् । यद् अपि तेनैवोक्तम्,</p>
<blockquote>
<p>यां तिथिं समनुप्राप्य अस्तं याति दिवाकरः ।</p>
</blockquote>
<blockquote>
<p>सा तिथिः सकला ज्ञेया दानाध्ययनकर्मसु ॥</p>
</blockquote>
<p>इति, तद् अपि यास् तिथयः पूर्वविद्धाः सत्यो ग्राह्याः तद्विषयम् । सकला संपूर्णेत्य् अर्थः । एतच् च उदयव्यापिन्यास् तिथेर् अल्पत्वेन तिथ्यन्तरानुष्ठाने ऽपि तस्याम् एव तिथाव् अनुष्ठितं भवतीति वक्तुम् । अनेनैवाभिप्रायेण भविष्यत्पुराणे ऽपि ।</p>
<blockquote>
<p>व्रतोपवासनियमे घटिकैका यदा भवेत् ।</p>
</blockquote>
<blockquote>
<p>सा तिथिः सकला ज्ञेया पित्रर्थे चापराह्णिकी ॥ इति ।</p>
</blockquote>
<p>अतो ऽन्यत्र कर्मानुष्ठाने तिथिवृद्धिह्रासाभ्याम् उपयोग इति निर्णयः । उक्तं च विष्णुधर्मोत्तरे ।</p>
<blockquote>
<p>सा तिथिस् तद् अहोरात्रं यस्याम् अस्तमितो रविः ।</p>
</blockquote>
<blockquote>
<p>तदा कर्माणि कुर्वीत ह्रासवृद्धी न कारणम् ॥ इति ।</p>
</blockquote>
<p>यदा तु नोत्तरेद्युः उदयव्यापिनी किं तु पूर्वेद्युः निषिद्धतिथिविद्धैव, तदा स्मृत्यन्तरोक्तम् ।</p>
<blockquote>
<p>एकादशी तृतीया च षष्ठी चैव त्रयोदशी ।</p>
</blockquote>
<blockquote>
<p>पूर्वविद्धा तु कर्तव्या यदि न् स्यात् परे ऽहनि ॥ इति ।</p>
</blockquote>
<p>एवं च यद् उक्तम्,</p>
<blockquote>
<p>वर्धमानस्य पक्षस्य उदयात् पूज्यते तिथिः ।</p>
</blockquote>
<blockquote>
<p>यदा पक्षः क्षयं याति तदा स्याद् आपराह्णिकी ॥</p>
</blockquote>
<p>इति, तत्र पक्षक्षये प्रायेण परेद्युर् उदयव्यापिन्या असंभवात् पूर्वविद्धैव परिग्राह्येति पूर्ववचनेन समानार्थम् । अत्र विशेषम् आह ऋश्यशृङ्गः ।</p>
<blockquote>
<p>अविद्धानि निषिद्धैश् च न लभ्यन्ते दिनानि तु ।</p>
</blockquote>
<blockquote>
<p>मुहूर्तैः पञ्चभिर् विद्धा ग्राह्यैवैकादशी तिथिः ॥ इति ।</p>
</blockquote>
<p>निषिद्धैर् दिनैर् अविद्धानि दिनानि यदि न लभ्यन्ते तदोक्तलक्षणानि ग्राह्याणीत्य् अर्थः । यदा चैवंविधापि तिथिः न लभ्यते तदापि तेनैवोक्तम् ।</p>
<blockquote>
<p>अविद्धानाम् अलाभे तु पयोदधिघृतेन वा ।</p>
</blockquote>
<blockquote>
<p>सकृद् एवाल्पम् अश्नीयाद् उपवासस् त्व् असौ भवेत् ॥ इति ।</p>
</blockquote>
<p>&ldquo;सा तिथिः सकला ज्ञेया&rdquo; इत्य् अस्य क्वचिद् अपवादम् आह नारदीयपुराणे वसिष्ठः ।</p>
<blockquote>
<p>पारणे मरणे नॄणां तिथिस् तात्कालिकी स्मृता ।</p>
</blockquote>
<blockquote>
<p>पित्र्ये ऽस्तमयवेलायां स्पृष्टा पूर्णा निगद्यते ॥ इति ।</p>
</blockquote>
<p>पारणे मरणे वा तात्कालिक्य् एव तिथिः न पुनः सा तिथिः सकला ज्ञेयेत्य् एतद् भवतीत्य् अर्थः । एवं मन्वाद्यादाव् अपि द्रष्टव्यम् । अत एव स्कन्दपुराणम् ।</p>
<blockquote>
<p>मन्वादौ च युगादौ च ग्रहणे चन्द्रसूर्ययोः ।</p>
</blockquote>
<blockquote>
<p>व्यतीपाते च वैधृत्यां तत्कालव्यापिनी तिथिः ।</p>
</blockquote>
<blockquote>
<p>नक्तव्रते च संप्राप्ते तत्कालव्यापिनी तिथिः ॥ इति ।</p>
</blockquote>
<p>तस्य नक्तव्रतस्य यः कालः प्रदोषाख्यः तद्व्यापिनी तिथिः ग्राहेत्य् अर्थः । तथा च वसिष्ठः ।</p>
<blockquote>
<p>प्रदोषव्यापिनी ग्राह्या तिथिर् नकव्रते सदा ।</p>
</blockquote>
<blockquote>
<p>एकादशीं विना सर्वाः शुक्ले कृष्णे समाः स्मृताः ॥ इति ।</p>
</blockquote>
<p>प्रदोषपरिमाणं तु स्कन्दपुराणे उक्तम् ।</p>
<blockquote>
<p>उदयात् प्राक्तनी संध्या घटिकात्रयम् उच्यते ।</p>
</blockquote>
<blockquote>
<p>सायंसंध्या त्रिघटिका अस्ताद् उपरि भास्वतः ।</p>
</blockquote>
<blockquote>
<p>त्रिमुहूर्तं प्रदोषः स्याद् रवाव् अस्तमिते ततः ॥ इति ।</p>
</blockquote>
<p>यद् अत्र संध्याद्वये मौनादि कार्यम्, तद् एतावति काले कार्यम् इत्य् अभिप्रायः । यदा तु दिनद्वये ऽपि प्रदोषव्यापिनी तिथिर् न भवति, तदा तु स्कन्दपुराणोक्तम् ।</p>
<blockquote>
<p>प्रदोषव्यापिनी न स्याद् दिवा नक्तं विधीयते ।</p>
</blockquote>
<blockquote>
<p>आत्मनो द्विगुणां छायाम् अतिक्रामति भास्करे ॥</p>
</blockquote>
<blockquote>
<p>तन्नक्तं नक्तम् इत्य् आहुः न नक्तं निशि भोजनम् ।</p>
</blockquote>
<blockquote>
<p>एवं ज्ञात्वा ततो विद्वान् सायाह्ने तु भुजिक्रियाम् ॥</p>
</blockquote>
<blockquote>
<p>कुर्यान् नक्तव्रती नक्तफलं प्राप्नोति निश्चितम् ॥ इति ।</p>
</blockquote>
<p>नक्षत्रोपवासे तु विष्णुनोक्तम् ।</p>
<blockquote>
<p>उपोषितव्यं नक्षत्रं यस्मिन्न् अस्तम् इयाद् रविः ।</p>
</blockquote>
<blockquote>
<p>यत्र वा युज्यते राम निशीथः शशिना सह ॥ इति ।</p>
</blockquote>
<p>यत्र वा निशीथो ऽर्धरात्रः शशिना नक्षत्रेनास्तमयाद् उपर्य् आरब्धेन संयुज्यते तद् वा नक्षत्रम् उपोषितव्यम् इत्य् अर्थः । तथा च सुमन्तुः ।</p>
<blockquote>
<p>यत्रार्धरात्राद् अर्वाक् तु नक्षत्रं प्राप्यते तिथौ ।</p>
</blockquote>
<blockquote>
<p>तन् नक्षत्रव्रतं कुर्याद् अतीते पारणं भवेत् ॥ इति ।</p>
</blockquote>
<p>प्राप्यते प्रारभ्यत इत्य् अर्थः । अतीते तस्मिन् नक्षत्र इति शेषः । एवं तिथिप्रयुक्तोपवासे ऽपि द्रष्टव्यम् ।</p>
<blockquote>
<p>तिथिनक्षत्रनियमे तिथिभान्ते च पारणम् ।</p>
</blockquote>
<blockquote>
<p>अतो ऽन्यथा पारणात् तु व्रतभङ्गम् अवाप्नुयात् ॥</p>
</blockquote>
<p>इति स्मरणात् । एतन् नक्षत्रप्रयुक्तोपवासविषयम् । नक्षत्रयुक्तायां तिथौ श्रीविष्णुपुराणे उक्तम् ।</p>
<blockquote>
<p>याः काश्चित् तिथयः प्रोक्ताः पुण्या नक्षत्रयोगतः ।</p>
</blockquote>
<blockquote>
<p>तास्व् एव तद् व्रतं कुर्याच् छ्रवणद्वादशीं विना ॥ इति ।</p>
</blockquote>
<p>कथं तर्हि श्रवणद्वादश्याम् इत्य् अपेक्षिते मत्स्यपुराणम् ।</p>
<blockquote>
<p>द्वादश्यां शुक्लपक्षस्य नक्षत्रं श्रवणं यदि ।</p>
</blockquote>
<blockquote>
<p>उपोष्यैकादशीं तत्र द्वादश्यां पूजयेद् धरिम् ॥ इति ।</p>
</blockquote>
<p><strong>इति स्मृतिचन्द्रिकायां तिथिद्वैधनिर्णयः</strong></p>
<h3 id="एकदश">एकादशी</h3>
<p><strong>अथ तिथिप्रसङ्गाद् एकादश्य् अपि निर्णीयते</strong></p>
<h4 id="एकदशमहम">एकादशीमहिमा</h4>
<p>तत्रादौ एकादशीमहिमा । तत्र नारदीयपुराणे वसिष्ठः ।</p>
<blockquote>
<p>एकादशीसमुत्थेन वह्निना पातकेन्धनम् ।</p>
</blockquote>
<blockquote>
<p>भस्मतां याति राजेन्द्र अपि जन्मशतोद्भवम् ॥</p>
</blockquote>
<blockquote>
<p>नेदृशं पावनं किंचिन् नराणां भूप विद्यते ।</p>
</blockquote>
<blockquote>
<p>यादृशं पद्मनाभस्य दिनं पातकहानिदम् ॥</p>
</blockquote>
<blockquote>
<p>तावत् पापानि देहे ऽस्मिन् तिष्ठन्ति मनुजाधिप ।</p>
</blockquote>
<blockquote>
<p>यावन् नोपवसेज् जन्तुः पद्मनाभदिनं शुभम् ॥</p>
</blockquote>
<blockquote>
<p>अश्वमेधसहस्राणि वाजपेयशतानि च ।</p>
</blockquote>
<blockquote>
<p>एकादश्युपवासस्य कला नार्हन्ति षोडशीम् ॥</p>
</blockquote>
<blockquote>
<p>एकादशेन्द्रियैः पापं यत् कृतं भवति प्रभो ।</p>
</blockquote>
<blockquote>
<p>एकादश्युपवासेन तत् सर्वं विकलं नयेत् ॥</p>
</blockquote>
<blockquote>
<p>एकादशीसमं किंचित् प्रापत्राणं न विद्यते ।</p>
</blockquote>
<blockquote>
<p>स्वर्गमोक्षप्रदा ह्य् एषा राज्यपुत्रप्रसाधिनी ॥</p>
</blockquote>
<blockquote>
<p>सुकलत्रप्रदा ह्य् एषा शरीरारोग्यदायिनी ।</p>
</blockquote>
<blockquote>
<p>न गङ्गा न गया भूप न काशी न च पुष्करम् ॥</p>
</blockquote>
<blockquote>
<p>न चापि कौरवक्षेत्रं न रेवा न च देविका ।</p>
</blockquote>
<blockquote>
<p>यमुना चन्द्रभागा च तुल्या न च हरेर् दिनात् ॥</p>
</blockquote>
<blockquote>
<p>अनायासेन राजेन्द्र प्राप्यते वैष्णवं पदम् ।</p>
</blockquote>
<blockquote>
<p>चिन्तामणिसमा ह्य् एषा अथ वापि निधेः समा ॥</p>
</blockquote>
<blockquote>
<p>सा कल्पपादपप्रख्या देवगोर् उपमाथ वा ॥</p>
</blockquote>
<p>नारदो ऽपि ।</p>
<blockquote>
<p>एकाम् एकादशीं वापि समुपोष्य जनार्दनम् ।</p>
</blockquote>
<blockquote>
<p>कामेनापि समभ्यर्च्य संसारान् मुक्तिम् आप्नुयात् ॥</p>
</blockquote>
<blockquote>
<p>प्रसङ्गाद् अथ वा दम्भाल् लोभाद् वा त्रिदशाधिप ।</p>
</blockquote>
<blockquote>
<p>एकादश्याम् अनश्नन् यः सर्वदुःखाद् विमुच्यते ॥ इति ।</p>
</blockquote>
<p><strong>इति स्मृतिचन्द्रिकायाम् एकादशीमहिमा</strong></p>
<h3 id="एकदशनरणय">एकादशीनिर्णयः</h3>
<p><strong>अथैकादशीनिर्णयः</strong></p>
<p>तत्र देवलः ।</p>
<blockquote>
<p>न शङ्खेन पिबेत् तोयं नाश्नीयात् कूर्मसूकरौ ।</p>
</blockquote>
<blockquote>
<p>एकादश्यां न भुञ्जीत पक्षयोर् उभयोर् अपि ॥</p>
</blockquote>
<p>कात्यायनो ऽपि ।</p>
<blockquote>
<p>यानि कानि च पापानि ब्रह्महत्यासमानि च ।</p>
</blockquote>
<blockquote>
<p>अन्नम् आश्रित्य तिष्ठन्ति संप्राप्ते हरिवासरे ॥</p>
</blockquote>
<blockquote>
<p>रटन्तीह पुराणानि भूयो भूयो वरानने ।</p>
</blockquote>
<blockquote>
<p>न भोक्तव्यं न भोक्तव्यं संप्राप्ते हरिवासरे ॥ इति ।</p>
</blockquote>
<p>न भोक्तव्यम् उपोषितव्यम् इत्य् अर्थः । अत एव नारदः ।</p>
<blockquote>
<p>नित्यं भक्तिसमायुक्तैर् नरैर् विष्णुपरायणैः ।</p>
</blockquote>
<blockquote>
<p>पक्षे पक्षे तु कर्तव्यम् एकादश्याम् उपोषणम् ॥ इति ।</p>
</blockquote>
<p>अत्रोपोषणं नित्यं कर्तव्यम् इत्य् अन्वयः । अनेनैकादशीव्रतस्य नित्यत्वम् उक्तं भवति । अत एवाकरणे दोषः पुराणे दर्शितः ।</p>
<blockquote>
<p>प्रतिग्रासं स भुङ्क्ते ऽन्नं किल्बिषं श्वानविट्समम् ।</p>
</blockquote>
<blockquote>
<p>एकादश्यां सुरश्रेष्ठ यो भुङ्क्ते द्विजजन्मवान् ॥</p>
</blockquote>
<blockquote>
<p>एकादश्यां तु यो भुङ्क्ते शक्तिमान् निरुपद्रवः ।</p>
</blockquote>
<blockquote>
<p>सुरापानसमं पापं भवेत् तस्य न संशयः ॥</p>
</blockquote>
<blockquote>
<p>मद्यपानात् सुरश्रेष्ठ पातैव नरकं व्रजेत् ।</p>
</blockquote>
<blockquote>
<p>एकादश्यन्नकामस् तु पितृभिः सह मज्जति ॥ इति ।</p>
</blockquote>
<p>अतः पक्षद्वये ऽप्य् एकादश्याम् उपवसेद् इति भावः । एतच् च पक्षद्वयोपवासविधानं वनस्थादिविषयम् (?) । अत एव गोभिलः ।</p>
<blockquote>
<p>एकादश्याम् न भुञ्जीत पक्षयोर् उभयोर् अपि ।</p>
</blockquote>
<blockquote>
<p>वनस्थयतिधर्मो ऽयं शुक्लाम् एव सदा गृही ॥ इति ।</p>
</blockquote>
<p>एवं ब्रह्मचार्यादेर् अपि द्रष्टव्यम् । अत एव स्मृत्यन्तरम् ।</p>
<blockquote>
<p>एकादश्यां न भुञ्जीत पक्षयोर् उभयोर् अपि ।</p>
</blockquote>
<blockquote>
<p>ब्रह्मचारी च नारी च शुक्लाम् एव सदा गृही ॥ इति ।</p>
</blockquote>
<p>गृही पुत्रवान् इति शेषः, तस्य कृष्णैकादश्याम् उपवासनिषेधस्मरणात् ।</p>
<blockquote>
<p>संक्रान्त्याम् उपवासं तु कृष्णैकादशिवासरे ।</p>
</blockquote>
<blockquote>
<p>चन्द्रसूर्यग्रहे चैव न कुर्यात् पुत्रवान् गृही ॥</p>
</blockquote>
<blockquote>
<p>एकादश्यां तु कृष्णायां संक्रान्तौ च रवेस् तथा ।</p>
</blockquote>
<blockquote>
<p>पारणं चोपवासं च न कुर्यात् पुत्रवान् गृही ॥</p>
</blockquote>
<p>स्मृत्यन्तरे ऽपि ।</p>
<blockquote>
<p>आदित्यवारे संक्रान्त्याम् असितैकादशीदिने ।</p>
</blockquote>
<blockquote>
<p>व्यतीपाते कृते श्राद्धे पुत्री नोपवसेद् गृही ॥</p>
</blockquote>
<p>पुत्राणे ऽपि ।</p>
<blockquote>
<p>संक्रान्त्याम् उपवासेन पारणेन युधिष्ठित ।</p>
</blockquote>
<blockquote>
<p>एकादश्यां च कृष्णायां ज्येष्ठः पुत्रो विनश्यति ॥</p>
</blockquote>
<p>न चैवं सति शुक्लैकादश्यां संक्रान्त्यादियोगे गृहिणः पुत्रवतो नोपवास इति शङ्कनीयम् । यत आह जैइनिः ।</p>
<blockquote>
<p>आदित्ये ऽहनि संक्रान्तौ ग्रहणे चन्द्रसूर्ययोः ।</p>
</blockquote>
<blockquote>
<p>पारणं चोपवासं च न कुर्यात् पुत्रवान् गृही ॥</p>
</blockquote>
<blockquote>
<p>तन्निमित्तोपवसस्य निषेधो ऽयम् उदाहृतः ।</p>
</blockquote>
<blockquote>
<p>नानुषङ्गकृतो ग्राह्यो यतो नित्यम् उपोषणम् ॥ इति ।</p>
</blockquote>
<p>तन्निमित्तस्य आदित्यवारादिनिमित्तस्य प्रतिषेधः, न पुनर् एकादश्याम् आदित्यवाराद्यन्वयनिबन्धनोपवासनिषेधः, यत एकादश्यां नित्यम् उपोषणम् इत्य् अर्थः । केचित्: अस्यैकादशीप्रकरणपाठात् तच्छब्दस्य प्रकरणसंनिहितैकादशीपरत्वाद् अनुषङ्गकृत इत्य् अस्य कृच्छ्रप्राप्तोपवासपरत्वाद् गृहिणः पुत्रवतः संक्रान्त्यादियुक्तायाम् एकादश्याम् उपवासनिषेधपरम् एतद् इति वर्णयन्ति । तन् मन्दम्: वाक्यसंनिधेः प्रकरणसंनिधितः शीघ्रभावित्वात् । अन्यथा एकादश्यां राहुदर्शनासंभवेन तत्र कथं तच्छब्दोपपत्तिः । अथ राहुदर्शनमात्रपरत्वं तर्हि सकृद् उच्छरितस्यार्थद्वयपरत्वम् इति वैरूप्यं स्यात्, अतः पूर्वोक्तैव व्याख्या ज्यायसी । अत एव नारदः ।</p>
<blockquote>
<p>भानुवारसमोपेता तथा संक्रान्तिसंयुता ।</p>
</blockquote>
<blockquote>
<p>एकादशी सदोपोष्या पुत्रपौत्रवर्धिनी ॥</p>
</blockquote>
<p>पुराणे ऽपि ।</p>
<blockquote>
<p>एकादश्यां यदा वत्स आदित्यस्य दिनं भवेत् ।</p>
</blockquote>
<blockquote>
<p>तत्रोपोष्या प्रयत्नेन पुत्र्पौत्रविवर्धिनी ॥</p>
</blockquote>
<p>अन्ये: गृहिणः पुत्रवतः शुक्लैकादश्याम् उपवासः कृष्णैकादश्याम् नियमरहितम् अभोजनमात्रम् इति वदन्ति, तत् स्वबुद्धिमात्रपरिकल्पितम् इत्य् उपेक्षणीयम् । यत् तु नारदीयपुराणे रुक्माङ्गदस्य पुत्रपौत्रवतो हरिवासरमात्रोपवासनिषेधाय ब्राह्मणं प्रति यमवचनम्,</p>
<blockquote>
<p>मनुष्याः पितृभिः सार्धं तथैव च पितामहैः ।</p>
</blockquote>
<blockquote>
<p>तेषाम् अपीह पितरः पितॄणां पितरस् तथा ॥</p>
</blockquote>
<blockquote>
<p>अथ मातामहा यान्ति तेषां ये जनकास् तथा ।</p>
</blockquote>
<blockquote>
<p>तेषाम् अपि जनयितारो जनितॄणां तु पूर्वजाः ॥</p>
</blockquote>
<blockquote>
<p>प्रयान्ति वैष्णवं लोकम् उपोष्य हरिवासरम् ।</p>
</blockquote>
<blockquote>
<p>एष दण्डः पटो ह्य् एष तव पद्भ्यां नियोजितः ॥</p>
</blockquote>
<blockquote>
<p>लोकपालत्वम् अतुलम् आर्जितं येन भूभुजा ।</p>
</blockquote>
<blockquote>
<p>तम् एकं वदतां श्रेष्ठ संप्राप्ते हरिवासरे ॥</p>
</blockquote>
<blockquote>
<p>यदि चालयसे धैर्यात् ततो ऽहं तव किंकरः ॥</p>
</blockquote>
<p>इति, तत्रापि हरिवासरग्रहणं रुक्माङ्गदस्य विहितैकादशीपरम् इत्य् अवगन्तव्यम् । अतो गृहिणः पुत्रवतः शुक्लैकादश्याम् उपवासः इतरेषां तु उभयोर् इति सिद्धम् । एवं च यद् उक्तं विष्णुधर्मोत्तरे,</p>
<blockquote>
<p>ब्रह्महा स भवेत् स्तेनः सुरापो गुरुतल्पगः ।</p>
</blockquote>
<blockquote>
<p>विवेचयति यो मोहाद् एकादस्योः सितासिते ॥</p>
</blockquote>
<p>इति, यद् अपि पुराणे,</p>
<blockquote>
<p>मातृहा पितृहा चैव भ्रातृहा गुरुहा तथा ।</p>
</blockquote>
<blockquote>
<p>एकादश्यां तु भुञ्जानः पक्षयोर् उभयोर् अपि ॥</p>
</blockquote>
<p>इति, तत् पुत्रवद्गृहिव्यतिरिक्तविषयम् इत्य् अनुसंधेयम् । एवम् उक्तरीत्या व्यवस्थासंभवे ऽपि केचित् &ldquo;न कुर्यात् पुत्रवा गृही&rdquo; इत्य् एवमादीनां काम्योपवासविषयत्वं परिकल्प्य गृहिणः पुत्रवतो ऽपि कृष्णैकादश्याम् अप्य् उपवासं वर्णयन्ति । यद् अत्र युक्तं तद् ग्राह्यम् । यत् पुनर् आपस्तम्बेनोक्तम्,</p>
<blockquote>
<p>आहिताग्निर् अनड्वांश् च ब्रह्मचारी च ते त्रयः ।</p>
</blockquote>
<blockquote>
<p>अश्नन्त एव सिद्ध्यन्ति नैषां सिद्धिर् अनश्नताम् ॥</p>
</blockquote>
<p>इति, तत् एकादशीव्यतिरिकविषयम् । अत एव अग्निपुराणम् ।</p>
<blockquote>
<p>गृहस्थो ब्रह्मचारी च आहिताग्निस् तथैव च ।</p>
</blockquote>
<blockquote>
<p>एकादश्यां न भुञ्जीत पक्षयोर् उभयोर् अपि ॥ इति ।</p>
</blockquote>
<p>यद् अपि पुराणे,</p>
<blockquote>
<p>श्राद्धे जन्मदिने चैव संक्रान्त्यां राहुसूतके ।</p>
</blockquote>
<blockquote>
<p>उपवासं न कुर्वीत यदीच्छेच् छ्रेय आत्मनः ॥</p>
</blockquote>
<p>इति श्राद्धे उपवासनिषेधपरं च वचनम्, तद् अप्य् एकादशीव्यतिरिक्तविषयम् । अत एव स्मृत्यन्तरम् ।</p>
<blockquote>
<p>उपवासो यदा नित्यः श्राद्धं नैमित्तिकं भवेत् ।</p>
</blockquote>
<blockquote>
<p>उपवासं तदा कुर्याद् आघ्राय पितृसेवितम् ॥ इति ।</p>
</blockquote>
<p>उपवासलक्षणं व्यासेनोक्तम् ।</p>
<blockquote>
<p>उपावृत्तस्य पापेभ्यो यस् तु वासो गुणैः सह ।</p>
</blockquote>
<blockquote>
<p>उपवासः स विज्ञेयो सर्वभोगविवर्जितः ॥ इति ।</p>
</blockquote>
<p>पापेभ्य उपावृत्तस्य गुणैर् एकभकादिनियमैः सह यो वासः ताम्बूलादिभोगरहित उपवास इत्य् अर्थः । ते च गुणा नारदीयपुराणे दर्शिताः ।</p>
<blockquote>
<p>तस्यैवं क्रीडमानस्य मोहिन्या सह पार्थिव ।</p>
</blockquote>
<blockquote>
<p>रुक्माङ्गदस्य श्रोत्राभ्यां पटहध्वनिरागतः ॥</p>
</blockquote>
<blockquote>
<p>मत्तेभकुम्भसंस्थस् तु धर्माङ्गदमते स्थितः ।</p>
</blockquote>
<blockquote>
<p>प्रातर् हरिदिनं लोकास् तिष्ठध्वं चैकभोजनाः ॥</p>
</blockquote>
<blockquote>
<p>अक्षारलवणाः सर्वे हविष्यान्ननिषेविणः ।</p>
</blockquote>
<blockquote>
<p>अवनीतल्पशयनाः प्रियासङ्गविवर्जिताः ॥</p>
</blockquote>
<blockquote>
<p>स्मरध्वं देवम् ईशानं पुराणं पुरुषोत्तमम् ।</p>
</blockquote>
<blockquote>
<p>सकृद्भोजनयुक्ताश् च उपवासे भविष्यथ ॥</p>
</blockquote>
<blockquote>
<p>अष्टवर्षाधिको मर्त्यो ह्य् अशीतिर् न हि पूर्यते ।</p>
</blockquote>
<blockquote>
<p>यो भुङ्क्ते मामके राष्ट्रे विष्णोर् अहनि पापकृत् ॥</p>
</blockquote>
<blockquote>
<p>स मे वध्यश् च दण्ड्यश् च निर्वास्यो विषयाद् बहिः ॥ इति ।</p>
</blockquote>
<p>उपवासे कृते द्वादश्याम् इत्य् अर्थः । देवलो ऽपि ।</p>
<blockquote>
<p>दशम्याम् एकभुक्तस् तु मांसमैथुनवर्जितः ।</p>
</blockquote>
<blockquote>
<p>एकादश्याम् उपवसेत् पक्षयोर् उभयोर् अपि ॥</p>
</blockquote>
<blockquote>
<p>ब्रह्मचर्यं तथा शौचं सत्यम् आमिषवर्जनम् ।</p>
</blockquote>
<blockquote>
<p>व्रतेष्व् एतानि चत्वारि वरिष्ठानीति निश्चयः ॥</p>
</blockquote>
<blockquote>
<p>स्त्रीणां तु प्रेक्षणात् स्पर्शात् ताभिः संकथनाद् अपि ।</p>
</blockquote>
<blockquote>
<p>निष्यन्दते ब्रह्मचर्यं न दारेष्व् ऋतुसंगमात् ॥</p>
</blockquote>
<blockquote>
<p>असकृज्जलपानाच् च अकृत्ताम्बूलचर्वणात् ।</p>
</blockquote>
<blockquote>
<p>उपवासो विनिश्येत दिवास्वापाच् च मैथुनात् ॥</p>
</blockquote>
<p>व्यासो ऽपि ।</p>
<blockquote>
<p>पुष्पालंकारवस्त्राणि गन्धुधूपानुलेपनम् ।</p>
</blockquote>
<blockquote>
<p>उपवासे न दुष्येत दन्तधावनम् अञ्जनम् ॥ इति ।</p>
</blockquote>
<p>एतत् पुण्यजनकोपवासे स्त्रीविषयम् इति कैश्चिद् उक्तम् । दन्तधावनम् अत्र पर्णादिना, न काष्ठेन,</p>
<blockquote>
<p>उपवासे तथा श्राद्धे न खादेद् दन्तधावनम् ।</p>
</blockquote>
<blockquote>
<p>दन्तानां काष्ठसंयोगः हन्ति सप्त कुलान्य् अपि ॥</p>
</blockquote>
<p>इति तेनैवोक्तत्वात् । विष्णुर् अपि: &ldquo;पतितपाषण्डसंभाषणानृतस्तेयादिकं वर्जयेत्&rdquo; इति । कूर्मपुराणे ऽपि ।</p>
<blockquote>
<p>कांस्यं मांसं मसूरं च चणकं कोद्रमाषकान् ।</p>
</blockquote>
<blockquote>
<p>शाकं मधु परान्नं च त्यजेद् उपवसन् स्त्रियम् ॥ इति ।</p>
</blockquote>
<p>उपवसन् उपवत्स्यन्न् इत्य् अर्थः । अतो दशम्याम् एते नियमाः । स्मृत्यन्तरे ऽपि ।</p>
<blockquote>
<p>असत्यभाषणं द्यूतं दिवास्वापं च मैथुनम् ।</p>
</blockquote>
<blockquote>
<p>एकादश्यां न कुर्वीत उपवासपरो नरः ॥ इति ।</p>
</blockquote>
<p>ब्रह्माण्डपुराणे ऽपि ।</p>
<blockquote>
<p>कांस्यं मांसं सुरां क्षौद्रं तैलं वितथभाषणम् ।</p>
</blockquote>
<blockquote>
<p>व्यवायं च प्रवासं च दिवास्वापम् अथाञ्जनम् ॥</p>
</blockquote>
<blockquote>
<p>तिलपिष्टं मसूरं च द्वादशैतानि वैष्णवः ।</p>
</blockquote>
<blockquote>
<p>द्वादश्यां वर्जयेन् नित्यं सर्वपापैः प्रमुच्यते ॥</p>
</blockquote>
<p>बृहस्पतिर् अपि ।</p>
<blockquote>
<p>दिवानिद्रां परान्नं च पुनर् भोजनमैथुने ।</p>
</blockquote>
<blockquote>
<p>क्षौद्रं कांस्यामिषं तैलं द्वादश्याम् अष्ट वर्जयेत् ॥</p>
</blockquote>
<p>अङ्गिरा अपि ।</p>
<blockquote>
<p>सायम् आद्यन्तयोर् अह्नोः सायं प्रातश् च मध्यमे ।</p>
</blockquote>
<blockquote>
<p>उपवासफलप्रेप्सुर् जह्याद् भक्तचतुष्टयम् ॥ इति ।</p>
</blockquote>
<p>न चात्र फलश्रवणात् काम्योपवासविषयम् इति शङ्कनीयम्, नित्ये ऽप्य् उपात्तदुरितक्षयादिफलसंबन्धात् । <span style="text-decoration:underline;">केचित्</span> तु: नित्ये फलाभावाद् यान्य् एकभक्तानीति तानि,</p>
<blockquote>
<p>य इच्छेद् विष्णुसायुज्यं श्रियं सन्ततिम् एव च ।</p>
</blockquote>
<blockquote>
<p>एकादश्यां न भुञ्जीत पक्षयोर् उभयोर् अपि ॥</p>
</blockquote>
<p>इत्यादिविहितकाम्योपवासविषयाणीति वर्णयन्ति । यद् अत्र युक्तं तद् ग्राह्यम् । अत्रोपवासग्रहणविधिम् आह देवलः ।</p>
<blockquote>
<p>गृहीत्वौदुम्बरं पात्रं वारिपूर्णम् उदङ्मुखः ।</p>
</blockquote>
<blockquote>
<p>उपवासं तु गृह्णीयात् यद् वा संकल्पयेद् बुधः ॥ इति ।</p>
</blockquote>
<p>औदुम्बरं ताम्रमयं पात्रं जलपूर्णम् उदङ्मुखः आदाय उपवासं गृह्णीयात्, यद् वा संकल्पयेत् संकल्पमात्रं कुर्याद् इत्य् अर्थः । अत्र पात्रग्रहणं प्रथमसंकल्पविषयं काम्योपवासविषयं चेति <span style="text-decoration:underline;">कैश्चिद्</span> उक्तम् । संकल्पमन्त्रो ऽपि तेनैव दर्शितः ।</p>
<blockquote>
<p>एकादश्यां निराहारो भूत्वाहम् अपरे ऽहनि ।</p>
</blockquote>
<blockquote>
<p>भोक्ष्यामि पुण्डरीकाक्ष गतिर् मम भवाच्युत ॥ इति ।</p>
</blockquote>
<p>विष्णुस् तु मन्त्रान्तरम् आह ।</p>
<blockquote>
<p>एकादश्यां निराहारः स्थित्वाहम् अपरे ऽहनि ।</p>
</blockquote>
<blockquote>
<p>भोक्ष्यामि पुण्डरीकाक्ष शरणं मे भवाच्युत ॥ इति ।</p>
</blockquote>
<p>मन्त्रोच्चारणानन्तरं कात्यायनः ।</p>
<blockquote>
<p>इत्य् उच्चार्य ततो विद्वान् पुष्पाञ्जलिम् अथार्पयेत् । इति ।</p>
</blockquote>
<p>एवम् उपवाससमर्पणम् अपि द्रष्टव्यम् । तद् आह नारदः ।</p>
<blockquote>
<p>मन्त्रम् उच्चार्य यत्नेन पुष्पाञ्जलिम् अथार्पयेत् ।</p>
</blockquote>
<blockquote>
<p>अज्ञानतिमिरान्धस्य व्रतेनानेन केशव ॥</p>
</blockquote>
<blockquote>
<p>प्रसीद सुमुखो नाथ ज्ञानदृष्टिप्रदो भव ।</p>
</blockquote>
<blockquote>
<p>एवं समर्पयेद् विद्वान् पारणं समनन्तरम् ॥ इति ।</p>
</blockquote>
<p>एतच् च सूतकादाव् अपि कार्यम् । तद् उक्तं विष्णुरहस्ये ।</p>
<blockquote>
<p>परमापदम् आपन्नो हर्षे वा समुपस्थिते ।</p>
</blockquote>
<blockquote>
<p>सूतके मृतके वापि न त्याज्यं द्वादशीव्रतम् ॥ इति ।</p>
</blockquote>
<p>अत्र वराहपुराणोक्तो विशेषः ।</p>
<blockquote>
<p>सूतके तु नरः स्नात्वा प्रणम्य मनसा हरिम् ।</p>
</blockquote>
<blockquote>
<p>एकादश्यां न भुञ्जीत व्रतम् एतन् न लुप्यते ॥</p>
</blockquote>
<blockquote>
<p>द्वादश्यां तु ततो भुक्त्वा सूतकान्ते जनार्दनम् ।</p>
</blockquote>
<blockquote>
<p>पूजयित्वा विधानेन पूजयेच् च द्विजोत्तमान् ॥</p>
</blockquote>
<blockquote>
<p>मृतके ऽपि न भुञ्जीत एकादश्यां सदा नरः ।</p>
</blockquote>
<blockquote>
<p>द्वादश्यां तु समश्नीयात् स्नात्वा विष्णुं प्रणम्य च ॥ इति ।</p>
</blockquote>
<p>उपवासाशक्तौ तु विष्णुरहस्योक्तम् ।</p>
<blockquote>
<p>असामर्थ्ये शरीरस्य व्रते च समुपस्थिते ।</p>
</blockquote>
<blockquote>
<p>कारेयेद् धर्मपत्नीं तु पुत्रं वा विनयान्वितम् ॥</p>
</blockquote>
<p>कात्यायनो ऽपि ।</p>
<blockquote>
<p>पितुर् मातुर् भ्रातुर् अर्थे आचार्यार्थे विशेषतः ।</p>
</blockquote>
<blockquote>
<p>उपवासं तु कुर्वाणः पुण्यं शतगुणं लभेत् ॥</p>
</blockquote>
<blockquote>
<p>यम् उद्दिश्य कृतो विद्वान् सो ऽपि संपूर्णम् आप्नुयात् ।</p>
</blockquote>
<blockquote>
<p>नारी स्वपतिम् उद्दिश्य एकादश्याम् उपोषिता ।</p>
</blockquote>
<blockquote>
<p>पुण्यं शतगुणं प्राहुः मुनयः पारदर्शिनः ॥</p>
</blockquote>
<blockquote>
<p>उपवासफलं तस्याः पतिः प्राप्नोत्य् असंशयः ॥ इति ।</p>
</blockquote>
<p>अथ वा स्मृत्यन्तरोक्तम् ।</p>
<blockquote>
<p>उपवासे त्व् अशक्तानाम् अशीतेर् ऊर्ध्वजीविनाम् ।</p>
</blockquote>
<blockquote>
<p>एकभुक्तादिका कार्येत्य् आह बोधायनो मुनिः ॥</p>
</blockquote>
<p>अनेनैवाभिप्रायेण मार्कण्डेयो ऽपि ।</p>
<blockquote>
<p>एकभुक्तेन नक्तेन तथैवयाचितेन च ।</p>
</blockquote>
<blockquote>
<p>उपवासेन दानेन न निर्द्वादशिको भवेत् ॥</p>
</blockquote>
<p>नक्ते तु विशेषम् आह व्यासः ।</p>
<blockquote>
<p>हविष्यभोजनं स्नानं सत्यम् आहारलाघवम् ।</p>
</blockquote>
<blockquote>
<p>अग्निकार्यम् अधःशय्यां नक्तभोजी समाचरेत् ॥ इति ।</p>
</blockquote>
<p>एवं कुर्वतः फलम् आह नारदीयपुराणे वसिष्ठः ।</p>
<blockquote>
<p>हरिदिनम् उपवासैर् यः क्षपेत् प्राप्य जन्तुः</p>
</blockquote>
<blockquote>
<p>न विशति जठरं विण्मूत्रपूर्णं जनन्याः ॥</p>
</blockquote>
<blockquote>
<p>बहुवृजिनसमेतः कामरागाभिभूतो</p>
</blockquote>
<blockquote>
<p>व्रजति पदम् अनन्तं लोकनाथस्य विष्णोः ॥</p>
</blockquote>
<p><strong>इति स्मृतिचन्द्रिकायाम् एकादशीनिर्णयः</strong></p>
<h3 id="एकदशदवधनरणय">एकादशीद्वैधनिर्णयः</h3>
<p>**अथैकादशीद्वैधनिर्णयः **</p>
<p>तत्र स्कन्दपुराणम् ।</p>
<blockquote>
<p>प्रतिपत्प्रभृतयः सर्वा उदयादोदयाद् रवेः ।</p>
</blockquote>
<blockquote>
<p>संपूर्णा इति विख्याता हरिवासरवर्जिताः ॥ इति ।</p>
</blockquote>
<p>कीदृशस् तर्हि संपूर्णो हरिवासर इत्य् अपेक्षिते गारुडपुराणम् ।</p>
<blockquote>
<p>उदयात् प्राग् यदा विप्र मुहूर्तद्वयसंयुता ।</p>
</blockquote>
<blockquote>
<p>संपूर्णैकादशी नाम तत्रैवोपवसेद् गृही ॥</p>
</blockquote>
<blockquote>
<p>पुनः प्रभातसमये घटिकैका यदा भवेत् ।</p>
</blockquote>
<blockquote>
<p>अत्रोपवासो विहितश् चतुर्थाश्रमवासिनाम् ॥</p>
</blockquote>
<blockquote>
<p>विधवायाश् च तत्रैव परतो द्वादशी न चेत् ॥ इति ।</p>
</blockquote>
<p>अनेन यत्र त्रयोदश्यां द्वादशी नास्ति किं त्व् एकादश्य् एव दिनद्वययुता तत्र या संपूर्णैकादशी तस्याम् उपवासं गृही कुर्याद् अपरस्यां यत्यादय इत्य् उक्तं भवति । उक्तं च स्मृत्यन्तरे ।</p>
<blockquote>
<p>संपूर्णैकादशी यत्र प्रभाते पुनर् एव सा ।</p>
</blockquote>
<blockquote>
<p>लुप्यते द्वादशी तस्मिन्न् उपवासः कथं भवेत् ॥</p>
</blockquote>
<blockquote>
<p>उपोष्ये द्वे तिथी तत्र विष्णुप्रीणनतत्परैः ॥ इति ।</p>
</blockquote>
<p>तस्मिन् त्रयोदशे ऽहनि यदा द्वादशी नास्ति तदा पूर्वोक्ताधिकारिभेदेन द्वे तिथी उपोष्ये न त्व् एकैवेत्य् अर्थः । अत एव कूर्मपुराणे ।</p>
<blockquote>
<p>संपूर्णैकादशी यत्र प्रभाते पुनर् एव सा ।</p>
</blockquote>
<blockquote>
<p>उत्तरां तु यतिः कुर्यात् पूर्वाम् उपवसेद् गृही ॥ इति ।</p>
</blockquote>
<p>अस्मिन्न् एव विषये यदा त्रयोदश्याम् अपि द्वादशी तदा द्वितीयैकादश्याम् एवोपवासः । तथा च भृगुः ।</p>
<blockquote>
<p>संपूर्णैकादशी यत्र प्रभाते पुनर् एव सा ।</p>
</blockquote>
<blockquote>
<p>तत्रोपोष्या द्वितीया तु परतो द्वादशी यदि ॥ इति ।</p>
</blockquote>
<p>अस्मिन्न् एव विषये यदा द्वादश्याम् एकादशी नास्ति तदा द्वादश्याम् एवोपवासः । तथा च स्मृत्यन्तरम् ।</p>
<blockquote>
<p>एकादशी भवेत् पूर्णा परतो द्वादशी यदि ।</p>
</blockquote>
<blockquote>
<p>एकादशीं परित्यज्य द्वादशीं समुपोषयेत् ॥ इति ।</p>
</blockquote>
<p>एवं च यत्र दशमीशेषस्योदयात् प्राचीनमुहूर्तद्वयाननुप्रवेशः तत्रोपवासः कार्य इत्य् उक्तं भवेति । अनुप्रवेशे तु गारुडपुराणोक्तम् ।</p>
<blockquote>
<p>उदयात् प्राक् त्रिघटिकाव्यापिन्य् एकादशी यदा ।</p>
</blockquote>
<blockquote>
<p>संविद्धैकादशी नाम वर्ज्या धर्मार्थकाङ्क्षिभिः ॥</p>
</blockquote>
<blockquote>
<p>पुत्रराज्यसमृद्ध्यर्थं द्वादश्यां समुपोषयेत् ।</p>
</blockquote>
<blockquote>
<p>तत्र क्रतुशतं पुण्यं त्रयोदश्यां तु पारणम् ॥</p>
</blockquote>
<blockquote>
<p>आदित्योदयवेलायाम् आरद्धा षष्टिनाडिका ।</p>
</blockquote>
<blockquote>
<p>संकीर्णैकादशी नाम ज्याज्या धर्मफलेप्सुभिः ॥</p>
</blockquote>
<blockquote>
<p>पुत्रपौत्रप्रवृद्ध्यर्थं द्वादश्याम् उपवासयेत् ।</p>
</blockquote>
<blockquote>
<p>तत्र क्रतुशतं पुण्यं त्रयोदश्यां तु पारणे ॥ इति ।</p>
</blockquote>
<p>एवं च यतैकादशी द्वादश्यां नास्ति, द्वादशी न च त्रयोदश्याम्, दशमीशेषस्योदयात् प्राचीनमुहूर्तद्वयानुप्रवेशः तत्रैकादशीं परित्यज्य द्वादश्याम् उपोष्य त्रयोदश्यां पारणम् इत्य् उक्तं भवति । अनेनैवाभिप्रायेण कण्वो ऽपि ।</p>
<blockquote>
<p>अरुणोदयवेलायां दशमी यदि संगता ।</p>
</blockquote>
<blockquote>
<p>तत्रोपोष्या द्वादशी स्यात् त्रयोदश्यां तु पारणम् ॥</p>
</blockquote>
<blockquote>
<p>अरुणोदयवेलायां दशमी यदि संयुता ।</p>
</blockquote>
<blockquote>
<p>रविचक्रार्धमात्रापि द्वादशीम् उपवासयेत् ॥</p>
</blockquote>
<blockquote>
<p>तत्र क्रतुशतं पुण्यं त्रयोदश्यां तु पारणम् ॥</p>
</blockquote>
<blockquote>
<p>अरुणोदयवेलायां विद्धा काचिद् उपोषिता ।</p>
</blockquote>
<blockquote>
<p>तस्याः पुत्रशतं नष्टं तस्मात् तां परिवर्जयेत् ॥</p>
</blockquote>
<p>भविष्यत्पुराणे ऽपि ।</p>
<blockquote>
<p>अरुणोदयवेलायां दशमी यदि विद्यते ।</p>
</blockquote>
<blockquote>
<p>पापमूलं सदा ज्ञेयम् एकादश्य् उपवासिनाम् ॥</p>
</blockquote>
<p>नारदो ऽपि ।</p>
<blockquote>
<p>अरुणोदयवेलायां दशमी यदि दृश्यते ।</p>
</blockquote>
<blockquote>
<p>न तत्रैकादशी कार्या धर्मकामार्थनाशिनी ॥</p>
</blockquote>
<p>गोबिहो ऽपि ।</p>
<blockquote>
<p>अरुणोदयवेलायां दशमी यदि संगता ।</p>
</blockquote>
<blockquote>
<p>संयुक्तैकादशीपुण्यं मोहिन्यै दत्तवान् विभुः ॥</p>
</blockquote>
<blockquote>
<p>उदयाद् उपरिविद्धा दशम्य् एकादशी यदा ।</p>
</blockquote>
<blockquote>
<p>दानवेभ्यः प्रीणनार्थं दत्तवान् पाकशासनः ॥</p>
</blockquote>
<blockquote>
<p>तस्मात् सर्वप्रयत्नेन संकीर्णैकादशीं त्यजेत् ।</p>
</blockquote>
<blockquote>
<p>द्वादश्याम् उपवासो ऽत्र त्रयोदश्यां तु पारणम् ॥</p>
</blockquote>
<p>अरुणोदयाभ्प्रायेण नारदीयपुराणे मोहिनीवाक्यम् ।</p>
<blockquote>
<p>अग्नेर् विहारकाले तु वध्वा उत्थापने तथा ।</p>
</blockquote>
<blockquote>
<p>गवां दोहनकाले ऽपि पक्षिसंनादने तथा ॥</p>
</blockquote>
<blockquote>
<p>निर्गमे सर्ववेदानां मार्जनीग्रहणे तथा ।</p>
</blockquote>
<blockquote>
<p>द्वारोद्घाटनवेलायां स्नानकाल उपस्थिते ॥</p>
</blockquote>
<blockquote>
<p>व्रतिनां दीक्षितानां च वादित्रनिनदे तथा ।</p>
</blockquote>
<blockquote>
<p>तथा प्रान्तो दशम्या यस् त्व् एकादश्या समन्वितः ॥</p>
</blockquote>
<blockquote>
<p>प्रदीयतां निवासार्थं कालो विबुधसत्तमाः ।</p>
</blockquote>
<blockquote>
<p>तन् मोहिन्या वचः श्रुत्वा सुराः सर्वे महीयते ॥</p>
</blockquote>
<blockquote>
<p>संमन्त्र्य सुचिरं कालं दिगम्बरपुरोगमाः ।</p>
</blockquote>
<blockquote>
<p>यमस्य दर्शनार्थाय वैकुठध्वंसनाय च ॥</p>
</blockquote>
<blockquote>
<p>पाषण्डिनां विवृद्ध्यर्थं पापसंजननाय च ।</p>
</blockquote>
<blockquote>
<p>ऊचुस् ते मोहिनीं देवाः लोकसंमोहनाय वै ॥</p>
</blockquote>
<blockquote>
<p>दत्तं मोहिनि ते स्थानं प्रत्यूषसमये हि तत् ।</p>
</blockquote>
<blockquote>
<p>दुष्टं हरिदिनोपेतं दशम्याः प्रान्तम् एव हि ॥ इति ।</p>
</blockquote>
<p>अरुणोदयविद्धां परित्यजेद् इति भावः । अरुणोदयो ऽपि पुराणे दर्शितः ।</p>
<blockquote>
<p>चतस्रो घटिकाः प्रातर् अरुणोदय उच्यते ।</p>
</blockquote>
<blockquote>
<p>यतीनां स्नानकालस् तु गङ्गाम्बुसदृशः स्मृतः ॥ इति ।</p>
</blockquote>
<p>यतयो ऽत्र नियताः । तेषां स्नानकाल इति । अनेन उदयात् प्राचीनं घटिकाचतुष्टयम् अरुणोदय इत्य् उक्तं भवति । अरुणोदयाभिप्रायेण नारदो ऽपि ।</p>
<blockquote>
<p>दशम्यानुगता यत्र तिथिर् एकादशी भवेत् ।</p>
</blockquote>
<blockquote>
<p>तत्रापत्यविनाशश् च परेत्य नरकं व्रजेत् ।\</p>
</blockquote>
<p>विष्णुरहस्ये ऽपि ।</p>
<blockquote>
<p>दशमीसेषसंयुक्ताम् उपोष्यैकादशीं किल ।</p>
</blockquote>
<blockquote>
<p>संवत्सरकृतेनेह नरो धर्मेण मुच्यते ॥</p>
</blockquote>
<blockquote>
<p>दशमीशेषसंयुक्ता गान्धार्या समुपोषिता ।</p>
</blockquote>
<blockquote>
<p>तस्याः पुत्रशतं नष्टं तस्मात् तां परिवर्जयेत् ॥</p>
</blockquote>
<p>ब्रह्मकैवर्ते ।</p>
<blockquote>
<p>दशमीशेषसंयुक्तां यः करोति विमूढधीः ।</p>
</blockquote>
<blockquote>
<p>एकादशीफलं तस्य न स्याद् द्वादशवार्षिकम् ॥ इति ।</p>
</blockquote>
<p>एवं च यानि विद्धोपवासनिषेधपराणि तानि सर्वाण्य् अरुणोदयवेधाभिप्रायाणीति मन्तव्यम् । अत एव भविष्यपुराणम् ।</p>
<blockquote>
<p>अरुणोदयं यदा शुद्धं दशमीवेधवर्जितम् ।</p>
</blockquote>
<blockquote>
<p>सर्वदोषविनिर्मुक्तम् उपोष्यं तद् दिनं स्मृतम् ॥ इति ।</p>
</blockquote>
<p>यदा तु शुद्धम् अरुणोदयं वेधराहित्येन जानाति तदा सर्वदोषरहितं तद् दिनम् उपोष्यम् इत्य् अर्थः । एवं च यत् कैश्चिद् उक्तम् &ldquo;यानि विद्धोपवासनिषेधपराणि तान्य् उदयाद् ऊर्ध्वविषयाणि&rdquo; इति, तद् अपास्तम् । ततो यत्र दशमीविद्धैकादशी द्वादश्यां नास्ति तत्र द्वादश्याम् उपोष्य त्रयोदश्यां पारणं कार्यम् इति सिद्धम् । यत् तु हारीतेनोक्तम्,</p>
<blockquote>
<p>त्रयोदश्यां यदा न स्याद् द्वादशी घटिकाद्वयम् ।</p>
</blockquote>
<blockquote>
<p>दशम्य् एकादशी विद्धा सैवोपोष्या सदा तिथिः ॥</p>
</blockquote>
<p>यद् अपि ऋष्यशृङ्गेण,</p>
<blockquote>
<p>पारणे न हि लभ्येत द्वादशी कलयापि चेत् ।</p>
</blockquote>
<blockquote>
<p>तदानीं दशमीविद्धा उपोष्यैकादशी तिथिः ॥</p>
</blockquote>
<p>इति, यद् अपि विष्णुरहस्ये,</p>
<blockquote>
<p>दशमीशेषसंयुक्ता उपोष्यैकादशी तथा ।</p>
</blockquote>
<blockquote>
<p>यदा न स्यात् त्रयोदश्यां मुहूर्तं द्वादशी तिथिः ॥</p>
</blockquote>
<p>इति, एतत् सर्वम् एकादशीदिनक्षयविषयम् । अत एव नारदः ।</p>
<blockquote>
<p>दशमीशेषसंयुक्ता नोपोष्यैकादशी तिथिः ।</p>
</blockquote>
<blockquote>
<p>एकादश्यां रात्रिशेषे द्वादशी चेन् न दृश्यते ॥ इति ।</p>
</blockquote>
<p>यदैकादशीदिवसे क्षयो न भवति तदा दशमीविद्धा नोपोष्येत्य् अर्थः । अनेनैकादशीदिनक्षये दशमीविद्धोपोष्येत्य् एतद् अर्थाद् उक्तं भवति । उक्तं च तेनैव ।</p>
<blockquote>
<p>यदि दैवात् तु संसिद्ध्येद् एकादश्यां तिथित्रयम् ।</p>
</blockquote>
<blockquote>
<p>तत्र क्रतुशतं पुण्यं द्वादश्यां पारणं भवेत् ॥</p>
</blockquote>
<p>कूर्मपुराणे ।</p>
<blockquote>
<p>द्विस्पृगेकादशी यत्र तत्र संनिहितो हरिः ।</p>
</blockquote>
<blockquote>
<p>ताम् एवोपवसेत् कामम् अकामो विष्णुतत्परः ॥</p>
</blockquote>
<p>दशमीं द्वादशीं च या स्पृशति सा द्विस्पृक् । पुराणे ऽपि ।</p>
<blockquote>
<p>दिनक्षयमृते देवि नोपोष्या दशमीयुता ।</p>
</blockquote>
<blockquote>
<p>सैवोपोष्या सदा पुण्या परतश् चेत् त्रयोदशी ॥ इति ।</p>
</blockquote>
<p>यदैकादशीदिनक्षयः त्रयोदश्यां च न द्वादशी तदैव दशमीविद्धोपोष्या नान्यथेय् अर्थः । अनेन यस्मिन् दिनक्षये त्रयोदश्याम् अपि द्वादशी तस्मिन् नैवोपवसेद् इत्य् अर्थाद् उक्तं भवति । अत एव व्यासः ।</p>
<blockquote>
<p>एकादशी यदा लुप्ता परतो द्वादशी भवेत् ।</p>
</blockquote>
<blockquote>
<p>उपोष्या द्वादशी तत्र यदीच्छेत् परमां गतिम् ॥</p>
</blockquote>
<p>लुप्ता क्षयं गता । परतः त्रयोदश्याम् इत्य् अर्थः । यत् तु गोभिलेनोक्तम्,</p>
<blockquote>
<p>एकादश्यां यदा ब्रह्मन् दिनक्षयतिथिर् भवेत् ।</p>
</blockquote>
<blockquote>
<p>तदा ह्य् एकादशीं त्यक्त्वा द्वादश्याम् उपवासयेत् ॥</p>
</blockquote>
<blockquote>
<p>तत्र क्रतुशतं पुण्यं त्रयोदश्यां तु पारणम् ॥</p>
</blockquote>
<p>इति, यद् अपि पितामहेन,</p>
<blockquote>
<p>एकादश्यां यदा वत्स दिनक्षयतिथिर् भवेत् ।</p>
</blockquote>
<blockquote>
<p>अत्रोपोष्या द्वादशी स्यात् त्रयोदश्यां तु पारणम् ॥</p>
</blockquote>
<p>इति, तत् पुत्रवद्गृहिविषयम्, तस्यैव दिनक्षयोपवासनिषेधात् । तथा च मत्स्यपुराणम् ।</p>
<blockquote>
<p>दिनक्षये ऽर्कसंक्रान्त्यां ग्रहणे चन्द्रसूर्ययोः ।</p>
</blockquote>
<blockquote>
<p>उपवासं न कुर्वीत पुत्रपौत्रसमन्वितः ॥</p>
</blockquote>
<p>व्यासो ऽपि ।</p>
<blockquote>
<p>एकादशीषु नष्टासु रविसंक्रमणेषु च ।</p>
</blockquote>
<blockquote>
<p>पारणं चोपवासं च न कुर्यात् पुत्रवान् गृही ॥ इति ।</p>
</blockquote>
<p>पितामहो ऽपि ।</p>
<blockquote>
<p>एकादशीदिनक्षय उपवासं करोति यः ।</p>
</blockquote>
<blockquote>
<p>तस्य पुत्रा विनश्यन्ति मघायां पिण्डदो यथा ॥ इति ।</p>
</blockquote>
<p>एवं च यानि विद्धोपवासनिषेधपराणि तानि सर्वाण्य् एकादशीदिनक्षयव्यतिरिक्तविषयाणीति मन्तव्यम् । उक्तं च पुराणे ।</p>
<blockquote>
<p>दिनक्षयमृते देवि नोपोष्या दशमीयुता । इति ।</p>
</blockquote>
<p>अनेनैवाभिप्रायेण कूर्मपुराणे ऽपि ।</p>
<blockquote>
<p>कलार्धेनापि विद्धा स्याद् दशम्यैकादशी यदा ।</p>
</blockquote>
<blockquote>
<p>तदा ह्य् एकादशीं त्यक्त्वा द्वादशीं समुपोषयेत् ॥</p>
</blockquote>
<blockquote>
<p>द्वादश्याम् उपवासो ऽत्र त्रयोदश्यां तु पारणम् ॥</p>
</blockquote>
<p>व्यासो ऽपि ।</p>
<blockquote>
<p>दशमीमिश्रिता पूर्वा द्वादशी यदि लुप्यते ।</p>
</blockquote>
<blockquote>
<p>एकादश्यां महाप्राज्ञ उपवासः कथं भवेत् ॥</p>
</blockquote>
<blockquote>
<p>शुद्धैव द्वादशी राजन्न् उपोष्या मोक्षकाङ्क्षिभिः ।</p>
</blockquote>
<blockquote>
<p>पारणं तु त्रयोदश्यां पूजयित्वा जनार्दनम् ॥</p>
</blockquote>
<p>स्कन्दपुराणे ऽपि ।</p>
<blockquote>
<p>शुद्धं हरिदिनं न स्यात् द्वादशीं ग्राहयेत् ततः ।</p>
</blockquote>
<blockquote>
<p>द्वादश्याम् उपवासो ऽत्र त्रयोदश्यां तु पारणम् ॥</p>
</blockquote>
<blockquote>
<p>एवं कुर्वन् नरो भक्त्या विष्णुसायुज्यम् आप्नुयात् ।</p>
</blockquote>
<blockquote>
<p>अन्यथा कुरुते यस् तु स याति नरकं ध्रुवम् ॥ इति ।</p>
</blockquote>
<p>एवं वेधसंदेहे ऽपि द्रष्टव्यम् । अत एव कूर्मपुराणम् ।</p>
<blockquote>
<p>बहुवाक्यविरोधेन संदेहो जायते यदा ।</p>
</blockquote>
<blockquote>
<p>द्वादशी तु तदा ग्राह्या त्रयोदश्यां तु पारणम् ॥ इति ।</p>
</blockquote>
<p>एवं च यत्र दशमीविद्धैकादशी द्वादश्यां नास्ति द्वादशी च त्रयोदश्याम्, तत्र द्वादश्याम् उपोष्य त्रोयोदश्यां पारणं कार्यम् इत्य् उक्तं भवति । अस्मिन्न् एव विषये यदा द्वादश्याम् प्य् एकादशी तदा द्वितीयैकादश्याम् एवोपवासः । तथा च नारदः ।</p>
<blockquote>
<p>द्वादश्यैकादशी यत्र संगता त्रिदशाधिप ।</p>
</blockquote>
<blockquote>
<p>ताम् उपोष्य ततः कुर्यात् त्रयोदश्यां तु पारणम् ॥ इति ।</p>
</blockquote>
<p>बोधायनो ऽपि ।</p>
<blockquote>
<p>कलाप्य् एकादशी यत्र परतो द्वादशी न चेत् ।</p>
</blockquote>
<blockquote>
<p>तत्र क्रतुशतं पुण्यं त्रयोदश्यां तु पारणम् ॥</p>
</blockquote>
<p>पुराणे ऽपि ।</p>
<blockquote>
<p>द्वादशीमिश्रिता ग्राह्या सर्वत्रैकादशी तिथिः ।</p>
</blockquote>
<blockquote>
<p>द्वादशी च त्रयोदश्यां विद्यते यदि वा न वा ॥ इति ।</p>
</blockquote>
<p>अस्मिन् विषये यदा त्रयोदश्याम् अपि द्वादशी तदा द्वितीयैकादश्याम् एवोपवासः । तथा च नारदीयपुराणं ।</p>
<blockquote>
<p>द्वादश्य् एकादशी यत्र द्वादशी परतो ऽपि वा ।</p>
</blockquote>
<blockquote>
<p>द्वादशीपारणं कुर्यात् क्रतुकोटिफलं भवेत् ॥</p>
</blockquote>
<p>पुराणे ऽपि ।</p>
<blockquote>
<p>एकादशीकलायुक्ता येन द्वादश्य् उपोषिता ।</p>
</blockquote>
<blockquote>
<p>किं तस्य बहुभिर् यज्ञैर् अश्वमेधादिभिर् नृप ॥</p>
</blockquote>
<blockquote>
<p>एकादशी द्वादशी च तत्र संनिहितो हरिः ।</p>
</blockquote>
<blockquote>
<p>उपोष्य रजनीम् एकां ब्रह्महत्यां व्यपोहति ॥ इति ।</p>
</blockquote>
<p>अस्मिन्न् एव विषये द्वादश्याम् एकादशी नास्ति तदा द्वादश्याम् एवोपवासः । तथा च नारदीयपुराणम् ।</p>
<blockquote>
<p>उपोष्या द्वादशी शूद्धा द्वाध्याम् एव पारयेत् ।</p>
</blockquote>
<blockquote>
<p>निर्गता चेत् त्रयोदश्यां कला वा द्विकलापि वा ॥ इति ।</p>
</blockquote>
<p>द्वादशीदिनक्षये कूर्मपुराणे ।</p>
<blockquote>
<p>एकादशी द्वादशी च रात्रिशेषे त्रयोदशी ।</p>
</blockquote>
<blockquote>
<p>त्रिभिर् मिश्रा तिथिः कर्या सर्वपापहरा स्मृता ॥</p>
</blockquote>
<blockquote>
<p>उपवासः कृतस् तस्यां महापातकनाशनम् ।</p>
</blockquote>
<blockquote>
<p>एकादशी द्वादशी च रात्रिशेषे त्रयोदशी ॥</p>
</blockquote>
<blockquote>
<p>तत्र क्रतुशतं पुण्यं त्रयोदश्यां तु पारणम् ॥</p>
</blockquote>
<p>स्कन्दपुराणे ऽपि ।</p>
<blockquote>
<p>द्वादशीसंगता यत्र भवत्य् एकादशी तिथिः ।</p>
</blockquote>
<blockquote>
<p>दिनक्षये ऽपि सा पुण्या निरस्या न कथंचन ॥ इति ।</p>
</blockquote>
<p>यत् तु वृद्धशातातपेनोक्तम्,</p>
<blockquote>
<p>दशम्यैकादशी विद्धा द्वादशी च क्षयं गता ।</p>
</blockquote>
<blockquote>
<p>क्षीणा सा द्वदशी ज्ञेया नक्तं तत्र विधीयत् ॥</p>
</blockquote>
<p>यद् अपि विष्णुधर्मोत्तरे,</p>
<blockquote>
<p>एकादशी यदा विद्धा द्वादशी च क्षयं गता ।</p>
</blockquote>
<blockquote>
<p>क्षीणा सा द्वादशी ज्ञेया नक्तं तत्र विधीयते</p>
</blockquote>
<p>इति, तत् पुत्रवद्गृहिविषयम्, तस्यैव दिनक्षयोपवासनिषेधात् । तथा च मत्स्यपुराणम् ।</p>
<blockquote>
<p>एकादशी द्वादशी च विशेषेण त्रयोदशी ।</p>
</blockquote>
<blockquote>
<p>उपवासं न कुर्वीत पुत्रपौत्रसमन्वितः ॥</p>
</blockquote>
<p>नन्व् अनेनोपवासो निषिध्यते न नक्तविधानम् । मैवम्, निषिद्दस्योपवासस्य वायुपुराणे नक्तविधानात् ।</p>
<blockquote>
<p>उपवासनिषेधे तु भक्ष्यं किंचित् प्रकल्पयेत् ।</p>
</blockquote>
<blockquote>
<p>न दुष्यत्य् उपवासेन उपवासफलं लभेत् ॥ इति ।</p>
</blockquote>
<p>भक्ष्यप्रकल्पनम् अपि तत्रैवानन्तरम् उक्तम् ।</p>
<blockquote>
<p>नक्तं हविष्यान्नम् अनोदनं वा यवास् तिलाः क्षीरम् अथाम्बुवाज्यम् ।</p>
</blockquote>
<blockquote>
<p>यत् पञ्चगव्यं यदि वापि वायुः प्रशस्तम् अत्रोत्तरम् उत्तरं च ॥ इति ।</p>
</blockquote>
<p>एवं यद् उक्तं व्यासेन,</p>
<blockquote>
<p>एकादशी द्वादशी च रात्रिशेषे त्रयोदशी ।</p>
</blockquote>
<blockquote>
<p>द्वादश द्वादशीर् हन्ति त्रयोदश्यां तु पारणम् ॥</p>
</blockquote>
<p>इति, तत् पुत्रवद्गृहिविषयम् इत्य् अनुसंधेयम् । <span style="text-decoration:underline;">ननु</span> च यानि त्रयोदशीपारणपराणि तेष्व् एव &ldquo;तत्र क्रतुशतं पुण्यम्&rdquo; इत्यादिफलश्रवणात्, तानि काम्योपवासाभिप्रायाणि, विद्धोपवासविधिपराणि तु नित्योपवासविषयाणीति व्यवस्था किं न स्यात् । <span style="text-decoration:underline;">मैवम्</span>,</p>
<blockquote>
<p>यदि दैवात् तु संसिद्ध्येद् एकादश्यां तिथित्रयम् ।</p>
</blockquote>
<blockquote>
<p>तत्र क्रतुशतं पुण्यं द्वादशीपारेणे कृते ॥</p>
</blockquote>
<blockquote>
<p>द्वादश्य् एकादशी यत्र द्वादशी परतो ऽपि च ।</p>
</blockquote>
<blockquote>
<p>द्वादशीपारणं कुर्यात् क्रतुकोटिफलं भवेत् ॥</p>
</blockquote>
<p>इति द्वादशीपारणे ऽपि फलश्रवणाविशेषात् । किं च,</p>
<blockquote>
<p>सर्वत्रैकादशी कार्या द्वादशीमिश्रिता नरैः ।</p>
</blockquote>
<blockquote>
<p>प्रातर् भवतु वा मा वा यतो नित्यं हि पारणम् ॥</p>
</blockquote>
<blockquote>
<p>पारणं तु त्रयोदश्यां निष्कामानां विमुक्तिदम् ।</p>
</blockquote>
<p>इत्यादिषु त्रयोदशीपारणस्यापि नित्यत्वश्रवणाच् च । अतो नेयं फलश्रुतिः, अपि त्य् अर्थवाद इत् मन्तव्यम् । <span style="text-decoration:underline;">केचित्</span> तु,</p>
<blockquote>
<p>शुद्धैव द्वादशी राजन्न् उपोष्या मोक्षकाङ्क्षिभिः ।</p>
</blockquote>
<blockquote>
<p>पारणं तु त्रयोदश्यां पूजयित्वा जनार्दनम् ॥</p>
</blockquote>
<p>इति वचनाद् यतीनाम् एव मोककाङ्क्षित्वात् तद्विषयाण्य् एव शुद्धद्वादश्युपवासविधिपराणि । विद्धोपवासविधिपराणि तु गृहस्थविषयाण्य् एवेति व्यवस्थापयन्ति । <span style="text-decoration:underline;">तन् मन्दं</span>, स्वर्गादिफलस्य भङ्गित्वेन सर्वेषाम् अपि मोक्षकाङ्क्षित्वाविशेषात् । किं च,</p>
<blockquote>
<p>उपोष्या सर्वदा शुद्धा द्वादशी तु द्विजोत्तमैः ।</p>
</blockquote>
<blockquote>
<p>क्षत्रैर् वैश्यैश् तथा शुद्धैः किम् अन्यच् छ्र्तोतुम् इच्छसि ॥</p>
</blockquote>
<p>इति शुद्धद्वादश्युपवासे यतिव्यतिरिक्तानाम् अप्य् अधिकारदर्शनात् । तथा,</p>
<blockquote>
<p>एकादशी दिशा विद्धा परतो न निवर्तते ।</p>
</blockquote>
<blockquote>
<p>गृहिभिर् यतिभिश् चैव सैवोपोष्या सदा तिथिः ॥</p>
</blockquote>
<p>इति मत्स्यपुराणे यतीनाम् अपि विद्धोपवासविधानाच् च । यद् <span style="text-decoration:underline;">अन्यैर्</span> उक्तम्,</p>
<blockquote>
<p>संपूर्णैकादशी यत्र प्रभाते पुनर् एव सा ।</p>
</blockquote>
<blockquote>
<p>उत्तरां तु यतिः कुर्यात् पूर्वाम् उपवसेद् गृही ॥</p>
</blockquote>
<p>इत्य् अत्र यतीनां त्रयोदश्यां पारणदर्शनात् तद्विषयाण्य् एव त्रयोदशीपारणपराणि, विद्धोपवासविधिपराणि तु गृहस्थविष्याण्य् एवेति, <span style="text-decoration:underline;">तद् अपि</span> पूर्वोक्तवचनद्वयेनैवापास्तम् इत्य् उपेक्षणीयम् । <span style="text-decoration:underline;">अपरे</span> तु विद्धोपवासविधिपराण्य् अरुण्ōदयवेधविषयाणि, द्वादश्युपवासविधिपराणि तूदयाद् ऊर्ध्वविषयाणीति मन्यन्ते, <span style="text-decoration:underline;">तद् अपि</span> त्रयोदशीपारणविधिविरुद्धम् इत्य् उपेक्षणीयम् । <span style="text-decoration:underline;">ननु</span> च कथं त्रयोदश्यां पारणं, यावता कूर्मपुराणे,</p>
<blockquote>
<p>एकादश्याम् उपोष्यैव द्वादश्यां पारणं स्मृतम् ।</p>
</blockquote>
<blockquote>
<p>त्रयोदश्यां न तत् कुर्याद् द्वादशद्वादशीक्षयात् ॥</p>
</blockquote>
<p>इति त्रयोदशीपारणनिषेधात् । श्रीविष्णुरहस्ते ऽपि ।</p>
<blockquote>
<p>पारणं तु न कर्तव्यम् उपोष्यैकादशीम् इह ।</p>
</blockquote>
<blockquote>
<p>त्रयोदश्यां नरैर् नित्यं धर्मवृद्धिम् अभीप्सुभिः ॥ इति ।</p>
</blockquote>
<p>स्मृत्यन्तरे ऽपि ।</p>
<blockquote>
<p>दशम्यनुगता हन्ति द्वादशद्वादशीफलम् ।</p>
</blockquote>
<blockquote>
<p>धर्मापत्यधनायूंषि त्रयोदश्यां तु पारणम् ॥ इति ।</p>
</blockquote>
<p><span style="text-decoration:underline;">उच्यते</span>: सत्यम् एवम्, तथापि यत्र त्रयोदश्यां द्वादशीसंभवः तत्र ताम् अतिक्रम्य त्रयोदश्यां पारणं न कार्यम् इत्य् एवंपरम्, न पुनः शुद्धत्रयोदश्याम् । अत एव कूर्मपुराणम् ।</p>
<blockquote>
<p>यदा भवति चाल्पा तु द्वादशी पारणे दिने ।</p>
</blockquote>
<blockquote>
<p>उषःकाले द्वयं कुर्यात् प्रातर्माधाह्निकं तथा ॥</p>
</blockquote>
<p>नारदीयपुराणे ऽपि ।</p>
<blockquote>
<p>अल्पायाम् अथ विप्रेन्द्र द्वादश्याम् अरुणोदये ।</p>
</blockquote>
<blockquote>
<p>स्नानार्चनक्रियाः कुर्याद् दानहोमादिसंयुताः ॥</p>
</blockquote>
<blockquote>
<p>त्रयोदश्यां तु शुद्धायां पारणम् पृथिवीफलम् ।</p>
</blockquote>
<blockquote>
<p>शतयज्ञाधिकं वापि नरः प्राप्नोत्य् असंशयः ॥</p>
</blockquote>
<blockquote>
<p>एतस्मात् कारणाद् विप्राः प्रत्यूषे स्नानम् आचरेत् ।</p>
</blockquote>
<blockquote>
<p>पितृतर्पणसंयुक्तम् अल्पां दृष्ट्वैव द्वादशीम् ॥</p>
</blockquote>
<blockquote>
<p>महाहानिकरी ह्य् एषा द्वादशी लङ्घिता नृणाम् ।</p>
</blockquote>
<blockquote>
<p>करोति धर्महरणम् अस्नातेव सरस्वती  ॥</p>
</blockquote>
<p>न च,</p>
<blockquote>
<p>यां तिथिं समनुप्राप्य उदयं याति भास्करः ।</p>
</blockquote>
<blockquote>
<p>सा तिथिः सकला ज्ञेया स्नानदानजपादिषु ॥</p>
</blockquote>
<p>इति देवलवचनाद् द्वादश्यतिक्रमे ऽपि न दोष इति शङ्कनीयम् । यत आह नारदीयपुराणे वसिष्ठः ।</p>
<blockquote>
<p>पारणे मरणे नॄणां तिथिस् तात्कालिकी स्मृता । इति ।</p>
</blockquote>
<p>यस्मिन् काले पारणं मरणं वा तत्र तात्कालिक्य् एव तिथिः न पुनः सा तिथिः सकला ज्ञेयेत्य् एतद् भवतीत्य् अर्थः । यत्र पुनस् त्रयोदश्यां कलामात्रैव द्वादशी तत्र पुराणोक्तम् ।</p>
<blockquote>
<p>त्रयोदश्यां यदा राजन् द्वादश्यास् तु कला भवेत् ।</p>
</blockquote>
<blockquote>
<p>सा तिथिः सकला चेति वसिष्ठः प्राह धर्मवित् ॥ इति ।</p>
</blockquote>
<p>एवं च यानि त्रयोदशीपारणनिषेधपराणि तानि त्रयोदश्यां द्वादशीसंभवविषयाणीति सिद्धम् । यानि पुनः,</p>
<blockquote>
<p>कला काष्ठा मुहूर्तं वा यदि चेद् अपरे ऽहनित् ।</p>
</blockquote>
<blockquote>
<p>द्वादश द्वादशीर् हन्ति त्रयोदश्यां तु पारणम् ॥</p>
</blockquote>
<p>इति, त्रयोदश्यां द्वादशीसंभवम् अनूद्य पारणनिषेधपराणि, तानि,</p>
<blockquote>
<p>विद्धाप्य् एकादशी ग्राह्या परतो द्वादशी न चेत् ।</p>
</blockquote>
<blockquote>
<p>द्वादश द्वादशीर् हन्ति त्रदश्यां तु पारणम् ॥</p>
</blockquote>
<p>इत्यादिभिः समानार्थानीत्य् अनवद्यम् । एवं च यत् कैश्चिद् उक्तं त्रयोदश्यां द्वादशीसंभवे ऽपि त्रयोदशीपारणं न दोषायेति, तद् अपास्तम् ॥</p>
<p>**इति स्मृतिचन्द्रिकायाम् एकादशीद्वैधनिर्णयः **</p>
<p><strong>अपराह्णनिर्णयः</strong></p>
<p>एवं प्रसक्तन् अनुप्रसक्तं च परिसमाप्याधुना प्रकृता अप्राह्णनिर्णयः क्रियते । तत्र शातातपः ।</p>
<blockquote>
<p>दर्शश्राद्धं तु यत् प्रोक्तं पार्वणं तत् प्रकीर्तितम् ।</p>
</blockquote>
<blockquote>
<p>अपराह्णे पितॄणां च तत्र दानं प्रशस्यते ॥</p>
</blockquote>
<p>अपराह्णो ऽपि पञ्चधाविभक्तस्याध्नश् चतुर्थो भाग इत्य् आह व्यासः ।</p>
<blockquote>
<p>मुहूर्तत्रितयं प्रातः तावान् एव च सङ्गवः ।</p>
</blockquote>
<blockquote>
<p>मध्याह्नस् त्रिमुहूर्तः स्याद् अपराह्णो ऽपि तादृशः ॥</p>
</blockquote>
<blockquote>
<p>सायाह्नस् त्रिमुहूर्तस् तु सर्वकर्मबहिष्कृतः ॥ इति ।</p>
</blockquote>
<p>वाजसनेयश्रुतिर् अपि: &ldquo;आदित्यो वै सर्वा ऋतवः स यदैवोदेत्य् अथ वसन्तो यदा सङ्गवो ऽथ ग्रीष्मो यदा मध्यन्दिनो ऽथ शरद् यदापराह्णस् तदा वर्षा यदास्तम् एत्य् अथ हेमन्तः&rdquo; इति । श्रुत्यन्तरे तु त्रेधा विभक्तस्याह्नस् तृतीयभागे ऽपराह्णशब्दः प्रयुक्तः: &ldquo;पूर्वाह्णो वै देवानां मध्यंदिनं मनुष्याणाम् अप्राह्णः पितॄणाम्&rdquo; इति । मनुस् तु द्वेधा विभक्तस्याह्नो द्वितीयभागे ऽपराह्णशब्दम् आह ।</p>
<blockquote>
<p>यथा चैवापरः पक्षः पूर्वपक्षाद् विशिष्यते ।</p>
</blockquote>
<blockquote>
<p>तथा श्राद्धस्य पूर्वाह्णाद् अपराह्णो विशिष्यते ॥</p>
</blockquote>
<p>स्कन्दपुराणे ऽपि ।</p>
<blockquote>
<p>आवर्तनात् तु पूर्वाह्णो ह्य् अपराह्णस् ततः परः । इति ।</p>
</blockquote>
<p>आवर्तनावधिः पूर्वाह्णः इत्य् अर्थः । एवम् अनेकधापराह्णशब्दप्रयोगे ऽपि मनूक्त एवापराह्णशब्दार्थः स्वीक्रियते ।</p>
<blockquote>
<p>शुक्लपक्षस्य पूर्वाह्णे श्राद्धं कुर्याद् द्विजोत्तमः ।</p>
</blockquote>
<blockquote>
<p>कृष्णपक्षापराह्णे तु रौहिणं तु न लङ्घयेत् ॥</p>
</blockquote>
<p>इति मार्कण्डेयेन द्वेधा विभक्तस्याह्नो द्वितीयभागे श्राद्धावधानात्, तथा &ldquo;रौहिणं तु न लङ्घयेत्&rdquo; इति चतुर्थभागाद् अर्वाग् एव समाप्तिविधानाच् च । रौहिणो नवमो मुहूर्तः । किं च,</p>
<blockquote>
<p>भूतविद्धा त्व् अमावास्या प्रतिपन्मिश्रितापि वा ।</p>
</blockquote>
<blockquote>
<p>पित्र्ये कर्मणि विद्वद्भिः ग्राह्या कुतपकालिकी ॥</p>
</blockquote>
<p>इति हारीतः श्राद्धाङ्गत्वेन कुतपकालं विधत्ते, तद् अपि न स्यात् । <span style="text-decoration:underline;">ननु</span> नानेन कुतपकालस्य श्राद्धाङ्गत्वम् अवगम्यते । <span style="text-decoration:underline;">मैवम्</span>, कुतपकालिकीग्रहणविधेः दृष्टार्थत्वायाङ्गत्वस्यैवोचितत्वात् । उक्तं च पुराणे ।</p>
<blockquote>
<p>कुं यत्र गोपतिर् गोभिः कार्त्स्न्येन तपति क्षणे ।</p>
</blockquote>
<blockquote>
<p>स कालः कुतपो नाम श्राद्धं तत्र पर्दीयते ॥ इति ।</p>
</blockquote>
<p>कुः पृथ्वी । गोपतिः सूर्यः । अत्र यत् <span style="text-decoration:underline;">कैश्चिद्</span> उक्तम् &ldquo;एकोद्दिष्टं तु मध्याह्ने&rdquo; इति वचनात् कुतपकालविधानम् एकोद्दिष्टविषयम् एवेति, तद् अनेन दर्शश्राद्दे ऽपि कुतपकालविधानेनापास्तम् । न चैवं सति कुतपापराह्णविध्योर् विकल्पः स्याद् इति शङ्कनीयम्, कुतपोत्तरार्धस्यापराह्णन्तर्भावः । कुतपो हि नाम पञ्चदशमुहूतात्मकस्याह्नो ऽष्टमो मुहूर्तः । तथा च मत्स्यपुराणम् ।</p>
<blockquote>
<p>अह्नो मुहूता विख्याता दश पञ्च च सर्वदा ।</p>
</blockquote>
<blockquote>
<p>तत्राष्टमो मुहूर्तो यः स कालः कुतपः स्मृतः ॥ इति ।</p>
</blockquote>
<p>वायुपुराणे ऽपि ।</p>
<blockquote>
<p>मुहूर्ता सप्तमाद् ऊर्ध्वं मुहूरान् नवमादयः ।</p>
</blockquote>
<blockquote>
<p>स कालः कुतपो नाम पितॄणां दत्तम् अक्षयम् ॥ इति ।</p>
</blockquote>
<p>एवं च यद् अपराह्णे विहितं तद् अपराह्णान्तर्गतकुतपे कार्यं विधीयत इत्य् अविरोधः । एतद् अपि प्रारम्भाभिप्रायम् । तद् आह मत्स्यः ।</p>
<blockquote>
<p>मध्याह्ने सर्वा यस्मान् मन्दीभवति भास्करः ।</p>
</blockquote>
<blockquote>
<p>तस्माद् अनन्तफलदः तत्रारम्भो विशिष्यते ॥</p>
</blockquote>
<p>गौतमो ऽपि ।</p>
<blockquote>
<p>प्रारभ्य कुतपे श्राद्धं कुर्याद् आरौहिणं बुधः ।</p>
</blockquote>
<blockquote>
<p>विधिज्ञो विधिम् आस्थाय रौहिणं तु न लङ्घयेत् ॥ इति ।</p>
</blockquote>
<p>एतच् च कुतपादिश्राद्धविधानम् अनग्निकविषयम्, साग्नेः कृतपिण्डपितृयज्ञस्यैव मनुना श्राद्धविधानात्,</p>
<blockquote>
<p>पितृयज्ञं तु निर्वर्त्य विप्रश् चन्द्रक्षये ऽग्निमान् ।</p>
</blockquote>
<blockquote>
<p>पिण्डान्वाहार्यकं श्राद्धं कुर्यान् मानानुमासिकम् ॥</p>
</blockquote>
<p>इति पिण्डपितृयज्ञस्याप्य् अपराह्णकालत्वेन श्राद्धस्य कुतपादित्वासंभवाद् इति भावः । न च,</p>
<blockquote>
<p>पितृयज्ञं तु निर्वर्त्य तर्पणाख्यं तु यो ऽग्निमान् ।</p>
</blockquote>
<blockquote>
<p>पिण्डान्वाहार्यकं श्राद्धं कुर्याद् इन्दुक्षये सदा ॥</p>
</blockquote>
<p>इति मत्स्यपुराणवचनात् पितृयज्ञशब्दः तर्पणाख्यपितृयज्ञपर इति साग्नेर् अपि कुतपाद्य् एव श्राद्धम् इति शङ्कनीयम्,</p>
<blockquote>
<p>पक्षान्तं कर्म निर्वर्त्य वैश्वदेवं च साग्निकः ।</p>
</blockquote>
<blockquote>
<p>पिण्डयज्ञं ततः कुर्यात् ततो ऽन्वाहार्यकं बुधः ॥</p>
</blockquote>
<p>इति लौगाक्षिना साग्नेः पिण्डपितृयज्ञानन्तरम् एव श्राद्धविधानात् । अतस् तर्पणशब्दो ऽपि कथंचित् पिण्डपितृयज्ञपर इत्य् अवगन्तव्यम् । एवं च यत्र श्राद्धदिने चन्द्रदर्शनेन पिण्डपितृयज्ञप्राप्तिः तत्राग्निमान् कृत्वैव पिण्डपितृयज्ञं श्राद्धं कुर्यात् । अन्यथा तु साग्नेर् अपि कुतपाद्य् एव श्राद्धम् इत्य् अनुसंधेयम् । <span style="text-decoration:underline;">ननु</span> कुतपादिरौहिनान्तत्वाच् छ्राद्धकालस्य तस्य च कर्मद्वयापर्याप्तत्वात् कथम् अग्निमच् छ्राद्दस्यापि पिण्डपितृयज्ञानन्तर्यम् । <span style="text-decoration:underline;">मैवम्</span>, मत्स्यपुराणे रौहिनाद् उपर्य् अपि कालविधानात्,</p>
<blockquote>
<p>ऊर्ध्वं मुहूर्तं कुतपाद् यन् मुहूर्तचतुष्टयम् ।</p>
</blockquote>
<blockquote>
<p>मुहूर्तपञ्चकं ह्य् एतत् स्वधाभवम् इष्यते ॥</p>
</blockquote>
<p>इति कुतपादिमुहूर्तपञ्चकं श्राद्धस्याङ्गम् इत्य् अर्थः । यत् तु यमेनोक्तम्,</p>
<blockquote>
<p>चतुर्थे प्रहरे प्राप्ते यः श्राद्धं कुरुते नरः ।</p>
</blockquote>
<blockquote>
<p>आसुरं तद् भवेच् छ्राद्धं दाता च नरकं व्रजेत् ॥</p>
</blockquote>
<p>इति, तत् चतुर्थप्रहरे प्राप्ते सति यो ऽन्तिमे मुहूर्तत्रये श्राद्धं करोति तस्य दोष इत्य् एवंपरम्, न पुनः प्रहरनिषेधपरं पूर्वोक्तमत्स्यपुराणवचनविरोधात् । उक्तं च तत्रैव ।</p>
<blockquote>
<p>सायाह्नस् त्रिउहूर्थः स्याच् छ्राद्धं तत्र न कारयेत् ।</p>
</blockquote>
<blockquote>
<p>राक्षसी नाम सा वेला गर्हिता सर्वकर्मसु ॥ इति ।</p>
</blockquote>
<p>यद् अपि कात्यायनोक्तम्,</p>
<blockquote>
<p>पिण्डान्वाहार्यकं श्राद्धं क्षीणे राजनि शस्यते ।</p>
</blockquote>
<blockquote>
<p>वासरस्य तृतीये ऽंशे नास्तिसंध्यासमीपतः ॥</p>
</blockquote>
<p>इति, तद् अपि कूर्मपुराणवचनविरोधात् &ldquo;वासरस्य तृतीये ऽंशे नातिसंध्यासमीपतः&rdquo; इति दिनान्तिमे मुहूर्तत्रये न कार्यम् इत्य् एवंपरम्, न पुनर् विशेषेण तृतीयांशए विधिपरम् इति । यद् अपि व्याघ्रपादवचनम्,</p>
<blockquote>
<p>विधिज्ञः श्रद्धयोपेतः सम्यक्पात्रनियोजकः ।</p>
</blockquote>
<blockquote>
<p>रात्रेर् अन्यत्र कुर्वाणः श्रेयः प्राप्नोत्य् असंशयम् ॥</p>
</blockquote>
<p>इति, तद् अप्य् उक्तयुक्त्यैव नाहर्मात्रविधिपरम् इति सर्वम् अनवद्यम् । रात्रिनिषेधस्य क्वचिद् अपवादम् आह विष्णुः ।</p>
<blockquote>
<p>संध्यारात्र्योर् न कर्तव्यं श्राद्धं खलु विचक्षणैः ।</p>
</blockquote>
<blockquote>
<p>तयोर् अपि च कर्तव्यं यदि स्याद् राहुदर्शनम् ॥ इति ।</p>
</blockquote>
<p>अत्र शातातपः ।</p>
<blockquote>
<p>कालातीतं तु यत् कुर्याच् छ्राद्धं होमं जपं तथा ।</p>
</blockquote>
<blockquote>
<p>व्यर्थीभवति तत् सर्वम् अमृते तु विषं यथा ॥</p>
</blockquote>
<p><strong>इति स्मृतिचन्द्रिकायाम् अपराह्णनिर्णयः</strong></p>
<h3 id="शरदधकल-शटम">श्राद्धकाले शिटम्</h3>
<p><strong>अथान्यान्य् अपि श्राद्धकालविष्याणि कानिचिद् वचनानि लिख्यन्ते</strong></p>
<p>तत्र विष्णुधर्मोत्तरे मार्कण्डेयः ।</p>
<blockquote>
<p>उत्तराद् अयनाद् राजन् श्रेष्ठं स्याद् दक्षिणायनम् ।</p>
</blockquote>
<blockquote>
<p>याम्यायनाच् चतुर्मासं तत्र सुप्ते तु केशवे ॥</p>
</blockquote>
<blockquote>
<p>प्रोष्ठपद्यपरः पक्षः तत्रापि च विशेषतः ।</p>
</blockquote>
<blockquote>
<p>पञ्चम्यूर्ध्वं तु तत्रापि दशम्यूर्ध्वं ततो ऽपि च ॥</p>
</blockquote>
<blockquote>
<p>मघायुक्तापि तत्रापि शस्ता राजन् त्रयोदशी ॥ इति ।</p>
</blockquote>
<p>श्राद्धकालेषूदगयना दक्षिणायनं श्रेष्ठं याम्यायनाद् दक्षिणायनाद् इत्य् अर्थः । तत्र दक्षिणायने केशवे सुप्ते सति मासचतुष्टयं श्रेष्ठम्, याम्यायने ऽप्य् आषाढीं पौर्णमासीम् आरभ्य मासचतुष्टयं श्रेष्ठम् इति यावत् । तत्रापि प्रोष्ठपदमासस्यापरपक्षो विशेषतः श्रेष्ठः । तत्रापि पञ्चम्या ऊर्ध्वं दर्शान्तानि दिनानि श्रेष्ठानि । तत्रापि दशम्या ऊर्ध्वं पञ्चदिनानि श्रेष्ठानि । तेष्व् अपि मखानक्षत्रयुक्ता त्रयोदशी अतिप्रशस्तेत्य् अर्थः । आदित्यपुराणे ऽपि ।</p>
<blockquote>
<p>आषाढीम् अवधिं कृत्वा यः स्यात् पक्षस् तु पञ्चमः ।</p>
</blockquote>
<blockquote>
<p>श्राद्धं तत्र तु कुर्वीत कन्यां गच्छतु वा न वा ॥</p>
</blockquote>
<p>पञ्चमे पक्षे सूर्यः कन्याराशिं गच्छतु वा न वेत्य् अर्थः । अत्र न वेति पक्षः कन्यागतत्वाभावे ऽपि तत्र श्राद्धं कुर्वीतेति विधातुं नोक्तम्, किं तु पञ्चमः पक्षः कन्यागतसूर्यरहितो ऽपि श्रेष्ठः किं पुनस् तत्सहित इति दर्शयितुम् इति मन्तव्यम् । अत एव शाट्यायनिः ।</p>
<blockquote>
<p>नभस्यस्यापरे पक्षे तिथिषोडशकस् तु यः ।</p>
</blockquote>
<blockquote>
<p>कन्यागतान्वितश् चेत् स्यात् स कालः श्राद्धकर्मणि ॥ इति ।</p>
</blockquote>
<p>तिथिषोडशक इति कदाचित् पक्षवृद्धेः षोडशदिनात्मको ऽपि नभस्यस्यापरः पक्षः श्राद्धकर्मणि कालो न तु तत्र पञ्चदशदिनात्मक एवेति दर्शयितुम् उक्तम् । यद् वा अमावास्याया अनन्तरभूता या प्रतिपत्तिथिः तस्या अपि संग्रहणार्थं तिथिषोडशक इत्य् उक्तम्, प्रतिपदो ऽपि क्षीणचन्द्रत्वेनापरपक्षतुल्यत्वात् । न चैवं वाच्यम्, नभस्यस्यापरे पक्षे कन्यागते सूर्ये सति तद्दिनात् प्रभृति तिथिषोडशकं श्राद्धकालः स्याद् इत्य् अनेन प्रतिपाद्यत इति । यत आह वृद्धमनुः ।</p>
<blockquote>
<p>मध्ये वा यदि वाप्य् अन्ते यत्र कन्या रविर् व्रजेत् ।</p>
</blockquote>
<blockquote>
<p>स पक्षः सकलः पूज्यः श्राद्धं तत्र विधीयते ॥ इति ।</p>
</blockquote>
<p>यत्र यस्मिन् पञ्चमे पक्षे यत्र कुत्रचित् कन्यागते सवितरि सति सकलः स पक्षः श्राद्धे प्रशस्ततरकालः । तेन तत्र प्रतिदिनम् एकस्मिन् वा दिने शक्त्यनुसारेण श्राद्धं कर्तव्यम् इत्य् अवगन्तव्यम् । तथा च आदित्यपुराणम् ।</p>
<blockquote>
<p>पक्षान्तरे ऽपि कन्यास्थे रवौ श्राद्धं प्रशस्यते ।</p>
</blockquote>
<blockquote>
<p>कन्यागते पञ्चमे तु विशेषेणैव कारयेत् ॥</p>
</blockquote>
<p>पक्षान्तरे ऽपि पञ्चमपक्षात् पक्षान्तरे ऽपीत्य् अर्थः । पञ्चमपक्षस्य प्रशस्ततरत्वम् &ldquo;विशेषेणैव कारयेत्&rdquo; इत्य् अनेनोक्तम् । अनेनैवाभिप्रायेण जातूकर्ण्यः ।</p>
<blockquote>
<p>आकाङ्क्षन्ति स्म पितरः पञ्चमं पक्षं आश्रिताः ।</p>
</blockquote>
<blockquote>
<p>तस्मात् तत्रैव दातव्यं दत्तम् अन्यत्र निष्फलम् ॥</p>
</blockquote>
<p>प्रशस्तकाले दत्तम् अत्यन्ताधिकफलसाधकम् इत्य् अर्थः । किं पुनः प्रशस्ततरकाले दत्तस्य फलम् इत्य् अपेक्षिते कार्षाजिनिः ।</p>
<blockquote>
<p>पुत्रान् आयुस् तथारोग्यम् ऐश्वय्रम् अतुलं तथा ।</p>
</blockquote>
<blockquote>
<p>प्राप्नोति पञ्चमे दत्वा श्राद्धं कामांश् च पुष्कलान् ॥</p>
</blockquote>
<p>पुराणे ऽपि ।</p>
<blockquote>
<p>कन्यागते सवितरि यान्य् अहानि तु षोडश ।</p>
</blockquote>
<blockquote>
<p>क्रतुभिस् तानि तुल्यानि पितॄणां दत्तम् अक्षयम् ॥ इति ।</p>
</blockquote>
<p>तद् एतच् छाट्यायनिवचनेन समानार्थतया व्याख्येयम् । प्रशस्ततरकालातिक्रमे दोषो ऽपि कार्ष्णाजिनिना दर्शितः ।</p>
<blockquote>
<p>प्रेतास् तं चैव हिंसन्ति पञ्चमं यो व्यतिक्रमेत् ।</p>
</blockquote>
<blockquote>
<p>तस्मान् नातिक्रमेद् विद्वान् पञ्चमे पैतृकं विधिम् ॥</p>
</blockquote>
<p>यदा तु पञ्चमे पक्षे कथंचिद् एतच् छ्राद्धं न कृतं तदा त्व् आह सुमन्तुः ।</p>
<blockquote>
<p>कन्याराशौ महाराज यावत् तिष्ठेद् विभावसुः ।</p>
</blockquote>
<blockquote>
<p>तस्मात् कालाद् भवेद् देयं वृश्चिके यावद् आगतः ॥</p>
</blockquote>
<blockquote>
<p>येयं दीपान्विता राजन् ख्याता पञ्चदशी भुवि ।</p>
</blockquote>
<blockquote>
<p>तस्यां दद्यान् न चेद् दत्तं पितॄणां वै महालये ॥ इति ।</p>
</blockquote>
<p>महालये महालयाख्ये पञ्चमे पक्षे पितॄणां पितृभ्यो न दत्तं चेत् तदा कन्याराशौ यावद् विभावस्तुस् (?) तिष्ठेत् तावद् अन्यस्मिन् पक्षे ऽपि दद्यात् । तस्मात् कालात् कन्यागतसूर्यान्वितकालात् पश्चात् तुलाराशिगतसूर्यान्विते ऽपि श्राद्धं देयं भवेत् । तत्रापि काले यदि कथंचिन् न दत्तं तदा दीपावल्याख्यायां पञ्चदश्यां दद्याद् इत्य् अर्थः । पुराणे ऽपि ।</p>
<blockquote>
<p>कन्यागते सवितरि पितरो यान्ति वै सुतान् ।</p>
</blockquote>
<blockquote>
<p>शून्या प्रेतपुरी सर्वा यावद् वृश्चिकदर्शनम् ॥</p>
</blockquote>
<blockquote>
<p>ततो वृश्चिकसंप्राप्तौ निराशाः पितरो गताः ।</p>
</blockquote>
<blockquote>
<p>पुनस् त्व् अभवनंयान्ति शापं दत्वा सुदारुणम् ॥</p>
</blockquote>
<blockquote>
<p>सूर्ये कन्यागते कुर्याच् छ्राद्धं यो न गृहाश्रमी ।</p>
</blockquote>
<blockquote>
<p>धनं पुत्राः कुतस् तस्य पितृनिःश्वासपीडनात् ॥</p>
</blockquote>
<p>आदित्यपुराणे ऽपि ।</p>
<blockquote>
<p>प्रावृष्य् ऋतौ यमः प्रेतान् पितॄंश् चाथ यमालयात् ।</p>
</blockquote>
<blockquote>
<p>विसर्जयित्वा मानुष्ये कृत्वा शून्यं स्वकं पुरम् ॥</p>
</blockquote>
<blockquote>
<p>क्षुधार्ताः कीर्तयन्तश् च दुष्कृतं च स्वयंकृतम् ।</p>
</blockquote>
<blockquote>
<p>काङ्क्षन्तः पुत्रपौत्रेभ्यः पायसं मधुसंयुतम् ॥</p>
</blockquote>
<blockquote>
<p>तस्मात् तांस् तत्र विधिना तर्पयेत् पायसेन तु ।</p>
</blockquote>
<blockquote>
<p>मध्वाजतिलमिश्रेण तथा शीतेन चम्भसा ॥</p>
</blockquote>
<blockquote>
<p>ग्रासमात्रं परगृहाद् अन्नं यः प्राप्नुयान् नरः ।</p>
</blockquote>
<blockquote>
<p>भिक्षामात्रेण यः प्राणान् संधारयति वा स्वयम् ॥</p>
</blockquote>
<blockquote>
<p>यो वा संवर्धयेद् देहं प्रत्यह्ं स्वात्मविक्रयात् ।</p>
</blockquote>
<blockquote>
<p>श्राद्धं तेनापि कर्तव्यं तैस् तैर् द्रव्यैः सुसंचितैः ॥ इति ।</p>
</blockquote>
<p>यमालयात् प्रेतान् पितॄंश् च विसर्जयित्वा स्वकं पुरं शून्यं कृत्वा मनुष्यलोके प्रावृषि भाद्रपदमासकृष्णपक्षप्रभृति यावद् वृश्चिकदर्शनं वासयति तावद् इत्य् अध्याहृतेन संबन्धः । क्षुधार्ताः प्रेताः पितरस् तिष्ठन्तीत्य् अध्याहृतेन संबन्धः । विधिना तर्पयेत् पुत्र इति शेषः । चतुर्विंशतिमते ऽपि ।</p>
<blockquote>
<p>आचार्यगुरुशिष्येभ्यः सखिज्ञातिभ्य एव च ।</p>
</blockquote>
<blockquote>
<p>तत्पत्नीभ्यश् च सर्वाभ्यस् तथैव च जलाञ्जलीन् ॥</p>
</blockquote>
<blockquote>
<p>पिण्डदानं च तेभ्यस् तु दद्याद् भाद्रपदे नरः ।</p>
</blockquote>
<blockquote>
<p>तीर्थेषु चैव सर्वेषु माघमासे तथैव च ॥</p>
</blockquote>
<blockquote>
<p>एकस्मिन् ब्राह्मणे सर्वान् आचार्यादीन् प्रपूजयेत् ।</p>
</blockquote>
<blockquote>
<p>दश् द्वादश पिण्डांश् च दद्याद् अकरणं न तु ॥</p>
</blockquote>
<blockquote>
<p>नियामको विधिर् नूनं पक्षे वै पञ्चमे स्मृतः ।</p>
</blockquote>
<blockquote>
<p>तस्मिन् दत्तं हविर् नूनं पितॄणाम् अक्षयं भवेत् ॥ इति ।</p>
</blockquote>
<p>एकस्मिन् ब्राह्मन इत्य् असमर्थविषयम् । समर्थस् तु स्वसामर्थ्यानुसारेण प्रत्येकम् एकैकस्मिन् ब्राह्मणे आचार्यादीन् सर्वान् एकस्मिन् दिने प्रपूजयेत् । एकैकम् आचर्यादिकम् एकैकस्मिन् वा दिने प्रपूजयेत् । तत्र तदा प्रथमः स्वीक्रियते तदा एकपाकेन समानतन्त्रम् आश्रित्य प्रपूजयेत् । तथा च भृगुणा,</p>
<blockquote>
<p>एककाले गतासूनां बहूनाम् अथ वा द्वयोः ।</p>
</blockquote>
<blockquote>
<p>तन्त्रेण श्रपणं कृत्वा कुर्याच् छ्राद्धं पृथक् पृथ ॥</p>
</blockquote>
<blockquote>
<p>पूर्वकस्य मृतस्यादौ द्वितीयस्य ततः पुनः ।</p>
</blockquote>
<blockquote>
<p>तृतीयस्य ततः कुर्यात् ॥॥॥॥॥॥॥॥ ॥</p>
</blockquote>
<p>इत्य् उक्त्वोक्तम् &ldquo;संनिपातेष्व् अयं क्रमः&rdquo; इति । संनिपातेषु समसमये नानाश्राद्धेषु कर्तव्यतयापतितेषु अयं क्रमः तन्त्रेण श्रपणं कृत्वा ज्येष्ठानुक्रमेण श्राद्धानुष्ठाने क्रमो ऽनुसंधेय इत्य् अर्थः । अत्र यद् उक्तं स्मृत्यर्थसारे,</p>
<blockquote>
<p>एकः पाको वैश्वदेवं तन्त्रं पिण्डं बर्हिश् चैकम् ।</p>
</blockquote>
<p>इति, तत्र &ldquo;वैश्वदेवं तन्त्रम्&rdquo; इति चिन्त्यम्, &ldquo;आचार्यगुरुशिष्यसखिज्ञात्यादीनाम् एकोद्दिष्टविधानेनैव श्राद्धं कार्यम्&rdquo; इति स्मृतिवचनैर् उक्तत्वात्, तत्र वैश्वदेवासंभवात् &ldquo;नवमिश्रपुराणानीति त्रिविधान्य् एकोद्दिष्टानि&rdquo; इत्य् उक्तत्वेन सर्वैकोद्दिष्टेषु दैवं नास्तीति स्मृत्यर्थसार एवोक्तत्वाच् च । स्मृतिवचनानि त्व् अदूरे दर्शयिष्यामः । यमो ऽप्य् अस्मर्थं प्रत्य् आह ।</p>
<blockquote>
<p>हंसे वर्षासु कन्यास्थे शाकेनापि गृहे वसन् ।</p>
</blockquote>
<blockquote>
<p>पञ्चम्योर् अन्तरे दद्याद् उभयोर् अपि पक्षयोः ॥</p>
</blockquote>
<p>वर्षासु प्रावृषि हंसे सूर्ये कन्याराशिस्थे पञ्चमपक्षस्य पञ्चमीप्रभृत्यनन्तरपक्षस्य पञ्चमीपर्यन्तसेष्व् अन्यतमे दिवसे यथासंभवं गृही पितृभ्यो दद्याद् इत्य् अर्थः । पञ्चम्योर् अन्तरे चतुर्दशीव्व्यतिर्क्त इति शेषः । तद् आह मरीचिः ।</p>
<blockquote>
<p>विषशस्त्रश्वापदाहितिर्यग्ब्राह्मणघातिनाम् ।</p>
</blockquote>
<blockquote>
<p>चतुर्दश्यां क्रिया कार्या अन्येषां तु विगर्हिता ॥</p>
</blockquote>
<p>विषादिब्राह्मणान्तैः कृतः घातः एषां ते पिषशस्त्रश्वापदाहितिर्यग्ब्राह्मणघातिनः । क्रिया श्राद्धक्रिया एकोद्दिष्टविधानेनेति शेषः । तथा च सुमन्तुः (?) ।</p>
<blockquote>
<p>समत्वम् आगतस्यापि पितुः शस्त्रहतस्य तु ।</p>
</blockquote>
<blockquote>
<p>एकोद्दिष्टं सुतैः कार्यं चतुर्दश्यां महालये ॥</p>
</blockquote>
<p>समत्वम् एकत्वम् आगतस्यापि कृतसपिण्डीकरणस्यापीत्य् अर्थः । शस्त्रहतस्य पितुः महालये चतुर्दश्याम् एकोद्दिष्टश्राद्धे कृते ऽपि दिनान्तरे पार्वणश्राद्धं कार्यम्, एकोद्दिष्टश्राद्धेन पितामहादितृप्त्यसिद्धेः । <span style="text-decoration:underline;">नन्व्</span> एवं मृताहे ऽप्य् एकोद्दिष्टश्राद्धे कृते पार्वणश्राद्धम् अपि पितामहादितृप्तिसिद्ध्यर्थं कर्तव्यं स्यात् । <span style="text-decoration:underline;">मैवम्</span>, पितृमृताहे पितामहादेस् तर्पणीयत्वास्मरणेन तत्तृप्त्यर्थं श्राद्धस्याननुष्ठेयत्वात् । महालयप्रकरणे,</p>
<blockquote>
<p>काङ्क्षन्ति पुत्रपौत्रेभ्यः पायसं मधुसंयुतम् ।</p>
</blockquote>
<blockquote>
<p>तस्मात् तांस् तत्र विधिना तर्पेयेत् पायसेन तु ॥</p>
</blockquote>
<blockquote>
<p>मध्वाज्यतिलमिश्रेण ॥॥॥॥॥॥। ॥</p>
</blockquote>
<p>इति पितामहादेर् अपि तर्पणीयत्वस्मरणात् तत्तृप्तये दिनान्तरे पार्वणश्राद्धं कार्यम् एव । यस्य तु पितामहो ऽपि शस्त्रादिना हतः तस्य महालये पितामहश्राद्धम् अपि चतुर्दश्याम् एकोद्दिष्टरूपं कर्यम् । तथा च स्मृत्यन्तरम् &ldquo;एकस्मिन् द्वयोर् वैकोद्दिष्टविधिः&rdquo; इति । एकस्मिन् पितरि शस्त्रादिना हते द्वयोर् वा पितृपितामहयोः चतुर्दश्याम् एकोद्दिष्टविधिना प्रत्येकं श्राद्धं कार्यम् इत्य् अर्थः । द्वयोर् एकोद्दिष्टविधानेन प्रत्येकं श्राद्धे कृते प्रपितामतृप्तिसिद्ध्यर्थं दिनान्तरे पारणश्राद्धं कार्यम्, &ldquo;एकस्मिन् द्वयोर् वा&rdquo; इत्य् अभिधानात् । त्रिषु पितृपितामहप्रपितामहेषु शस्त्रादिनिहतेषु नैकोद्दिषविधिर् इति गम्यते । तेषु त्रिषु शस्त्रादिहतेषु चतुर्दश्यां पार्वणविधिर् एव । युक्तं चैतत्, सपिण्डीकृतानां शस्त्रादिहतानां त्रयाणाम् अपि चतुर्दशीरूपविहितकालसंभवे ऽपि विहितकालसंभवनिबन्धनैकोद्दिष्टविधेर् अनवतारात् । अनेनैवाभिप्रायेण् अपरार्केणाप्य् उक्तम्: &ldquo;तत्र चैकस्य शस्त्रहतत्वे एकोद्दिष्टविधानं न तु त्रयाणां तथात्वे तत्र तु पार्वणम् एव&rdquo; इति । त्रयाणां तथात्वे शस्त्रहतत्वे नैकोद्दिष्टविधानम्, किं तु पार्वणम् एवेति तस्यार्थः । देवस्वामिना तु &ldquo;त्रिष्व् अपि शस्त्रहतेषु पृथग् एकोद्दिष्टत्रयम् एव कार्यम्, आहत्य वचनाभावान् न पार्वणम्&rdquo; इत्य् उक्तम् । यद् अत्र युक्तं तद् ग्राह्यम् । यत् पुनः शाकटायनेनोक्तम्,</p>
<blockquote>
<p>जलाग्निभ्यां विपन्नानां संन्यासे वा गृहे पथि ।</p>
</blockquote>
<blockquote>
<p>श्राद्धं कुर्वीत तेषां वै वर्जयित्वा चतुर्दशीम् ॥</p>
</blockquote>
<p>इति, तत् प्रायश्चित्तार्थं विहितजलाग्न्यादिकृतमरणयुक्तविषयम् । ये हि पापमृत्यवः तेषाम् एव जलाग्न्यादिविपन्नानां चतुर्दशी ग्राह्या,</p>
<blockquote>
<p>वृक्षारोहणलोहाद्यैर् विद्युज्ज्वालाविषादिभिः ।</p>
</blockquote>
<blockquote>
<p>नखिदंष्ट्रिविपन्नानां तेषां शस्ता चतुर्दशी ॥</p>
</blockquote>
<p>इति प्रचेतसो वचनेन विद्युज्ज्वालादिसमभिव्याहारेण पापमृत्यूनां (?) चतुर्दशी शस्तेत्य् अवगमात् । एतेषाम् अपि मृताहादौ यच् छ्राद्धं तत् पार्वणविधानेनैव कार्यम्,</p>
<blockquote>
<p>चतुर्दश्यां तु यच् छ्राद्धं सपिण्डीकरणात् परम् ।</p>
</blockquote>
<blockquote>
<p>एकोद्दिष्टविधानेन तत् कार्यं शस्त्रघातिनः ॥</p>
</blockquote>
<p>इति गार्ग्यस्मरणात् । शस्त्रघातिने यदापरपक्षिकश्राद्धं चतुर्दश्यां क्रियते, तत्रैवैकोद्दिष्टविधानेन नान्यदेत्य् अर्थः । न च शस्त्रादिहतानां कथंचिच् चतुर्दश्यतिक्रमे विहितकालातिक्रमे श्राद्दस्याकरणम् एवेति वाच्यम्, प्रशस्ततरकालालाभे ऽपि महालयश्राद्धस्यानुष्ठानम् आवश्यकम् इति प्राग्दर्शितत्वात् । ततश् च शस्त्रहस्तानाम् अपि प्रशस्ततरपञ्चमपक्षचतुर्दश्यतिक्रमे पार्वणविधानेनैव दिनान्तरे ऽपि कार्यम्,</p>
<blockquote>
<p>संक्रान्ताव् उपरागे च वर्षोतसवमहालये ।</p>
</blockquote>
<blockquote>
<p>निर्वपेद् अत्र पिण्डांस् त्रीन् ॥॥॥॥॥॥॥ ॥</p>
</blockquote>
<p>इति प्रजापतिस्मरणात् । संक्रान्त्यादाव् अपि अपुत्रस्यैकोद्दिष्टम् एव । यथाह गर्गः ।</p>
<blockquote>
<p>अपुत्रा ये मृताः केचित् स्त्रियो वा पुरुषास् तथा ।</p>
</blockquote>
<blockquote>
<p>तेषाम् अपि च देयं स्याद् एकोद्दिष्टं न पार्वणम् ॥ इति ।</p>
</blockquote>
<p>स्त्रियो भगिन्यादयः । पुरुषाः भ्रात्रादयः । तथा च सुमन्तुः ।</p>
<blockquote>
<p>सपिण्डीकरणाद् ऊर्ध्वं यत्र यत्र प्रदीयते ।</p>
</blockquote>
<blockquote>
<p>भ्रात्रे भगिन्यै पुत्राय स्वामिने मातुलाय च ॥</p>
</blockquote>
<blockquote>
<p>मित्राय गुरवे श्राद्धम् एकोद्दिष्टं न पार्वणम् ॥ इति ।</p>
</blockquote>
<p>यत्र यत्र संक्रान्त्युपरागवर्षोत्सवमहालयगयादौ भ्रात्रादिभ्यः प्रदीयते तदैकोद्दिष्टविधानेन कर्तव्यम् इत्य् अर्थः । कात्यायनो ऽपि ।</p>
<blockquote>
<p>संबन्धिवान्धवादीनाम् एकोद्दिष्टं तु सर्वदा ॥ इति ।</p>
</blockquote>
<p>यत् तु जातूकर्ण्येन सपिण्डीकरणं प्रकृत्योक्तम्,</p>
<blockquote>
<p>अत ऊर्ध्वं न कर्तव्यम् एकोद्दिष्टं कदाचन ।</p>
</blockquote>
<blockquote>
<p>सपिण्डीकरणान्तं च तत् प्रोक्तम् इति मुद्गलः ॥</p>
</blockquote>
<blockquote>
<p>प्रेतत्वं चैव निस्तीर्णः प्राप्तः पितृगणं तु सः ।</p>
</blockquote>
<blockquote>
<p>च्यवते पितृलोकात् तु पृथक्पिण्डेन योगितः ॥</p>
</blockquote>
<blockquote>
<p>सपिण्डीकरणाद् ऊर्ध्वं पृथक्त्वं नोपपद्यते ।</p>
</blockquote>
<blockquote>
<p>पृथक्त्वे तु कृते पश्चात् पुनः कार्या सपिण्डता ॥</p>
</blockquote>
<p>इति, यच् च कार्ष्णाजिनिना,</p>
<blockquote>
<p>अत ऊर्ध्वं न कर्तव्यम् एकोद्दिष्टं कदाचन ।</p>
</blockquote>
<blockquote>
<p>सपिण्डीकरणान्तं च प्रेतस्यैतद् अमङ्गलम् ॥</p>
</blockquote>
<p>यच् च यमेन,</p>
<blockquote>
<p>यः सपिण्डीकृतं प्रेतं पृथक्पिण्डेन योजयेत् ।</p>
</blockquote>
<blockquote>
<p>विधिघ्नस् तेन भवति पितृहा चोपजायते ॥</p>
</blockquote>
<blockquote>
<p>एकम् उद्दिश्य यद् दानं प्रेतकर्म तद् उच्यते ।</p>
</blockquote>
<blockquote>
<p>पितृभ्यो दीयते श्राद्धम् आहुस् तत्र द्विजोत्तमाः ॥</p>
</blockquote>
<p>इति, यच् च पुराणे,</p>
<blockquote>
<p>प्रदानं यत्र यत्रैषां सपिण्डीकरणात् परम् ।</p>
</blockquote>
<blockquote>
<p>तत्र पार्वणवच् छ्राद्धम् एकोद्दिष्टं त्यजेद् बुधः ॥</p>
</blockquote>
<p>इति, तद् एतत् सर्वं प्रातिपद्येनैकोद्दिष्टविध्यभावे द्रष्टव्यम् । <span style="text-decoration:underline;">ननु</span>,</p>
<blockquote>
<p>मधायुक्ता तु तत्रापि शस्ता राजन् रयोदशी ।</p>
</blockquote>
<p>इति पूर्वोक्तमार्कण्डेयवचनेन मघानक्षत्रयुक्तत्रयोदश्यां यत् प्राशस्त्यम् उक्तं तद् अयुक्तम् इव प्रतिभाति,</p>
<blockquote>
<p>कृष्णपक्षे त्रयोदश्यां यच् छ्राद्धं कुरुते नरः ।</p>
</blockquote>
<blockquote>
<p>पञ्चत्वं तस्य जानीयाज् ज्येष्ठपुत्रस्य निश्चितम् ॥</p>
</blockquote>
<blockquote>
<p>मधासु कुर्वतः श्राद्धं ज्येष्ठपुत्रो विनश्यति ।</p>
</blockquote>
<p>इत्यादिवचनैः कृष्णपक्षत्रयोदश्यां मघानक्षत्रे च श्राद्धानुष्ठाने दोषस्मरणात् । <span style="text-decoration:underline;">सत्यम्</span>, किं तु प्रागुक्तप्राशस्त्यं मातामहवर्गसहितपितृवर्गश्राद्धविषयम्, &ldquo;कृष्णपक्षत्रयोदश्याम्&rdquo; इत्यादिदोषाभिधायकवचनं तु केवलपितृवर्गश्राद्धविषयम् इति विषयभेदान् मधानक्षत्रयुक्तत्रयोदश्याः प्राशस्त्यं युक्तम् एव । अत एव स्मृत्यन्तरम् ।</p>
<blockquote>
<p>इच्छेत् त्रयोदशीश्राद्धं पुत्रवान् यः सुतायुषोः ।</p>
</blockquote>
<blockquote>
<p>एकस्यैव तु नो दद्यात् पार्वणं तु समाचरेत् ॥ इति ।</p>
</blockquote>
<p>यः पुत्रवान् सुतायुषोर् अभिवृद्धिम् इच्छेत् स एकस्य वर्गस्य त्रयोदशीश्राद्धं नो दद्यात् । वर्गद्वयस्य पार्वणं समाचरेद् इत्य् अर्थः । अयम् एवार्थः कार्ष्णाजिनिना स्पष्टीकृतः ।</p>
<blockquote>
<p>श्राद्धं नैवैकवर्गस्य त्रयोदश्याम् उपक्रमेत् ।</p>
</blockquote>
<blockquote>
<p>न तृप्तास् तत्र ये यस्य प्रजा हिंसन्ति तस्य ते ॥ इति ।</p>
</blockquote>
<p>तेन वर्गद्वयस्य श्राद्धं कार्यम् इत्य् अभिप्रायः । तस्य फलम् आह शङ्खः ।</p>
<blockquote>
<p>प्रोष्ठपद्याम् अतीतायां मघायुक्तां त्रयोदशीम् ।</p>
</blockquote>
<blockquote>
<p>प्राप्य श्राद्धं तु कर्तव्यं मधुना पायसेन च ॥</p>
</blockquote>
<blockquote>
<p>प्रजाम् इष्टां यशः स्वर्गम् आरोग्यं च धनं तथा ।</p>
</blockquote>
<blockquote>
<p>नॄणां श्राद्धे सदा प्रीताः प्रयच्छन्ति पितामहाः ॥</p>
</blockquote>
<p>मार्कण्देयपुराणे ऽपि ।</p>
<blockquote>
<p>प्रजाम् इष्टां (?) पशून् मेध्यांत् स्वातन्त्र्यं बुद्धिम् उत्तमाम् ।</p>
</blockquote>
<blockquote>
<p>दीर्घम् आयुस् तथैश्वर्यं कुर्वाणस् तु त्रयोदशीम् ॥ इति ।</p>
</blockquote>
<p>मघात्रयोदशीश्राद्धं कुर्वाणः प्रजादिकं प्राप्नोतीत्य् अर्थः । महाभारतम् अपि ।</p>
<blockquote>
<p>ज्ञानिनां तु भवेच् छ्रेष्ठः कुर्वन् श्राद्धं त्रयोदशीम् ।</p>
</blockquote>
<blockquote>
<p>नावश्यं तु युवानो ऽस्य प्रमीयन्ते नरा गृहे ॥</p>
</blockquote>
<p>अत्र मघात्रयोदशीश्राद्धकर्तुः गृहे युवानो नरा अवश्यं निश्चितं न प्रमीयन्त इत्य् अर्थः । अस्मिन् श्राद्धे पिण्डप्रदानं पुत्रवद्भिः पुत्ररहितैश् च न कार्यम्, मघात्रयोदश्याः युगादित्वात् । तथा च पुलस्त्यः ।</p>
<blockquote>
<p>अयनद्वितये श्राद्धं विषुवद्द्वितये यथा ।</p>
</blockquote>
<blockquote>
<p>युगादिषु च सर्वेषु पिण्डनिर्वापणाद् ऋते ॥</p>
</blockquote>
<p>कर्तव्यम् इति शेषः । पुत्रवद्गृहिणा तु पिण्डनिर्वापणं सुतरां न कर्तव्यं मघानक्षत्रान्वितत्वात्,</p>
<blockquote>
<p>संक्रान्त्याम् उपवासेन पारणेन च भारत ।</p>
</blockquote>
<blockquote>
<p>मघायां पिण्डदानेन ज्येष्ठपुत्रो विनश्यते ॥</p>
</blockquote>
<p>इति पुराणे दोषश्रवनात् । तसमात् पिण्डमात्रवर्जं वर्गद्वयस्य श्राद्धं मघात्रयोदश्यां पुत्रवद्गृहिणा पुत्ररहितेन वा कर्तव्यम् । न च वाच्यम्,</p>
<blockquote>
<p>श्राद्दं नैवैकवर्गस्य त्रयोदश्याम् उपक्रमेत् ।</p>
</blockquote>
<blockquote>
<p>न तृप्तास् तत्र ये यस्य प्रजा हिंसन्ति तस्य ते ॥</p>
</blockquote>
<p>इति वचनात्, मातामहवर्गस्य पृथगुद्देशेन श्राद्धवन् मातृवर्गस्यापि मघात्रयोदश्यां पृथगुद्देशेन श्राद्धम् आवश्यकम् इति, पृथगुद्देशाभावे ऽपि मातृवर्गस्य तृप्तिसंभवात् । तथा च स्मृतिः ।</p>
<blockquote>
<p>न मातृषु पृथक् श्राद्धं मुनिभिर् यत्र कीर्तितम् ।</p>
</blockquote>
<blockquote>
<p>पितुः पिण्डोदके साध्वी भुङ्क्ते यानपचारिणी ॥ इति ।</p>
</blockquote>
<p>बृहस्पतिर् अपि ।</p>
<blockquote>
<p>स्वेन भर्त्रा समं श्राद्धं माता भुङ्क्ते सदैवतम् ।</p>
</blockquote>
<blockquote>
<p>पितामही सदा स्वेन स्वेनैव प्रपितामही ॥ इति ।</p>
</blockquote>
<p>सदैवतं श्राद्धं पार्वणश्राद्धम् इत्य् अर्थः । एतत् पत्या सह स्त्रीणां सपिण्डीकरणविषयम् । श्वशुरेण सह सपिण्डीकरणविषये तु तेन सह पार्वणश्राद्धं भुङ्क्ते । तथा च शातातपः ।</p>
<blockquote>
<p>एकमूर्तित्वम् आयाति सपिण्डीकरणे कृते ।</p>
</blockquote>
<blockquote>
<p>पत्नी पतिपितॄणां तु तस्माद् अंशेषु भागिनी ॥ इति ।</p>
</blockquote>
<p>पत्युः पित्रा सह सपिण्डीकरणे पत्युः पित्रंशभागिनीति विवेकः । स्मृत्यन्तरे ऽपि ।</p>
<blockquote>
<p>सपिण्डीकरणाद् ऊर्ध्वं यत् पितृभ्यः प्रदीयते ।</p>
</blockquote>
<blockquote>
<p>सर्वत्रांशहरा माता इति धर्मेषु निश्चयः ॥</p>
</blockquote>
<p>सर्वत्रेति वचनान् महालयाख्ये भाद्रपदापरपक्षे गयाख्ये च देशविशेषे क्रियमाणे पार्वणे ऽत्यन्तप्रीतिजनके ऽपि मातुर् अंशहारित्वम् अस्तीति महालयगयादाव् अपि पुत्रेण मातुः पृथगुद्देशेन श्राद्धं न कार्यम् इति गम्यते । अत एव चतुर्विंशतिमते,</p>
<blockquote>
<p>षयाहं वर्जयित्वैकं स्त्रीणां नास्ति पृथक्क्रिया ।</p>
</blockquote>
<p>इत्य् उक्तम् । यत् पुनस् तत्रैवोक्तम्,</p>
<blockquote>
<p>केचिद् इच्छन्ति नारीणां पृथक्छ्राद्धं महर्षयः ।</p>
</blockquote>
<p>इति, तत् यत्र नारीणां पितामह्यादिभिः सह सपिण्डीकरणं कृतं तद्विषयम्, तत्र पितृपिण्डेष्व् अंशभागित्वाभावात् । एवं च सांवत्सरिकश्राद्धाद् अन्यत्र पार्वणश्राद्धे ऽपि पित्राद्युद्देशेन क्रियमाणे पत्यादिभिः सह सपिण्डीकृतानां पृथगुद्देशेन श्राद्धं न कर्तव्यम् । पितामह्यादिभिः सार्धं सपिण्डीकृतानां पृथगुद्देशेन श्राद्धं कर्तव्यम् इति स्थितम् । कथं तर्हि वृद्धिश्राद्धे ऽन्वष्टक्ये च पत्यादिभिः सह सपिण्डीकृतानाम् अपि मात्रादीनां पृथक्छ्राद्धानुष्ठानम्, अंशहारिणीनां पृथक्छ्राद्धाभावात् । उच्यते,</p>
<blockquote>
<p>अन्वष्टकासु वृद्धौ च प्रतिसंवत्सरे तथा ।</p>
</blockquote>
<blockquote>
<p>अत्र मातुः पृथक्श्राद्धम् अन्यत्र पतिना सह ॥</p>
</blockquote>
<p>इति स्मृत्यन्तरवचनबलात्,</p>
<blockquote>
<p>अन्वष्टके तथा मातृश्राद्धे चैव् मृते ऽहनि ।</p>
</blockquote>
<blockquote>
<p>एकोद्दिष्टं तथा मुक्त्वा त्रिषु नान्यत् पृथग् भवेत् ॥</p>
</blockquote>
<p>इति शङ्खवचनबलाच् च अन्वष्टकादौ पृथग् अनुष्ठानम् । मातृश्राद्धं नान्दीश्राद्धम् । एवं च यत्र श्राद्धं स्त्रीणां पत्यादिभागहारित्वं न संभवति, संभवत्य् अपि वचनात् पृथक्छ्राद्धविधानं तद्विषयम्,</p>
<blockquote>
<p>केचिद् इच्छन्ति नारीणां पृथक्छ्राद्धं महर्षयः ।</p>
</blockquote>
<p>इति चतुर्विंशतिवचनम् इति मन्तव्यम् । <span style="text-decoration:underline;">अपरे</span> त्व् एवं मन्यन्ते:</p>
<blockquote>
<p>एकमृतित्वम् आयाति सपिण्डीकरणे कृते ।</p>
</blockquote>
<blockquote>
<p>पत्नी पतिपितॄणां तु तस्माद् अंशेषु भागिनी ॥</p>
</blockquote>
<p>इति वचनेन सपिण्डीकरणानन्तरकालं पत्यादिदेवत्ये श्राद्धे मातॄणां सहभावेन देवतात्वं भवतीत्य् एतन्मात्रं विधीयते । न तु येन सह सपिण्डीकरणं कृतं तद्देवत्ये श्राद्धे सहभावेन दैवतात्वम् इति, अस्मिन् वचने तथाविधविशेषानवगमात् । अतश् च पितामह्यादिभिः सह सपिण्डीकृताया अपि मातुर् न पृथक्छ्राद्धम् । एतच् च मातुर् अपृथक्छ्राद्धम् अनित्यम्,</p>
<blockquote>
<p>केचिद् इच्छन्ति नारीणां पृथक्छ्राद्धं महर्षयः ।</p>
</blockquote>
<p>इति चतुर्विंशतिमते पृथक्छ्राद्धपक्षस्याप्य् अभिधानात् । एवं चान्वष्टकादित्रये मातॄणां श्राद्धं पृथग् एव, गयामहालयादिदेशकालवैशिष्ट्यात् तृप्त्याधिक्यापादकश्राद्धे तु पृथक् सह वा स्वभर्तृभिर् इति विकल्पो न सर्वत्रामावास्यादिष्व् अपीति । यद् अत्र युक्तं तद् ग्राह्यम् ।</p>
<blockquote>
<p>कन्यागते सवितरि महालयाख्ये पञ्चमापरपक्षे श्राद्धं कर्तव्यम् इत्य् उक्तम् । यदा तु कन्यागतत्वाभावः तदा श्राद्धं न कार्यम् । यद् आह ज्योतिःपराशरः ।</p>
</blockquote>
<blockquote>
<p>अर्के नभस्यकन्यास्थे श्राद्धपक्षः प्रकीर्तितः ।</p>
</blockquote>
<blockquote>
<p>सिनीवालीम् अतिक्रम्य यदा कन्यां व्रजेद् रविः ॥</p>
</blockquote>
<blockquote>
<p>तदा कालस्य वृद्धत्वाद् अतीतैव पितृक्रिया ॥</p>
</blockquote>
<p>कालस्य वृद्धत्वात् वृद्धियुक्तत्वात् अतीतैव पञ्चमपक्षम् अतिक्रान्तैव  पितृक्रिया, तत्र महालयश्राद्धनिषेधात् । तथा च भृगुः ।</p>
<blockquote>
<p>एकराशिस्थिते सूर्ये यदा दर्शद्वयं भवेत् ।</p>
</blockquote>
<blockquote>
<p>हव्यकव्यक्रियाहन्ता तदा ज्ञेयो ऽधिमासकः ॥</p>
</blockquote>
<blockquote>
<p>वृद्धिश्राद्धं तदा सोमम् अग्न्याधेयं महालयम् ।</p>
</blockquote>
<blockquote>
<p>राजाभिषेकं काम्यं च न कुर्याद् भानुलङ्घितः ॥ इति ।</p>
</blockquote>
<p>महालयं महालयश्राद्धम् । ज्योतिःपितामहो ऽपि ।</p>
<blockquote>
<p>षष्ट्या तु दिवसैर् मासः कथितो वादरायणैः ।</p>
</blockquote>
<blockquote>
<p>पूर्वार्धं तु परित्यज्य कर्तव्या उत्तरे क्रिया ॥</p>
</blockquote>
<p>षष्टिदिनात्मकमासस्य पूर्वार्धं परित्यज्य उत्तरार्धे श्राद्धक्रिया यथाकालम् अनुष्ठेयेत्य् अर्थः । ज्योतिःपराशरो ऽपि ।</p>
<blockquote>
<p>यातुधानप्रियो मासः कन्यार्के जायते यदा ।</p>
</blockquote>
<blockquote>
<p>पित्र्यं दैवं तथा कर्म उत्तरे मासि युज्यते ॥</p>
</blockquote>
<p>यदा कन्यागते ऽर्के यातुधानप्रियो मासो जायते असंक्रान्तिको भाद्रपदो मासो जायते इत्य् अर्थः । &ldquo;नैऋतयातुधानानाम् असंक्रान्तिको ऽधिमासः&rdquo; इति ब्रह्मसिद्धान्ते । नैऋतदिग्वर्तिराक्षससंबन्धितया असंक्रान्तिकमासस्याभिधानाद् एवं व्याख्यातम् । उत्तरे मासि युज्यते इत्य् अस्यायम् अर्थः ।</p>
<blockquote>
<p>षष्ट्या तु दिवसैर् मासः कथितो बादरायणैः ।</p>
</blockquote>
<p>इति मतानुसारेण भाद्रपदमासस्य द्वैगुण्ये सति त्रिंशद्दिनस्य पक्षस्यानीयत्वाद् उत्तरो मास उत्तरं त्रिंशद्दिनं षष्टिदिनात्मकभाद्रपदमासस्यापरपक्षो भवति । कन्यासंक्रान्तियुक्तश् चेति महालये कर्तव्यं पित्र्यादिकर्म तत्रैव युज्यत इति, तत्रापि शुक्लपक्षात् कृष्णपक्षः प्रशस्ततर इति शास्त्रान्तरतो ऽवगन्तव्यम् । यत् तु तेनैवोक्तम्,</p>
<blockquote>
<p>मासः कन्यागते भानौ असंक्रान्तो यदा भवेत् ।</p>
</blockquote>
<blockquote>
<p>पित्र्यं देयं तथा कर्म तुलास्थे कर्तुर् अक्षयम् ॥</p>
</blockquote>
<p>इति, तत् पूर्वोक्तकाले कथंचिच् छ्राद्धस्याकरणे द्रष्टव्यम्, पूर्वोक्तकालापेक्षया जघन्यकालत्वात् ।</p>
<p><strong>इति स्मृतिचन्द्रिकायां श्राद्धकालविषयाणि</strong></p>
<h3 id="अधमस">अधिमासः</h3>
<p><strong>अथान्यान्य् अप्य् अधिमासविषयाणि कानिचिद् वचनानि लिख्यन्ते</strong></p>
<p>तत्र पैठीनसिः ।</p>
<blockquote>
<p>श्रौतस्मार्ताः क्रियाः सर्वा द्वादशे मासि कीर्तिताः ।</p>
</blockquote>
<blockquote>
<p>त्रयोदशे तु सर्वास् ता निष्फला इति संज्ञिताः ॥</p>
</blockquote>
<blockquote>
<p>तस्मात् त्रयोदशे मासि कुर्यात् ता न कथंचन ॥ इति ।</p>
</blockquote>
<p>ताः श्रौतस्मार्तक्रिया इत्य् अर्थः । त्रयोदशे मासि अधिमासीत्य् अर्थः । अत एव गभस्तिः ।</p>
<blockquote>
<p>न कुर्याद् अधिके मासि तस्मिन् कर्म कदाचन ।</p>
</blockquote>
<p>इति अधिकमासस्य कालमलत्वेन कर्मानर्हत्वाद् इत्य् अभिप्रायः । तथा च गृह्यपरिशिष्टे ।</p>
<blockquote>
<p>मलं वदन्ति कालस्य मासं कालविदो ऽधिकम् । इति ।</p>
</blockquote>
<p>अधिकं मासं कालस्य मलं वदन्तीत्य् अन्वयः । एवंविधो मासः कदा भवतीत्य् अपेक्षिते ब्रह्मसिद्धान्त उक्तम् ।</p>
<blockquote>
<p>चैत्राद् अर्वाङ् नाधिमासः परतस् त्व् अधिको भवेत् । इति ।</p>
</blockquote>
<p>चैत्राद् अर्वाक् कन्यासंक्रान्तिम् आरभ्येत्य् अर्थः । अत एव ज्योतिःसिद्धान्त उक्तम् ।</p>
<blockquote>
<p>घटकन्यागते सूर्ये वृश्चिके वाथ धन्वनि ।</p>
</blockquote>
<blockquote>
<p>मकरे वाथ कुम्भे वा नाधिमासो विधीयते ॥</p>
</blockquote>
<p>कन्यातुलावृश्चिकधनुर्मकरकुम्भगते सूर्ये अधिमासो न संपद्यते, किं त्व् अवशिष्टराशिगते सूर्ये कदाचित् कालवृद्धौ संपद्यत इति शेषः । तथा च वासिष्ठसिद्धान्त उक्तम् ।</p>
<blockquote>
<p>द्वात्रिंशद्भिर् गतैर् मासैर् दिनैः षोडशभिस् तथा ।</p>
</blockquote>
<blockquote>
<p>घटिकानां चतुष्केण पतत्य् अधिकमासकः ॥</p>
</blockquote>
<p>अतीताधिकमासाद् आरभ्य द्वात्रिंशन्मासाद् उपरि षोडशदिनेषु घटिकाचतुष्टयाधिकेषु गतेष्व् अधिमासो भवतीत्य् अर्थः । यत् तु काठकगृह्ये ऽभिहितम्,</p>
<blockquote>
<p>यस्मिन् मासे न संक्रान्तिः संक्रान्तिद्वयम् एव वा ।</p>
</blockquote>
<blockquote>
<p>मलमासः स विज्ञेयो मासे त्रिंशत्तमे भवेत् ॥</p>
</blockquote>
<p>इति, तत् त्रिंशन्मासाद् अर्वाङ् न संभवतीत्य् एवंपरम् । यत् तु ब्रह्मसिद्धान्ते ऽभिहितम्,</p>
<blockquote>
<p>मासद्वये ऽब्दमध्ये तु संक्रान्तिर् न यदा भवेत् ।</p>
</blockquote>
<blockquote>
<p>प्राकृतस् तत्र पूर्वः स्याद् अधिमासस् तथोत्तरः ॥</p>
</blockquote>
<p>इति, अत्र त्रिंशन्मासाद् ऊर्ध्वं यः संक्रान्तिरहितो मासः सो ऽधिमासः । ततो ऽर्वाग् यो ऽसंक्रान्तो मासः स प्राकृतः नाधिमास इत्य् एतावन्मात्रं विवक्षितं न पुनः पौर्वापर्यम् इति मन्तव्यम् । यदा त्व् एकस्मिन् संवत्सरे असंक्रान्तमासद्वयं संक्रान्तिद्वययुतो मासः तत्रापि त्रिंशन्मासाद् ऊर्ध्वं यो ऽसंक्रान्तो मासः सो ऽधिमासः । शेषौ तु संसर्पांहस्पतिसंज्ञकाव् इति बोद्धव्यम् । तथा च बाहस्पत्ये ज्योतिर्ग्रन्थे ऽभिहितम् ।</p>
<blockquote>
<p>यस्मिन् मासे न संक्रान्तिः संक्रान्तिद्वयम् एव वा ।</p>
</blockquote>
<blockquote>
<p>संसर्प्ंहस्पती मासाव् अधिमासश् च निन्दिताः ॥ इति ।</p>
</blockquote>
<p>यस्मिन् मासे चैत्राद् अर्वाङ् न संक्रान्तिः संक्रान्तिद्वयम् एव वा भवति तौ संसर्पांहस्पतिसंज्ञकौ मासौ, चैत्रात् परतो यो ऽसंक्रान्तो मासः सो ऽध्माससंज्ञकः । एते च त्रयो मासा निन्दिता इत्य् अर्थः । एतेष्व् अधिमासो ऽतिनिन्दितः, कालमलरूपत्वात् तस्य । तथा तरैवोक्तम्: &ldquo;अधिमासो ऽतिदुष्टत्वात्&rdquo; इति, अत एवास्य मलिम्लुचसंज्ञा लघुहारीतेन दर्शिता ।</p>
<blockquote>
<p>इन्द्राग्नी यत्र हूयेते मासादिः संप्रकीर्तितः ।</p>
</blockquote>
<blockquote>
<p>अग्नीषोमौ स्मृतौ मध्ये समाप्तौ पितृसोमपौ ॥</p>
</blockquote>
<blockquote>
<p>तम् अतिक्रम्य चान्यस्मिन् मासे गच्छेत् कदाचन ।</p>
</blockquote>
<blockquote>
<p>आद्यो मलिम्लुचो ज्ञेयो द्वितीयः प्राकृतः स्मृतः ॥ इति ।</p>
</blockquote>
<p>&ldquo;इन्द्राग्नी यत्र हूयेते&rdquo; इत्य् अनेन वचोभङ्ग्या कृष्णप्रतिपन् निर्दिष्टा । &ldquo;अग्नीषोमौ स्मृतौ मध्ये&rdquo; इत्य् अनेन शुक्लप्रतिपन् निर्दिष्टा । &ldquo;समाप्तौ पितृसोमपौ&rdquo; इत्य् अनेनामावास्या । एतेन चान्द्रो मास उपलक्षितः । पूर्वाधिमासाद् आरभ्य त्रिंशन्मासात् परतो यो भवति तम् अतिक्रम्यान्यस्मिन् मासे यदा सूर्यो राश्यन्तरं गच्छति तदा पूर्वो सङ्क्रान्तो मासो मलिम्लुचो ज्ञेयः । उत्तरः ससङ्क्रान्तिमसः प्राकृतो ज्ञेय इत्य् अर्थः । पराशरो ऽपि ।</p>
<blockquote>
<p>रविणा लङ्घितो मासश् चान्द्रश् चाद्यो मलिम्लुचः ।</p>
</blockquote>
<blockquote>
<p>तत्र यद् विहितं कर्म उत्तरे मसि कारयेत् ॥</p>
</blockquote>
<p>स्मृत्यन्तरे ऽपि ।</p>
<blockquote>
<p>एवं षष्टिदिनो मासः तदर्धं तु मलिम्लुचः ।</p>
</blockquote>
<blockquote>
<p>त्यक्त्वा तद् उत्तरे कुर्यात् पितृदैवादिकाः क्रियाः ॥</p>
</blockquote>
<p>मलिम्लुचम् अप्य् अर्धं कासांचित् पितृदेवक्रियाणाम् अनुष्ठाने च त्याज्यम् इत्य् आह बृहस्पतिः ।</p>
<blockquote>
<p>नित्यनैमित्तके कुर्यात् प्रयतः स मलिम्लुचे । इति ।</p>
</blockquote>
<p>यस्य नित्यस्याकरणे कालात्ययनिमित्तं प्रायश्चित्तम् आम्नायते, तद् यथा: &ldquo;अग्नये पथिकृते पुरोषाशम् अष्टाकपालं निर्वपेद् यो दर्शपूर्णमासयाजी सन्न् अमावास्यां वा पौर्णमासीं वातिपादयेत्&rdquo; इति । तथाभूतस्य नित्यस्य ग्रहणम्, न तु नित्यमात्रस्य । तेन दर्शपूर्णमासाग्निहोत्रपञ्चमहायज्ञादेर् अनुष्ठानं मलिम्लुचे कर्तव्यम्, स्वकालातिक्रमे प्रायश्चित्ताम्नानात् । एवं च नित्यापि सोमयागक्रिया मलिम्लुचे मासि च कार्या, मलिम्लुचमासातिक्रमे ऽपि वसन्तादिकालस्य सोमयागाङ्गभूतस्यानतिक्रान्तत्वेनात्र प्रायश्चित्तप्राप्तेर् असम्भवात् । एवं यस्य नैमित्तिकस्य गृहदाहेष्ट्यादेर् निमित्तानन्तरकाले कर्तव्यस्य मासान्तरे विहितकालालाभः तथाभूतावश्यकक्रियाविषय एव मलिम्लुचे मासि कुर्याद् इति विधानम् । जातेष्ट्यादेर् नैमित्तिकस्यापि शिशुसंरक्षणार्थं निमित्तानन्तरकालम् अपहाय कालान्तरे कर्तव्यस्य यथा दशरात्रादिसूतककालमध्ये ऽनुष्ठानम् अन्याय्यम्, तथा मलिम्लुचकालमध्ये ऽपीति तस्य न मलिम्लुचे ऽनुष्ठानम् । एवं च नित्यत्वं नैमित्तिकत्वं चाविवक्षितम् । यस्यातिक्रमे प्रायश्चित्तप्राप्तिः यस्य च मासान्तरे विहितकालालाभेनावश्यकं मलिम्लुचे ऽनुष्ठानं तत् सर्वं मलिम्लुचे कुर्याद् इति बार्हस्पत्यवचनतात्पर्यार्थः प्रत्येतव्यः । तथा च स्मृत्यन्तरे ।</p>
<blockquote>
<p>अनन्यगति यन् नित्यं कुर्यान् नैमित्तिकं तथा । इति ।</p>
</blockquote>
<p>गृह्यपरिशिष्टे ऽपि ।</p>
<blockquote>
<p>मलं वदन्ति कालस्य मासं कालविदो ऽधिकम् ।</p>
</blockquote>
<blockquote>
<p>नेहेतात्र त्व् अशेषेज्याम् अन्यत्रावश्यकाद् विधेः ॥ इति ।</p>
</blockquote>
<p>अनेनावश्यको विधिर् अधिकमासे ऽनुष्ठेय इत्य् अर्थाद् उक्तं भवति । उक्तं च साक्षाद् अपि तत्रैव,</p>
<blockquote>
<p>अवषट्कारहोमाश् च पर्व चाग्रयणं तथा ।</p>
</blockquote>
<blockquote>
<p>मलमासे तु कर्तव्यम् ॥॥॥॥॥॥॥॥॥ ॥ इति ।</p>
</blockquote>
<p>अवषट्कारमोमाः अग्निहोत्रौपासनवैस्वदेवादयः । पर्व दर्शपूर्णमासौ, पार्वणः स्थालीपाकश् च । आग्रयणम् आग्रयणेष्टिः । यद्य् अप्य् आग्रयणम् &ldquo;वर्षासु श्यामाकैर् यजेत&rdquo; इति मासद्वयात्मकवर्षाख्यर्तौ विहितं तत् अमलिम्लुचमासे ऽपि तत्कालसंभवाद् अनन्यगतिकं न भवति । तथापि दुर्भिक्षे नवश्यामाकव्यतिरिक्तधान्यासंभवे जीवनार्थं नवश्यामाकान्न्भोजनम् अकृताग्रयणेनाकर्तव्यम् इत्य् आग्रयणानुष्ठानं जीवनार्थम् आवश्यकम् इति युक्तम् उक्तम् आग्रयणं तथेति । यदा तु दुर्भिक्षाभावाद् अनावश्यकं तदाधिमासे नवश्यामाकाग्रयणं न कर्तव्यम् । अनेनैवाभिप्रायेण पैठीनसिना,</p>
<blockquote>
<p>संक्रान्तिरहिते मासि कुर्याद् आग्यणं न वा ।</p>
</blockquote>
<p>इति विकल्प उक्तः । अन्यान्य् अपि कानिचिन् मलिम्लुचे कार्याणीत्य् उक्तानि यमेन ।</p>
<blockquote>
<p>गर्भे वार्धुषिके भृत्ये श्राद्धकर्मणि मासिके ।</p>
</blockquote>
<blockquote>
<p>सपिण्डीकरणे नित्ये नाधिमासं विवर्जयेत् ॥</p>
</blockquote>
<blockquote>
<p>तीर्थस्नानं जपो होमो यवव्रीहितिलादिभिः ।</p>
</blockquote>
<blockquote>
<p>जातकर्मान्त्यकर्माणि नवश्राद्धं तथैव च ॥</p>
</blockquote>
<blockquote>
<p>मखात्रयोदशीश्राद्धं श्राद्धान्य् अपि च षोडश ।</p>
</blockquote>
<blockquote>
<p>चन्द्रसूर्यग्रहे स्नानं श्राद्धं दानं जपादिकम् ॥</p>
</blockquote>
<blockquote>
<p>कार्याणि मलमासे ऽपि नित्यं नैमित्तिकं तथा । इति ।</p>
</blockquote>
<p>गर्भे गर्भनिमित्तके गर्भमात्रप्रयुक्त्या विहिते पुंसवनसीमन्तादिक इति यावत् । वार्धुषिके,</p>
<blockquote>
<p>अशीतिभागो वृद्धिः स्यात् मासि मासि सबन्धके ।</p>
</blockquote>
<p>इत्यादिवचनोक्तवृद्धिग्रहणे । भृत्ये संवत्सरादिपर्यन्तकालकृते भृत्ये । मासिके श्राद्धकर्मणि, अमावास्याश्राद्धकर्मणीत्य् अर्थः । <span style="text-decoration:underline;">अन्ये</span> <span style="text-decoration:underline;">तु</span> मन्यन्त: अमावास्याश्राद्धं त्रयोदशे ऽपि मासि ऋश्यशृङ्गवचनेन निषिद्धम्, तेन मासिकशब्दो नामावास्याश्राद्धम् आह, किं तु प्रथमसंवत्सरविहितमासिकश्राद्धम् आहेति । ऋश्यशृङ्गवचनं चैवं पठन्ति ।</p>
<blockquote>
<p>संवत्सरातिरेको वै मासो यः स्यात् त्रयोदशः ।</p>
</blockquote>
<blockquote>
<p>तस्मात् त्रयोदशे श्राद्धं न कुर्याद् इन्दुसंक्षये ॥ इति ।</p>
</blockquote>
<p>अपरे तु:</p>
<blockquote>
<p>तस्मात् त्रयोदशं श्राद्धं न कुर्यान् नोपतिष्ठते ।</p>
</blockquote>
<p>इति पठन्ति । अयम् एव पाठो युक्तः । इन्दुसंक्षय इति पाठे पिण्डपितृयज्ञवत् तदनन्तरम् अवश्यानुष्ठेयस्यामावास्याश्राद्धस्य प्रतिषेधानर्हस्य प्रतिषेधप्रसङ्गात्,</p>
<blockquote>
<p>जातकर्मणि यच् छ्राद्धं दर्शश्राद्धं तथैव च ।</p>
</blockquote>
<blockquote>
<p>प्रतिसंवत्सरं यच् च पूर्वमासे प्रकीर्तितम् ॥</p>
</blockquote>
<p>इति वचनविरोधप्रसङ्गाच् च । तस्मात् &ldquo;श्राद्धकर्मणि मासिके&rdquo; इत्य् अनेन अमावास्याश्राद्धम् उक्तम् इति व्याख्यानम् एव युक्तम् । ऋश्यशृङ्गवचनार्थ उपरिष्टाद् भविष्यति । नित्ये नित्यदाने । होमो ऽत्रौपासनहोमः, &ldquo;यवव्रीहितिलादिभिः&rdquo; इति तत्र होतव्यद्रव्यानुवादात् । अत्यन्तकर्माणि दहनोदकपिण्डदानास्थिसंचयनादीनि । शेषं व्यक्तम् । जातकर्मग्रहणं जातश्राद्धादेर् उपलक्षणार्थम् । अत एव स्मृत्यन्तरम् ।</p>
<blockquote>
<p>श्राद्धजातकनामानि ये च संस्कारसव्रताः ।</p>
</blockquote>
<blockquote>
<p>मलिम्लुचे ऽपि कर्तव्या इष्टीः काम्याश् च वर्जयेत् ।</p>
</blockquote>
<p>संस्काराः अन्नप्राशननिष्क्रमणादयः । सव्रता जनार्दनशयनाद् आरभ्य यावद् उत्थानं धारणपारणादिकं करिष्यामीत्य् एवं संकल्पसहिताः । काम्या इति ग्रहणं काम्यपशुबन्धादिकर्मोपलक्षणार्थम्, सर्वेषाम् अपि काम्यानाम् अनावश्यकत्वेन वर्जनीयत्वात् । अत एव हारीतः ।</p>
<blockquote>
<p>अधिमासे न कर्तव्यं श्राद्धम् अभ्युदयं तथा ।</p>
</blockquote>
<blockquote>
<p>तथैव काम्यं यत् कर्म ॥॥॥॥॥॥॥॥ ॥ इति ।</p>
</blockquote>
<p>यत् काम्यं कर्म इष्ट्यादिकं तत् सर्वम् अधिमासे न कर्तव्यम् इत्य् अर्थः । आभ्युदयिकं श्राद्धं चूडाकरणात् प्राक्तनसंस्कारेषु विहिताभ्युदयिकश्राद्धव्यतिरिक्तं द्रष्टव्यम्, जातकर्मादौ विशेषेणाभ्युदयिकश्राद्धविधानस्य पूर्वम् एव प्रदर्शितत्वात् । अन्यान्य् अपि च वर्ज्यान्य् आह वृद्धमनुः ।</p>
<blockquote>
<p>अग्न्याधेयं प्रतिष्ठां च यज्ञदानव्रतानि च ।</p>
</blockquote>
<blockquote>
<p>वेदव्रतवृषोत्सर्गचूडाकरणमेखलाः ॥</p>
</blockquote>
<blockquote>
<p>माङ्गल्यम् अभिषेकं च मलमासे विवर्जयेत् ।</p>
</blockquote>
<blockquote>
<p>बाले वा यदि वा वृद्धे शुक्रे चास्तम् उपागते ॥</p>
</blockquote>
<blockquote>
<p>मलमास इवैतानि वर्जयेद् देवदर्शनम् ॥ इति ।</p>
</blockquote>
<p>&ldquo;अग्न्याधेयं प्रतिष्ठां च यज्ञदानव्रतानि च&rdquo; इत्य् अत्र अनावस्यकत्वे सतीत्य् विशेषो द्रष्टव्यः । तेन मलमासे ऽपि प्रायश्चित्तभूतम् अग्न्याधेयम् अग्न्यनुगत्यनन्तरं कर्तव्यं न प्रतिषिध्यते । एवं प्रतिमादिनाशे पुनःप्रतिष्ठा न प्रतिषिध्यते । एवं प्रायश्चित्तभूतसंसर्गेष्ट्यादियज्ञो न प्रतिषिध्यते । यद् यत् प्रायश्चित्ते देयम् इति प्रायश्चित्तदानं च &ldquo;ब्राह्मणं तु वसत्यै नापरुन्ध्यात्&rdquo; इत्यादिव्रतं च । वृषोत्सर्गस्य चैकादशादिकस्य प्रतिषेधः, षोडशश्राद्धादिवत् तस्यापि प्रेतोपकारकत्वात् । शुक्रास्तमयादाव् अप्य् अनावश्यकत्वे सत्य् एव अग्न्याधेयादि प्रतिषिध्यते । मलमास इत्य् एवाभिधानात् । &ldquo;वर्जयेद् देवदर्शनम्&rdquo; इति प्रतिषेधः प्रथमदर्शनविषय एवेत्य् आहुः । हारीतो ऽपि ।</p>
<blockquote>
<p>॥॥॥॥॥॥॥॥॥॥॥॥॥। वत्सरात् प्रथमाद् ऋते ।</p>
</blockquote>
<blockquote>
<p>सपिण्डीकरणाद् ऊर्ध्वं यत् किंचिच् छ्राद्दकं भवेत् ॥</p>
</blockquote>
<blockquote>
<p>इष्टं वाप्य् अथ वा पूर्तं तन् न कुर्यान् मलिम्लुचे ॥ इति ।</p>
</blockquote>
<p>सपिण्डीकरणाद् ऊर्ध्वं यत् प्रथमसंवत्सरे प्रतिमासं पुनः क्रियमाणं त्रैपुरुषिकं मासिकं श्राद्धं तन् मलिम्लुचे ऽपि मासे कार्यम् इति वक्तुम् &ldquo;वत्सरात् प्रथमाद् ऋते&quot;इत्य् उक्तम् । अस्मिन्न् एव विषये वसिष्ठो ऽपि: &ldquo;संवतस्रमध्ये ऽधिमासो भवेत् मासिकार्थं दिनम् एकं वृद्धिं नयेत्&rdquo; इति । स्मृत्यन्तरे ऽपि ।</p>
<blockquote>
<p>संवत्सरे विवृद्धे ऽपि प्रतिमासं च मासिकम् ॥ इति ।</p>
</blockquote>
<p>सपिण्डीकरणात् प्राक् क्रियमाणमासिकविषये तु गभस्तिनोक्तम् ।</p>
<blockquote>
<p>एकोद्दिष्टं तु यच् छ्राद्धं तन् नैमित्तिकम् उच्यते ।</p>
</blockquote>
<blockquote>
<p>तत् कार्यं पूर्वमासे च कालाधिक्ये ऽपि धर्मतः ॥ इति ।</p>
</blockquote>
<p>चशब्दाद् उत्तरमासे ऽपि कार्यम् इति गम्यते । तद् एतत् सपिण्डीकरणात् प्राक्तनमासिकविषयम्, एकोद्दिष्टरूपमासिकविष्यत्वात् । यत् तु ऋश्यशृङ्गेनोक्तम्,</p>
<blockquote>
<p>संवत्सरातिरेको यो मासश् चैव त्रयोदशः ।</p>
</blockquote>
<blockquote>
<p>असुराणां तु मासो ऽसौ तस्माद् देवविगर्हितः ॥</p>
</blockquote>
<blockquote>
<p>तस्मात् त्रयोदशं श्राद्धं न कुर्यान् नोपतिष्ठते ॥</p>
</blockquote>
<p>इति, तत् सपिण्डीकरणात् प्राक्तनमासिकेषु सपिण्डीकरणात् प्राक् कथंचिद् अकृतेषु वचनबलात् सपिण्डीकरणाद् ऊर्ध्वम् अनुष्ठातव्येष्व् एकोद्दिष्टेषु प्रतिमासं क्रियमाणेषु त्रयोदशे मासि प्राप्तमासिकश्राद्धविषयम् । विगर्हिते मासि प्रतिप्रसवम् अन्तरेण क्रियमाणं यतो नोपतिष्ठते अतस् त्रयोदशं श्राद्धं न कुर्याद् इत्य् अर्थः । अस्य वचनस्योक्ता विषयव्यवस्था देवस्वामिना दर्शिता: &ldquo;यस्य तारतम्याच् छीघ्रतरम् उपस्थिते पिण्डपितृयज्ञादौ देशकालानुरोधतो द्रव्यब्राह्मणाभावात् षोडशश्राद्धान्य् अकृत्वा संवत्सराद् अर्वाक् सपिण्डीकरणं कृतम्, तस्य कृते ऽपि सपिण्डीकरणे,</p>
<blockquote>
<p>मासिकं चोदकुम्भं च देयं तस्यापि वत्सरम् ।</p>
</blockquote>
<p>इति वाक्यात् यदा त्रयोदशं श्राद्धं प्राप्तमासिकाख्यां प्रेतश्राद्धं तद् अनेन ऋश्यशृङ्गवाक्येन निषिध्यते&rdquo; इति ग्रन्थेन । एवं च त्रयोदशमासशालिनि संवत्सरे प्रमीतस्य मासिकानि श्राद्धानि त्रयोदश भवन्ति । यदा तु द्रव्यब्राह्मणाद्यलाभेन सपिण्डीकरणाद् ऊर्ध्वम् एव मासिकश्राद्धानि क्रियन्ते तदा तानि द्वादश भवन्तीति मन्तव्यम् । एवं च यत् <span style="text-decoration:underline;">कैश्चिद्</span> उक्तम्: संवत्सरविमोकान्तम् आनुमासिकानि कुर्वन् मलमासे नैव कुर्याद् उत्तरे कुर्याद् एव । संवत्सरान्ते सपिण्डीकरणं संवत्सरविमोकं च यथाकालं मासिकानि कुर्वन्न् अपि मलमासे नैव कुर्याद् उत्तरे कुर्याद् एवेति, <span style="text-decoration:underline;">तत्</span> &ldquo;मासिकार्थं दिनम् एकं वृद्धिं नयेत्,&rdquo;</p>
<blockquote>
<p>संवत्सरे विवृद्धे ऽपि प्रतिमासं च मासिकम् ।</p>
</blockquote>
<blockquote>
<p>पूर्वमासे च कर्तव्यं कालाधिक्ये ऽपि धर्मतः ॥</p>
</blockquote>
<p>इति वचनद्वयादर्शननिबन्धनम् इत्य् उपक्षणीयम् । मासिकश्राद्धाभिप्रायेण वृद्धवसिष्ठेनाप्य् उक्तम् ।</p>
<blockquote>
<p>श्राद्धीयाहनि संप्राप्ते अधिमासो भवेद् यदि ।</p>
</blockquote>
<blockquote>
<p>श्राद्धद्वयं प्रकुरवीत एवं कुर्वन् न मुह्यति ॥ इति ।</p>
</blockquote>
<p>श्राद्धद्वयं प्रकुर्वीत अधिमासे तदुत्तरमासे च मासिकश्राद्धं प्रकुर्वीतेत्य् अर्थः । यत् तु ज्योतिःपराशरेनोक्तम्,</p>
<blockquote>
<p>उपाकर्म तथोत्सर्गः प्रसवाहोत्सवाष्टकाः ।</p>
</blockquote>
<blockquote>
<p>मासवृद्धौ पराः कार्याः वर्जयित्वा तु पैतृकम् ॥</p>
</blockquote>
<p>इति, पराः कार्याः उत्तरे मासि कार्या इत्य् अर्थः । तत्र प्रसवाहोत्सवशब्देन जातेष्टिर् एव गृह्यते । न पुनर् आभ्युदयिकं श्राद्धं जातकर्म च, तयोर् अपि ग्रहणे,</p>
<blockquote>
<p>श्राद्धजातकनामानि ये च संस्कारसव्रताः ।</p>
</blockquote>
<blockquote>
<p>मलिम्लुचे ऽपि कर्तव्या इष्टीः काम्याश् च वर्जयेत् ॥</p>
</blockquote>
<p>इति स्मृतिव्रोधापत्तेः । पैतृकशब्देन सांवत्सरिकरूपं गृह्यते न तु सामान्यम्,</p>
<blockquote>
<p>प्रतिसंवत्सरश्राद्धे नाधिमासं विवर्जयेत् ।</p>
</blockquote>
<blockquote>
<p>मलमासे ऽपि कर्तव्यं श्राद्धं यत् प्रतिवत्सरम् ॥</p>
</blockquote>
<blockquote>
<p>प्रतिसंवत्सरं यच् च पूर्वमासे प्रकीर्तितम् ॥</p>
</blockquote>
<p>इत्यादिवचनेषु तस्यैव स्पष्टम् अभिधानात् । सर्वाण्य् एतानि वचनानि मलमासमृतस्य पुनर् मलमासप्राप्तौ द्रष्टव्यानि,</p>
<blockquote>
<p>मासपक्षतिथिस्पृष्टे यो यस्मिन् म्रियते ऽहनि ।</p>
</blockquote>
<blockquote>
<p>प्रत्यब्दं तु तथाभूतं क्षयाहं तस्य तं विधुः ॥</p>
</blockquote>
<p>इति स्मरणात् । एवं च मलमासमृतस्य मलमाससंभवे सति मलमासगतक्षयाह एवाब्दिकश्राद्धं कर्तव्यम् । न तु शुद्धमासगतक्षयाहे, अतथाभूतत्वात् । मलमासासंभवे तु गुणलोपन्यायात् मलमासास्पृष्टे ऽपि क्षयाहे मृताहश्राद्धं कर्तव्यम् एवेत्य् अवगन्तव्यम् । यत् तु सत्यव्रतेनोक्तम्,</p>
<blockquote>
<p>वर्षे वर्षे तु यच् छ्राद्धं मातापित्रोर् मृते ऽहनि ।</p>
</blockquote>
<blockquote>
<p>मलमासे न कर्तव्यं व्याघ्रस्य वचनं यथा ॥</p>
</blockquote>
<p>इति, तत् अधिकमासाद् अन्यत्र मृतस्य मृताहश्राद्धविषयम् । शुद्धे मासि मृतस्य शुद्धमासस्पृष्ट एव मृताहः तथाभूतो न तु मलमासस्पृष्टः, मलमासगतक्षयाहस्याविहितकालत्वात् । अत एव पैठीनसिः ।</p>
<blockquote>
<p>मलमासे मृतानां तु श्राद्धं यत् प्रतिवत्सरम् ।</p>
</blockquote>
<blockquote>
<p>मलमासे तु कर्तव्यं नान्येषां तु कथंचन ॥ इति ।</p>
</blockquote>
<p>अन्येषां मलमासाद् अन्यत्र मृतानाम् इत्य् अर्थः । मलमासे ऽपि कर्तव्यं तत्रैव विहितकालसद्भावद् इत्य् अभिप्रायः । भृगुर् अपि ।</p>
<blockquote>
<p>मलमासमृतानां तु श्राद्धं यत् प्रतिवत्सरम् ।</p>
</blockquote>
<blockquote>
<p>मलमासे ऽपि तत् कार्यं नान्येषां तु कथंचन ॥</p>
</blockquote>
<p>यत् तु वृद्धवसिष्ठेनोक्तम्,</p>
<blockquote>
<p>श्राद्धियाहनि संप्राप्ते अधिमासो भवेद् यति ।</p>
</blockquote>
<blockquote>
<p>श्राद्धद्वयं प्रकुर्वीत एवं कुर्वन् न मुह्यति ॥</p>
</blockquote>
<p>इति, न तत् सांवत्सरिकश्राद्धविषयम्, सांवत्सरिकश्राद्धे उत्तरे मासि मलमासस्पृष्टक्षयाहासंभवात् । तेन मासिकश्राद्धविषयम् एतद् वचनम् । एवं च मासिकश्राद्धं मलमासे उत्तरमासे च कार्यम् । सांवत्सरिकं त्व् अन्यतरमासे, तत्र मलमासमृतानाम् आद्यमासे तदन्यमासमृतानाम् उत्तरे  मासीत्य् अनुसंधेयम् । &ldquo;नान्येषां तु कथंचन&rdquo; इति यो ऽयं प्रतिषेधः स तु प्रथमाब्दिकव्यतिरिक्तविषयः, प्रथमाब्दिकस्य मलमासे वचनबलेन कर्तव्यत्वात् । तथा च हारीतः ।</p>
<blockquote>
<p>असंक्रान्ते तु कर्तव्यम् आब्दिकं प्रथमं द्विजैः ॥ इति ।</p>
</blockquote>
<p>स्मृत्यन्तरे ऽपि ।</p>
<blockquote>
<p>आब्दिकं प्रथमं यत् स्यात् तत् कुर्वीत मलिम्लुचे ॥ इति,</p>
</blockquote>
<blockquote>
<p>त्रयोदशे च संप्राप्ते कुर्वीत पुनर् आब्दिकम् ॥</p>
</blockquote>
<p>पुनराब्दिकं प्रथमाब्दिकं त्रयोदशे उत्तरे मासि संप्राप्ते कुर्वीतेत्य् अर्थः । लघुहारीतो ऽपि ।</p>
<blockquote>
<p>प्रत्यब्दं द्वादशे मासि कार्या पिण्डक्रिया द्विजैः ।</p>
</blockquote>
<blockquote>
<p>क्वचित् त्रयोदशे ऽपि स्याद् आद्यं मुक्त्वा तु वत्सरम् ॥</p>
</blockquote>
<p>पिण्डक्रिया मृताहश्राद्धक्रिया द्वादशे मासि परिपूर्णे सति त्रयोदशे मासीति यावत् । क्वचिद् अधिमासयुक्तसंवत्सरे त्रयोदशे मासि परिपूर्णे सति चतुर्दशे मास इति यावत् । आद्यम् आब्दिकं त्व् अधिमासवत्य् अपि संवत्सरे द्वादशे मासि परिपूर्णे सति कार्यम्, त्रयोदशे मासि कार्यम् इत्य् अर्थः । यत् तु शातातपेनोक्तम्,</p>
<blockquote>
<p>एकसंज्ञौ यदा मासौ स्यायां संवत्सरे क्वचित् ।</p>
</blockquote>
<blockquote>
<p>तत्राद्ये पितृकार्याणि देवकार्याणि चोत्तरे ॥</p>
</blockquote>
<p>इति, यच् च पैठीनसिना,</p>
<blockquote>
<p>द्वौ मासाव् एकनामानौ स्यातां संवत्सरे यदि ।</p>
</blockquote>
<blockquote>
<p>पूर्वे तु पितृकार्याणि देवकार्याणि चापरे ॥</p>
</blockquote>
<p>इति, तत् येषां पितृकार्याणां मलिम्लुचे विधिः, येषां च देवकार्याणाम् उत्तरे मासि विधिः, तथाविधपितृदेवकार्यपरम् इत्य् अवगन्तव्यम् । यद्य् अप्य् असंक्रान्तिः संक्रान्तिद्वययुतो वा संसर्पसंज्ञो ऽंहस्पतिसंज्ञश् (?) च मासः कदाचिच् चैत्राद् अर्वाग् भवति, तथापि तत्र न पूर्वोक्तविधिनिषेधवचनानि विधायकानि निषेधकानि वा, तेषां वचनानाम् अधिमासविषयत्वात् । न च संसर्पांहस्पतिसंज्ञकावधिमासौ,</p>
<blockquote>
<p>चैत्राद् अर्वाङ् नाधिमासः परतस् त्व् अधिको भवेत् ।</p>
</blockquote>
<blockquote>
<p>दृष्टा हि सर्वशास्त्रेषु तस्मिन् मूर्तिस् त्रयोदशी ॥</p>
</blockquote>
<p>इति वचनेन चैत्रात् परत एवाधिमासस्मरणात् । तस्मिन् चैत्राद् उत्तरत्रैव त्रयोदशी मूर्तिर् अधिमासमूर्तिः सर्वगणितशास्त्रेषु यतो दृष्ट्वेत्य् अर्थः । एवं च संसर्पांहस्पतिसंज्ञकौ न कर्मानर्हकलौ किं तु प्रशस्ताव् एवेति मन्तव्यम् ॥</p>
<p><strong>इति स्मृतिचन्द्रिकायाम् अधिमासविषयाणि</strong></p>
<h2 id="मतहवषय">मृताहविषयाः</h2>
<p><strong>अथान्यान्य् अपि मृताहविषयाणि कानिचिद् वचनानि लिख्यन्ते</strong></p>
<p>तत्र गर्गः ।</p>
<blockquote>
<p>विवाहादौ स्मृतः सौरो यज्ञादौ सावनः स्मृतः ।</p>
</blockquote>
<blockquote>
<p>आब्दिके पितृकार्ये ऽपि चान्द्रमासः प्रशस्यते ॥</p>
</blockquote>
<p>यज्ञादौ माससंवत्सरसाध्ययज्ञव्रतप्रायश्चित्तक्रियादिष्व् इत्य् अर्थः । तत्र माससाध्ययज्ञाः &ldquo;दर्शपूर्णमसाभ्यां यजेत, मासं वैश्वदेवेन&rdquo; इत्य् एवमादिवाक्यैः विहिताः । माससाध्यव्रतानि मासोपवासादीनि । माससाध्यप्रायश्चित्तकिर्यास् तु,</p>
<blockquote>
<p>गोष्ठे वसन् ब्रह्मचारी मसम् एकं पयोव्रतः ।</p>
</blockquote>
<blockquote>
<p>गायत्रीजपनिरतो मुच्यते स प्रतिग्रहात् ॥</p>
</blockquote>
<p>इत्यादिवाक्यविहिताः । संवत्सरसाध्या यज्ञाः गवामयनाद्याः सत्रयागाः । संवत्सरसाध्यव्रतानि तु &ldquo;नाश्नीयात्&rdquo; इत्यादिश्रुतिविहितानि । संवत्सरसाध्याः प्रायश्चित्तक्रियाः द्वादशवार्षिकाद्या द्रष्टव्याः । आब्दिके सांवत्सरिकश्राद्धे । पितृकार्ये षाण्मासिकश्राद्धादौ । अपिशब्दान् माससंवत्सरसाध्ये यज्ञव्यतिरिक्ते सर्वस्मिन् देवकार्ये चान्द्रो मासः प्रशस्यत इत्य् उक्तम् । उक्तं च पितामहेन ।</p>
<blockquote>
<p>दैवे कर्मणि पित्र्ये च मासश् चान्द्रमसः स्मृतः । इति ।</p>
</blockquote>
<p>कः पुनर् भेदश् चान्द्रसावनसौराणाम् इत्य् अपेक्षिते ब्रह्मसिद्धान्त उक्तम् ।</p>
<blockquote>
<p>दर्शाद् दर्शश् चान्द्रस् त्रिंशद् दिवसस् तु सावनो मासः ।</p>
</blockquote>
<blockquote>
<p>रविसंक्रान्तिकचिह्नः सौरो मासो निगद्यते तज्ज्ञैः ॥</p>
</blockquote>
<p>अस्यार्थः स्मृत्यन्तरे स्पष्टीकृतः ।</p>
<blockquote>
<p>चान्द्रः शुक्लादिदर्शान्तः सावनस् त्रिंशता दिनैः ।</p>
</blockquote>
<blockquote>
<p>एकराशौ रविर् यावत् कालं मासः स भास्करः ॥</p>
</blockquote>
<p>शुक्लप्रतिपदादिदर्शान्तश् चान्द्रो मास इत्य् एतद् दक्षिणापथे द्रष्टव्यम् । उत्तरापथे तु कृष्णप्रतिपदादिपौर्णमास्यन्तः चान्द्रो मास इति वेदितव्यः, तत्र पौर्णमास्यन्ते चान्द्रमासव्यवहारात् । अत एव द्विविधचान्द्रमाससंग्रहार्थम्,</p>
<blockquote>
<p>यस्मिन् मासे दिने यस्मिन् विपत्तिर् उपजायते ।</p>
</blockquote>
<blockquote>
<p>पर्वानतः स तु विज्ञेयो मसो नैमित्तिकं प्रति ॥</p>
</blockquote>
<p>इति गार्ग्येण पर्वान्त इति सामान्येनोक्तम् । नैमित्तिकं प्रतिसांवत्सरिकश्राद्धं प्रतीत्य् अर्थः । दिने तु विशेषः स्मृत्यन्तरे दर्शितः ।</p>
<blockquote>
<p>मासपक्षतिथिस्पृष्टे यो यस्मिन् म्रियते ऽहनि ।</p>
</blockquote>
<blockquote>
<p>प्रत्यब्दं तु तथाभूतं क्षयाहं तस्य तं विदुः ॥ इति ।</p>
</blockquote>
<p>तिथिशब्देन चान्द्र एवाहोरात्र उच्यते । न तु सौरः सावनो वाहोरात्रः, &ldquo;तदाद्यास् तिथयो द्वयोः&rdquo; इत्य् अमरसिंहेन चान्द्राहोरात्रेष्व् एव तिथिशब्दानुशासनात् । तदाद्याः प्रतिपदाद्याः तिथिशब्दाभिधेया इत्य् अर्थः । कः पुनः सावनसौरचान्द्राहोरात्राणां भेद इत्य् अपेक्षिते ब्रह्मसिद्धान्ते उक्तम् ।</p>
<blockquote>
<p>सावनं स्याद् अहोरात्रम् उदयाद् ओदयाद् रवेः ।</p>
</blockquote>
<blockquote>
<p>सौरस् त्रिंशस् तु राश्यंशः तिथिः संयोगम् ऐन्दवम् ॥</p>
</blockquote>
<p>मेषादिराशेः त्रिंशम् अंशं यावता कालेन रविर् भुङ्क्ते तावान् कालः सौरः अहोरात्रः । प्रतिपदादितिथिपरिमितः कालश् चान्द्रः अहोरात्र इत्य् अर्थः । स च सावनाहोरात्रवत् सूर्योदयाद् आरभ्य पुनः शूर्योदयपर्यन्तो यदा भवति तदा संपूर्ण इति निगद्यते,</p>
<blockquote>
<p>प्रतिपत्प्रभृतयः सर्वा उदयाद् ओदयाद् रवेः ।</p>
</blockquote>
<blockquote>
<p>संपूर्णा इति विख्याताः ॥॥॥॥॥॥॥॥॥ ॥</p>
</blockquote>
<p>इति स्मरणात् । यदा त्व् एवंभूतो न भवति तदा खण्डतिथिर् इति व्यतिरेकाद् गम्यते । प्रत्यब्दं मरणमासपक्षतिथिस्पृष्टकालाभावे ऽपि तत्सदृशकाल एवाब्दिकश्राद्धकाल इति वक्तुम्,</p>
<blockquote>
<p>प्रत्यब्दं तु तथाभूतं क्षयाहं तस्य तं विदुः ।</p>
</blockquote>
<p>इत्य् उक्तम् । तथाभूतं मरणमासपक्षतिथिस्पृष्टकालसदृशम् इत्य् अर्थः । यदा पुनर् दिनद्वयं तथाभूतं पूर्वदिने तु कर्मकाले तिथियोगः, उत्तरदिने तु कर्मकाले तिथियोगाभावः तदा पूर्वम् अहः स्राद्धकाल इत्य् आह सुमन्तुः ।</p>
<blockquote>
<p>द्व्यहव्यापिनी वेत् स्यान् मृताहस्य तु या तिथिः ।</p>
</blockquote>
<blockquote>
<p>पूर्वस्यां निर्वपेत् पिण्डम् इत्य् आङ्गिरसभाषितम् ॥</p>
</blockquote>
<p>पूर्वस्यां पूर्वदिनव्यापिन्याम् इत्य् अर्थः । अनेन पूर्वदिने चतुर्थप्रहरोत्तरार्धव्यतिरिक्तापराह्णे तिथियुक्तसमय एव सांवत्सरिकश्राद्धं कार्यम् इत्य् उक्तं भवति । यदा तु पूर्वदिने चतुर्थप्रहरोत्तरार्धव्यतिरिक्ते ऽपराह्णे चरममुहूर्ते तिथियोगः तदा उत्तरदिने कुतपाद् आरभ्य मुहूर्तपञ्चके मृततिथियुक्ते ऽपि पूर्वदिने तिथियोगसमये श्राद्धम् उपक्रम्य रात्रेः प्राग् एव समापनीयम्, स्वकालोपक्रान्ते कर्मणि कालान्तरे ऽप्य् अविलम्बेन तत्समापनस्य विधिनाक्षिप्तत्वात् । एवं च य व्याघ्रपादवचनं,</p>
<blockquote>
<p>विधिज्ञः श्रद्धयोपेतः सम्यक् पात्रनियोजकः ।</p>
</blockquote>
<blockquote>
<p>रात्रेर् अन्यत्र कुर्वाणः श्रेयः प्राप्नोत्य् अनुत्तमम् ॥</p>
</blockquote>
<p>इति, तत् स्वकालोपक्रान्तस्राद्धविषयम् इत्य् अवगन्तव्यम् । तद् एतत् सर्वम् अभिसंधाय अपरार्केणाप्य् उक्तम्: &ldquo;सांवत्सरिकादिश्राद्धं तिथियुक्ते ऽपराह्णकाले यत्र् कुत्रचित् कार्यम् । सा चेत् सायाह्नमात्रव्यापिनी स्यात् तदा सायाह्न एव व्याघ्रपादवचनबलेन श्राद्धं कार्यम् । न पुनर् उदयव्यापिन्याम् अपराह्णपर्यन्तायाम्&rdquo; इति । यदा तु पूर्वदिने कर्मकालासंस्पर्शिन्य् अप्य् अस्तगामिनी तिथिः उत्तरदिने कर्मकालसंस्पर्शिन्य् अनस्तगामिनी तदापि पूर्वम् एवाहः श्राद्धकालः &ldquo;श्राद्धादाव् अस्तगामिनी&rdquo; इति स्मरणात् । अस्तगामिनी तिथिः सांवत्सरिकश्राद्धादौ ग्राह्येत्य् अर्थः । न च पूर्ववद् अत्रापि तिथियुक्तसमये श्राद्धम् उपक्रम्य रात्रेः प्राक्समापनं युक्तम्, चतुर्थप्रहरोत्तरार्धस्य श्राद्धकालत्वाभावात् । तथा चोक्तं मत्स्यपुराणे ।</p>
<blockquote>
<p>ऊर्ध्वं मुहूर्तात् कुतपाद् यन् मुहूर्तचतुष्टयम् ।</p>
</blockquote>
<blockquote>
<p>मुहूर्तपञ्चकं ह्य् एतत् स्वधाभवनम् इष्यते ॥ इति ।</p>
</blockquote>
<p>कात्यायनेनाप्य् उक्तम् ।</p>
<blockquote>
<p>वासरस्य तृतीये ऽंशे नातिसंध्यासमीपतः । इति ।</p>
</blockquote>
<p>न चात्र चतुर्थप्रहरोत्तरार्धव्यतिरिक्तापराह्णकाले तिथियोगासंभवेन तिथियुक्तापराह्णकालाभावाद् अननुष्ठानम् एव श्राद्धस्येति वाच्यम् । यद् आह नारदीयपुराणे वसिष्ठः ।</p>
<blockquote>
<p>पारणे मरणे नॄणां तिथिस् तात्कालिकी स्मृता ।</p>
</blockquote>
<blockquote>
<p>पित्र्ये ऽस्तमयवेलायां स्पृष्टा पूर्णा निगद्यते ॥ इति ।</p>
</blockquote>
<p>अस्तमयवेलायां स्पृष्टा मृततिथिस् तत्तिथौ कर्तव्ये पित्र्ये आब्दिकादिश्राद्द्धे पूर्णा निगद्यत इत्य् अर्थः । अस्तमयवेलायां स्पृष्टेत्य् अनेनास्तमयसमये कलामत्रसद्भावे ऽपि। मृततिथेः पूर्णत्वम् उक्तम् इति मन्तव्यम् । यत् तु स्मृत्यन्तरम्,</p>
<blockquote>
<p>दिनान्ते पञ्चनाड्यस् तु पुण्याः प्रोक्ता मनीषिभिः ।</p>
</blockquote>
<blockquote>
<p>उदये च तथा पित्र्ये दैवे चैव च कर्मणि ॥</p>
</blockquote>
<p>इति, पित्र्ये कर्मणि कालत्वेन चोदिततिथिसंबन्धिन्यो दिनान्ते वर्तमानाः पञ्च नाड्यः पुण्याः ततः प्राक्तननाडीनां तिथियोगजन्यपुण्यापादिकाः न तु ततो न्यूनाः । दैवे कर्मणि कालत्वेन चोदिततिथिसंबन्धिन्य उदये सति वर्तमानाः पञ्च नाड्यः पुण्याः तत उपरितननाडीनामपि तिथियोगजन्यपुण्यापादिकाः न ततो न्यूना इति तस्यार्थः । तद् एतत्,</p>
<blockquote>
<p>प्रतिअप्द्धनलाभाय द्वितीया द्विपदप्रदा ।</p>
</blockquote>
<p>इत्यादिना,</p>
<blockquote>
<p>श्राद्धं कुर्वन्न् अमावास्यां यत्नेन पुरुषः शुचिः ।</p>
</blockquote>
<blockquote>
<p>सर्वान् कामान् अवाप्नोति ॥॥॥॥॥॥॥॥ ॥</p>
</blockquote>
<p>इत्यन्तेन काम्यश्राद्धकालतया विहितकृष्णपक्षप्रतिपदादितिथिद्वैधविषयम्, न तु श्राद्धान्तरकालतया विहिततिथिद्वैधविषयम्,</p>
<blockquote>
<p>पित्र्यं श्राद्धं कृष्णपक्षे दिने ऽस्तमययोगिनि ।</p>
</blockquote>
<p>इति प्रस्तुत्य तत्रैव विशेषपरत्वाभिधानाद् अस्य वचनस्य । तेन पूर्वोक्तवसिष्ठवचनेन सह न कश्चिद् विरोधः । भविष्यत्पुराणे ऽपि,</p>
<blockquote>
<p>व्रतोपवासनियमे घटिकैका यदा भवेत् ।</p>
</blockquote>
<blockquote>
<p>सा तिथिः सकला ज्ञेया पित्र्ये चैवापराह्णिकी ॥ इति ।</p>
</blockquote>
<p>संध्यासमीपस्थापराह्णके घटिकैका यदा भवेत् सा तिथिः पित्र्यर्थे सकला ज्ञेयेत्य् अर्थः । एवं चैवंविधविषये,</p>
<blockquote>
<p>प्रारभ्य कुतपे श्राद्धं कुर्याद् आरौहिणं बुधः ।</p>
</blockquote>
<p>इति वचनार्थ एव कार्यः, तदतिक्रमे कारणाभावात् । एकोद्दिष्टरूपमृताहश्राद्धे तु नवमुहूर्थाद् उपरितनमुहूर्ते मृतदिनासंभवे ऽपि मध्याह्नव्यापित्वात् &ldquo;सा तिथिः सकला ज्ञेया&rdquo; इति न्यायेन न कुतपे प्रारभ्य श्राद्धं रौहिणे समापनीयम्, &ldquo;एकोद्दिष्टं तु मध्याने&rdquo; इति स्मरणात् । यदा तु पूर्वदिने अस्तमयात् पूर्वक्षणे तिथियोगः उत्तरदिने त्व् अस्तमयाद् उपरि त्रिमुहूर्तयुक्ता तदा उत्तरम् आह श्राद्धकालं सुमन्तुः ।</p>
<blockquote>
<p>उदिते दैवतं भानौ पित्र्यं चास्तमिते रवौ ।</p>
</blockquote>
<blockquote>
<p>द्विमुहूत्रा त्रिरह्नो या सा तिथिर् हव्यकव्ययोः ॥</p>
</blockquote>
<p>अस्यार्थः: उदिते भानौ सत्य् अहःसंबन्धिनी दैवकर्माङ्गभूता तिथिर् या द्विमुहूर्ता भवति सा संपूर्णतिथिवत् कृत्स्नस्याह्नो हव्यदानकालताम् आपादयति । तेन तस्मिन्न् अहनित् दैवतं कर्म कुर्यात् । पितृकर्माङ्गभूता तिथिर् अस्तमिते रवौ सति या त्रिमुहूर्तम् अनुवर्तते सा कव्यदानकालतां स्वसंबद्धस्याह्न आपादयति । तेन तत्संबद्धे ऽह्नि पैतृकं पितृसंबन्धि सांवत्सरिकादि श्राद्धं कुर्याद् इति । तेनोत्तरदिने ऽस्तमयाद् उपरि त्रिमुहूर्तानुवृत्त्यभावे अस्तगामिनी पूर्वतिथिर् एव ग्राह्येत्य् उक्तं भवति । एवं च यद् उक्तं नारदीयपुराणे,</p>
<blockquote>
<p>दर्शं च पूर्णमासं च पितुः सांवत्सरं दिनम् ।</p>
</blockquote>
<blockquote>
<p>पूर्वविद्धम् अकुर्वाणो नरकं प्रतिपद्यते ॥</p>
</blockquote>
<p>इति, तत् उत्तरदिने अस्तमयाद् उपरि मुहूर्तत्रयानुवृत्त्यभावे द्रष्टव्यम् । यदा तु पूर्वेद्युर् अस्तगामिनी तिथिर् न भवति उत्तरेद्युर् अप्य् अस्तमिते रवौ त्रिमुहूर्तव्यापिनी न भवति किं त्व् अस्तगामिनी भवति तदापि सैव ग्राह्या &ldquo;श्राद्धादाव् अस्तगामिनी&rdquo; इति स्मरणात् । यदा तु दिनद्वये ऽप्य् अस्तगामिनी तिथिर् न भवति तत उत्तरेद्युर् एवास्तगामित्वरूपगुणाभावे ऽपि गुणलोपन्यायेन सांवत्सरिकश्राद्धं कर्तव्यम्, तिथियुक्तापराह्नकालसंभवात् । अकरणे विहितातिक्रमेण प्रत्यवायापत्तेश् च ॥</p>
<p><strong>इति स्मृतिचन्द्रिकायां मृताहविषयाणि</strong></p>
<h3 id="मस-पकष-तथ-सपषट-मतहपरजञनम">मास-पक्ष-तिथि-स्पृष्ट-मृताहापरिज्ञानम्</h3>
<p><strong>अथ मासपक्षतिथिस्पृष्टमृताहापरिज्ञानविषयाणि</strong></p>
<p>तत्र बृहस्पतिः ।</p>
<blockquote>
<p>न ज्ञायते मृताहश् चेत् प्रमीते प्रोषिते सति ।</p>
</blockquote>
<blockquote>
<p>मासश् चेत् प्रतिविज्ञातः तद्दर्शः स्यान् मृते ऽहनि ॥</p>
</blockquote>
<blockquote>
<p>यदा मासो न विज्ञातो विज्ञातं दिनम् एव तु ।</p>
</blockquote>
<blockquote>
<p>तदा मार्गशिरे मासि माघे वा तद्दिनं भवेत् ॥</p>
</blockquote>
<blockquote>
<p>दिनमासौ न विज्ञातौ मरणस्य यदा पुनः ।</p>
</blockquote>
<blockquote>
<p>प्रस्थानदिनमासौ तु ग्राह्यौ पूर्वोक्तया दिशा ॥ इति ।</p>
</blockquote>
<p>दिनशब्देन मृततिथिर् एवाधिगन्तव्या । प्रोषिते पित्रादाव् अप्रगल्भस्वजनसमीपे प्रमीते सति कालविशेषज्ञानाद्यभावेन मृताहो यदि न विज्ञायेत मासमात्रम् एव तु ज्ञातं तदा मृताहे यत् कार्यं तत् सर्वं मृतमासस्यामावास्यायां कर्तव्यम् इति प्रथमश्लोकस्यार्थः । &ldquo;तद्दर्शस् स्यान् मृते ऽहनि&rdquo; इत्य् अत्र दर्शग्रहणं तन्माससंबन्धिन्या एकादश्या अपि प्रदर्शनार्थम् । अत एव मरीचिः ।</p>
<blockquote>
<p>श्राद्धविघ्ने समुत्पन्ने अविज्ञाते मृते ऽहनि ।</p>
</blockquote>
<blockquote>
<p>एकादश्यां तु कर्तव्यं कृष्णपक्षे विशेषतः ॥</p>
</blockquote>
<p>&ldquo;पूर्वोक्तया दिशा&rdquo; इत्य् अस्यायम् अर्थः । यदि प्रस्थानमासमात्रं ज्ञातं तदा तन्मासस्यामावास्यायां सांवत्सरिकश्राद्धं कार्यम् । यदि प्रस्थानतिथिपक्षाव् एव ज्ञातौ तदा मार्गशीर्षे माघे वा मासि ज्ञातपक्षतिथिस्पृष्टदिने कार्यम् । यदा तु प्रस्थानदिनमासाद्य् अपि न ज्ञातं तदा मरणवार्ताश्रवणमासपक्षतिथिस्पृष्टदिने कार्यम् । &ldquo;अपरिज्ञाते अमावास्यायां श्रवणदिने वा&rdquo; इति प्रेचेतसोक्तत्वात् । यदा तु मरणवार्ताश्रवणस्याप्य् अभावः तदा त्व् आह जातूकर्ण्यः ।</p>
<blockquote>
<p>पितरि प्रोषिते यस्य न वार्ता नैव चागतिः ।</p>
</blockquote>
<blockquote>
<p>ऊर्ध्वं पञ्चदशाद् वर्षात् कृत्वा तत् प्रतिरूपकम् ॥</p>
</blockquote>
<blockquote>
<p>कुर्यात् तस्य च संस्कारं यथोक्तविधिना ततः ।</p>
</blockquote>
<blockquote>
<p>तदादीन्य् एव सर्वाणि शेषकार्याणि संचरेत् ॥ इति ।</p>
</blockquote>
<p>सर्वाणीति वचनान् मृताहकार्यम् अपि दहनमासपक्षतिथिस्पृष्टदिने कर्तव्यम् इति गम्यते ॥</p>
<p><strong>इति स्मृतिचन्द्रिकायां मासपक्षतिथिस्पृष्टमृताहापरिज्ञानविषयाणि</strong></p>
<h2 id="कमयशरदधकल">काम्यश्राद्धकालाः</h2>
<p><strong>अथ काम्यश्राद्धकालाः</strong></p>
<p>तत्र विष्णुः ।</p>
<blockquote>
<p>संक्रान्तिविषुवे चैव विशेषेणायनद्वयम् ।</p>
</blockquote>
<blockquote>
<p>व्यतीपातो ऽथ जन्मर्क्षं चन्द्रसूर्यग्रहस् तथा ॥</p>
</blockquote>
<blockquote>
<p>इत्य् एतान् श्राद्धकालांस् तु काम्यान् आह प्रजापतिः ।</p>
</blockquote>
<blockquote>
<p>श्राद्धम् एतेषु यद् दत्तं तद् आनन्त्याय कल्पते ॥ इति ।</p>
</blockquote>
<p>&ldquo;श्राद्धकालान् काम्यान् आह&rdquo; इत्य् अनेन संक्रान्त्यादिकाललक्षणो गुणः काम्यफलसाधको न पुनः श्राद्धलक्षणं कर्मेति दर्शयति । श्राद्धलक्षणकर्मणस् तु काम्यफलं &ldquo;पितॄन् श्राद्धेन तर्पयेत्&rdquo; इति शास्त्रेण दर्शितम् । यथा जातेष्टिः पित्रा क्रियमाणा पुत्रस्य पूतत्वादिकं फलं निष्पादयतीति &ldquo;पूत एव तेजस्व्य् अन्नाद इन्द्रियावी पशुमान् भवति&rdquo; इति शास्त्रप्रमाण्याद् आश्रितम्, तथा पुत्रादिनापि क्रियमाणं श्राद्धं तत्पित्रादीनां तृप्तिरूपं फलं साधयतीति &ldquo;पितॄंच् छ्राद्धेन तर्पयेत्&rdquo; इति शास्त्रप्रामाण्याद् आश्रयणीयम् । संक्रान्त्यादिकाललक्षणगुणसाध्यं फलम् अत्र श्राद्धसाध्यपितृतृप्त्याश्रितातिशयाधिक्यरूपम् इति रात्रिसत्रन्यायेनावगन्तव्यम्,</p>
<blockquote>
<p>श्राद्धम् एतेषु यद् दत्तं तद् आनन्त्याय कल्पते ।</p>
</blockquote>
<p>इति वाक्यशेषे श्राद्धसाध्यपितृतृप्तेर् आनन्त्यश्रवणात् । आनन्त्यशब्देन वस्तुन आनन्त्यासंभवात् तृप्त्याश्रितातिशयाधिक्यम् उच्यते । एवं चैतद् उक्तं भवति: संक्रान्त्यादौ पितृतृप्त्यतिशयकाले पुत्रादिना श्राद्धं कार्यम् इति । संक्रान्तिशब्दो गोबलीवर्दन्यायेनात्र विषुवद्वयायनद्वयव्यतिरिक्तसूर्यसंक्रान्तिषु वर्तते । काः पुनर् विषुवादयः संक्रान्तय इत्य् अपेक्षिते ज्योतिर्वसिष्ठः ।</p>
<blockquote>
<p>मृगकर्कटसंक्रान्ती द्वे तूदग्दक्षिणायने ।</p>
</blockquote>
<blockquote>
<p>विषुवे च तुलामेषे तयोर् मध्ये ततः पराः ॥</p>
</blockquote>
<p>सूर्यसंक्रान्तय इति शेषः । तयोर् अयनद्वयविषुवद्वययोर् मध्य इत्य् अर्थः । तत्र दक्षिणायनतदूर्ध्वविषुवयोर् मध्ये द्वे सूर्यसंक्रान्ती विषुवतदूर्ध्वोत्तरायणयोर् मध्ये द्वे, उत्तरायणविषुवयोर् मध्ये द्वे, विषुवतदूर्ध्वदक्षिणायनयोर् (?) द्वे, इत्य् एवम् अष्टौ सूर्यसंक्रान्तयो वेदितव्याः । तासु विषुवायनेभ्यः उपरिभावास् तु संक्रान्त्यन्तरेणाव्यवहिताः संक्रान्तयो विष्णुपदसंज्ञिकाः ज्ञेयाः, ताभ्य उपरिभवास् तु षडशीतिमुखसंज्ञिका ज्ञेयाः । तथा च स एव ।</p>
<blockquote>
<p>वृषवृश्चिककुम्भेषु सिंहे चैव यदा रविः ।</p>
</blockquote>
<blockquote>
<p>एतद् विष्णुपदं नाम विषुवाद् अधिकं फलम् ॥</p>
</blockquote>
<blockquote>
<p>कन्यायां मिथुने मीने धनुष्य् अपि रवेर् गतिः ।</p>
</blockquote>
<blockquote>
<p>षडशीतिमुखाः प्रोक्ता षडशीतिगुणाः फलैः ॥ इति ।</p>
</blockquote>
<p>प्रथमशोकस्यैवं योजना: वृषवृश्चिकमुम्भसिंहेषु यदा रविः संक्रमति तदा तत्संक्रमणचतुष्टयं विष्णुपदसंज्ञकम् इति । एवं निरूपितविषुवायनविष्णुपदषडशीतिमुखनामकाः कालाः यद्य् अपि निमेषाद् अपि स्वल्पतराः, तथापि तत्संबद्धपूर्वापरकालानुगृहीताः सन्तो दीर्घकालसाध्यकर्मानुष्ठानाय विधीयन्त इति नायोग्यत्वपराहता इति मन्तव्यम् । तथा चोक्तं तेनैव ।</p>
<blockquote>
<p>संक्रान्तिसमयः सूक्ष्मः दुर्ज्ञेयः पिशितेक्षणैः ।</p>
</blockquote>
<blockquote>
<p>तद्योगाच् चाप्य् अधश् चोर्ध्वं त्रिंशन् नाड्यः पवित्रिताः ॥ इति ।</p>
</blockquote>
<p>एवं च &ldquo;संक्रान्तौ श्राद्धं कुर्यात्&rdquo; इत्यादिवक्येषु संक्रान्तिशब्दाभिधेयसूक्ष्मकालयोगात् पवित्रितकाले श्राद्धादिकं कर्तव्यम् इत्य् अर्थाद् अवगम्यते । यत् तु ज्योतिर्बृहस्पतिनोक्तम् ।</p>
<blockquote>
<p>भविष्यत्य् अयने पुण्याः त्रिंशद् एव तु दक्षिणे ।</p>
</blockquote>
<blockquote>
<p>अतीत उत्तरे नाड्य इति प्राहुर् मनीषिणः ॥ इति ।</p>
</blockquote>
<p>तस्यायम् अर्थः: त्रिंशद् एव तु नाडिकाः पुण्याधिक्यापादिकाः पवित्रतरा इति यावत् । एवं च,</p>
<blockquote>
<p>तद्योगाच् चाप्य् अधश् चोर्ध्वं त्रिंशन् नाड्यः पवित्रिताः ।</p>
</blockquote>
<p>इत्य् अनेन सह न कश्चिद् विरोधः । &ldquo;अतीत उत्तरे नाड्यः&rdquo; इत्य् अत्रानुषङ्गन्यायेन त्रिंशद् इति यद्य् अपि संबन्धः प्रतिभाति, तथापि वचनान्तराविरोधाय विंशतिर् इत्य् अध्याहृत्य तेन संबन्धः कार्यः । अन्यथा,</p>
<blockquote>
<p>त्रिंशत्कर्कटके नाड्यो मकरे विंशतिः स्मृताः ।</p>
</blockquote>
<blockquote>
<p>वर्तमाने तुलामेषे नाड्यस् तूभयतो दश ॥</p>
</blockquote>
<p>इति वसिष्ठवचनविरोधात् । कर्कटके अनागते त्रिंशत् मकरे अतीते विंशतिर् नाड्यः पवित्रतमा इत्य् अर्थः,</p>
<blockquote>
<p>अतीतानागते पुण्ये द्वे तूदग्दक्षिणायने ।</p>
</blockquote>
<p>इति तेनैवाभिधानात् । &ldquo;उभयतो दश&rdquo; इत्य् अत्रापि पवित्रतमा इति शेषो द्रष्टव्यः । यद् अप्य् अनन्तरं तेनैवोक्तम्,</p>
<blockquote>
<p>उपरागे च तत्कालम् अतीते चोत्तरायणे ।</p>
</blockquote>
<p>इति, तत्र चशब्दाद् अनागते ऽप्य् उत्तरायणे विंशतिर् नाड्यः पुण्या इति सूचयितुं पुनर् अतीते चोत्तरायणे इत्य् उक्तम्, न पुनर् उत्तरायणे अतीत एव विंशतिर् नाड्यः पुण्या ति वक्तुम् इति न पूर्वोक्तेन विरोधः (?) । एवं च दक्षिणायने संक्रान्तिसमये ऽनागते त्रिंशन् नाड्यः पुण्याधिक्यापादिकाः, उत्तरायणे संक्रान्तिसमये त्रिंशण् नाड्यः पुण्याधिक्यापादिकाः, उत्तरायणे संक्रान्तिसमये उभयतो विंशतिर् नाड्यश् च पुण्याध्क्यापादिकाः, विषुवद्वये तु संक्रान्तिसमये उभयतो दश नाड्यः पुण्याधिक्यापादिका इत्य् अनुसंधेयम् । यत् तु स्मृत्यर्थसारे ऽभिहितम्: &ldquo;उत्तरायणे पश्चाच् चत्वारिंशद् घटिकाः पुण्याः पूर्वं च चत्वारिंशद् घटिकाः पुण्या आहुः&rdquo; इति, तस्य मूलं चिन्त्यम्, प्रसिद्धस्मृतिसमुदाये तस्य मूलभूतवचनादर्शनात् । यत् तु मरीचिनोक्तम्,</p>
<blockquote>
<p>नाड्यः षोडश पूर्वेण संक्रान्तेर् अपरेण च ।</p>
</blockquote>
<blockquote>
<p>राहोर् दर्शनमात्रेण पुण्यकालः प्रकीर्तितः ॥</p>
</blockquote>
<p>इति, तत्र संक्रान्तेर् इति यद्य् अपि संक्रान्तिसामान्यस्यावधित्वं प्रतिभाति, तथापि विषुवद्वयायनद्वयव्यतिरिक्तविषयम् इति सामान्यविशेषन्यायेनावगन्तव्यम् । अत एव वसिष्ठेनोकम् ।</p>
<blockquote>
<p>पुण्याख्या विष्णुपद्यां च प्राक् पश्चाद् अपि षोडश ।</p>
</blockquote>
<p>इति । चशब्दात्,</p>
<blockquote>
<p>षडशीतिमुखायां च प्राक् पश्चाद् अपि षोडश ।</p>
</blockquote>
<p>इति गम्यते । पुण्याख्याः पुण्यतराख्या इत्य् अर्थः । यत् तु गर्गेणोक्तम्,</p>
<blockquote>
<p>भविष्यत्य् अयने विष्णौ वर्तमाने तथा विषौ ।</p>
</blockquote>
<blockquote>
<p>षडशीतिमुखे चैव अतीते चोत्तरायणे ॥</p>
</blockquote>
<p>इति, विषौ वर्तमाने मध्ये इत्य् अर्थः । तत् फलभूयस्त्वाभिप्रायेण न तु नियमार्थम् इति न पूर्वोक्तविरोधः । अतः स्मृत्यन्तरम् ।</p>
<blockquote>
<p>मध्ये विषुवति दानं विष्णुपदे दक्षिणायने चादौ ।</p>
</blockquote>
<blockquote>
<p>षडशीतिमुखे ऽतीते उदगयने चापि भूरि फलम् ॥</p>
</blockquote>
<p>एवं पुण्यत्वेन पुण्यतमत्वेन चोक्तनाडीष्व् अपि संक्रान्तितदभिधेयसूक्ष्मसमयसंनिधितारतम्यानुसारेण प्रथमद्वितीयतृतीयादिनाडीनां फलातिशयहेतुत्वे तारतम्यम् अवसेयम् । अत एव वसिष्ठेन,</p>
<blockquote>
<p>यायात् संनिहिता नाड्यः तास् ताः पुण्यतमाः स्मृतः ।</p>
</blockquote>
<p>इत्य् उक्तम् । यत् पुनस् तेनैवोक्तम्,</p>
<blockquote>
<p>अह्नि संक्रमणे पुण्यम् अहः कृत्स्नं प्रकीर्तितम् ।</p>
</blockquote>
<p>इति, तद् अत्यन्तविप्रकृष्टनाडीनां पुण्यत्वं नास्तीति व्यतिरेकमात्रपरम् इति मन्तव्यम् ।</p>
<blockquote>
<p>तद्योगाच् चाप्य् अधश् चोर्ध्वं त्रिंशन् नाड्यः पवित्रिताः ।</p>
</blockquote>
<p>इत्य् अस्य क्वचिद् विषये ऽपवादम् आह स एव ।</p>
<blockquote>
<p>रात्रौ संक्रमणे पुण्यं दिनार्धं स्नानदानयोः । इति ।</p>
</blockquote>
<p>व्यवहितम् अपि दिनार्धम् एव पुण्यं न तु संनिहिता रात्रिगता नाड्यः पुण्या इत्य् अर्थः । एतच् चायनव्यतिरिक्तविषयम् । यद् आह स एव,</p>
<blockquote>
<p>अर्धरात्राद् अधस् तस्मिन् मध्याह्नस्योपरि क्रिया ।</p>
</blockquote>
<blockquote>
<p>ऊर्ध्वं संक्रमणे चोर्ध्वम् उदयात् प्रहरद्वयम् ॥</p>
</blockquote>
<blockquote>
<p>पूर्णे चेद् अर्धरात्रे तु यदा संक्रमणं रवेः ।</p>
</blockquote>
<blockquote>
<p>प्राहुर् दिनद्वयं पुण्यं मुक्त्वा मकरकर्कटौ ॥</p>
</blockquote>
<p>इति, एतत् तु विष्णुपदषडशीतिमुखव्यतिरिक्तविषुवमात्रविषयम्,</p>
<blockquote>
<p>विष्णुपद्यां धनुर् मीननृयुक्कन्यासु वै सदा ।</p>
</blockquote>
<blockquote>
<p>पूर्वोत्तरगते रात्रौ भानोः संक्रमणं भवेत् ॥</p>
</blockquote>
<blockquote>
<p>पूर्वाह्णे पञ्च नाड्यश् च पुण्याः प्रोक्ता मनीषिभिः ।</p>
</blockquote>
<blockquote>
<p>अपराह्णे तु पञ्चैव श्रौते स्मार्ते च कर्मणि ॥</p>
</blockquote>
<p>इति विष्णुपदषडशीतिमुखेषु तेनैवान्यथाभिधानात् । नृयुक् मिथुनराशिः । पूर्वोत्तरगते पूर्वोत्तरभागस्थे काले । अर्धरात्रे संक्रमणे दिनद्वये पञ्च पुण्या इत्य् ऊह्यम्, प्रत्यासत्तिविसेषाभावलक्षणन्यायसाम्यात् । अयनद्वये तु दिवा रात्रौ वा न संनिहितनाडीनां सति संभवे परित्यागः । <span style="text-decoration:underline;">ननु</span>,</p>
<blockquote>
<p>रात्रौ स्नानं न कुर्वीत दानं चैव विशेषतः ।</p>
</blockquote>
<p>इत्यादिवचनेन रात्रौ स्नानदानादिनिषेधाद् रात्राव् अयने ऽपि संनिहितानां नाडीनां परित्यागः कार्यः, वक्तव्यो वा विशेषः । <span style="text-decoration:underline;">उच्यते</span>,</p>
<blockquote>
<p>राहुदर्शनसंक्रान्तिविवाहात्ययवृद्धिषु ।</p>
</blockquote>
<blockquote>
<p>स्नानदानादिकं कुर्यान् निशि काम्यव्रतेषु च ॥</p>
</blockquote>
<p>इतिवचनेन संक्रान्त्यादाव् अपि प्रतिप्रसवस् तावद् अस्ति । न चायं प्रतिप्रसवः संक्रान्तिषु युज्यते, अयनद्वयव्यतिरिक्तसंक्रान्तौ रात्रौ गतायां दिन एव संक्रान्तिकृत्याभिधायकवचनविरोधापत्तेः । तेनायनद्वयविषय एवायं प्रतिप्रसव इति कल्पनीयम् । तस्माद् अयनद्वये रात्राव् अपि न संनिहितनाडीनां परित्यागः ॥</p>
<blockquote>
<p>प्रक्र्तम् उच्यते । संक्रान्त्यादयः काम्याः श्राद्धकालाः सति संभवे कुतपादिश्राद्धकालेन सह समुच्चीयन्ते, सति संभवे सर्वेषां श्राद्धाङ्गानाम् उपसंहारस्यावश्यकत्वात् । असंभवे तु चन्द्रसूर्यग्रहणवद् असमुच्चये ऽपि न फलसिद्धिविरोधः, असंभवादिना अङ्गाननुष्ठानस्य विध्यनुमतत्वात् । व्यतीपातयोगस् तु कुतपादिकालयोगी ग्राह्यः, संभवात् । जन्मनक्षत्रं कुतपादिकालयोगि सति संभवे ग्राह्यम् । नक्षत्रं तु श्राद्धार्थे यदा दिनद्वयव्यापि शुक्लपक्ष औदयिकम् &ldquo;यत् पूर्वाह्णव्यापि तद् ग्राह्यम्&rdquo; इति देवस्वामिनोक्तत्वात् । चन्द्रसूर्यग्रहे तु ग्रहणकाल एव श्राद्धं कर्तव्यम्,</p>
</blockquote>
<blockquote>
<p>त्रिदशाः स्पर्शसमये तृप्यन्ति पितरस् तथा ।</p>
</blockquote>
<blockquote>
<p>मनुष्या मध्यकाले तु मोक्षकाले तु राक्षसाः ॥</p>
</blockquote>
<p>देवकार्ये पितृकार्ये च ग्रहणकालविधानात् । मार्कण्डेयपुराणे ऽपि काम्यश्राद्धकाला दर्शिताः ।</p>
<blockquote>
<p>कृत्तिकासु पितॄन् अर्चन् स्वर्गम् आप्नोति मानवः ।</p>
</blockquote>
<blockquote>
<p>अपत्यकामो रोहिण्यां सौम्ये चौजवितां लभेत् ॥</p>
</blockquote>
<blockquote>
<p>आर्द्रायां शौर्यम् आप्नोति क्षेत्रादि तु पुनर्वसौ ।</p>
</blockquote>
<blockquote>
<p>पुष्टिं पुष्ये पितॄन् अर्चन् आश्लोषासु वरान् सुतान् ॥</p>
</blockquote>
<blockquote>
<p>मधासु स्वजनश्रैष्ठ्यं सौभाग्यं फल्गुनीषु च ।</p>
</blockquote>
<blockquote>
<p>प्रदानशीलो भवति सापत्यश् चोत्तरासु च ॥</p>
</blockquote>
<blockquote>
<p>प्राप्नोति श्रेष्ठतां सत्सु हस्ते श्राद्धप्र्दो नरः ।</p>
</blockquote>
<blockquote>
<p>रूपवन्ति च चित्रासु तथापत्यान्य् अवाप्नुयात् ॥</p>
</blockquote>
<blockquote>
<p>वाणिज्यलाभदा स्वाती विशाखा पुत्रकामदा ।</p>
</blockquote>
<blockquote>
<p>कुर्वतां चानुराधाश् च दद्युश् चक्रप्रवर्तनम् ॥</p>
</blockquote>
<blockquote>
<p>ज्येष्ठा स्वर्गाधिपत्यं च मूले चारोग्यम् उत्तमम् ।</p>
</blockquote>
<blockquote>
<p>आषाडासु (?) श्रियः प्राप्तिम् उत्तरासु विशोकताम् ॥</p>
</blockquote>
<blockquote>
<p>श्रवणे च शुभान् लोकान् धनिष्ठासु धनं महत् ।</p>
</blockquote>
<blockquote>
<p>वेदवित् स्याद् अभिजिति भिषक्सिद्धिं तु वारुणे ॥</p>
</blockquote>
<blockquote>
<p>अजविकं प्रोष्ठपदे विन्दते गास् तदुत्तरे ।</p>
</blockquote>
<blockquote>
<p>रेवतीषु तथा कुप्यम् अश्वनीषु तुरङ्गमान् ॥</p>
</blockquote>
<blockquote>
<p>श्राद्धं कुर्वन् तथाप्नोति भरणीष्व् आयुर् उत्तमम् ।</p>
</blockquote>
<blockquote>
<p>तस्मात् काम्यानि कुर्वीत ऋक्षेष्व् एतेषु तत्त्ववित् ॥ इति ।</p>
</blockquote>
<p>सौम्यं सोमदेवताकं मृगशीर्षम् इति यावत् । ओजः आत्मशक्त्यतिशयः । शौर्यं निर्भयत्वेन वर्तनम् । क्षेत्रादि च क्षेत्रफलं चेत्य् अर्थः । पुष्टिः श्रीरपुष्टिः । वरान् सुतान् गुणोपेतान् सुतान् । सौभग्यं जनप्रियताम् । सापत्यश् च अपत्यवान् भवतीत्य् अर्थः । सत्सु सत्पुरुषेषु । रूपवन्ति सुरूपाणि । चक्रप्रवर्तनं प्रतिहतिराहित्येन आज्ञायाः प्रवर्तनम् । अभिजित् अभिजित्संज्ञकं नक्षत्रम् । तत् तु वेदे निरूपितम्: &ldquo;अभिजिन् नाम नक्षत्रम् उपरिष्टाद् आषाढानाम् अधस्ताच् छ्रोणायै&rdquo; इति । भिषक्सिद्धिः औषधफलावाप्तिः । वारुणं शतभिषङ्नक्षत्रम् । कुप्यं त्रपुसीसादिद्रव्यम् । ऋक्षेष्व् एतेषु पूर्वोक्तेषु नक्षत्रेषु । तत्त्ववित् सम्यक्छ्राद्धविधानवित् । विष्णुधर्मोत्तरे ऽपि ।</p>
<blockquote>
<p>अरोग्यम् अथ सौभाग्यं समरे विजयं तथा ।</p>
</blockquote>
<blockquote>
<p>सर्वकामांस् तथा विद्यां धनं जीवितम् एव च ॥</p>
</blockquote>
<blockquote>
<p>आदित्यादिदिनेष्व् एवं श्राद्धं कुर्वन् सदा नरः ।</p>
</blockquote>
<blockquote>
<p>क्रमेणैतान् समाप्नोति नात्र कार्या विचारणा ॥ इति ।</p>
</blockquote>
<p>एतान् आरोग्यादीन् आदित्यादिदिनक्रमेण (?) तत् तद् दिनश्राद्धं कुर्वन् नरः प्राप्नोतीत्य् अर्थः । एतद् उक्तं भवति: आदित्यवारे श्राद्धम् आरोग्यकामः कुर्यात्, सोमवारे सौभाग्यकामः, भौमवारे संग्रामविजयकामः, बुधवारे सर्वकामः, बृहस्पतिवारे विद्याकामः, शुक्रवारे धनकामः, शनिवारे जीवितकाम इति । याज्ञवल्क्येनापि काम्यश्राद्धकाला दर्शिताः ।</p>
<blockquote>
<p>कन्यां कन्यावेदिनश् च पशूंश् चैव सुतान् अपि ।</p>
</blockquote>
<blockquote>
<p>द्यूतं कृषिं च वाणिज्यं द्विशफैकशफांस् तथा ॥</p>
</blockquote>
<blockquote>
<p>ब्रह्मवर्चस्विनः पुत्रान् स्वर्णरौप्ये सकुप्यके ।</p>
</blockquote>
<blockquote>
<p>ज्ञातिश्रैष्ठ्यं सर्वकामान् आप्नोति श्राद्धदः सदा ॥</p>
</blockquote>
<blockquote>
<p>प्रतिपत्प्रभृतिष्व् एकां वर्जयित्वा चतुर्दशीम् ॥ इति ।</p>
</blockquote>
<p>कन्या रूपलक्षणशीलवती, प्रायेण तादृश्या एवातिकाम्यत्वात् । कन्यावेदिनो जामातरः श्रुतवन्तो रोगरहिताः । पशून् शीललक्षणपंपन्नान्, एवंभूतानाम् एव काम्यत्वात् । काम्यं तु कृष्णपक्षे प्रतिपदि श्राद्धं कन्याकामः कुर्यात्, द्वितीयायां वरकामः, तृतीयायां पशुकामः, चतुर्थ्यां पुत्रकामः, पञ्चम्यां तु विजयकामः, षष्ठ्यां कृषिफलकामः, सप्तम्यां वाणिज्यलाभकामः, अष्टम्यां द्विशफगवादिपशुकामः, नवम्याम् एकशफाश्वादिपशुकामः, दशम्यां वृत्ताध्ययनबहुलपुत्रकामः, एकादश्यां स्वर्णरूप्यकामः, द्वादश्यां त्रपुसीसादिद्रव्यकामः, त्रयोदश्यां ज्ञातिश्रैष्ठ्यकामः, अमावास्यायां योगसिद्ध्यधिकरणोक्तन्यायानुसारेण क्रमेण सर्वकाम इति । अत्र,</p>
<blockquote>
<p>कृष्णपक्षे ऽपराह्णे तु रौहिणं तु न लङ्घयेत् ।\</p>
</blockquote>
<p>इति स्मृत्यन्तरोक्तो विशेषो द्रष्टव्यः । रौहिणः अह्नो नवमो मुहूर्तः । एवं च कुतपादिघटिकात्रयसंयुक्तायां प्रतिपदादितिथौ काम्यश्राद्धं कार्यम्, न तु कुतपाद्यसंयुक्तायाम् इति मन्तव्यम् । प्रतिपदादितिथिद्वैधे तु पूर्वस्याम् उत्तरस्यां वा कुतपादिघटिकात्रययुक्तायां एव श्राद्धं कार्यम् । तथा चोक्तं देवस्वामिना: &ldquo;यस्मिन् काले यद् विहितं तत् कर्म उपक्रमोपसंहारयुक्तं तस्मिन् काले तस्यां तिथौ यस्मिन् अहनि संभावयितुं शक्यते तद् उत्तरं पूर्वं वा ग्राह्यम्&rdquo; इति । उभयदिने ऽपि यदि संभवयितुं शक्यते तदा तु स्वतः पूर्वदिनं ग्राह्यम्, कथंचित् तत्रानुष्ठानाभावे उत्तरदिनं ग्राह्यम् । उपक्रमोपसंहारयोर् उभयोर् उभयत्रासंभवविषये तु यद् देवस्वामिनोक्तम्: &ldquo;यस्मिन् समाप्तिः तस्यां तिथौ तस्मिन् काले संभवति तस्मिन्न् अहन्य् उपक्रम्य समापनीयम्&rdquo; इति । समाप्तिः उपसंहारः । तस्मिन्न् अहन्य् अस्वकाले ऽप्य् उपक्रम्य स्वकाले समापनीयम् इत्य् अर्थः । तद् एतद् अयुक्तम्, कालस्याप्य् अधिकारिविसेषणत्वेन स्वकाले ऽनागते कर्मण्य् अधिकाराभावाद् अस्वकाले कर्मोपक्रमस्यान्याय्यत्वात् । तस्माद् अस्मिन् विषये स्वकाले उपक्रम्यास्वकाले समापनीयम् । स्वकालोपक्रान्ते कर्मणि कालान्तरे ऽपि समापनस्य विधिनाक्षिप्तत्वात् । यदा तु स्वकाले ऽप्य् उपक्रमो न संभवति तदा स्मृत्यन्त्रोक्तं द्रष्टव्यम् ।	पित्र्यं श्राद्धं कृष्णपक्षे दिने ऽस्तमययोगिनि ।</p>
<blockquote>
<p>शुक्ले तूदयसंयुक्ते दानं यज्ञादिकं तथा ॥ इति ।</p>
</blockquote>
<p>कृणपक्षे &ldquo;प्रतिपद्धनलाभाय&rdquo; इत्यादिना यद् विहितं श्राद्धं तद् अस्तमययोगिप्रतिपदादितिथ्यन्विते दिने कर्तव्यम् । शुक्लपक्षे तिथिविशेषोल्लेखेन विहितं दानं देवकार्यादिकम् उदययोगितिथिविसेषान्वितदिने कर्तव्यम् इत्य् अर्थः । अस्तमययोगित्वे उदययोगित्वे च विशेषस् तत्रैव ।</p>
<blockquote>
<p>दिनान्ते पञ्च नाड्यस् तु पुण्याः प्रोक्ता मनीषिभिः ।</p>
</blockquote>
<blockquote>
<p>उदये च तथा पित्र्ये दैवे चैव च कमणि ॥ इति ।</p>
</blockquote>
<p>पित्र्ये कर्मणि दिनान्ते पञ्च नाड्यः पुण्याः प्रोक्ताः, दैवे कर्मण्य् उदये पञ्च नाड्यः पुण्याः प्रोक्ता इत्य् अन्वयः । खण्डतिथिस् तु काम्यकर्मणि प्रथमोपक्रमे परित्यज्या, संपूर्णतिथाव् एवोपक्रमसंभवात् । उपक्रान्तस्य काम्यकर्मणः श्राद्धादेः काम्यसिद्धिपर्यन्तम् एकसंवत्सरपर्यन्तं वा स्वकाले पुनः पुनर् अनुष्ठाने कर्तव्ये खण्डतिथाव् अप्य् उक्तदिने ऽवश्यं कर्मानुष्ठानं कर्तव्यम् । तथा च देवस्वामिना नक्षत्रश्राद्धम् उदाहृत्योक्तम्: &ldquo;नक्षत्रेषु काम्यश्राद्धेषु तत्कामप्रदनक्षत्रप्राप्तौ यावत् तत्कामप्राप्ते तस्मिन् ऋक्षे श्राद्धं कुर्याद् अब्दम् एकं यावत्&rdquo; इति । अत्र हारीतः ।</p>
<blockquote>
<p>काम्यश्राद्धानि काम्यार्थी सम्यग् यत्नेन साधयेत् ।</p>
</blockquote>
<blockquote>
<p>शरीरारम्भहेतुत्वात् मुमुक्षुस् तानि नाचरेत् ॥</p>
</blockquote>
<blockquote>
<p>कामप्राप्तानि विहितश्राद्धान्य् उक्तानि यानि तु ।</p>
</blockquote>
<blockquote>
<p>तानि विध्यन्तरोक्तत्वात् स्वर्गमोक्षार्थम् आचरेत् ॥</p>
</blockquote>
<blockquote>
<p>यथा कथंचिन् नित्यानि कुर्याद् इन्दुक्षयादिषु ।</p>
</blockquote>
<blockquote>
<p>पात्रद्रव्यादिसंपत्सु सत्सु काम्यफलं लभेत् ॥</p>
</blockquote>
<p>विध्यन्तरोक्तत्वाद् इति, &ldquo;द्विविध एव संस्कारो भवति ब्राह्मो दैवश् च । गर्भाधानादिः स्मार्तो ब्राह्मः, पाकयज्ञहविर्यज्ञसौम्याश् चेति दैवः । ब्राह्मसंस्कारसंस्क्र्त ऋषीणां समतां समानलोकतां सायुज्यं गच्छति । दैवेनोत्तरेण संस्कृतः देवानां समानलोकतां सायुज्यं गच्छति&rdquo; इत्य् एवमादिरूपेण विध्यन्तरेण,</p>
<blockquote>
<p>श्राद्धकृत् सत्यवादी च गृहस्थो ऽपि विमुच्यते ।</p>
</blockquote>
<p>इत्य् एवमादिरूपेण विध्यन्तरेण चोक्तत्वाद् इति ॥</p>
<p>**इति स्मृतिचन्द्रिकायां काम्यश्राद्धकालाः **</p>
<h2 id="गणशरदधकल">गौणश्राद्धकालाः</h2>
<p><strong>अथ गौणश्राद्धकालाः</strong></p>
<p>तत्र ऋश्यशृङ्गः ।</p>
<blockquote>
<p>दैवे पितॄणां श्राद्धे तु आशौचं जायते यदि ।</p>
</blockquote>
<blockquote>
<p>आशौचादौ व्यतिक्रान्ते तेभ्यः श्राद्धं प्रदीयते ॥</p>
</blockquote>
<p>मुख्यकाले पाकोपक्रमात् प्राक् यदा श्राद्धाधिकारिण आशौचं जायते तदा मुख्यकाले प्रत्यासन्ने आशौचेन दूषिते आशौचापगमानन्तरकाल एव पैतृकं कर्म कार्यम् इत्य् अर्थः । यतु तु स्मृत्यन्तरम्,</p>
<blockquote>
<p>तद् अहश् चेत् प्रदुष्येत केनचित् सूतकादिना ।</p>
</blockquote>
<blockquote>
<p>सूतकानन्तरं कुर्यात् पुनस् तद् अहर् एव वा ॥</p>
</blockquote>
<p>इति, तत् श्राद्धाहे सूतकेन प्रदुष्टे सूतकानन्तरं कुर्याद् इति पक्षस् तावत् ऋश्यशृङ्गवचनाविरुद्ध एव । &ldquo;पुनस् तद् अहर् एव वा&rdquo; इति पक्षस् त्व् आदिशब्दोक्तनिमित्तान्तरेण विहितमुख्यकालाभावविषय इति पूर्ववचनाविरोधाय कल्पनीयम् । एतच् च पक्षान्तरं क्षयाहे प्रतिमासं क्रियमाणश्राद्धविषयम् । तत्र मासस्पृष्टकालाभावे ऽपि पक्षतिथिमात्रपृष्टस्यापि ग्राह्यत्वात् । अत एव स्मृत्यन्तरम् ।</p>
<blockquote>
<p>एकोद्दिष्टे तु संप्राप्ते यदि विघ्नः प्रजायते ।</p>
</blockquote>
<blockquote>
<p>अन्यस्मिन् तत्तिथौ तस्मिन् श्राद्धं कुर्यात् प्रयत्नतः ॥</p>
</blockquote>
<p>अन्यस्मिन् अनन्तरे मासि । तत्तिथौ मृततिथौ । यस्मिन् शुक्ले कृष्णे वा मृतः तस्मिन् पक्षे श्राद्धं विघ्नवशाद् अतिक्रान्तं कुर्याद् इत्य् अर्थः । यदि विघ्न इत्य् अत्रापि ऋश्यशृङ्गवचनाविरोधायाशौचव्यतिरिक्तनिमित्तेनेति शेषो द्रष्टव्यः । आशौचनिमित्तेन तु विघ्निते मासिकविषये ऽपि सूतकानन्तरम् एव श्राद्धानुष्ठानं ऋश्यशृङ्गोक्तन् अनुसंधेयम् । अत एव देवस्वामिनाप्य् उक्तम्: &ldquo;एतद् ऋश्यशृङ्गवचनं सूतकाशौचविषयम् । निमित्तान्तरतस् तदहर् विघाते,</p>
<blockquote>
<p>एकोद्दिष्टे तु संप्राप्ते यदि विघ्नः प्रजायते ।</p>
</blockquote>
<p>इत्यादिस्मृत्यन्तरवचनम्&rdquo; इति । यत् पुनः स्मृत्यन्तरम्,</p>
<blockquote>
<p>श्राद्धविघ्ने समुत्पन्ने अन्तरा मृतसूतके ।</p>
</blockquote>
<blockquote>
<p>अमावास्यां प्रकुर्वीत शुद्धाव् एके मनीषिणः ॥</p>
</blockquote>
<p>इति अन्तरा मृतसूतके श्राद्दप्रयोगमध्ये पाकोपक्रमात् पूर्वं सूतके मृतके वा जाते अमावास्यायां शुद्धौ शुध्यन्तरम् । एतत् सांवत्सरिकश्राद्दविषयम् । अमावास्याग्रहणं कृष्णैकादश्याश् चोपलक्षणार्थम् । अमावास्याग्रहणं कृष्णैकादश्याश् चोपलक्षणार्थम् । अत् एव मरीचिः ।</p>
<blockquote>
<p>श्राद्धविघ्ने समुत्पन्ने अविज्ञाते मृते ऽहनि ।</p>
</blockquote>
<blockquote>
<p>एकादश्यां तु कर्तव्यं कृष्णपक्षे विशेषतः ॥ इति ।</p>
</blockquote>
<p>कृष्णपक्षे या एकादशी तस्यां विशेषतः कर्तव्यम् इत्य् अन्वयः । पितृकार्ये स्वतः कृष्णपक्षस्यैव ग्राह्यत्वात् कृष्णैकादशीतो ऽप्य् (?) अमावास्यायाः पितृकार्ये श्रैष्ठ्यं दण्डापूपिकान्यायसिद्धम् इति बोद्धव्यम् । यत् तु षट्त्रिंशत्मतम्,</p>
<blockquote>
<p>मासिके ऽब्दे तु संप्राप्ते त्व् अन्तरा मृतसूतके ।</p>
</blockquote>
<blockquote>
<p>वदन्ति शुद्धौ तत् कार्यं दर्शे वापि विचक्षणाः ॥</p>
</blockquote>
<p>इति, तद् एतत् &ldquo;तान्य् एव तु पुनः कुर्यात्&rdquo; इति विहितानुमासिकश्राद्धविषयम् । एकोद्दिष्टमासिके पूर्वम् एवानुकल्पकालस्योक्तत्वात् । तत्र शुद्ध्यनन्तरकालो मुख्यकालत्वाच् श्रेष्ठः । दर्शकालस् ततो जघन्यः, मुख्यकालप्रत्यासत्त्यभावाद् इति मन्तव्यम् । तथा च ऋश्यशृङ्गः ।</p>
<blockquote>
<p>शुचिभूतेन दातव्यं या तिथिः प्रतिपद्यते ।</p>
</blockquote>
<blockquote>
<p>सा तिथिस् तस्य कर्तव्या न त्व् अन्या वै कदाचन ॥ इति ।</p>
</blockquote>
<p>अयम् अर्थः: शुचिभूतेन तावद् दातव्यम् । तेन मुख्यकाले शुद्ध्यसंभवे शुद्द्यनन्तरं वा तिथिः प्रतिपद्यते लभ्यते सा तिथिस् तस्य कर्तव्या कर्मोपक्रमात् प्राक् साध्यतया कथंचिद् अनुष्ठेया न त्व् अन्या, मुख्या तिथिर् आशौचदूषिता कदाचन नानुष्ठेयेति । आशौचदूषिता मुख्या तिथिर् नानुष्ठेयेत्य् आह स एव ।</p>
<blockquote>
<p>तिथिच्छेदो न कर्तव्यो विनाशौचं यदृच्छया ।</p>
</blockquote>
<blockquote>
<p>पिण्डं श्राद्धं च दातव्यं विच्छित्तिं नैव कारयेत् ॥</p>
</blockquote>
<p>यदृच्छया स्वेच्छया । श्राद्धं ब्राह्मणतर्पणम् । चशब्देनाग्नौकरणम् अपि कर्तव्यम् इति समुच्चिनोति । श्राद्धशब्देनात्र ब्राह्मणतर्पणमात्रम् उपचाराद् उच्यते, न मुखार्थतया, अग्नौकरणब्राह्मणतर्पणपिण्डदानात्मककर्मत्रयसमुदायस्यैव मुख्यार्थत्वात् । तथा च देवस्वामिना श्राद्धशब्दार्थं एवम् एव सम्यङ् निरूपितः ।</p>
<blockquote>
<p>पिण्डाभावे ऽपि नित्यादौ श्राद्धशब्दप्रयोगतः ।</p>
</blockquote>
<blockquote>
<p>श्राद्धशब्दो न पिण्डेषु नापि च द्विजभोजने ॥</p>
</blockquote>
<blockquote>
<p>अतिथ्यादौ भुजासत्यां श्राद्धशब्दाप्रयोगतः ।</p>
</blockquote>
<blockquote>
<p>पितॄन् उद्दिश्य वित्तादित्यागमात्रं न चैव हि ॥</p>
</blockquote>
<blockquote>
<p>तर्पणादेर् अपि प्राप्तेस् त्यागस् तत्रापि दृश्यते ।</p>
</blockquote>
<blockquote>
<p>विद्वन्मतान्य् उपादाय मम त्व् एतद् धृदि स्थितम् ॥</p>
</blockquote>
<blockquote>
<p>होमश् च पिण्डदानं च तथा ब्राह्मणतर्पणम् ।</p>
</blockquote>
<blockquote>
<p>श्राद्धशब्दाभिधेयं स्याद् एकस्मिन्न् औपचारिकः ॥ इति ।</p>
</blockquote>
<p>&ldquo;विच्छित्तिं नैव कारयेत्&rdquo; इति ऋश्यशृङ्गवचनस्यायम् अर्थः: कृत्स्नस्य श्राद्धशब्दार्थस्य कर्तुम् अशक्यत्वे ऽपि तदेकदेशमात्रं वा यथासामर्थ्यं कुर्यात् । सर्वथा कर्मविच्छित्तिं नैव कुर्याद् इति । अत एव निगमः: &ldquo;आहिताग्नेः पित्रर्चनं पिण्डैर् एव ब्राह्मणान् अपि वा भोजयेत्&rdquo; इति । अत्र यथासामर्थ्यं व्यवस्था । ततश् च द्वितीयपक्षासामर्थ्ये प्रथमोक्तः पक्षः ॥</p>
<p><strong>इति स्मृतिचन्द्रिकायां गौणश्राद्धकालाः</strong></p>
<h2 id="शरदधदश">श्राद्धदेशाः</h2>
<p><strong>अथ श्राद्धदेशाः</strong></p>
<p>तत्र विष्णुधर्मोत्तरे ।</p>
<blockquote>
<p>दक्षिणाप्रवणे देशे तीर्थादौ वा गृहे ऽपि वा ।</p>
</blockquote>
<blockquote>
<p>भूसंस्कारादिसंयुक्ते श्राद्धं कुर्यात् प्रयत्नतः ॥</p>
</blockquote>
<p>तीर्थं ऋषिसेवितं जलम्, तत्समीपे । आदिशब्देन ऋषिसेविताश्रमादि गृह्यते । भूसंस्कारादिसंयुक्ते, भूसंस्कारो गोमयादिलेपनादिः । आदिशब्देन केशाद्यशुचिद्रव्यापसारणं गृह्यते । तथा चओक्तं तत्रैव ।</p>
<blockquote>
<p>गोमयेनोपलिप्तेषु विविक्तेषु गृहेषु च ।</p>
</blockquote>
<blockquote>
<p>कुर्याच् छ्राद्धम् अथैतेषु नित्यम् एव यथाविधि ॥ इति ।</p>
</blockquote>
<p>एतेषु पूर्वोक्तेषु गृहेषु गृहादिषु गोमयेनोपलिप्तेषु केशादिद्रव्यवियुक्तेषु श्राद्धं नित्यं कुर्याद् इत्य् अर्थः । मनुर् अपि ।</p>
<blockquote>
<p>शुचिं देशं विविक्तं तु गोमयेनोपलेपयेत् ।</p>
</blockquote>
<blockquote>
<p>दक्षिणाप्रवणं चैव प्रयत्नेनोपपादयेत् ॥ इति ।</p>
</blockquote>
<p>अयम् अर्थः: स्वतःशुचिं तीर्थादिप्रदेशं गृहप्रदेशं वा परकृताशुचिपरिहारार्थं विविक्तं केशाद्यसंयुक्तं कृत्वा भूसंस्कारातिशयार्थं गोमयेनोपलेपयेत् । स्वतो दक्षिणाप्रवणत्वाभावे ऽपि पितृयजनत्वसिद्धये दक्षिणाप्रवणत्वं चोद्धननादिना (?) प्रयत्नेनोपपादयेत् कुर्याद् इति । अत्र यमः ।</p>
<blockquote>
<p>परकीयप्रदेशेषु पितॄणां निर्वपेत् तु यः ।</p>
</blockquote>
<blockquote>
<p>तद्भूमिस्वामिपितृभिः श्राद्धकर्म विहन्यते ॥</p>
</blockquote>
<p>तेन तत्र श्राद्धं न कुर्याद् इत्य् अभिप्रायः । परकीयप्रदेशाः परपरिगृहीतगृहगोष्ठादिप्रदेशाः, न पुनस् तीर्थादिप्रदेशाः । तथा च पुराणम् ।</p>
<blockquote>
<p>अटवीपर्वताः पुण्या नदीतीराणि यानि च ।</p>
</blockquote>
<blockquote>
<p>सर्वाण्य् अस्वामिकान्य् आहुः न हि तेषु परिग्रहः ॥</p>
</blockquote>
<blockquote>
<p>वनानि गिरयो नद्यः तीर्थान्य् आयतनानि च ।</p>
</blockquote>
<blockquote>
<p>देवकाताश् च गर्ताश् च न स्वामी तेषु विद्यते ॥ इति ।</p>
</blockquote>
<p>देवखाताश् च गर्ताश् च देवखातगर्ताश् चेत्य् अर्थः । कृत्रिमगर्तस्यास्वामिकत्वनियमासंभवात् । यस्माद् एतेषु परपरिग्रहाभावः, तस्माद् एतेषु स्वगृहेष्व् इव श्राद्धं देयम् इत्य् उक्तम् । विष्णुधर्मोत्तरे ।</p>
<blockquote>
<p>तस्माच् छ्राद्धानि देयानि पुण्येष्व् आयतनेषु च ।</p>
</blockquote>
<blockquote>
<p>नदीतीरेषु तीर्थेषु स्वभूमौ च प्रयत्नतः ॥ इति ।</p>
</blockquote>
<p>स्वभूम्याम् अपि कृत्त्रिमप्रदेशाद् अन्यत्र देयानि, तत्र प्रतिषेधात् । तथा च शङ्खः ।</p>
<blockquote>
<p>गोगजाश्वादिपृष्टेषु कृत्रिमायां तथा भुवि ।</p>
</blockquote>
<blockquote>
<p>न कुर्याच् छ्राद्धम् एतेषु पारक्याशुचिभूमिषु ॥</p>
</blockquote>
<p>कृत्त्रिमायां भुवि वेदिकायाम् इत्य् अर्थः । अनेन अकृत्त्रिमायाम् एव भुवि पितृतृप्तिर् भवतीत्य् अर्थाद् उक्तम् । उक्तं च साक्षाद् देवलेन ।</p>
<blockquote>
<p>स्थलीषु गिरिपृष्टेषु तीर्थेष्व् आयतनेषु च ।</p>
</blockquote>
<blockquote>
<p>गोष्ठेषु च विविक्तेषु तुष्यन्ति पितरस् तथा ॥</p>
</blockquote>
<p>स्थलीषु अकृत्त्रिमोन्नतदेशेष्व् इत्य् अर्थः । &ldquo;जानपदकुण्डगोलस्थल&rdquo; इत्यादिना पाणिनीयसूत्रेण (पाण् ६।२।१२९) स्थलशब्दाद् अकृत्त्रिमार्थे ङीप्प्रत्ययविधानात् । शङ्खो ऽपि कृत्त्रिमस्थले निषेधम् आह: &ldquo;नेष्टकचिते पितॄंस् तर्पयेत्&rdquo; इति । यमस् तु वर्ज्यप्रदेशम् आह ।</p>
<blockquote>
<p>रूक्षं क्रिमिहतं क्लिन्नं संकीर्णानिष्टगन्धिकम् ।</p>
</blockquote>
<blockquote>
<p>देशं त्व् अनिष्टशब्दं च वर्जयेच् छ्राद्धकर्मणि ॥</p>
</blockquote>
<p>रूक्षम् अस्निग्धम् । क्लिन्नं सकर्दमम् । संकीर्णं पदार्थान्तरैर् आकीर्णम् । अनिष्टगन्धिकं पूतिगन्धिकम् । अनिष्टशब्दम् अश्राव्यशब्दम् । मदालसावाक्यम् अपि ।</p>
<blockquote>
<p>वर्ज्या जन्तुमती रूक्षा क्षितिः प्लुष्टा तथाग्निना ।</p>
</blockquote>
<blockquote>
<p>अनिष्टदुष्टशब्दोग्रा दुर्गन्धा श्राद्धकर्मणि ॥</p>
</blockquote>
<p>अग्निना प्लुष्टा दग्धा । उग्रा व्याघ्रादिसंनिकृष्टा ॥</p>
<p><strong>इति स्मृतिचन्द्रिकायां श्राद्धदेशाः</strong></p>
<h2 id="कमयशरदधदश">काम्यश्राद्धदेशाः</h2>
<p><strong>अथ काम्यश्राद्धदेशाः</strong></p>
<p>तत्र व्यासः ।</p>
<blockquote>
<p>पुष्करे त्व् अक्षयं श्राद्धं जपहोमतपांसि च ।</p>
</blockquote>
<blockquote>
<p>महोदधौ प्रयागे च काश्यां च कुरुजाङ्गले ॥ इति ।</p>
</blockquote>
<p>पुष्करे पुष्कराख्यतीर्थे । काशी वाराणसी । कुरुजाङ्गलशब्दौ जनपदविशेषवचनौ । शङ्खो ऽपि ।</p>
<blockquote>
<p>वाराणस्यां कुरुक्षेत्रे भृगुतुङ्गे हिमालये ।</p>
</blockquote>
<blockquote>
<p>नर्मदाबाहुदातीरे सर्वम् आनन्त्यम् अश्नुते ॥</p>
</blockquote>
<blockquote>
<p>गङ्गाद्वारे प्रयागे वा नैमिशे पुष्करे तथा ।</p>
</blockquote>
<blockquote>
<p>संनिहत्यां गयायां च दत्तम् अक्षय्यतां व्रजेत् ॥</p>
</blockquote>
<p>नैमिशे सरस्वतीतिरवर्तिनि नैमिशारण्ये । संनिहतिः कुरुक्षेत्रवर्ती तीर्थविशेषः । गया प्रसिद्धा । गयाक्षेत्रस्य तु प्रमाणं पुराणे दर्शितम् ।</p>
<blockquote>
<p>महानदी देवनद्योः सर्वतीर्थाद्यनन्तरम् ।</p>
</blockquote>
<blockquote>
<p>उदक्कनकनन्दाया गयामध्यं प्रकीर्तितम् ॥</p>
</blockquote>
<blockquote>
<p>पञ्चक्रोशं गयाक्षेत्रं क्रोशमात्रं गयाशिरः ॥</p>
</blockquote>
<p>पञ्चक्रोशप्रमाणके गयाक्षेत्रे सारभूतं क्रोशमात्रं गयाशिर इति प्रसिद्धम् इत्य् अर्थः । तच् च तत्रैव निरूपितम् ।</p>
<blockquote>
<p>महानद्याः पश्चिमेन यावद् गृध्रेश्वरो गिरिः ।</p>
</blockquote>
<blockquote>
<p>उत्तरे ब्रह्मयुपस्य यावद् दक्षिणमानसम् ॥</p>
</blockquote>
<blockquote>
<p>एतद् गयाशिरो नाम त्रिषु लोकेषु विश्रुतम् ॥ इति ।</p>
</blockquote>
<p>गयाश्रितोवद् अन्यान्य् अपि गयायां विश्रुतानि महानद्यादीनि श्राद्धस्थलानि तत्रैव दर्शितानि ।</p>
<blockquote>
<p>महानदी ब्रह्मसदो ऽक्षयो वटः प्रभासम् उद्यन्तम् अथो गयाशिरः ।</p>
</blockquote>
<blockquote>
<p>सरस्वती धेनुकधर्मपृष्ठम् एते कुरुक्षेत्रसमा गयायाम् ॥ इति ।</p>
</blockquote>
<p>उद्यन्ताक्यः पर्वतविशेषः । सरस्वती प्राची सरस्वतीति विश्रुता । व्यासो ऽपि ।</p>
<blockquote>
<p>ब्रह्मारण्यं धर्मपृष्ठं धेनुकारण्यम् एव च ।</p>
</blockquote>
<blockquote>
<p>त्रिष्व् एतेषु पितॄन् अर्चन् वंशान् सप्त समुद्धरेत् ॥</p>
</blockquote>
<p>ब्रह्मकैवर्ते ऽपि ।</p>
<blockquote>
<p>गयायां मुण्डपृष्ठं तु अरविन्दं च पर्वतम् ।</p>
</blockquote>
<blockquote>
<p>तृतीयं क्रौञ्चपादं तु दृष्ट्वा पापैः प्रमुच्यते ॥</p>
</blockquote>
<p>गयायास् तच्छिरसो मुण्डपृष्ठस्य च माहात्म्यं तत्रैव दर्शितम् ।</p>
<blockquote>
<p>स्वर्गपातालमर्त्येषु नास्ति तीर्थं गयासमम् ।</p>
</blockquote>
<blockquote>
<p>पितरो यान्ति देवत्वं प्राप्तपिण्डा गयाशिरे ॥</p>
</blockquote>
<blockquote>
<p>गयाशीर्षे यदा पिण्डं नाम्ना येषां प्रकुर्वते ।</p>
</blockquote>
<blockquote>
<p>नरकस्था दिवं यान्ति स्वर्गस्था मोक्षगामिनः ॥</p>
</blockquote>
<blockquote>
<p>मुण्डपृष्ठे पदं न्यस्तं महादेवेन धीमता ।</p>
</blockquote>
<blockquote>
<p>बहून्य् अब्दसहस्राणि तपस् तप्त्वा सुदारुणम् ॥</p>
</blockquote>
<blockquote>
<p>अल्पेनाप्य् अत्र कालेन नरो धर्मपरायणः ।</p>
</blockquote>
<blockquote>
<p>पापं विमोचयत्य् आशु जीर्णां त्वचम् इवोरगः ॥ इति ।</p>
</blockquote>
<p>अक्षयवटस्य माहात्म्यं तत्रैव दर्शितम् ।</p>
<blockquote>
<p>तत्राक्षयवटो नाम त्रिषु लोकेषु विश्रुतः ।</p>
</blockquote>
<blockquote>
<p>पितॄणां तत्र वै दत्तम् अक्षयं भवति प्रभो ॥</p>
</blockquote>
<blockquote>
<p>वटवृक्षं समासाद्य शाकेनाप्य् उदकेन वा ।</p>
</blockquote>
<blockquote>
<p>एकस्मिन् भोजिने विप्रे कोटिर् भवति भोजिता ॥</p>
</blockquote>
<p>धेनुकारण्यमाहात्म्यं पुराणान्तरे दर्शितम् ।</p>
<blockquote>
<p>ततो गच्छेत राजेन्द्र धेनुकां लिकविश्रुताम् ।</p>
</blockquote>
<blockquote>
<p>तत्र चिह्नं प्रदृश्येत अद्यापि हि न संशयः ॥</p>
</blockquote>
<blockquote>
<p>कपिलायाः सवत्साया दृश्यन्ते कुरुसत्तम ।</p>
</blockquote>
<blockquote>
<p>विचरन्त्याः पदानि स्युः दृश्यन्ते पञ्च कॢप्तवत् ॥</p>
</blockquote>
<blockquote>
<p>पदानि तानि संस्पृश्य कपिलाया नराधिप ।</p>
</blockquote>
<blockquote>
<p>तेषु दृष्टेषु यत् पुंसः पापं तत् सम्प्रणस्यति ॥</p>
</blockquote>
<p>गृध्रेश्वरमाहात्म्यं तत्रैव दर्शितम् ।</p>
<blockquote>
<p>ततो गृध्रनगं गच्छेत् स्थानं देवस्य धीमतः ।</p>
</blockquote>
<blockquote>
<p>स्नात्वा तु भस्मना तत्र अधिगच्छेन् महेश्वरम् ॥</p>
</blockquote>
<blockquote>
<p>ब्राह्मणेन भवेच् चीर्णं व्रतं द्वादशवार्षिकम् ।</p>
</blockquote>
<blockquote>
<p>इतरेषां तु वर्णानां सर्वपापक्षयो भवेत् ॥ इति ।</p>
</blockquote>
<p>गृध्रेश्वरगिरिमाहात्म्यं तत्रैव दर्शितम् ।</p>
<blockquote>
<p>ततो गच्छेत् समं त्व् अन्नपर्वतं गिरिवारितम् ।</p>
</blockquote>
<blockquote>
<p>सावित्र्यास् तस्य दृश्यन्ते पदानि भरतर्षभ ॥</p>
</blockquote>
<blockquote>
<p>तत्र संध्याम् उपासीत ब्राह्मणः संशितव्रतः ।</p>
</blockquote>
<blockquote>
<p>तेनोपासिता भवति संध्या द्वादशवार्षिकी ॥</p>
</blockquote>
<blockquote>
<p>धर्मपृष्ठस्य माहात्म्यं तच् च तत्रैव दर्शितम् ।</p>
</blockquote>
<blockquote>
<p>ततो गच्छेत राजेन्द्र धर्मपृष्ठं समाहितः ॥</p>
</blockquote>
<blockquote>
<p>यत्र धर्मो महाराज नित्यम् आस्ते युधांवर ।</p>
</blockquote>
<blockquote>
<p>तत्राधिगम्य राजेन्द्र हयमेधफलं भवेत् ॥</p>
</blockquote>
<p>तीर्थान्तराणां च गयायां प्रसिद्धानां माहात्म्यं दर्शितम् ।</p>
<blockquote>
<p>ततो विशालाम् आसाद्य नदीं त्रैलोक्यविश्रुताम् ।</p>
</blockquote>
<blockquote>
<p>अग्निष्टोमम् अवाप्नोति स्वर्गलोकं च गच्छति ॥</p>
</blockquote>
<blockquote>
<p>अथ माहेश्वरं धाम समासाद्य नरः शुचिः ।</p>
</blockquote>
<blockquote>
<p>हयमेधम् अवाप्नोति कुलं चैव समुद्धरेत् ॥</p>
</blockquote>
<blockquote>
<p>दिवौकसां पुष्करिणीं समासाद्य नरः शुचिः ।</p>
</blockquote>
<blockquote>
<p>न दुर्गतिम् अवाप्नोति विष्णुलोकं च गच्छति ॥</p>
</blockquote>
<blockquote>
<p>तत्र कोटिस् तु तीर्थानां विश्रुता भरतर्षभ ।</p>
</blockquote>
<blockquote>
<p>कूर्मरूपेण राजन् दानवेन दुरात्मना ॥</p>
</blockquote>
<blockquote>
<p>ह्रियमाणोद्धृता राजन् विष्णुना प्रभविष्णुना ।</p>
</blockquote>
<blockquote>
<p>तत्राभिषेकं कुर्वीत तीर्थकोट्या युधांवर ॥</p>
</blockquote>
<blockquote>
<p>पौण्डरीकम् अवाप्नोति विष्णुलोकं च गच्छति ।</p>
</blockquote>
<blockquote>
<p>गोप्रचारसमीपस्था आम्रा ब्रह्मप्रकल्पिताः ॥</p>
</blockquote>
<blockquote>
<p>तैः सक्तैः पुरुषस्येह पितरो मोक्षम् आप्नुयुः ।</p>
</blockquote>
<blockquote>
<p>एको मुनिः कुम्भकराग्रहस्तः आम्रेषु नित्यं सलिलं ददाति ।</p>
</blockquote>
<blockquote>
<p>आम्राश् च सिक्ताः पितरश् च तृप्ताः एका क्रिया द्व्यर्थकरी बभूव ॥</p>
</blockquote>
<blockquote>
<p>या सा वैतरणी नाम त्रिषु लोकेषु विस्रुता ।</p>
</blockquote>
<blockquote>
<p>सावतीर्णा गयाशीर्षे पितॄणां तारणाय वै ॥</p>
</blockquote>
<blockquote>
<p>तत्र स्नात्वा महाराज गोदानं यः प्रयच्छति ।</p>
</blockquote>
<blockquote>
<p>एकविंशतिं वंश्यांस् तान् तारयेन् नात्र संशयः ॥</p>
</blockquote>
<blockquote>
<p>तत्र धेनुप्रदानेन पितरो मोक्षम् आप्नुयुः ॥ इति ।</p>
</blockquote>
<p>पौण्डरीकं पौण्डरीकाख्ययज्ञफलम् । ब्रह्मकैवर्ते ऽपि ।</p>
<blockquote>
<p>ब्रह्महा च कृतघ्नश् च गोघाती पञ्चपातकी ।</p>
</blockquote>
<blockquote>
<p>सर्वे निष्कृतिम् आयान्ति गयायां पिण्डपातनात् ॥</p>
</blockquote>
<blockquote>
<p>ब्रह्मघ्नश् च सुरापश् च बालवृद्धगुरुद्रुहः ।</p>
</blockquote>
<blockquote>
<p>नाशम् आयाति वै पापं गयायाम् अनुयाति यः ॥</p>
</blockquote>
<blockquote>
<p>आत्मजत्वम् अवाप्तस् तु गयाकूले यथा तथा ।</p>
</blockquote>
<blockquote>
<p>यन् नाम्ना पातयेत् पिण्डं तं नयेद् ब्रह्म शाश्वतम् ॥</p>
</blockquote>
<p>इति ।</p>
<blockquote>
<p>मकरे वर्तमाने तु ग्रहणे चन्द्रसूर्ययोः ।</p>
</blockquote>
<blockquote>
<p>दुर्लभं त्रिषु लोकेषु गयायां पिण्डपातनम् ॥</p>
</blockquote>
<p>ब्रह्मणा सह शाश्वतं ब्रह्मप्राप्त्यापादकं ब्रह्मलोकं नयेद् इत्य् अर्थः । व्यासो ऽपि ।</p>
<blockquote>
<p>गयां गत्वा तु यः कश्चित् पितॄन् संतर्पयेन् नरः ।</p>
</blockquote>
<blockquote>
<p>दश पूर्वापरान् वंश्यान् आत्मानं च पुनाति सः ॥</p>
</blockquote>
<p>पुराणान्तरे ।</p>
<blockquote>
<p>स्नानं देहपरित्यागो गङ्गायां तु विशिष्यते ।</p>
</blockquote>
<blockquote>
<p>श्राद्धं पिण्डप्रदानं च गयायां तु विशिष्यते ॥</p>
</blockquote>
<blockquote>
<p>ब्रह्मज्ञानं गयाश्राद्धं गोगृहे मरणं तथा ।</p>
</blockquote>
<blockquote>
<p>वासः पुंसां कुरुक्षेत्रे मुक्तिर् उक्ता चतुर्विधा ॥</p>
</blockquote>
<blockquote>
<p>गयाशीर्षे वसेन् नित्यं स्नानं फल्गौ समाचरेत् ।</p>
</blockquote>
<blockquote>
<p>गयाशीर्षे सदा पिण्षम् एतत् स्वर्गे ऽपि दुर्लभम् ॥</p>
</blockquote>
<blockquote>
<p>फल्गुतीर्थे नरः स्नात्वा देवं दृष्ट्वा गदाधरम् ।</p>
</blockquote>
<blockquote>
<p>गयाशिरः परिक्रम्य मुच्यते ब्रह्महत्यया ॥</p>
</blockquote>
<blockquote>
<p>गयायां पितृरूपेण स्वयम् एव जनार्दनः ।</p>
</blockquote>
<blockquote>
<p>तं दृष्ट्वा पुण्डरीकाक्षं स्वयम् एव जनार्दनः ॥</p>
</blockquote>
<blockquote>
<p>तं दृष्ट्वा पुण्डरीकाक्षं मुच्यते च ऋणत्रयात् ।</p>
</blockquote>
<blockquote>
<p>येनाक्रान्तं सकृद् अपि धर्मपृष्ठं गयाशिरः ॥</p>
</blockquote>
<blockquote>
<p>नश्यति ब्रह्महत्यादि पातकं नात्र संशयः ।</p>
</blockquote>
<blockquote>
<p>त्रिर् ददत् पृथिवीं कृत्स्नां न मुच्येत् पैतृकाद् ऋणात् ॥</p>
</blockquote>
<blockquote>
<p>यावच् छ्राद्धं न वै पुत्रः कुर्याद् गत्वा गयाशिरः ।</p>
</blockquote>
<blockquote>
<p>गयायां धर्मपृष्ठे च सदसि ब्रह्मणस् तथा ॥</p>
</blockquote>
<blockquote>
<p>गयाशीर्षे पदे चैव पितॄणां दत्तम् अक्षयम् ।</p>
</blockquote>
<blockquote>
<p>शमीपत्रप्रमाणेन पिण्डं दद्याद् गयाशिरे ॥</p>
</blockquote>
<blockquote>
<p>नरकस्था दिवं यान्ति स्वर्गस्था मोक्षम् आप्नुयुः ॥ इति ।</p>
</blockquote>
<p>शमीपत्रग्रहणं स्ववित्तानुसारेण पिण्डदानम् आवश्यकम् इति ज्ञापनार्थम्, अत एवोक्तं तत्रैव ।</p>
<blockquote>
<p>वित्तशाठ्यं न कुर्वीत गयां प्राप्य सदा नरः ।</p>
</blockquote>
<blockquote>
<p>वित्तशाठ्यं च कुर्वाणो न तीर्थफलभाग् भवेत् ॥</p>
</blockquote>
<p>अतो वित्तानुसारेण शरीरबलानुसारेण च गयाश्राद्धं कार्यम् । एतद् अपि तत्रैवोक्तम् ।</p>
<blockquote>
<p>अतो निर्वर्तय्च् छ्राद्धं यथाशक्ति यथाबलम् ।</p>
</blockquote>
<blockquote>
<p>कामान् स लभते दिव्यान् स्वर्गद्वारं तु तत् स्मृतम् ॥ इति ।</p>
</blockquote>
<p>तेन सति संभवे सवर्णादिभ्यो ऽपि कृपया पिण्डदानादिकं देयं एतद् अपि तत्रैवोक्तम् ।</p>
<blockquote>
<p>सवर्णा ज्ञातयो ये च बान्धवाः सुहृदश् च ये ।</p>
</blockquote>
<blockquote>
<p>तेभ्यो भूय गयाभूमौ पिण्डा देया विधानतः ॥</p>
</blockquote>
<blockquote>
<p>दौहित्रेभ्यश् च पुत्रेभ्यः कनिष्ठेभ्यो ऽपि सर्वशः ।</p>
</blockquote>
<blockquote>
<p>ये मृताश् चान्यजन्मानः पिण्डांस् तेभ्यो विनिर्वपेत् ॥</p>
</blockquote>
<blockquote>
<p>ते ऽपि यान्ति दिवं सर्वे पिण्डे दत्त इति श्रुतिः ॥</p>
</blockquote>
<p>सवर्णादीनां गोत्रादीन्म् अज्ञाने तु तेषां पिण्डदानमन्त्रो ऽपि तत्रैव दर्शितः ।</p>
<blockquote>
<p>पितृवंशसमुत्पन्ना मातृवंश्यास् तथैव च ।</p>
</blockquote>
<blockquote>
<p>गुरुश्वशुरबन्धूनां ये चान्ये मानवा द्विजाः ॥</p>
</blockquote>
<blockquote>
<p>ये मे कुले लुप्तपिण्डाः पुत्रदारविवर्जिताः ।</p>
</blockquote>
<blockquote>
<p>विरूपा आमगर्भाश् च ज्ञाताज्ञातास् तथैव च ॥</p>
</blockquote>
<blockquote>
<p>किर्यालोपगता ये च ये चान्ये गर्भसंस्थिताः ।</p>
</blockquote>
<blockquote>
<p>तेभ्यो दत्तो मया दण्डो क्य् अक्षय्यम् उपतिष्ठताम् ॥</p>
</blockquote>
<p>आमगर्भा अपक्वगर्भा अपूर्णगर्भा इति यावत् । सवर्णादिभ्यः पिण्डदानवद् आत्मार्थम् अपि तिलरहितं पिण्डं जनार्दनदेवसंनिधौ निक्षेपद्रव्यस्थापनवन् निर्वपेत् । एतद् अपि तत्रैवोक्तम् ।</p>
<blockquote>
<p>आत्मनस् तु महाबुद्धे गयायां तु तिलैर् विना ।</p>
</blockquote>
<blockquote>
<p>पिण्डनिर्वपणं कार्यं मृतानां तु तिलैः सह ॥ इति ।</p>
</blockquote>
<p>गयायां यत्र यत्र श्राद्धादिकं क्रियते तत्र तत्रत्या एव विप्राः जातिमात्रोपजीविनो ऽपि ब्राह्मणार्थे परिग्राह्याः । तथा च पुराणान्तरम् ।</p>
<blockquote>
<p>यदि पुत्रो गयां गच्छेत् कदाचित् कालपर्ययात् ।</p>
</blockquote>
<blockquote>
<p>तान् एव भोजयेद् विप्रान् ब्राह्मणा ये प्रकल्पिताः ॥</p>
</blockquote>
<blockquote>
<p>एषां ब्रह्ममयं स्थानं सोमपानं तथैव च ।</p>
</blockquote>
<blockquote>
<p>ब्रह्मकारितसंस्थाना विप्रा ब्रह्मसमाः स्मृताः ॥</p>
</blockquote>
<blockquote>
<p>अमानुषा गयाविप्रा ब्राह्मणा ये प्रकल्पिताः ।</p>
</blockquote>
<blockquote>
<p>तेषु तुष्टेषु संतुष्टाः पितृभिः सह देवताः ॥</p>
</blockquote>
<blockquote>
<p>पितृरूपान् गयाविप्रान् पूजयित्वा समाहितः ।</p>
</blockquote>
<blockquote>
<p>सर्वपापविशुद्धात्मा स्वर्गलोके महीयते ॥</p>
</blockquote>
<blockquote>
<p>तेषां च हस्तदत्तं वै गयायां च विशेषतः ।</p>
</blockquote>
<blockquote>
<p>तद् अक्षय्यं भवेत् तस्य पितॄणां नात्र संशयः ॥</p>
</blockquote>
<blockquote>
<p>न विचार्यं कुलं शीलं विद्या च तप एव च ।</p>
</blockquote>
<blockquote>
<p>पूजितैस् तैस् तु संतुष्टाः देवाः सपितृगुह्यकाः ॥ इति ।</p>
</blockquote>
<p>&ldquo;यदि पुत्रो गयां गच्छेत्&rdquo; इत्य् अत्र पुत्रग्रहणं पौत्रादीनां पित्रादिगतश्रेयःकामानां सर्वेषां गयागन्तॄणाम् उपलक्षणार्थम् । अत एव ब्रह्मकैवर्ते,</p>
<blockquote>
<p>उद्यतस् तु गयां गन्तुं श्राद्धं कृत्वा विधानतः ।</p>
</blockquote>
<blockquote>
<p>विधाय कर्मशेषं च ग्रामं कृत्वा प्रदक्षिणम् ॥</p>
</blockquote>
<blockquote>
<p>ततो ग्रामान्तरं गच्छेच् छ्राद्धशेषान्नभुङ् नरः ।</p>
</blockquote>
<blockquote>
<p>ततः प्रतिदिनं गच्छेत् प्रतिग्रहविवर्जितः ॥</p>
</blockquote>
<p>इति सामान्येनैवोक्तम् । अत एव महाभारते व्यासेनापि सामान्येनैवोक्तम् ।</p>
<blockquote>
<p>गृहे श्राद्धं प्रकुर्वीत सम्यक् संकल्प्य बुद्धिमान् ।</p>
</blockquote>
<blockquote>
<p>पितृतीर्थं समुद्दिश्य संकल्प्य पितृसंनिधौ ॥</p>
</blockquote>
<blockquote>
<p>प्रतिग्रहं परान्नं च कलिं चैव द्विजोत्तमः ॥ इति ।</p>
</blockquote>
<p>पितृसंनिधौ पित्रर्थं निमन्त्रितब्राह्मणसंनिधौ पितृतीर्थं समुद्दिश्य गयायात्रार्थं श्राद्धं करिष्ये इति सम्यग् भक्तिपूर्वकं संकल्प्य स्वगृहे यात्रार्थं श्राद्धं कुर्याद् इत्य् अर्थः । कलिः कलहः । वर्ज्यान्तरम् अपि तेनैवोक्तम् ।</p>
<blockquote>
<p>केशश्मश्रुनखादीनां वपनं न च शस्यते ।</p>
</blockquote>
<blockquote>
<p>अतो न कार्यं वपनं गयाश्राद्धार्थिना सदा ॥ इति ।</p>
</blockquote>
<p>एवं गयायात्रां कुर्वतः फलम् अपि तत्रैवोक्तम् ।</p>
<blockquote>
<p>ये भारते ऽस्मिन् पितृकर्मतत्पराः संधार्य केशान् अतिभक्तिनम्राः ।</p>
</blockquote>
<blockquote>
<p>ऋणक्षयार्थं पितृतीर्थम् आगताः तेषाम् ऋणं संक्षयम् एष्यति ध्रुवम् ॥ इति ।</p>
</blockquote>
<p>भारते भारतवर्षे ऋणक्षयार्थं देवर्षिपितृऋणक्षयार्थं पितृतीर्थं गया ॥</p>
<p><strong>इति स्मृतिचन्द्रिकायां काम्यश्रद्धदेशाः</strong></p>
<p><strong>श्राद्धे भोजनीयब्राह्मणनिरूपणम्</strong></p>
<p>तत्र मनुः ।</p>
<blockquote>
<p>तत्र ये भोजनीयाः स्युर् ये च वर्ज्या द्विजोत्तमाः ।</p>
</blockquote>
<blockquote>
<p>यावन्तश् चैव यैश् चान्नैस् तान् प्रवक्ष्याम्य् अशेषतः ॥</p>
</blockquote>
<p>तत्र श्राद्धकर्मणीत्य् अर्थः । द्विजोत्तमाः द्विजेषु त्रैवर्णिकेषूत्तमाः ब्राह्मणा इति यावत् । भोजनीयान् अभोजनीयांश् च ब्राह्मणान् वेत्तुं गुणदोषादिपरीक्षणं कार्यम् इत्य् आह स एव ।</p>
<blockquote>
<p>दूराद् एव परीक्षेत ब्राह्मणं वेदपारगम् । इति ।</p>
</blockquote>
<p>भोजनीयब्राह्मणस्य प्रपितामहाद् आरभ्य भोजनीयपर्यन्तं परीक्षा दूरात् परीक्षा । वेदपारगग्रहणम् उपादेयगुणानाम् उपलक्षणार्थम् । अत एव छागलेयः ।</p>
<blockquote>
<p>उक्तलक्षणसंयुक्तैः विद्याशीलगुणान्वितैः ।</p>
</blockquote>
<blockquote>
<p>पुरुषत्रयविख्यातैः सर्वं स्राद्धं। प्रकल्पयेत् ॥</p>
</blockquote>
<p>उक्तलक्षणैर् विप्रैः सर्वं पार्वणाभ्युदयिकादिश्राद्धं प्रकल्पयेन् निर्वर्तयेद् इत्य् अर्थः । पुराणे ऽपि ।</p>
<blockquote>
<p>जातकर्मादिभिर् यस् तु संस्कारैः संस्कृतः शुचिः ।</p>
</blockquote>
<blockquote>
<p>वेदाध्ययनसंपन्नः षट्सु कर्मस्व् अवस्थितः ॥</p>
</blockquote>
<blockquote>
<p>शौचारारे स्थितः सम्यक् विघसाशी गुरुप्रियः ।</p>
</blockquote>
<blockquote>
<p>नित्यं व्रती सत्यपरः स वै ब्राह्मण उच्यते ॥</p>
</blockquote>
<blockquote>
<p>तपः श्रुतं च योनिश् चाप्य् एतद् ब्राह्मण्यकारणम् ।</p>
</blockquote>
<blockquote>
<p>सत्यं दानं तपो द्रोहम् आनृशंस्यं क्षमा घृणा ॥</p>
</blockquote>
<blockquote>
<p>तपश् च दृश्यते यत्र स ब्राह्मण इति स्मृतः ॥ इति ।</p>
</blockquote>
<p>षट्सु यजनयाजनाध्ययनाध्यापनदानप्रतिग्रहात्मकेषु । विघसो यज्ञशेषः, अतिथिप्रभृतिभिः भुक्तशेषश् च । अतिथिप्रभृतिभिः भुक्तशेषश् च । योनिर् अन्वयशुद्धिः । आनृशंस्यम् अक्रूरता । हारीतो ऽपि: &ldquo;कुलीनाः श्रुतशीलवन्तो वृत्तस्थाः सत्यवादिनो ऽव्यङ्गाः पाङ्क्तेयाः&rdquo; इति । स्वयम् एव कुलादीन् विवृणोति: स्थितिः अविच्छिन्नवेदवेदिता अयोनिसंकरित्वम् आर्षेयत्वं चेति कुलगुणाः । वेदा अङ्गानि धर्मो ऽध्यात्मं विज्ञानं स्मृतिश् चेति षड्विधं श्रुतम् । ब्रह्मण्यता वेदपितृभक्तता समता सौम्यता अपरोपतापिता अनसूयता अनुद्धतता अपारुष्यं मित्रता प्रियवादित्वं कृतज्ञता शरण्यता प्रशान्तिश् चेति त्रयोदशविधं शीलम् । क्षमा दया दमो दानम् अहिंसा गुरुपूजनं शौचं जपो होमः तपः स्वाध्यायः सत्यवचनं सन्तोषो दृड्ःअव्रतत्वम् उपव्रतत्वम् इति षोडसगुणं वृत्तम् इति । स्थितिः संततिरूपेन च कालस्थितिः । अविच्छिन्नवेददेवितेत्य् अत्र वेदिशब्देन हविरासादनार्थदेशविशेषवाचिना हविःसाध्यो याग उपलक्ष्यते । एतद् उक्तं भवति: पूर्वपुरुषेष्व् अपि वेदाध्ययनयागानुष्ठानयोः सत्ता कुलगुणा इति । आर्षेयत्वं स्वीयप्रवरागतऋषिजातत्वम् । धर्मो धर्मशास्त्रम् । विज्ञानं वैशेषिकादिशास्त्रज्ञानम् । स्मृतिः वेदादीनाम् अविस्मरणम् । उपव्रतत्वं दशम्यादाव् एकभक्तनिष्ठत्वम् । विष्णुर् अपि ।</p>
<ul>
<li>
<pre><code>       ########## प्। १५६ मिस्सिन्ग्
</code></pre>
</li>
</ul>
<blockquote>
<p>पूर्वम् एव परीक्षेत ब्राह्मणान् वेदपारगान् ।</p>
</blockquote>
<blockquote>
<p>सरीरप्रभवैर् दोषैर् विशुद्धांश् चरितव्रतान् ॥</p>
</blockquote>
<p>पूर्वम् एव निमन्त्रणात् प्राग् एवेत्य् अर्थः । चरितव्रतान् स्नातकान् । तथा च स एव ।</p>
<blockquote>
<p>गृहस्थो ब्रह्मचारी च यजुर्वेदविद् एव च ।</p>
</blockquote>
<blockquote>
<p>वेदविद्याव्रतस्नातः ब्राह्मणः पङ्क्तिपावनः ॥</p>
</blockquote>
<p>चशब्दाद् यतिर् अप्य् उक्तः । उक्तं च साक्षाद् वसिष्ठेन: &ldquo;यतीन् गृहस्थान् सधून् वा&rdquo; इति । भोजयेद् इति शेषः । ब्रह्माण्डपुराणे ऽपि ।</p>
<blockquote>
<p>शिखिभ्यो धातुरक्तेभ्यः त्रिदण्डिभ्यश् दापयेत् । इति ।</p>
</blockquote>
<p>शिखिनो ब्रह्मचारिणः । धातुरक्ता धातुरक्तवस्त्रधारिणः वानप्रस्थः । अत्र परः परः श्रेष्ठः । अत एव नारदः ।</p>
<blockquote>
<p>यो वै यतीन् अनादृत्य भोजयेद् इतरान् द्विजान् ।</p>
</blockquote>
<blockquote>
<p>विजानन् वसतो ग्रामे कव्यं तद् याति राक्षसान् ॥</p>
</blockquote>
<p>ग्रामे स्वग्रामे वसतो यतीन् जानन्न् अपि तान् अनादृत्येतरान् द्विजान् वानप्रस्थादीन् यो भोजयेत्, तत् तदीयं कव्यं पित्रर्थं संकल्पितम् अन्नादिकं राक्षसान् एव गच्छतीत्य् अर्थः । तेन सति संभवे यतीन् भोजयेत् । तेषाम् अभावे वानप्रस्थान्, तेषाम् अभावे ब्रह्मचारिणः, तेषाम् अभवे गृहस्थान् इति मन्तव्यम् । अत एव ब्रह्माण्डपुराणे ।</p>
<blockquote>
<p>अलाभे ध्यानिभिक्षूणां भोजयेद् ब्रह्मचारिणम् ।</p>
</blockquote>
<blockquote>
<p>तदलाभे ह्य् उदासीनं गृहस्थम् अपि भोजयेत् ॥</p>
</blockquote>
<p>ध्यानम् अस्यास्तीति ध्यानी वानप्रस्थः । भिक्षुर् यतिः । उदासीनो दातुर् असंबन्धी । तथा च आपस्तम्बः: &ldquo;ब्राह्मणान् भोजयेद् ब्रह्मविदः योनिगोत्रमन्त्रान्तेवास्यसंबन्धान्&rdquo; इति । योनिसंबन्धा मातुलादयः, गोत्रसंबन्धाः सपिण्डादयः, मन्त्रसंबन्धा वेदाध्यापकादयः, अन्तेवासिसंबन्धाः शिष्यशास्त्रोपाध्यायादयः । एवंविधसंबन्धव्यतिरिक्तान् ब्राह्मणान् गृहस्थान् भोजयेत् । ब्रह्मज्ञान् ब्राह्मणान् । यत्नेन भोजयेद् इत्य् अर्थः । तथा च पितृगाथा (?) ।</p>
<blockquote>
<p>अपि स्यात् स कुले जन्तुः भोजयेद् यस् तु योगिनम् ।</p>
</blockquote>
<blockquote>
<p>विप्रं श्राद्धे प्रयत्नेन तेन तृप्यामहे वयम् ॥</p>
</blockquote>
<p>प्रयत्नेन भोजयेद् इत्य् अनेन अत्यन्तश्रैष्ठ्यं योगिन उक्तम् । उक्तं च सुस्पष्टं पुराणे ।</p>
<blockquote>
<p>गृहस्थानां सहस्रेण वानप्रस्थशतेन च ।</p>
</blockquote>
<blockquote>
<p>ब्रह्मचारिसहस्रेण यो योगी स विशिष्यते ॥</p>
</blockquote>
<p>पद्मपुराणे ऽपि ।</p>
<blockquote>
<p>साङ्गान् यश् चतुरो वेदान् अधीते संस्कृतो ऽर्थवित् ।</p>
</blockquote>
<blockquote>
<p>जन्मवाक्कर्मसंशुद्धः स श्राद्धे प्रथमो मतः ॥</p>
</blockquote>
<blockquote>
<p>तादृशाद् अयुताच् छ्रेयान् नरो योगं समाश्रितः ।</p>
</blockquote>
<p>वृद्धशातातपो ऽपि ।</p>
<blockquote>
<p>योगिनं भोजयेन् नित्यं दृष्टतत्त्वं मनीषिणम् ।</p>
</blockquote>
<blockquote>
<p>तेषां तु दत्तम् अक्षय्यं भवतीति न संशयः ॥</p>
</blockquote>
<p>ये सम्यग्वर्नाश्रमाचाराः तेभ्यस् तत्पूर्वार्धेनोक्तं परमं पात्रम् इत्य् अर्थः । एतद् योगिनां प्रशंसामत्रम्, शातातपेन &ldquo;दृष्टतत्त्वं मनीषिणम्&rdquo; इति विशेषितत्वात्,</p>
<blockquote>
<p>ये तु वृत्ते स्थिता नित्यं ज्ञानिनो ध्यानिनस् तथा ।</p>
</blockquote>
<p>इति ब्रह्माण्डपुराणे वृत्तस्थानाम् एव ज्ञानिनां ध्यानिनां च भोजनीयत्वाभिधानाच् च । आत्मादिस्वरूपपरिच्छित्तिः ज्ञानम् । ध्यानं तु विजानीयप्रत्ययतिरस्कारेणात्मादेः स्वरूपसाक्षात्करणम् । एवं च यद् उक्तं वृद्धशातातपेन,</p>
<blockquote>
<p>ज्ञानी यस्य गृहे ऽश्नाति उदकं वा पिबेद् यदि ।</p>
</blockquote>
<blockquote>
<p>कृतं तेनेह यत् कृत्यं तारितं च कुलत्रयम् ॥</p>
</blockquote>
<blockquote>
<p>योगिनं समतिक्रम्य गृहस्थं यदि भोजयेत् ।</p>
</blockquote>
<blockquote>
<p>न तत्फलम् अवाप्नोति स्वर्गस्थम् अपि पातयेत् ॥</p>
</blockquote>
<blockquote>
<p>योगिनं तु व्यतिक्रम्य पूजयन्ति परस्परम् ।</p>
</blockquote>
<blockquote>
<p>भोक्तारस् त्व् अथ दातारो नरके स्युः सबान्धवाः ॥</p>
</blockquote>
<p>इत्य् एतत् सर्वं वृत्तस्थदृष्टतत्त्वयोगिविषयम् इति मन्तव्यम् । तत्र मनुः ।</p>
<blockquote>
<p>एषाम् अन्यतमो यस्य भुञ्जीत श्राद्धम् अर्चितः ।</p>
</blockquote>
<blockquote>
<p>पितॄणां तस्य तृप्तिः स्याच् छाश्वती साप्तपौरुषी ॥</p>
</blockquote>
<blockquote>
<p>एष वै प्रथमः कल्पः प्रदाने हव्यकव्ययोः ।</p>
</blockquote>
<blockquote>
<p>अनुकल्पस् त्वयं ज्ञेयः सदा सद्भिर् अनुष्ठितः ॥</p>
</blockquote>
<blockquote>
<p>मातामहं मातुलं च स्वस्रीयं श्वशुरं गुरुम् ।</p>
</blockquote>
<blockquote>
<p>दौहित्रं विट्पतिं बन्धुम् ऋत्विग्याज्यौ च भोजयेत् ॥ इति ।</p>
</blockquote>
<p>एषां पूर्वोक्तानां वेदपारगादीनाम् एष भिन्नो विप्रवर्गः प्रथमः श्रेष्ठः । अनुकल्पः प्रथमकल्पाद् अधमकल्पः, &ldquo;मुख्यः स्यात् प्रथमः कल्पो ऽनुकल्पस् तु ततो ऽधमः&rdquo; इत्य् अमरसिंहाभिधानात् । अयम् &ldquo;मातामहं मातुलं च&rdquo; इत्यादिना वक्ष्यमाणः अधमः कल्पः सदा सद्भिर् अनुष्ठित इत्य् अर्थः । गुरुर् अत्र विद्यागुरुः, न तु पिता, &ldquo;विट्पतिः जामाता अतिथिर् वा, अतिथिर् इत्य् अन्ये वदन्ति&rdquo; इति देवस्वामिनाभिधानात् । प्रथमकल्पलाभे ऽनुकल्पानुष्ठाने तु दोषम् आह स एव ।</p>
<blockquote>
<p>प्रभुः प्रथमकल्पस्य यो ऽनुकल्पेन वर्तते ।</p>
</blockquote>
<blockquote>
<p>न सांपरायिकं तस्य दुर्मतेर् विद्यते फलम् ॥</p>
</blockquote>
<p>प्रभुः संपादने समर्थः । सांपराय उत्तरकालः । &ldquo;युद्धायत्योः सांपरायः&rdquo; इत्य् अमरसिंहाभिधानात् । एवं चायम् अर्थः: सांपराये भविष्यत्काले स्वर्गादिकं फलं न विद्यते न सिद्ध्यति । विष्णुपुराणे ऽप्य् अनुकल्प उक्तः ।</p>
<blockquote>
<p>पितृव्यगुरुदौहित्रान् ऋत्विक्स्वस्रीयमातुलान् ।</p>
</blockquote>
<blockquote>
<p>पूजयेद् धव्यकव्येन वृद्धान् अनतिबान्धवान् ॥</p>
</blockquote>
<p>स्वस्रीयो भागिनेयः । अत्र पितृव्यम् ऋत्विजं च हव्येन पूजयेत् । गुरुदौहित्रादीतरान् (?) कव्येनेति संबन्धः कार्यः । &ldquo;षड्भ्यस् तु पुरुषेभ्यो ऽर्वाग् अश्राद्धेयास् तु गोत्रिणः&rdquo; इति षड्भ्यो ऽर्वाचीनस्य पितृव्यादेः कव्येन पूजनस्य अत्रिणा निषेधात्, तथा,</p>
<blockquote>
<p>पिता पितामहो भ्राता पुत्रो वाथ सपिण्डकः ।</p>
</blockquote>
<blockquote>
<p>न परस्परम् अर्घ्याः स्युर् न श्राद्धे ऋत्विजस् तथा ॥</p>
</blockquote>
<blockquote>
<p>ऋत्विक्पुत्रादयो ह्य् एते सकुल्या ब्राह्मणा द्विजाः ।</p>
</blockquote>
<blockquote>
<p>वैश्वदेवे नियोक्तव्याः यद्य् एते गुणवत्तराः ॥</p>
</blockquote>
<p>इति हव्येन पूजनीयत्वस्य तेनैव विधानाच् च । यद्य् आमन्त्रयीतेत्य् अनुवृत्तौ कात्यायनेनोक्तम्: &ldquo;अभावे शिष्यान् स्वाचार्यान्&rdquo; इति । अत्रापि वैश्वदेवार्थम् इति शेषो द्रष्टव्यः । &ldquo;गुणवदलाभे सोदर्यो ऽपि भोजयितव्यः&rdquo; इत्य् अभिधायानन्तरम् &ldquo;एतेनान्तेवासिनो व्याख्याताः&rdquo; इत्य् आपस्तम्बेनाभिधानात् । सोदर्यो ऽपि वैश्वदेवस्थाने भोजयितव्यो न पुनः पित्रादिब्राह्मणस्थान इति हि प्राक्प्रतिपदितम् । तेन अन्तेवासिनाम् अपित् तत्स्थान् एव निषेधः । यतु तु पङ्क्तिपावनान् उक्त्वा बोधायनेनोक्तम् &ldquo;तदभावे रहस्यं ऋचो यजूंषि सामानि श्राद्ध्महिमानः तस्माद् एवंविदं सपिण्डम् अप्य् आशयेत्&rdquo; इति, तद् अप्य् आत्रेयवचनानुरोधाय षड्भ्यः पुरुषेभ्यो ऽर्वाचीनसपिण्डविषयं न भवति, किं तु समानोदकविषयम्, सपिण्डशब्दस्य समानोदके ऽप्य् उपचारेण प्रयोगसंभवात् । अत्रिणा तु स्पष्टम् उक्तम् ।</p>
<blockquote>
<p>षड्भ्यस् तु परतो भोज्याः श्राद्धे स्युः गोत्रजा अपि । इति ।</p>
</blockquote>
<p>अथ वा सपिण्डशब्दो मुख्यो ऽस्तु, किं तु श्रेष्ठस्य समानोदकस्याप्य् अभावे त्रिभ्यः सपिण्डपुरुषेभ्यः परो यः सपिण्डः श्रेष्ठः तम् आशयेद् इत्य् अर्थो ऽवगन्तव्यः । तथा च सपिण्ड इत्य् अनुवृत्तौ गौतमः: &ldquo;भोजयेद् ऊर्ध्वं त्रिभ्यो गुणवन्तम्&rdquo; इति । मनुस् त्व् अनुकल्पान्तरम् आह ।</p>
<blockquote>
<p>कामं श्राद्धे ऽर्चयेन् मित्रं नाभिरूपम् अपि त्व् अरिम् ।</p>
</blockquote>
<blockquote>
<p>द्विषता हि हविर् भुक्तं भवति प्रेत्य निष्फलम् ॥ इति ।</p>
</blockquote>
<p>अभिरूपम् अपि विद्वांसम् अपीत्य् अर्थः । कामम् इत्य् अभिधानात्, अनुकल्पो ऽयम् इति गम्यते । अयं त्व् अनुकल्पः पूर्वोक्तानाम् अनुकल्पानाम् अभावे द्रष्टव्यः,</p>
<blockquote>
<p>न श्राद्धे भोजयेन् मित्रं धनैः कार्यो ऽस्य संग्रहः ।</p>
</blockquote>
<blockquote>
<p>नारिं न मित्रं यं विन्द्यात् तं श्राद्धे भोजयेद् द्विजम् ॥</p>
</blockquote>
<blockquote>
<p>यस्य मित्रप्रधानानि श्राद्धानि च हवींषि च ।</p>
</blockquote>
<blockquote>
<p>तस्य प्रेत्य फलं नास्ति श्राद्धेषु च हविःषु च ॥</p>
</blockquote>
<p>इति निन्दार्थवादेन स्वेनैव निषिद्धस्य मित्रस्य &ldquo;कामं श्राद्धे ऽर्चयेन् मित्रम्&rdquo; इति पुनर् अनुशयाभ्युपगमेनानुकल्पाद् अप्य् अधमत्वावगमात् । वसिष्ठो ऽपि सगुणानाम् अनुकल्पानाम् अभावे निर्गुणानाम् अनुकल्पतया स्वीकारम् आह ।</p>
<blockquote>
<p>आनृशंस्यं परो धर्मो याचते यत् प्रदीयते ।</p>
</blockquote>
<blockquote>
<p>अयाचतः सीदमानान् सर्वोपायैर् निमन्त्रयेत् ॥</p>
</blockquote>
<p>आनृशंस्यं परः उत्कृष्टो धर्मः । तेन सगुणानाम् अनुकल्पानाम् अभावे निर्गुणायापि याचते यत् प्रदीयते तद् अप्य् अनुकल्पो भवति । अयाचतः सीदमानान् अयाचनशीलत एव कारणात् सीदतो निर्गुणान् अपि सगुणानाम् अनुकल्पानाम् अलाभे सर्वोपायैर् यादृशैस् ते निमन्त्रणम् अभ्युपगच्छन्ति तादृशैर् उपायैर् निमन्त्रयेद् इत्य् अर्थः । सर्वोपायैर् निमन्त्रयेद् इत्य् आदरेण निमन्त्रणं वदन् अयाचनेन सीदताम् अलाभे याचते प्रदानम् इति दर्शयति । एवंविधविप्रेषु सदाचारवैकल्यदर्शने ऽपि निन्दा न कर्येत्य् अह स एव ।</p>
<blockquote>
<p>युगे युगे तु ये धर्माः तेषु धर्मेषु ये द्विजाः ।</p>
</blockquote>
<blockquote>
<p>तेषां निन्दा न कर्तव्या युगरूपा हि ते द्विजाः ॥</p>
</blockquote>
<p>युगे युगे तु ये धर्माः युगानुरूपाः रागद्वेषादितारतम्यनिबन्धना ये ऽप्य् असत्यभाषणादयो दुःस्वभावास् तेषु धर्मेषु ये द्विजाः तेषां निन्दा न कर्तव्या । युगानुरूपविप्रेष्व् अपि यथासंभवं श्रेष्ठा एव ग्राह्याः । अत एव भविष्यपुराणे अप्रशस्तविप्राणां दानादाव् अपरिग्राह्यत्वम् उक्तम् ।</p>
<blockquote>
<p>वैश्वदेवेन ये हीना आतिथ्येन च वर्जिताः ।</p>
</blockquote>
<blockquote>
<p>सर्वे ते वृषला ज्ञेया प्राप्तवेदा अपि द्विजाः ॥</p>
</blockquote>
<blockquote>
<p>न यस्य वेदो न जपो न विद्या च विशांपते ।</p>
</blockquote>
<blockquote>
<p>स शूद्र इव मन्तव्य इत्य् आह भगवान् विभुः ॥</p>
</blockquote>
<blockquote>
<p>अव्रतानाम् अमन्त्राणाम् अदयानां (?) च भारत ।</p>
</blockquote>
<blockquote>
<p>प्रतिग्रहो न दातव्यो न शिला तातयेच् छिलाम् ॥</p>
</blockquote>
<blockquote>
<p>ब्राह्मणातिक्रमो नास्ति मूर्खे वेदविवर्जिते ।</p>
</blockquote>
<blockquote>
<p>ज्वलन्तम् अग्निम् उत्सृज्य न हि भस्मनि हूयते ॥</p>
</blockquote>
<p>वैश्वदेवग्रहणं पञ्चमहायजानाम् उपलक्षणार्थम् । शिला शिलान्तरम् । वेदविवर्जिते भोजनाद्यप्रदाने ऽपि नास्ति ब्राह्मणातिक्रम इत्य् अर्थः । एतद् अत्यन्तासंबन्धिब्राह्मणविषयम् । कथंचित् संबन्धिब्राह्मणविषये ऽपि तत्रैवोक्तम् ।</p>
<blockquote>
<p>गायत्रीमात्रसारो ऽपि ब्राह्मणः पूज्यतां गतः ।</p>
</blockquote>
<blockquote>
<p>गुहासंनो विशेषेण न भवेत् पतितः स चेत् ॥</p>
</blockquote>
<p>गृहासंनः प्रातिवेश्यादिः । विशेषेणेति वदन् कथंचित् संअबन्ध्य् अपि नातिक्रमणीय इति दर्शयति । श्रेष्ठसंनिकृष्टातिक्रमे तु षट्त्रिंसन्मते दोष उक्तः ।</p>
<blockquote>
<p>संनिकृष्टम् अधीयानं ब्राह्मणं यो व्यतिक्रमेत् ।</p>
</blockquote>
<blockquote>
<p>भोजने चैव दाने च हन्यात् त्रिपुरुषं कुलम् ॥</p>
</blockquote>
<p>वस्तु संनिकृष्टो ऽनधीयानः तस्यातिक्रमे ऽपि न दोषः । तथा च तत्रैवोक्तम् ।</p>
<blockquote>
<p>यस्य त्व् एकगृहे मूर्खो दूरस्थश् च गुणान्वितः ।</p>
</blockquote>
<blockquote>
<p>गुणान्विताय दातव्यं नस्ति मूर्खे व्यतिक्रमः ॥</p>
</blockquote>
<p>व्यतिक्रमो व्यतिक्रमदोषो नस्तीत्य् अर्थः । मूर्खग्रहणं निर्गुणस्याप्य् उपलक्षणार्थम्,</p>
<blockquote>
<p>व्यतिक्रान्तुर् न दोषो ऽस्ति निर्गुणं प्रति कर्हिचित् ।</p>
</blockquote>
<p>इति भविष्यपुराणे ऽभिधानात् । यत् पुनः पुराणान्तरे ऽभिहितम्,</p>
<blockquote>
<p>यस् त्व् आसन्नम् अतिक्रम्य ब्राह्मणं पतिताद् ऋते ।</p>
</blockquote>
<blockquote>
<p>दूरस्थं भोजयेन् मूढो गुणाढ्यं नरकं व्रजेत् ॥</p>
</blockquote>
<blockquote>
<p>तस्मात् संपूजयेद् एनं गुणं तस्य न चिन्तयेत् ।</p>
</blockquote>
<blockquote>
<p>केवलं चिन्तयेज् जातिं न गुणान्विततान् सदा ॥</p>
</blockquote>
<blockquote>
<p>संनिकृष्टं द्विजं यस् तु युक्तजातिं प्रियंवदम् ।</p>
</blockquote>
<blockquote>
<p>मूर्खं वा पतितं वापि वृत्तहीनम् अथापि वा ॥</p>
</blockquote>
<blockquote>
<p>नातिक्रमेन् नरो विद्वान् दारिद्र्याभिहतं तथा ॥</p>
</blockquote>
<p>इति, तत् अनुकल्पतयोक्तशरीरसः संनिकृष्टदौहित्रजामात्रादिविषयम् । पूर्वोक्तं तु देशतः संनिकृष्टप्रातिवेश्यादिविषयम् इति न विरोधः । अत एव सरीरतः संनिकृष्टम् एकम् उदाहृत्योक्तं मनुना ।</p>
<blockquote>
<p>व्रतस्थम् अपि दौहित्रं श्राद्धए पत्नेन भोजयेत् । इति ।</p>
</blockquote>
<p>व्रतस्थं व्रतमात्रस्थम् अध्ययनरहितम् इति यावत् । द्विविधसंनिकृष्टविषये ऽपि गुणादिभिः श्रेष्ठे ऽतिक्रान्ते सति भवत्य् एव दोषः । तद् अप्य् उक्तं पुराणे ।</p>
<blockquote>
<p>सप्त पूर्वान् सप्त परान् पुरुषान् आत्मना सह ।</p>
</blockquote>
<blockquote>
<p>अतिक्रम्य द्विजवरं नरके पतयेत् खग ॥</p>
</blockquote>
<blockquote>
<p>तस्मान् नातिक्रमेत् प्राज्ञः ब्राह्मणान् प्रातिवेशिकान् ।</p>
</blockquote>
<blockquote>
<p>संबन्धिनस् तथा सर्वान् दौहित्रं विट्पतिं तथा ॥</p>
</blockquote>
<blockquote>
<p>भागिनेयं विशेषेण तथा बन्धून् खगाधिप ।</p>
</blockquote>
<blockquote>
<p>नातिक्रमेन् नरस् त्व् एतान् अमुर्खान् अपि गोपते ॥</p>
</blockquote>
<blockquote>
<p>अतिक्रम्य महारौद्रं रौरवं नरकं व्रजेत् ॥ इति ।</p>
</blockquote>
<p>अमूर्खान् अपीत्य् अपिशब्दः पदपूरणार्थः ।</p>
<blockquote>
<p>अज्ञातकुलनामानं तत्कालं समुपस्थितम् ।</p>
</blockquote>
<blockquote>
<p>बुभुक्षुम् आगतं श्राद्धं याचमानम् अकिंचनम् ॥</p>
</blockquote>
<blockquote>
<p>ब्राह्मणं प्राहुर् अतिथिम् ॥॥॥॥॥॥॥॥॥। ॥।</p>
</blockquote>
<p>इत्युक्तातिथिलक्षणलक्षितो ऽपि विप्रो नातिक्रमणीयः,</p>
<blockquote>
<p>अतिथिर् यस्य नाश्नाति तच्छ्राद्धं न प्रशस्यते ।</p>
</blockquote>
<p>इति शातातपस्मरणात् । अतिथेइर् अप्य् आसन्नस्येव गुणविद्यापरीक्षणं न कर्तव्यम् । तथा पुराणम् ।</p>
<blockquote>
<p>अविज्ञातं द्विजं श्राद्धे न परीक्षेत् सदा बुधः ।</p>
</blockquote>
<blockquote>
<p>सिद्धा हि विप्ररूपेण चरन्तीह महीतले ॥</p>
</blockquote>
<p>अविज्ञातम् अविज्ञातकुलनामादिकम् अतिथिम् इति यावत् । सिद्धाः विदितात्मतत्त्वाः ॥</p>
<p><strong>इति स्मृतिचन्द्रिकायां श्राद्धभोजनीयब्राह्मणनिरूपणम्</strong></p>
<h2 id="भजनयतयकत-शरतरयद-बरहमणष">भोजनीयतयोक्त-श्रोत्रियादि-ब्राह्मणेषु</h2>
<p>**अथ भोजनीयतयोक्त-श्रोत्रियादि-ब्राह्मणेषु **</p>
<p><strong>ये दोषसद्भावाद् वर्ज्यास् ते निरूप्यन्ते</strong></p>
<p>अत्र मनुः ।</p>
<blockquote>
<p>ये स्तेनाः पतिताः क्लीबा ये च नास्तिकवृत्तयः।</p>
</blockquote>
<blockquote>
<p>तान् हव्यकव्ययोर् विप्रान् अनर्हान् मनुर् अब्रवीत् ॥</p>
</blockquote>
<blockquote>
<p>जटिलं चानधीयानं दुर्वालं कितवं तथा ।</p>
</blockquote>
<blockquote>
<p>याजयन्ति च ये पूगान् तांश् च श्राद्धे न भोजयेत् ॥</p>
</blockquote>
<blockquote>
<p>चिकित्सकान् देवलकान् मांसविक्रयिणस् तथा ।</p>
</blockquote>
<blockquote>
<p>विपणेन च जीवन्तो वर्ज्याः स्युर् हव्यकव्ययोः ॥</p>
</blockquote>
<blockquote>
<p>प्रेष्यो ग्रामस्य राज्ञश् च कुनखी श्यावदन्तकः ।</p>
</blockquote>
<blockquote>
<p>प्रतिरोद्धा गुरोश् चैव त्यकाग्निर् वार्धुषिस् तथा ॥</p>
</blockquote>
<blockquote>
<p>यक्ष्मी च पशुपालश् च परिवेत्ता निराकृतिः ।</p>
</blockquote>
<blockquote>
<p>ब्रह्मद्विट् परिवित्तिश् च गणाभ्यन्तर एव च ॥</p>
</blockquote>
<blockquote>
<p>कुशीलवो ऽवकीर्णी च वृषलीपतिर् एव च ।</p>
</blockquote>
<blockquote>
<p>पौनर्बवश् च काणश् च यस्य चोपपतिर् गृहे ॥</p>
</blockquote>
<blockquote>
<p>भृतकाध्यपको यश् च भृतकाध्यापितश् च यः ।</p>
</blockquote>
<blockquote>
<p>शूद्रशिष्यो गुरुश् चैव वाग्दुष्टः कुण्डगोलकौ ॥</p>
</blockquote>
<blockquote>
<p>अकारणपरित्यक्ता मातापित्रोर् गुरोस् तथा ।</p>
</blockquote>
<blockquote>
<p>ब्राह्मैर् यौनैश् च संबन्धैः संयोगं पतितैर् गतः ॥</p>
</blockquote>
<blockquote>
<p>अगारदाही गरदः कुण्डाशी सोमविक्रयी ।</p>
</blockquote>
<blockquote>
<p>समुद्रयायी बन्दी च तैलिकः कूटकारकः ॥</p>
</blockquote>
<blockquote>
<p>पित्रा विवदमानश् च केकरो मद्यपस् तथा ।</p>
</blockquote>
<blockquote>
<p>पापरोग्य् अभिशस्तश् च दाम्भिको रसविक्रयी ॥</p>
</blockquote>
<blockquote>
<p>धौःशराणां कर्ता च यश् चाग्रेदिधिषूपतिः ।</p>
</blockquote>
<blockquote>
<p>मित्रध्रुक् द्यूतवृत्तिश् च पुत्राचार्यस् तथैव च ॥</p>
</blockquote>
<blockquote>
<p>भ्रामरी गण्डमाली च श्वित्र्य् अथो पिशुनस् तथा ।</p>
</blockquote>
<blockquote>
<p>उन्मत्तो ऽन्धश् च वर्ज्याः स्युर् वेदनिन्दक एव च ॥</p>
</blockquote>
<blockquote>
<p>हस्तिगोऽश्वोष्ट्रदमको नक्षत्रैर् यश् च जीवति ।</p>
</blockquote>
<blockquote>
<p>पक्षिणां पोषको यश् च युद्धाचार्यस् तथैव च ॥</p>
</blockquote>
<blockquote>
<p>स्रोतसां भेदको यश् च तेषां चावरणे रतः ।</p>
</blockquote>
<blockquote>
<p>गृहसंवेशको दूतो वृक्षारोपक एव च ॥</p>
</blockquote>
<blockquote>
<p>श्वक्रीडी श्येनजीवी च कन्यादूषक एव च ।</p>
</blockquote>
<blockquote>
<p>हिंस्रो वृषलपुत्रश् च गणानां चैव याजकः ॥</p>
</blockquote>
<blockquote>
<p>आचारहीनः क्लीबश् च नित्यं याचनकस् तथा ।</p>
</blockquote>
<blockquote>
<p>कृषिजीवी श्लीपदी च सद्भिर् निन्दित एव च ॥</p>
</blockquote>
<blockquote>
<p>औरभ्रको माहिषकः परपूर्वापतिस् तथा ।</p>
</blockquote>
<blockquote>
<p>प्रेतनिर्यातकश् चैव वर्जनीयाः प्रयत्नतः ॥</p>
</blockquote>
<blockquote>
<p>एतान् विगर्हिताचारान् अपाङ्क्तेयान् नराधमान् ।</p>
</blockquote>
<blockquote>
<p>द्विजातिप्रवरो विद्वान् उभयत्र विवर्जयेत् ॥ इति ।</p>
</blockquote>
<p>अत्र यद् यद् व्याख्यागम्यं तत् तद् व्याख्यायते । स्तेना ब्राह्मणसुवर्णव्यतिरिक्तद्रव्यापहर्तारः, ब्राह्मणस्वर्णहर्तॄणां पतितपदेनैव वर्ज्यत्वस्याभिधानात् । स्वकर्मत्यागिनो वा स्तेना,</p>
<blockquote>
<p>ये व्यपेताः स्वकर्मभ्यः स्तेनास् ते परिकीर्तिताः ।</p>
</blockquote>
<p>इति यमस्मरणात् । पतिता महापातकिनः । क्लीबास् तु षड्विधाः देवलेन दर्शिताः ।</p>
<blockquote>
<p>षण्डको वातजश् चैव षण्डः क्लीबो नपुंसकः ।</p>
</blockquote>
<blockquote>
<p>कीलकश् चेति षोढायं क्लीबभेदो विभाषितः ॥</p>
</blockquote>
<p>षण्डकादीनां लक्षणं स्वयम् एव दर्शयति ।</p>
<blockquote>
<p>तेषां स्त्रीतुल्यवाक्चेष्टः स्त्रीधर्मा षण्डको भवेत् ।</p>
</blockquote>
<blockquote>
<p>पुमान् भूत्वा स्वलिङ्गानि पश्चाच् छिन्द्यात् तथैव च ॥</p>
</blockquote>
<blockquote>
<p>वातजो नाम षण्डः स्यात् स्त्रीषण्डो वापि नामतः ।</p>
</blockquote>
<blockquote>
<p>असल्लिङ्गो ऽथ षण्डः स्यात् षण्डस् तु म्लानमेहनः ॥</p>
</blockquote>
<blockquote>
<p>अमेध्याशी पुमान् क्लीबो नष्टरेता नपुंसकः ।</p>
</blockquote>
<blockquote>
<p>न कीलक इति ज्ञेयो यः क्लैब्याद् आत्मनः स्त्रियम् ॥</p>
</blockquote>
<blockquote>
<p>अन्येन सह संयोज्य पश्चात् ताम् एव सेवते ॥ इति ।</p>
</blockquote>
<p>नास्ति लोकान्तर्फलदं कर्म नस्ति देवतेत्यादिमतिमन्तो नस्तिकाः । तेभ्यो वृत्तिर् जीवनं येषां श्रोत्रियादीनां ते नास्तिकवृत्तयः । जटिलो ब्रह्मचारी अनधीयानो वेदाध्ययनरहितः । <span style="text-decoration:underline;">नन्व्</span> अनधीयानजटिलस्य अश्रोत्रियत्वेन प्राप्त्यभावाद् अयुक्तः प्रतिषेधः । <span style="text-decoration:underline;">उच्यते</span> ।</p>
<blockquote>
<p>व्रतस्थम् अपि दौहित्रं श्रद्धे यत्नेन भोजयेत् ।</p>
</blockquote>
<p>इत्य् अनेनानुकल्पतया भोजनीयब्राह्मनेषु दौहित्रः ब्रह्मचारी व्रतमात्रस्थः अनधीयानो ऽपि भोजनीयतयोक्तः । तत्र दौहित्रग्रहणम् अतन्त्रम् इति भ्रान्त्या कथंचित् प्राप्तो ऽत्र निषिध्यत इति नातीव् व्यर्थः । <span style="text-decoration:underline;">केचित्</span>: अनधीयानगृहस्थस्याश्रोत्रियस्यापि प्राप्त्यर्थम् इत्य् आहुः । तद् <span style="text-decoration:underline;">अयुक्तम्</span>,</p>
<blockquote>
<p>वेदविद्याव्रतस्नातान् श्रोत्रियान् गृहमेधिनः ।</p>
</blockquote>
<blockquote>
<p>भोजयेद् धव्यकव्येन विपरीतांस् तु वर्जयेत् ॥</p>
</blockquote>
<p>इति विशेषेण वर्ज्यतयोक्तस्य गृहस्थस्य् प्राप्त्यसंभवात् । दुर्वालः खल्य् आटकः, कपिलकेशो वा अत्यन्तकोपनो वा । तद् एतत् सर्वं संग्रहकारेणोक्तम् ।</p>
<blockquote>
<p>निश्चिताध्ययनेनैव गुणेन स्वीकृतो ऽखिलः ।</p>
</blockquote>
<blockquote>
<p>मूर्खो यो ब्रह्मचारी तु जटिलस् तं न भोजयेत् ॥</p>
</blockquote>
<blockquote>
<p>दौहित्रादिवद् अत्रापि भ्रान्त्या प्राप्तो निषिध्यते ।</p>
</blockquote>
<blockquote>
<p>ईदृशस्य गृहस्थस्य प्राप्त्यर्थम् अपरे विदुः ॥</p>
</blockquote>
<blockquote>
<p>तन् न युक्तम् अविद्वांश् च गृहस्थश् च निरुध्यते ।</p>
</blockquote>
<blockquote>
<p>कल्वाटकश् च दुर्वालः कपिलश् चण्ड एव वा ॥ इति ।</p>
</blockquote>
<p>पूगयाजकाः बहूनां प्रत्येकं याजकाः । श्राद्धग्रहणम् अत्र दैवे ऽभ्यनुज्ञानार्थम् । दैवस्याप् प्रदर्शनार्थत्वे तु व्यर्थम् एव स्यात् । पूर्वापरपर्यालोचनयैव दैवे पित्र्ये च प्रतिषेधावगतेः । अत एव संग्रहकारः ।</p>
<blockquote>
<p>दुर्वालादीन् श्राद्ध एव सूत्रेणाह च गौतमः । इति ।</p>
</blockquote>
<p>मन्वादीनां मतत्वेनेति शेषः । तथा च ब्राह्मणपरीक्षाधिकारे गौतमः: &ldquo;हविःषु चैवं दुर्वालादीन् श्राद्धे एवैके&rdquo; (ग्ध् १५।३०) । हविःषु दैवे ऽपि च एवं पित्र्यवत् परीक्ष्य दुर्वालादीन् विवर्जयेत् । एके तु मन्वादयः दुर्वालादीन् न पित्र्ये भोजयेत् न पुनर् दैवे ऽपीति मन्यन्त इति । चिकित्सका वृत्त्यर्थं धर्मार्थं च । तैत्तिरीयकश्रुतौ &ldquo;तस्माद् ब्राह्मणेन भेषजं न कार्यम् अपूतो ह्य् एषो ऽमेध्यो यो भिषक्&rdquo; इत्य् अविशेषेण भिषजो निन्दादर्शनात् । देवलकस्य स्वरूअं देवलेन दर्शितम् ।</p>
<blockquote>
<p>देवार्चनपरो विप्रो वित्तार्थी वत्सरत्रयम् ।</p>
</blockquote>
<blockquote>
<p>स वै देवलको नाम हव्यकव्येषु गर्हितः ॥</p>
</blockquote>
<blockquote>
<p>देवकोशोपजीवी तु नाम्ना देवलको भवेत् ।</p>
</blockquote>
<blockquote>
<p>अपाङ्क्तेयः स विज्ञेयः सर्वकरमसु सर्वदा ॥ इति ।</p>
</blockquote>
<p>विपणो वाणिज्यम्, तेनानादद्य् अपि जीवन्तो ब्राह्मणाः विपणजीविनः । विपणजीवितैव प्रतिषिद्धस्य मांसविक्रयिणः पुनः प्रतिषेधो ऽत्यन्तवर्ज्यत्वख्यापनार्थः । तेन अध्ययनादिविक्रयिणां श्रोत्रियादीनाम् अनुकल्पतयोपादेयत्वम् अवगम्यते । अथ वा आपद्य् अपि मांसविक्रयिणो वर्ज्याः । प्रेष्यः परिचारिकः । कुनखी स्वभावाद् एव मृतनखः । श्यावदन्तः स्वभावात् कृष्णदन्तः । अनयोः पुराकृतकर्मशेषसंबन्धाद् एव प्रतिषेधः । गुरोः प्रतिरोद्धा स्पर्धी । त्यकाग्निः शास्त्रोक्तत्यागकारणम् अन्तरेण त्यक्तश्रौतस्मार्ताग्निः । वार्धुषिकः स्वल्पवृद्ध्या धनम् आदाय अधिकवृद्ध्या पुरुषान्तरे धनप्रयोक्ता, स्वल्पमूल्येन पण्यं क्रीत्वा तद्विक्रयेण बहुमूल्यसाधको वा । तथा च स्मृतिः ।</p>
<blockquote>
<p>समार्घं धनम् उत्द्धृत्य महार्घं य प्रयच्छति ।</p>
</blockquote>
<blockquote>
<p>स वै वार्धुषिको नाम ब्रह्मवादिषि गर्हितः ॥</p>
</blockquote>
<blockquote>
<p>समार्घं पण्यम् आदाय महार्घं यः प्रयच्छति ।</p>
</blockquote>
<blockquote>
<p>स वै वार्धुषिको नाम ब्रह्मवदिषु गर्हितः ॥</p>
</blockquote>
<p>यक्ष्मी क्षयरोगी । पशुपालः अनापदि पाशुपाल्यवृत्त्युपजीवी ब्राह्मणः । परिवेत्तृपरिवित्त्योः स्वरूपं मनुना स्वेनैव प्रदर्शितम् ।</p>
<blockquote>
<p>दाराग्निहोत्रसंबन्धं कुरुते यो ऽग्रजे स्थिते ।</p>
</blockquote>
<blockquote>
<p>परिवेत्ता स विज्ञेयः परिवित्तिस् तु पूर्वजः ॥</p>
</blockquote>
<p>अग्निहोत्रशब्देनाग्निहोत्राद्युत्तरक्रतुप्रयोज्यम् आधानम् उक्तम् । उक्तं च साक्षाद् गर्गेण ।</p>
<blockquote>
<p>सोदर्ये तिष्ठति ज्येष्ठे न कुर्याद् दारसंग्रहम् ।</p>
</blockquote>
<blockquote>
<p>आवसथ्यं तथाधानं पतितस् तु तथा भवेत् ॥</p>
</blockquote>
<p>आवसथ्यम् आवसथ्याधानम्, दायविभागकाले क्रियमाणम् औपासनाधानम् इति यावत्, विवाहकाले क्रियमाणौपासनाग्नेश् च &ldquo;न कुर्याद् दारसंग्रहम्&rdquo; इत्य् अनेनैवार्थान् निरस्तत्वात् । अतः,</p>
<blockquote>
<p>औपासनं समादध्यात् स्वकाले परिवेदयन् ।</p>
</blockquote>
<p>इति ब्रह्मगर्भवचने ऽपि स्वकालशब्देन दायविभागकाल उक्तः, न तु विवाहकालो ऽपीत्य् अवगन्तव्यम् । आधानं गार्हपत्याद्याधानम् । पतितो भवेत्, उपपातकी भवेद् इत्य् अर्थः । उपपातकिपरिगणनवचने परिवेत्तृपरिवित्त्योः कीर्तितत्वात् । सोदर्यग्रहणाद् असोदर्ये तिष्ठति ज्येष्ठे कनिष्ठस्य दारसंग्रहादौ कृते ऽपि न पातित्यदोष इति गम्यते । शातातपेन तु असोदर्यविषये दोषाभावः साक्षाद् उक्तः ।</p>
<blockquote>
<p>पितुः पुत्राश् च सापत्नाः परनारीसुतास् तथा ।</p>
</blockquote>
<blockquote>
<p>दाराग्निहोत्रसंयोगे न दोषः परिवेदने ॥ इति ।</p>
</blockquote>
<p>सापत्नाः असोदरभ्रातरः । परनारीसुताः स्वपित्रा परक्षेत्रे उत्पादिताः द्व्यामुष्यायणभूताः । पितृव्यपुत्रादिषु ज्येष्ठेषु दाराग्निहोत्रसंयोगरहितेषु तिष्ठत्स्व् अपि कनिष्ठेन दाराग्निहोत्रसंयोगे कृते परिवेदनदोषो नास्तीत्य् अर्थः । परनारीपुत्रग्रहणं दत्तपुत्रादेर् अपि प्रदर्शनार्थम् । अत एव यमः ।</p>
<blockquote>
<p>पितृव्यपुत्रान् सापत्नान् परपुत्रांस् तथैव च ।</p>
</blockquote>
<blockquote>
<p>दाराग्निहोत्रधर्मेषु नाधर्मः परिविन्दतः ॥</p>
</blockquote>
<p>परपुत्राः दानक्रयादिना स्वपितुः पुत्रत्वम् आपन्नाः भ्रातरः । सोदर्ये ज्येष्ठे दाराग्निहोत्रसंयोगरहिते तिष्ठति परिवेदने क्वचिद् दोषो नास्तीत्य् आह शातातपः ।</p>
<blockquote>
<p>क्लीबे देशान्तरस्थे च पतिते भुक्षुके ऽपि वा ।</p>
</blockquote>
<blockquote>
<p>योगशास्त्राभियुक्ते च न दोषः परिवेदने ॥</p>
</blockquote>
<p>भिक्षुकः परिव्राजकः । योगशास्त्राभियुक्तो विरक्तः । कात्यायनो ऽपि ।</p>
<blockquote>
<p>देशान्तरस्थक्लीबैकवृषणांश् च सहोदरान् ।</p>
</blockquote>
<blockquote>
<p>वेश्यातिसक्तपतितशूद्रतुल्यातिरोगिणः ॥</p>
</blockquote>
<blockquote>
<p>जडमूकान्धबधिरकुब्जवामनखोडकान् ।</p>
</blockquote>
<blockquote>
<p>अतिवृद्धान् अभार्यांश् च कृषिसक्तान् नृपस्य च ॥</p>
</blockquote>
<blockquote>
<p>धनवृद्धिप्रसक्तांश् च कामतोकारिणस् तथा ।</p>
</blockquote>
<blockquote>
<p>कुहकोन्मत्तचोरांश् च परिविन्दन् न दुष्यति ॥</p>
</blockquote>
<p>खोडकः भग्नचरणद्वयः । अभार्याः नैष्ठिकब्रह्मचारिणः । कामतोकारिणः स्वेच्छयैव विवाहनिवृत्तिकारिणः । अत्र ये विवाहे ऽनधिकारिणः क्लीबादयः तेषां कालप्रतीक्षणाभावेनापि नास्ति परिवेदनदोषः । ये तु विवाहाधिकारिणो देशान्तरस्थविरक्तवेश्यातिसक्त-शूद्रतुल्यातिवृद्धकृषिसक्तराजधनवृद्धिप्रसक्तकामतोकारिकुहकचोराः, तेषां कालप्रतीक्षणेन पर्वेदने तु न दोषः । तत्र देशान्तरस्थे अष्टवर्षादिकालः प्रतीक्षणीय इत्य् आह वसिष्ठः: &ldquo;अष्टौ दश द्वादश वर्षाणि ज्येष्ठभ्रातरम् अनिविष्टम् अप्रतीक्षमाणः प्रायश्चित्ती भवति&rdquo; इति । देशान्तरगतस्य विवाहदाव् अधिकारसंभवाद् इत्य् अभिप्रायः । अनिविष्टम् अकृतविवाहम् इत्य् अर्थः । अत्र द्वादशवर्षप्रतीक्षणं धर्मार्थं वार्थार्थं वा देशान्तरगते ज्येष्ठे द्रष्टव्यम् । तथा च स्मृतिः ।</p>
<blockquote>
<p>द्वादशैव तु वर्षाणि ज्यायान् धर्मार्थयोर् गतः ।</p>
</blockquote>
<blockquote>
<p>न्याय्यः प्रतीक्षितुं भ्राता श्रूयमाणः पुनः पुनः ॥</p>
</blockquote>
<p>भ्राता सहोदरः । धर्मार्थयोर् इति विद्याया अपि प्रदर्शनार्थम् । अत एव गौतमेन: &ldquo;नष्टे भर्तति&rdquo; इति प्रक्रम्य, &ldquo;द्वादश वर्षाणि ब्राह्मणस्य विद्यासंबन्धेन&rdquo; इति भार्यायाः भर्तृप्रतीक्षणकालम् उक्त्वा उक्तम्: &ldquo;भ्रातरि चैवं ज्यायसि यवीयान् कन्याग्न्याधेयेषु&rdquo; इति । नष्टे भर्तरि कुत्र गत इत्य् अज्ञाते भर्तरि अत्यन्तदूरदेशान्तरगत इति यावत् । द्वादशवर्षाणि ब्राह्मणस्य विद्यासंबन्धेन ब्राह्मणस्य भर्तुः विद्याग्रहणार्थं देशान्तरगमने सति भार्यया द्वादशवर्षाणि प्रतीक्षणीयानीत्य् अर्थः । भ्रातरीति । ज्येष्ठे भ्रातरि अकृतविवाहे अकृताग्न्याधेये वा विध्याग्रहणार्थं देशान्तरगते कनिष्ठो भ्राता कन्यापरिग्रहे अग्न्याधाने चैव द्वादशवर्षाणि प्रतीक्ष्य तद् उपरि प्रवर्तेतेत्य् अर्थः । कार्यान्तरार्थं देशान्तरगतविषये तु अष्टौ दश् चेति पक्षद्वयम् । अत्रेदं विवक्षितम्: देशान्तरगतस्याभिलषितकार्यं निर्वर्त्य प्रत्यागमनयोग्यकाले ऽप्य् अनागतस्य इह लोके स्थितिसंदेहेन विवाहसंभावनानिवृत्तौ न परिवेदनं दोषावहम् इति । एवम् एव विरक्तवेश्यातिसक्तादिष्व् अपि तत्तत्स्वभावस्य द्वादशवर्षादिचिरकालानुवृत्त्या विवाहसंभावनानिवृत्तौ परिवेदनं न दोषावहम् इत्य् अभिप्रायो वेदितव्यः । अनेनैवाभिप्रायेण सुमन्तुनाप्य् उक्तम् ।</p>
<blockquote>
<p>व्यसनासक्तचित्तो वा नास्तिको वा तथाग्रजः ।</p>
</blockquote>
<blockquote>
<p>कनीयान् धर्मकामस् तु आधानम् अथ कारयेत् ॥</p>
</blockquote>
<p>आधानग्रहणं विवाहस्याप्य् उपलक्षणार्थम् । क्लीबादयस् तु भ्रातरः किंचित् कालम् अपि न प्रतीक्षणीयाः, तेषां विवाहादौ स्वत एवायोग्यत्वेनानधिकारात् । तथा च स्मृतिः ।</p>
<blockquote>
<p>उन्मत्तः किल्बिषी कुष्ठी पतितः क्लीब एव च ।</p>
</blockquote>
<blockquote>
<p>राजयक्ष्म्यामयावी च न न्याय्यः स्यात् प्रतीक्षितुम् ॥</p>
</blockquote>
<blockquote>
<p>खञ्जवामनकुब्जेषु गद्गदेषु जडेषु च ।</p>
</blockquote>
<blockquote>
<p>जात्यन्धे बधिरे मूके न दोषः परिवेदने ॥ इति ।</p>
</blockquote>
<p>एवम् आधानाधिकारिणि ज्येष्ठे स्थिते ऽपि तदनुमत्या परिवेदने तु न दोषः । तथा च वृद्धवरिष्ठः ।</p>
<blockquote>
<p>अग्रजश् च यदानग्निर् आदध्याद् अनुजः कथम् ।</p>
</blockquote>
<blockquote>
<p>अग्रजानुमतः कुर्याद् अग्निहोत्रं यथाविधि ॥</p>
</blockquote>
<p>आधानाधिकार्य् अप्य् अग्रजो यदा आधानादिविधिम् अतिक्रम्यानाहिताग्निर् यावज्जीवम् आस्त इति कनिष्ठस्य निश्चयः तदा तद् अनुमतिं लब्ध्वाधानं कुर्याद् इत्य् अर्थः । अयम् एवार्थः सुमन्तुनाप्य् उक्तः ।</p>
<blockquote>
<p>ज्येष्ठभ्राता यदा तिष्ठेद् आधानं नैव कारयेत् ।</p>
</blockquote>
<blockquote>
<p>अनुज्ञातो हि कुर्वीत शङ्खस्य वचनं यथा ॥</p>
</blockquote>
<p>ज्येष्ठभ्रातृग्रहणं पितुर् अपि प्रदर्शनार्थम् । तथा च स एव ।</p>
<blockquote>
<p>पितुर् यस्य तु नाधानं कथं पुत्रस् तु कारयेत् ।</p>
</blockquote>
<blockquote>
<p>अग्निहोत्राधिकारो ऽस्ति शङ्खस्य वचनं यथा ॥</p>
</blockquote>
<p>पितृग्रहणं पितामहस्यापि प्रदर्शनार्थम् । अत एव उशना ।</p>
<blockquote>
<p>पिता पितामहो यस्य अग्रजो वाथ कस्यचित् ।</p>
</blockquote>
<blockquote>
<p>तपो ऽग्निहोत्रमन्त्रेषु न दोषः परिवेदने ॥</p>
</blockquote>
<p>पूर्वोक्त एव विषये सत्याम् अनुज्ञायाम् एतद् अपि वचनं द्रष्टव्यम् । मन्त्रशब्दो वेदोपलक्षणार्थः । तथा च शातातपः ।</p>
<blockquote>
<p>नाग्नयः परिविन्दन्ति न वेदा न तपांसि च ।</p>
</blockquote>
<blockquote>
<p>न च श्राद्धं कनिष्ठस्य या च कन्या विरूपिका ॥</p>
</blockquote>
<p>यथा वेदांस् तपांसि श्राद्धं च अधिकृत्य ज्येष्ठे अध्ययनतपःश्राद्धराहित्येन स्थिते ऽपि तदनुज्ञाम् अन्तरेणापि कनिष्ठेनानुष्थितानि परिवेदनहेतवो न भवन्ति, तथाग्नयो ऽपि ज्येष्ठादेर् अभ्यनुज्ञया कनिष्ठेनाहिता इत्य् अर्थः । &ldquo;या च कन्या विरूपिका&rdquo; इत्य् अस्यायम् अर्थः: विवाहाधिकारिण्यां ज्येष्ठायां कन्यायां विरूपायाम् अनूढायां स्थितायां तदनुज्ञां विनापि कनिष्ठाया विवाहादिकालातिक्रमभीत्या कृतो विवाहो न दोषायेति । एवं चैवंविधविषयव्यतिरिक्तविषये कन्यास्व् अपि परिवेदने वरपरिवेदनोक्तं सर्वम् अनुसंधेयम् । अनुजस्य तु ज्येष्ठभ्रात्रनुज्ञयापि विवाहदोषो ऽस्तीत्य् आह हारीतः ।</p>
<blockquote>
<p>सोदराणां तु सर्वेषां परिवेत्ता कथं भवेत् ।</p>
</blockquote>
<blockquote>
<p>दारैस् तु परिविद्यन्ते नाग्निहोत्रेण नेज्यया ॥</p>
</blockquote>
<p>विवाहादाव् अधिकारिभूतज्येष्ठेनानुज्ञातसोदरविषयम् एतत् &ldquo;दारैस् तु परिविद्यन्ते&rdquo; इति । वृद्धयाज्ञवल्क्यस् तु ज्येष्ठो ऽपि कदाचिद् आधानेन परिवेत्ता भवतीत्य् आह ।</p>
<blockquote>
<p>आवसथ्यम् अनादृत्य त्रेतायां यः प्रवर्तते ।</p>
</blockquote>
<blockquote>
<p>सो ऽनाहिताग्निर् भवति परिवेत्ता तथोच्यते ॥ इति ।</p>
</blockquote>
<p>अयम् अर्थः: यथा दायविभागकाले औपासनाधानं यस्य स्वगृह्योक्तम्, असौ तद् अकृत्वा ब्रह्मौदनपाकं निर्मन्थ्यागिना कृत्वा गार्हपत्याद्याधानं यदि कुरुते सो ऽनाहिताग्निर् भवति । प्रथमाधाने निर्मन्थ्याग्निना ब्रह्मौदनपाकस्याशास्त्रार्थतया गार्हपत्यादिशब्दवाच्यालौकिकसंस्कारस्यानुत्पत्तेः । तथा च प्रथमम् आधेयम् औपासनाग्निम् अनाधाय गार्हपत्याद्याधानकरणात् परिवेत्तेत्य् अपि गीयत इत्य् अलं परिवेत्तृपरिवित्तिशब्दार्थकथनप्रपञ्चेन ।</p>
<blockquote>
<p>निराकृतिशब्दार्थस् तु देवलेन दर्शितः ।</p>
</blockquote>
<blockquote>
<p>अधीत्य विस्मृते वेदे भवेद् विप्रो निराकृतिः ॥ इति ।</p>
</blockquote>
<p>कात्यायनस् त्व् अन्यथा निराकृतिशब्दार्थम् आह ।</p>
<blockquote>
<p>यस् त्व् आधायाग्निम् आलस्याद् देवादीन् इह नेष्टवान् ।</p>
</blockquote>
<blockquote>
<p>निराकर्तामरादीनां स विज्ञेयो निराकृतिः ॥ इति ।</p>
</blockquote>
<p>ब्रह्मद्विट् ब्राह्मणानां द्वेष्टा । परिवित्तिशब्दस् तु परिवेत्तृशब्दव्याख्यानावसरे व्याख्यातः । गणः मद्यपायी ब्राह्मणादिः, तन्मध्यगो गणाभ्यन्तरः । कुशीलवो गायकनर्तकादिः । अवकीर्णिनम् आह देवलः ।</p>
<blockquote>
<p>गूढलिङ्ग्य् अवकीर्णी स्यात् यश् च भग्नव्रतस् तथा । इति ।</p>
</blockquote>
<p>गूढलिङ्गी दण्डमेखलादिब्रह्मचारिलिङ्गत्यागी । भग्नव्रतः स्त्र्युपगमनेन स्खलितब्रह्मचर्यः,</p>
<blockquote>
<p>व्रती यः स्त्रियम् अभ्येति सो ऽवकीर्णी निरुच्यते ।</p>
</blockquote>
<p>इति यमस्मरणात् । वृषलीपतिर् अपि देवलेन दर्शितः ।</p>
<blockquote>
<p>वन्ध्या तु वृषली ज्ञेया वृषली च मृतप्रजा ।</p>
</blockquote>
<blockquote>
<p>अपरा वृषली ज्ञेया कुमारी या रजस्वला ॥</p>
</blockquote>
<blockquote>
<p>यस् त्व् एनाम् उद्वहेत् कन्याम् ब्राह्मणो ज्ञानदुर्बलः ।</p>
</blockquote>
<blockquote>
<p>अश्राद्धेयम् अपाङ्क्तेयं तं विद्याद् वृषलीपतिम् ॥</p>
</blockquote>
<p>कन्यावस्थायां या रजस्वला जाता तां य उद्वहेत् तम् अश्राद्धेयम् अपाङ्क्तेयं वृषलीपतिं विद्याद् इत्य् अन्वयः । एवं च तृतीयवृषलीपतिर् एवात्र मनुनोक्त इति मन्तव्यम् । पुनर्भूः द्विरूढा तस्याः यो द्वितीयविवाहे सति पतिः तेन तस्याम् उत्पादितः पुत्रः पौनर्भवः । काण एकचक्षुः । &ldquo;यस्य चोपपतिर् गृहे&rdquo; इत्य् एतद् देवलो न स्पष्टीकृतम् ।</p>
<blockquote>
<p>परदाराभिगो मोहात् पुरुषो जार उच्यते ।</p>
</blockquote>
<blockquote>
<p>स एवोपपतिर् ज्ञेयो यः सदा संवसेद् गृहे ॥</p>
</blockquote>
<p>वेतनेन भृत उपाध्यायो भृतकः । स्वार्थे कप्रत्ययः । भृतकश् चासाव् अध्यापकश् चेति भृतकाध्यापकः । भृतकेनाध्यापकेनाध्यापितः शिष्यो भृतकाध्यापितः । एताव् उपपातकिनौ,</p>
<blockquote>
<p>भृतकाध्यापको यश् च भृतकाध्यापितश् च यः ।</p>
</blockquote>
<blockquote>
<p>ताव् उभौ पतितौ विप्रौ स्वाध्यायक्रयविक्रयात् ॥</p>
</blockquote>
<p>इति देवलस्मरणात् । पतितौ उपपातकिनाव् इत्य् अर्थः, उपपातकमध्ये एतयोर् अपि गणनात् । शूद्रस्य शिष्यः शूद्रशिष्यः । गुरुः शूद्रसेति शेषः, तस्य बुद्धिस्थत्वात् । वाग्दुष्टः कात्यायनेन दर्शितः ।</p>
<blockquote>
<p>हुंकारं हसनं चैव लोके यच् च विगर्हितम् ।</p>
</blockquote>
<blockquote>
<p>अनुकुर्याद् अनुब्रूयाद् वाग्दुष्टं तं नरं विदुः ॥</p>
</blockquote>
<p>कुण्डगोलकौ स्वेनैव मनुना दर्शितौ ।</p>
<blockquote>
<p>परदारेषु जायेते द्वौ सुतौ कुण्डगोलकौ ।</p>
</blockquote>
<blockquote>
<p>जीवे भर्तरि कुण्डः स्यान् मृते भर्तरि गोलकः ॥</p>
</blockquote>
<p>समब्राह्मणभूताभ्यां जायापतिभ्याम् उत्पादितः सुतो ब्राह्मणो भवति, न पुनर् ब्राह्मणभूतजारेण ब्राह्मणजातीयजारिण्यां समुत्पादितः,</p>
<blockquote>
<p>सर्ववर्णेषु तुल्यासु पत्नीष्व् अक्षतयोनिषु ।</p>
</blockquote>
<blockquote>
<p>आनुलोम्येन संभूताः जात्या ज्ञेयास् तथैव ते ॥</p>
</blockquote>
<p>इति जातिनिर्णये मनुनैवाधिधानात् । तेन कुण्डलोगकयोर् अब्राह्मणयोः श्राद्धे अभोजनीयत्वेन कथंचिद् अपि प्राप्तिर् नास्तीति &ldquo;वाग्दुष्टः कुण्डगोलकौ&rdquo; इत्य् अत्र कुण्डगोलकयोर् उपादानं व्यर्थं स्यात् । अत्रोत्तरम् उक्तं संग्रहकारेण ।</p>
<blockquote>
<p>नियोगोत्पादितौ श्राद्धे निषिद्धौ कुण्डगोलकौ ।</p>
</blockquote>
<blockquote>
<p>अब्राह्मण्यात् कुतः प्राप्तिः शूद्रवज् जारजातयोः ॥ इति ।</p>
</blockquote>
<p>यद्य् अपि जातजातयोः कुण्डगोलकयोः ब्राह्मणत्वाभावेन शूद्रवद् एव श्राद्धप्राप्त्यभावात् निषेधो न संभवति । तथापि नियोगोत्पादितयोः कुण्डगोलकयोः परदारोत्पन्नयोर् अपि शास्त्रीयमार्गानुसारेणोत्पादितत्वात् ब्राह्मण्यम् अस्तीति ताव् एव कुण्डगोलकौ मनुना श्राद्धे निषिद्धाव् इत्य् अर्थः । तद् एतद् अयुक्तम्, नियोगोत्पादितयोर् अजारजातत्वेनाकुण्डगोलकत्वात्, अजारत्वं च नियुक्तस्याजारत्वात् । तथा च देवलः ।</p>
<blockquote>
<p>परदाराभिगो मोहात् पुरुषो जार उच्यते । इति ।</p>
</blockquote>
<p>मोहाद् इति पदं नियोगात् परदाराभिगः पुरुषो न जार इत्य् आह । अजारजातौ न कुण्डगोलकौ । तथा च स एव ।</p>
<blockquote>
<p>अमृते जारजः कुण्डो मृते भर्तरि गोलकः । इति ।</p>
</blockquote>
<p>जारज इति वदन् नियुक्तो न कुण्डो न गोलकश् चेत्य् आह । बृहस्पतिना त्व् अनियुक्तजाव् एव कुण्डगोलकाव् इति स्पष्टम् उक्तम् ।</p>
<blockquote>
<p>पारदार्यम् अधर्म्यं तु तज्जातौ कुण्डगोलकौ ।</p>
</blockquote>
<blockquote>
<p>अश्राद्धेयाव् अभोज्यान्नौ क्षेत्रजाद्यास् तथा सुताः ॥ इति ।</p>
</blockquote>
<p>यद् अधर्म्यं पारदार्यं तज्जाताव् एव कुण्डगोलकौ, न पुनः पारदार्यमात्रजाव् इत्य् अर्थः । अतश् च नियोगे सति पारदार्यस्याधर्म्यत्वाभावात् तदुत्पन्नौ न कुण्डगोलकौ । कुं तु क्षेत्रजाव् एव । अतस् तयोः पृथक् प्रतिषेधार्थम् &ldquo;क्षेत्रजाद्यास् तथा सुताः&rdquo; इत्य् उक्तम् । तस्मात्,</p>
<blockquote>
<p>नियोगोत्पादितौ श्राद्धे निषिद्धौ कुण्डगोलकौ ।</p>
</blockquote>
<p>इति संग्रकारोक्तम् अयुक्तम् एव । अतो ऽन्यथा समाधिर् अभिधीयते: &ldquo;वाग्दुष्टः कुण्डगोलकौ&rdquo; इत्य् अत्र कुण्डगोलकशब्दौ गौण्या वृत्त्या नियोगोत्पादितक्षेत्रजपुत्रयोर् वर्तेते । तत्र जीवति भर्तरि परदारेषु जातत्वसाम्यात् कुण्डशब्दो वर्तते । मृते भर्तरि जाते क्षेत्रजे मृते भर्तरि परदारेषु जातत्वसाम्यात् गोलकशब्दः । एवमुक्तकुण्डगोलकयोर् ब्राह्मणत्वेन श्राद्धे प्राप्तिसम्भवात् प्रतिषेधो ऽर्थवान् । एवं तर्हि पूर्वोक्ते &ldquo;पारदार्यम् अधर्म्यं तु&rdquo; इत्यादिबार्हस्पत्यवचने &ldquo;क्षेत्रजाद्यास् तथा सुताः&rdquo; इत्य् अनेनैव क्षेत्रजपुत्रप्रतिषेधस्य सिद्धत्वात् &ldquo;कुण्डगोलकाव् अश्राद्धेयौ&rdquo; इत्य् एतन् मुख्यकुण्डगोलकप्रतिषेधार्थम् इत्य् अवश्यं वक्तव्यम् । तच् चायुक्तम्, मुख्यकुण्डगोलकयोर् अभ्राह्मणत्वेन शूद्रवद् अप्राप्तेः प्रतिषेधानर्थक्यात् । <span style="text-decoration:underline;">उच्यते</span> — कुण्डगोलकयोर् जात्यन्तरत्वेन व्यवहाराभावात् ब्राह्मण्यां ब्राह्मणोत्पादितत्वमात्रेण ब्राह्मणो ऽयम् इति श्राद्धादौ स्वीकारो भवति । तेन मन्दानुग्रहार्थं परमार्थतो ऽप्राप्तयोर् अपि तयोः प्रतिषेधो बृहस्पतिना कृत इत्य् अलं कुण्डगोलकप्रतिषेधप्रयोजनसमर्थनप्रपञ्चेन ॥</p>
<blockquote>
<p>अकारणपरित्यक्तेत्य् अस्यायम् अर्थः । &ldquo;त्यजेत् पितरं राजघातकम्&rdquo; इत्यादिशास्त्रोक्तत्यागकारणे ऽविद्यमाने ऽपि मातापितरोर् गुरोर् वा परित्यक्तेति । गुरुर् अत्राचार्यो न पिता, तस्य स्वशब्देनैवोपात्तत्वात् । त्यागो &ldquo;जीवतोर् वाक्यकरणम्&rdquo; इत्यादिशास्त्रोक्तशुश्रूषाद्यकरणम् ।</p>
</blockquote>
<blockquote>
<p>ब्राह्मैर् यौनैश् च संबन्धैः संयोगं पतितैर् गतः ।</p>
</blockquote>
<p>इति प्रतिषेधो व्यर्थः, &ldquo;ये स्तेनपतिताः क्लीबाः&rdquo; इत्य् अत्र पतितग्रहणेन पञ्चविधपतितप्रतिषेधस्य प्राग् एव कृतत्वात् । <span style="text-decoration:underline;">सत्यम्</span>, ब्राह्मैर् यौनैश् च संबन्धैः संयोगम् उपपातकिभिर् यो गतस् तस्यागत्या कदाचिद् भोजनीयत्वाङ्गीकारार्थो ऽयं पुनः प्रतिषेध इति न व्यर्थः । संग्रहकारस् तु पञ्चविधपतितव्यतिरिक्तपतितप्रतिषेधकतया श्लोकार्थम् उक्त्वा, वैयर्थ्यं परिहृतवान् ।</p>
<blockquote>
<p>ब्राह्मैर् यौनैश् च संबन्धैः संबद्धा ब्रह्महादिभिः ।</p>
</blockquote>
<blockquote>
<p>सद्यो ये पतितास् तैर् संयोगं पतितैर् गतः ॥</p>
</blockquote>
<blockquote>
<p>पतितः स निषिद्धत्वात् तृतीयो ऽत्र निषिध्यते ॥ इति ।</p>
</blockquote>
<p>ब्रह्महादिसंबन्धात् सद्यो ये पतिताः तैः पतितैर् यः संयोगं गतः सो ऽत्र तृतीयः प्रतिषिध्यते । &ldquo;तत्संयोगी च पञ्चमः&rdquo; इत्य् उक्तस्य पतितस्य प्राग् एव निषिद्धत्वात् इत्य् अर्थः । अगारदाही तु द्विधा देवलेन दर्शितः ।</p>
<blockquote>
<p>अगारदाही स ज्ञेयः प्रेतदग्धा धनेन यः ।</p>
</blockquote>
<blockquote>
<p>स चाप्य् अगारदाही स्याद् द्वेषाद् यो वेश्मदाहकः ॥ इति ।</p>
</blockquote>
<p>कुण्डाशी कुण्डगोलकयोर् अन्नभोक्ता । तथा च कुण्डगोलकाव् अभिधाय मनुनैवाभिहितम् ।</p>
<blockquote>
<p>यस् तयोर् अन्नम् अश्नाति स कुण्डाश्य् उच्यते द्विजः । इति ।</p>
</blockquote>
<p>सोमविक्रयी सोमलताया विक्रेता । समुद्रयायी वहित्रम् आरुह्येति शेषः । बन्दी नृपादिस्तुतिपाठकः । तैलकः तैलवृत्त्युपजीवी । कूटकारकः कूटस्य अपरमार्थस्यालेख्यादेः कारकः । पित्रा विवदमानः स्मृत्याचारव्यपेतमार्गेण पित्रा सह विप्रतिपद्यमानः । केकरो ऽर्धदृष्टिः । मद्यपः सुराव्यतिरिक्तमद्यपः । सुरापस्य पतितपदेन प्राग् एव प्रतिषेधात् । पापरोगी &ldquo;उन्मादस् त्वग्दोषो राजयक्ष्मा श्वासो मधुमेधो भगंदरो महोदरम् अश्मरीत्य् अष्टौ पापरोगाः&rdquo; इति देवलोक्तपापरोगेष्व् अन्यतमरोगवान् । अभिशस्तः दोषकारितया केनचित् सभायाम् आवेदितः । दाम्भिकः दर्माचरणे शाठ्यवान् । रसविक्रयी क्षारादिरसविक्रयी । धनुःशराणां कर्ता धनुषः शराणां च कर्ता । अग्रेदिधिषूपतिः अग्रेदिधिष्वाः पतिः । का पुनः अग्रेदिधिषूर् इत्य् अपेक्षिते देवलः ।</p>
<blockquote>
<p>ज्येष्ठायां यद्य् अनूढायां कन्यायाम् उह्यते ऽनुजा ।</p>
</blockquote>
<blockquote>
<p>सा चाग्रेदिधिषूर् ज्ञेया पूर्वा तु दिधिषूर् मता ॥ इति ।</p>
</blockquote>
<p>मित्रध्रुक् मित्रद्रोही । द्यूतवृत्तिः द्यूतजीवनः । पुत्राचार्यो नाम ग्रामगतगृहस्थकुमाराणाम् अक्षरशिक्षकः । तथा च संग्रहकारः ।</p>
<blockquote>
<p>पुत्राचार्यः स विज्ञेयो ग्रामे यो ऽक्षरपाठकः । इति ।</p>
</blockquote>
<p>अथ वा पुत्र एवाचार्यो यस्य स पुत्राचार्यः । तथा च स एव ।</p>
<blockquote>
<p>पुत्राद् अवाप्तविद्यो वा पुत्राचार्यो निगद्यते । इति ।</p>
</blockquote>
<p>भ्रामरी भ्रमरवद् वृत्त्यर्थम् एवार्थार्जकः । तथा च स एव ।</p>
<blockquote>
<p>यः पोषयति वृत्त्यर्थं विभवान् भ्रामरी तु सः । इति ।</p>
</blockquote>
<p>गण्डमाली गण्डमालाख्यरोगवान् । श्वित्री कुष्ठव्याधिना श्वेतत्वक् । पिशुनः स्वभावतो वृत्त्यर्थं वा परदोषसूचकः । उन्मत्तादयः प्रसिद्धाः ।पक्षिणां पोषकः बद्धानां क्रीडार्थं पोषयिता ।युद्धाचार्यो धनुर्वेदोपाध्यायः । स्रोतसां भेदकः प्रवाहस्य दिगन्तरे नेता, तेषां चावरणे आवरणे  रतः आवरणे गतिप्रतिबन्धार्थं मृदादिना मार्गनिरोधने रतः । गृहसंवेशकः वर्धकिवृत्त्या वर्तमानः । दूतः सन्देशहरः । वृक्षारोपकः मूल्यं गृहीत्वेति शेषः । &ldquo;पञ्चाम्रवापी नरकं न याति&rdquo; इत्यादिशास्त्रेण धर्मार्थं वृक्षारोपणविधानात् । &ldquo;श्वक्रीडी&rdquo; इत्यादयो निगदव्याख्याताः । वृषलस् तु स्वेनैव मनुना निरूपितः ।</p>
<blockquote>
<p>वृषो हि भगवान् धर्मः तस्य यः कुरुते ऽत्ययम् ।</p>
</blockquote>
<blockquote>
<p>वृषलं तं विदुर् देवास् तस्माद् धर्मं न लोपयेत् ॥ इति ।</p>
</blockquote>
<p>अलं निवारणम् । एवं च व्यवहारद्रष्टृषु यो धर्मवाधनं (?) कुरुते स वृषलः । तत्पुत्रो वृषलपुत्रः । स च ब्राह्मण एवेति नायम् अप्राप्तप्रतिषेध इति मन्तव्यम् । गणानां याजकः अनेकयजमानकाहीनद्वादशाहादियज्ञयाजकः । तथा च स्मृतिः: &ldquo;तस्माद् द्वादशाहेन न याज्यं पाप्मनो व्यावृत्त्यै&rdquo; इति । एवं च &ldquo;याजयन्ति च ये पूगान्&rdquo; इत्य् अनेन सहास्यापौनरुक्थ्यं सिद्धम् । आचारहीनो दुराचारः । क्लीबो ऽनुत्साही समर्थो ऽपि स्वाश्रमधर्मानुष्ठानरहित इत्य् अर्थः । एवं च &ldquo;ये स्तेनपतितक्लीबाः&rdquo; इत्य् अनेन अपौनरुक्त्यं स्फुटम् । नित्यं याचनकः सत्य् अपि विभवे याचकः । श्लीपदी श्लीपदाख्यरोगवान्, उच्छूनपद इति यावत् । उरभ्राः अवयः ता एव जीविकार्थं पाल्याः यस्यासाव् औरभ्रकः । एवं साहिषकः । अथ वा व्यभिचारिणीसुतो साहिषकः । यद् आह देवलः ।</p>
<blockquote>
<p>महिषीत्य् उच्यते भार्या या चैव व्यभिचारिणी ।</p>
</blockquote>
<blockquote>
<p>तस्यां यो जायते गर्भः स वै माहिषकः स्मृतः ॥ इति ।</p>
</blockquote>
<p>तस्यां यः स्वभर्तुर् जायते पुत्रः स साहिषकः स्मृत इत्य् अर्थः । पूर्वम् अन्यस्मै दत्ता परपूर्वा तस्याः पतिः परपूर्वापतिः । प्रेतनिर्यातको मूल्येन प्रेतनिर्हारकः । धर्मार्थं तु प्रशस्त एव । कस्माद् वचनाद् एतद् अवगतम् इत्य् अपेक्षिते संग्रहकारः ।</p>
<blockquote>
<p>एतान् विगर्हिताचारान् इत्य् अस्माद् अवगम्यते ।</p>
</blockquote>
<blockquote>
<p>धर्मार्थं प्रेतनिर्याणम् अदृष्टं वृक्षरोपणम् ॥ इति ।</p>
</blockquote>
<p>एतान् स्तेनपतितक्लीबादिप्रेतनिर्यातकपर्यन्तान् उभयत्र दैवे पित्र्ये वेत्य् अर्थः । ब्रह्मपुराणे ऽपि वर्ज्या ब्राह्मणा उक्ताः ।</p>
<blockquote>
<p>भोक्तुं श्राद्धेषु नार्हन्ति दैवोपहतचेतसः ।</p>
</blockquote>
<blockquote>
<p>षण्डो मूकश् च कुनखी खल्वाटो दन्तरोगवान् ॥</p>
</blockquote>
<blockquote>
<p>श्यावदन्तः पूतिनासः छिन्नाङ्गश् चाधिकाङ्गुलिः ।</p>
</blockquote>
<blockquote>
<p>गलरोगी च गडुमान् स्फुटिताङ्गश् च सज्वरः ॥</p>
</blockquote>
<blockquote>
<p>खञ्जतूपरमन्दाश् च तथान्ये दीर्घरोगिणः ॥ इति ।</p>
</blockquote>
<p>गडुमान् वातवशाद् उरसि पृष्ठे च उन्नतास्थिसंस्थानान्वितः । खञ्जः भग्नचरणः । तूपरो यौवनकाले श्मश्रुविहीनः । मन्दः अलसः । यमो ऽपि ।</p>
<blockquote>
<p>न खरैर् उपयातस्य न रक्तोल्बणवाससः ।</p>
</blockquote>
<blockquote>
<p>द्व्यङ्गुलातीतकर्णस्य भुञ्जते पितरो हविः ॥</p>
</blockquote>
<p>कर्णवेधस्थाने तालपत्रादिप्रवेशेनाभिवर्धनं द्व्यङ्गुलाधिकं निषिद्धम् । तेन द्व्यङ्गुलातीतकर्णो ऽप्य् अनर्हः । शङ्खो ऽपि ।</p>
<blockquote>
<p>अनध्यायेष्व् अधीयानाः शौचाचारविवर्जिताः ।</p>
</blockquote>
<blockquote>
<p>शूद्रान्नपरिपुष्टाङ्गाः ब्राह्मणाः पङ्क्तिदूषकाः ॥</p>
</blockquote>
<p>शातातपो ऽपि ।</p>
<blockquote>
<p>अग्निष्टोमादिभिर् यज्ञैर् ये यजन्त्य् अल्पदक्षिणैः ।</p>
</blockquote>
<blockquote>
<p>तेषाम् अन्नं न भोक्तव्यम् अपाङ्क्तेयाः प्रकीर्तिताः ॥</p>
</blockquote>
<blockquote>
<p>प्रचरन्ति च ये मूढास् तं क्रतुं हीनदक्षिणम् ।</p>
</blockquote>
<blockquote>
<p>ते मृता नरकं यान्ति पूयशोणितकर्दमम् ॥</p>
</blockquote>
<p>अल्पदक्षिणैः &ldquo;सप्तैकविंशतिषष्ट्तिशतद्वादशसहस्रम्&rdquo; इत्यादि सूत्रोक्तगोसङ्ख्याविकल्पेषु वित्तशाठ्येन स्वीकृताल्पसङ्ख्याकदक्षिणैर् इत्य् अर्थः । आपस्तम्बो ऽपि ।</p>
<blockquote>
<p>नीलीकर्षणकारी तु नीलवस्त्रोपधारकः ।</p>
</blockquote>
<blockquote>
<p>किंचित् तस्य न दातव्यं चण्डालसदृशो हि सः ॥</p>
</blockquote>
<p>नीलीसंसर्गजदोषवान् वर्ज्य इत्य् अर्थः । मरीचिर् अपि वर्ज्यम् आह: &ldquo;वैधव्यो विधवापतिः&rdquo; इति । श्राद्धानर्ह इति शेषः । वैधव्यः वैधवेयः । पुनः परिणीतविधवापुत्र इति यावत् । विधवापतिः विधवायाः पुनःपरिणीतायाः पतिः । देवलो ऽपि ।</p>
<blockquote>
<p>चातुराश्रम्यबाह्येभ्यो दत्तं भवति निष्फलम् । इति ।</p>
</blockquote>
<p>पुराणे ऽपि ।</p>
<blockquote>
<p>चत्वारस् त्व् आश्रमाः पूज्या दैवे श्राद्धे च सर्वदा ।</p>
</blockquote>
<blockquote>
<p>चातुराश्रम्यबाह्येभ्यः श्राद्धं नैव प्रदापयेत् ॥</p>
</blockquote>
<blockquote>
<p>अनाश्रमी तपस् तेपे यस् तु तं न निमन्त्रयेत् ।</p>
</blockquote>
<blockquote>
<p>प्रवृत्ता वा निवृत्ता वानाश्रमाः पङ्क्तिदूषकाः ॥</p>
</blockquote>
<p>मनुस् तु पङ्क्तिदूषकान् आह ।</p>
<blockquote>
<p>विक्ष्यान्धो नवतेः काणः षष्टेः श्वित्री शतस्य च ।</p>
</blockquote>
<blockquote>
<p>पापरोगी सहस्रस्य दातुर् नाशयते फलम् ॥</p>
</blockquote>
<blockquote>
<p>यावतः संस्पृशेद् अङ्गे ब्राह्मणान् शूद्रयाजकः ।</p>
</blockquote>
<blockquote>
<p>तावतां न भवेद् दातुः फलं दानस्य पौर्थिकम् ॥</p>
</blockquote>
<p>अन्धस्य दर्शनाभावेन पङ्क्तिगतत्वमात्रेण नवतिनाशकत्वम्, न तु वीक्षणेन । संस्पृशेद् इत्य् अनेनैकपङ्क्तिगतत्वं लक्ष्यते । मुख्यार्थस्वीकारे स्पर्शनाभावे पङ्क्तिदूषकताभावः स्यात् । स चायुक्तः । शूद्रयाजकः स्थपतीष्ट्याम् ऋत्विक्, स्ववृत्त्यर्थं प्रतार्य शूद्रार्थं पाकयज्ञादिकर्ता वा । यदि पुनर् अज्ञानाद् अगत्या वा पङ्क्तिदूषकपरिग्रहः क्रियते तदा त्व् आह मनुः ।</p>
<blockquote>
<p>अपाङ्क्तेयहता पङ्क्तिः पाव्यते यैर् द्विजातिभिः ।</p>
</blockquote>
<blockquote>
<p>तान् निबोधत कार्त्स्न्येन द्विजाग्र्यान् पङ्क्तिपावनान् ॥</p>
</blockquote>
<blockquote>
<p>अग्र्या वेदेषु सर्वेषु सर्वप्रवचनेषु च ।</p>
</blockquote>
<blockquote>
<p>श्रोत्रियान्वयजाश् चैव विज्ञेया पङ्क्तिपावनाः ॥</p>
</blockquote>
<blockquote>
<p>त्रिणाचिकेतः पञ्चाग्निस् त्रिसुपर्णः षडङ्गवित् ।</p>
</blockquote>
<blockquote>
<p>ब्रह्मदेयानुसंतानश् छन्दोगी ज्येष्ठसामगः ॥</p>
</blockquote>
<blockquote>
<p>वेदार्थवित् प्रवक्ता च ब्रह्मचारी सहस्रदः ।</p>
</blockquote>
<blockquote>
<p>शतायुर् चैव विज्ञेया ब्राह्मणाः पङ्क्तिपावनाः ॥</p>
</blockquote>
<p>ब्रह्मदेयानुसंतानो ब्राह्मविवाहोढायाः पुत्रः । पङ्क्तिपावनाः पङ्क्त्युपविष्टकाणादिनिबन्धनदोषापनोदकाः । तेन वैश्वदेवार्थम् अपरीक्ष्य स्वीकृता वापत्स्व् अगत्या स्वीकृताः काणादयः सर्ववेदाग्र्यादिभिः पङ्क्तिवावनैर् मिश्रिता यथा भवन्ति तथा नियोक्तव्या इत्य् अभिप्रायः । अत एव सुमन्तुः ।</p>
<blockquote>
<p>काणाः कुब्जाश् च खञ्जाश् चाप्य् अचर्माणः कचैर् विना ।</p>
</blockquote>
<blockquote>
<p>सर्वे श्राद्धे नियोक्तव्या मिश्रिता वेदपारगैः ॥</p>
</blockquote>
<p>अचर्माणः शिपिविष्टाः । कचैर् विना खल्वाट इत्य् अर्थः । संग्रहकारस् तु मिश्रणे निषेधम् आह ।</p>
<blockquote>
<p>काणादीन् भोजयेद् दैवे श्राद्धे दाने तु वर्जयेत् । इति ।</p>
</blockquote>
<p>श्राद्धे दाने श्राद्धदान इत्य् अर्थः । पैठीनसिर् अपि पङ्क्तिपावनान् आह: &ldquo;अथातः पङ्क्तिपावना भवन्ति त्रिणाचिकेतः त्रिमधुः त्रिसुपर्णः चीर्णव्रतश् छन्दोगो ज्येष्ठसामगो ब्रह्मदेयानुसंतानः सहस्रदो रुद्राध्यायी चुतुर्वेदः षडङ्गविद् अथर्वशिरो ऽध्यायी पञ्चाग्निर् वेदजापी चेति पङ्क्तिपावनाः । तेषाम् एकैकः पुनाति नियुक्तः पङ्क्तिमूर्धनि सहस्रैर् अप्य् उपसेविताम्&rdquo; इति ॥</p>
<p><strong>इति स्मृतिचन्द्रिकायां वर्जनीयब्राह्मणनिरूपणम्</strong></p>
<h2 id="शरदधदनत-परचनदनकतयम">श्राद्धदिनात् प्राचीनदिनकृत्यम्</h2>
<p><strong>अथ श्राद्धदिनात् प्राचीनदिनकृत्यम्</strong></p>
<p>तत्र वराहपुराणम् ।</p>
<blockquote>
<p>वस्त्रशौचादि कर्तव्यं श्वः कर्तास्मीति जानता ।</p>
</blockquote>
<blockquote>
<p>स्थानोपलेपनं भूमिं कृत्वा विप्रान् निमन्त्रयेत् ॥</p>
</blockquote>
<blockquote>
<p>दन्तकाष्ठानि विसृजेत् ब्रह्मचारी शुचिर् भवेत् ॥</p>
</blockquote>
<p>श्राद्धभूमिं परिगृह्य परिगृहीतस्थानोपलेपनं कृत्वा वस्त्रशुद्ध्यादिकम् अह्नि कर्तव्यम् । रात्रौ तु विप्रान् निमन्त्रयेत् । देवपितृकार्यसंपत्त्यर्थम् अप्रत्याख्येयेन नियोगेनोपकल्पयेद् इत्य् अर्थः । अप्रत्याख्येयो नियोगो निमन्त्रणम् इति गीयते । मदालसावाक्यम् अपि ।</p>
<blockquote>
<p>निमन्त्रयीत पूर्वेद्युः पूर्वोक्तान् द्विजसत्तमान् ।</p>
</blockquote>
<blockquote>
<p>दैवे नियोगे पित्र्ये च तांस् तथैवोपकल्पयेत् ॥</p>
</blockquote>
<p>तथैव दैवे नियोगे यूयम्, पित्र्ये नियोगे यूयम् इति विशेषनिर्धारणयैवेत्य् अर्थः । देवलो ऽपि ।</p>
<blockquote>
<p>श्वः कर्तास्मीति निश्चित्य दाता विप्रान् निमन्त्रयेत् ।</p>
</blockquote>
<blockquote>
<p>निरामिषं सकृद् भुक्त्वा भुक्ते सर्वजने गृहे ॥</p>
</blockquote>
<p>स्वगृहे यज् जनजातम् अस्ति तस्मिन् सर्वस्मिन् भुक्तवति सति पश्चान् निमन्त्रयेद् इत्य् अर्थः । यमो ऽपि ।</p>
<blockquote>
<p>जातिक्रियावबोधाद्यैर् युक्तान् दान्तान् अलोलुपान् ।</p>
</blockquote>
<blockquote>
<p>प्रार्थयीत प्रदोषान्ते भुक्तान् अशयितान् द्विजान् ॥</p>
</blockquote>
<p>अवबोधो वेदार्थादेर् अवगतिः । अशयितान् अकृतशयनक्रियान् । प्रार्थना च कथं कर्तव्येत्य् अपेक्षिते प्रचेताः ।</p>
<blockquote>
<p>कृतापसव्यः पूर्वेद्युः पितॄन् पूर्वं निमन्त्रयेत् ।</p>
</blockquote>
<blockquote>
<p>भवद्भिः पितृकार्यं नः संपाद्यं च प्रसीदत ॥</p>
</blockquote>
<blockquote>
<p>सव्येन वैश्वदेवार्थं प्रणिपत्य निमन्त्रयेत् ॥</p>
</blockquote>
<p>कृतापसव्यः प्राचीनावीती भूत्वा नः अस्मकं श्वः पितृकार्यं भविष्यति तद् भवद्भिः आहवनीयकार्यकरत्वेनानुगृह्य संपाद्यम्, ततश् चाहवनीयर्थं प्रसीदतेत्य् एवं निमन्त्रयेद् इत्य् अर्थः । सव्येन स्व्यांसस्थयज्ञोपवीतेनान्वितः । प्रणिपत्य निमन्त्रणं शूद्रकर्तृकश्राद्धविषयम्, (?)</p>
<blockquote>
<p>दक्षिणं चरणं विप्रः सव्यं वै क्षत्रियस् तथा ।</p>
</blockquote>
<blockquote>
<p>पावाव् आदाय वैश्यो द्वौ शूद्रः प्रणतिपूर्वकम् ॥</p>
</blockquote>
<blockquote>
<p>निमन्त्रयीत पूर्वेद्युः ॥॥॥॥॥॥॥॥॥ ॥</p>
</blockquote>
<p>इति पुराणस्मरणात् । दक्षिणचरणग्रहणे तु प्रदेशविशेषो मात्स्ये दर्शितः ।</p>
<blockquote>
<p>दक्षिणं जानुम् आलभ्य त्वं मया तु निमन्त्रितः । इति ।</p>
</blockquote>
<p>ब्रूयाद् इति शेषः । &ldquo;पितॄन् पूर्वं निमन्त्रयेत्&rdquo; इति नियमार्थम् ।</p>
<blockquote>
<p>दैवे नियोगे पित्र्ये च तांस् तथैवोपकल्पयेत् ।</p>
</blockquote>
<p>इति दैवपूर्वकनिमन्त्रणस्यापि मदालसावाक्येन स्मृतत्वात्,</p>
<blockquote>
<p>उपवीती ततो भूत्वा देवतार्थं द्विजोत्तमान् ।</p>
</blockquote>
<blockquote>
<p>अपसव्येन पित्र्ये तु स्वयं शिष्यो ऽथ वा सुतः ॥</p>
</blockquote>
<p>इति बृहस्पतिस्मरणाच् च । निमन्त्रणं प्राक् कर्तव्यम् । तद् आह पैठीनसिः: &ldquo;श्वः श्राद्धं करिष्यामीति संकल्प्य ब्राह्मणान् सप्त पञ्च वा श्रोत्रियान् निमन्त्रयेत्&rdquo; इति । सप्त पञ्च वेति पैतृकवैश्वदेवब्राह्मणानां मिलितानां सङ्ख्या, अस्यैव वाक्यस्यान्त्यभागे &ldquo;प्राङ्मुखान् वैश्वदेवान् उपवेशयेत् पितॄन् दक्षिणपूर्वेण&rdquo; इत्य् अभिधानात् । अत्र पैतृके वैश्वदेवे च कथं ब्राह्मणसंख्यया विभाग इत्य् अपेक्षिते अङ्गिराः ।</p>
<blockquote>
<p>अयुजो भोजयेच् छ्राद्धे न समा दैविके समाः ।</p>
</blockquote>
<p>&ldquo;न संअः&rdquo; समसंख्याकाः पित्रर्थे न ग्रह्या इत्य् अर्थः । अत एव मनुः: &ldquo;द्वौ दैवे पितृकृत्ये त्रीन्&rdquo; इति । एतत् पञ्चसंख्यापक्षे द्रष्टव्यम् । सप्तसंख्यापक्षे तु चत्वारो दैवे त्रयः पित्र्ये इति विभाग ऊह्यः । <span style="text-decoration:underline;">ननु</span> द्वौ दैवे पञ्च पित्र्य इति विभागः कस्मान् न भवति । तथा हि &ldquo;दैवे युग्मान् यथाशक्ति पित्र्य एकैकस्य&rdquo; इति कात्यायनेन पित्र्ये एकैकस्य यथाशक्त्य् अयुग्मान् इति वदता पितृपितामहप्रपितामहानां प्रत्येकम् अयुग्मब्राह्मणकल्पनं न पुनः समुदायस्येति दर्शितम् । ततश् च पञ्चानाम् &ldquo;समं स्याद् अश्रुतत्वात्&rdquo; इति न्यायेन प्रत्येकम् अयुग्मसंख्यया समविभाग ऊहनीयः । न यथेष्टम् । न च पित्रादिषु त्रिषु पञ्चानां समतया विभागः संभवति, संभवति तु त्रयाणाम् । तस्माच् चत्वारो दैवे, पित्र्ये तु त्रय इत्य् एव विभागः कार्यः । पित्रर्थब्राह्मणेष्व् एवाधिकसंख्याम् अप्य् आह शौनकः: &ldquo;एकैकम् एकैकस्य द्वौ द्वौ त्रींस् त्रीन् वा&rdquo; इति । द्वौ द्वौ इति वृद्धिश्राद्धाभिप्रायम् । पार्वणश्राद्धे तु &ldquo;अयुजो भोजयेच् छ्राद्धे न समान्&rdquo; इति समसंख्यानिषेधात् । एकैकम् एकैकस्येति पक्षे पितृकृत्ये त्रयो निमन्त्रणीयाः । त्रींस् त्रीन् एकैकस्येति पक्षाभिप्रायेण गौतमेनाप्य् उक्तम्: &ldquo;नवावरान् भोजयेत्&rdquo; इति । यत् तु मनुनोक्तम्,</p>
<blockquote>
<p>पूर्वेद्युर् वा परेद्युर् वा श्राद्धकर्मण्य् उपस्थिते ।</p>
</blockquote>
<blockquote>
<p>निमन्त्रयीत त्र्यवरान् सम्यग् विप्रान् यथोदितान् ॥</p>
</blockquote>
<p>इति, अत्र प्रत्येकम् इति शेषो द्रष्टव्यः । ततश् च गौतमवचनसमानार्थत्वान् न तेनस्य विरोधः । प्रत्येकम् इत्य् अध्याहारपरिहाराय पितृकृत्ये त्र्यवरान् इति व्याख्याने तु &ldquo;द्वौ दैवे पितृकृत्ये त्रीन्&rdquo; इति स्वोक्तेन पौनरुक्त्यं प्रसज्येतेति तथा व्याख्यानम् अयुक्तम् । त्र्यवरान् इत्य् अभिधानात् प्रत्येकं पञ्चसंख्या मध्यमः पक्षः, प्रत्येकं सप्तसंख्या तूत्तमः पक्ष इति मन्तव्यम् । अत एव गौतमः: &ldquo;अयुजो वा यथोत्साहम्&rdquo; इति । पित्रादिषु प्रत्येकं पञ्चसंख्या सप्तसंख्या वा यथोत्साहं यथाविभवम् अयुजो विप्रान् भोजयेद् इत्य् अर्थः । एवं च सुसमृद्धतमस्य सत्क्रियादिसमर्थस्य सप्तभिः सप्तभिर् विप्रैः पितृकृत्यं कार्यम्, सुसमृद्धतरस्य पञ्चभिः पञ्चभिर् विप्रैः, सुसमृद्धस्य तिभिस् त्रिभिः, समृद्धस्य त्रिभिर् एवेति बोद्धव्यम् । यत् पुनर् मनुनोक्तम्,</p>
<blockquote>
<p>द्वौ दैवे पितृकृत्ये त्रीन् एकैकम् उभयत्र वा ।</p>
</blockquote>
<blockquote>
<p>भोजयेत् सुसमृद्धो ऽपि न प्रसज्येत विस्तरे ॥</p>
</blockquote>
<blockquote>
<p>सत्क्रियां देशकलौ च शौचं ब्राह्मणसंपदम् ।</p>
</blockquote>
<blockquote>
<p>पञ्चैतान् विस्तरो हन्ति तस्मान् नेहेत विस्तरम् ॥</p>
</blockquote>
<p>यच् च बृहस्पतिना,</p>
<blockquote>
<p>एकैकम् अथ वा द्वै त्रीन् दैवे पित्र्ये च भोजयेत् ।</p>
</blockquote>
<blockquote>
<p>सत्क्रियाकालपात्रादि न संपद्येत विस्तरे ॥</p>
</blockquote>
<p>इति, यद् अपि पुराने,</p>
<blockquote>
<p>देशकालबलालाभाद् एकैकम् उभयत्र वा ।</p>
</blockquote>
<blockquote>
<p>शेषान् वित्तानुसारेण भोजयेद् अन्यवेश्मनि ॥</p>
</blockquote>
<blockquote>
<p>यस्मात् ब्राह्मणबाहुल्यात् दोषो बहुतरो भवेत् ।</p>
</blockquote>
<blockquote>
<p>श्राद्धनाशो मौननाशः श्राद्धतन्त्रस्य विस्मृतिः ॥</p>
</blockquote>
<blockquote>
<p>उच्छिष्टोच्छिष्टसंस्पर्शो निन्दा चाप्य् अन्नभोक्तृषु ।</p>
</blockquote>
<blockquote>
<p>वितण्डया परीवादो जल्पास् ते ऽपि पृथग्विधाः ॥</p>
</blockquote>
<p>इति, शेषान् आमन्त्रितान् अतिथिप्रभृतीन्, तद् एतत् सुसमृद्धस्यापि यस्य ब्राह्मनबाहुल्ये सत्क्रियादिसंपादनासामर्थ्यं तद् विषयम् । यस्य तु संपादनसामर्थ्यम् अस्ति तद्विषयं शौनकादिवचनम् इति सर्वम् अनवद्यम् । न चात्रानाढ्यतया व्यवस्था संभवति,</p>
<blockquote>
<p>द्वौ दैवे पितृकृत्ये त्रीन् एकैकम् उभयत्र वा ।</p>
</blockquote>
<blockquote>
<p>भोजयेत् सुसमृद्धो ऽपि</p>
</blockquote>
<p>इति मनुना आढ्यविषये ऽप्य् अल्पसंख्याभिधानात् । यत् तु शङ्खेनोक्तम्,</p>
<blockquote>
<p>भोजयेद् अथ वाप्य् एकं ब्राह्मणं पङ्क्तिपावनम् ।</p>
</blockquote>
<p>इति, तद् एतद् अनेकब्राह्मणास्यलाभविषयम् । एवं निरूपितसंख्यान्वितान् विप्रान् स्वगृह एव स्थितान् उपगम्य निवेदयेत् । तथा चोक्तम् अत्रिणा ।</p>
<blockquote>
<p>प्रथमे ऽह्नि निवासस्थान् श्रोत्रियादीन् निमन्त्रयेत् ।</p>
</blockquote>
<blockquote>
<p>कथयेत् तु तदैवैषां नियोगं पितृदैविकम् ॥</p>
</blockquote>
<blockquote>
<p>सर्वायासविनिर्मुक्तैः कमक्रोधविवर्जितैः ।</p>
</blockquote>
<blockquote>
<p>भवितव्यं भवद्भिर् नः श्वो भूते श्राद्धकर्मणि ॥ इति ।</p>
</blockquote>
<p>प्रथमे ऽह्नि पूर्वेद्युर् इत्य् अर्थः । निवासस्थान् स्वकीयनिवासस्थितान् । मात्स्ये ऽपि ।</p>
<blockquote>
<p>एतान् निमन्त्र्यनियमान् श्रावयेत् पैतृकान् बुधः ।</p>
</blockquote>
<blockquote>
<p>अक्रोधनैः शौचपरैः सततं ब्रह्मचारिभिः ॥</p>
</blockquote>
<blockquote>
<p>भवितव्यं भवद्भिश् च मयापि श्राद्धकारिणा ॥</p>
</blockquote>
<p>अक्रोधनैर् इत्यादिवचनं पठन् पैतृकान् पितृकर्माङ्गभूतान् निमन्त्रितविप्रान् श्रावयेद् इत्य् अर्थः । अक्रोधादिनियमः श्राद्धकर्तुर् यथा ममावश्यकस् तथा भवताम् अपीति वक्तुं मयापि श्राद्धकारिणेत्य् अंशस्यापि पाठः । निमन्त्रितविप्राणां कर्तव्यम् आह अत्रिः ।</p>
<blockquote>
<p>ते तं तथेय् अविघ्नेन गतेयं रजनी यदि ।</p>
</blockquote>
<blockquote>
<p>यथाश्रुतं प्रतीक्षेतन् श्राद्धकालम् अतन्द्रितः ॥</p>
</blockquote>
<p>निमन्त्रिता विप्रास् तं निमन्त्रणकर्तारं &ldquo;तथास्तु यद्य् अविघ्नेनेयं रजनी गता&rdquo; इत्य् उक्त्वा धर्मशास्त्रादौ यथा नियमजातं श्रुतं तथैव तन् नियमजातं प्रतीक्षेरन् प्रतिपालयेयुः । श्राद्धकालं श्वो ऽप्य् अन्नपरिणामपर्यन्तम् इत्य् अर्थः । तथा च प्रचेताः ।</p>
<blockquote>
<p>स्याद् अन्नपरिमानात् तु ब्रह्मचर्यं द्वयोस् ततः । इति ।</p>
</blockquote>
<p>ब्रह्मचर्यग्रहणं द्वयोर् निमन्त्रितकयोर् विहितनियमोपलक्षणार्थम् । निराहारनियमस् तु निमन्त्रणप्रभृति श्राद्धकर्मपरिसमाप्तिपर्यन्तम् एवेत्य् आह आपस्तम्बः: &ldquo;आरब्धे चाभोजनम् आ समापनात्&rdquo; इति । यत् तु वृद्धमनुनोक्तम्,</p>
<blockquote>
<p>निमन्त्र्य विप्रान् तद् अहो वर्जयेन् मैथुनं क्षुरम् ।</p>
</blockquote>
<blockquote>
<p>प्रमत्ततां (?) च स्वाध्यायं क्रोधाशौचं तथानृतम् ॥</p>
</blockquote>
<p>इति, तत् सद्यःकालश्राद्धविषयम्,</p>
<blockquote>
<p>निमन्त्रयीत पूर्वेद्युः तद् अहर् वा द्विजोत्तमान् ।</p>
</blockquote>
<p>इति पुराणे सद्यःकालपक्षस्याप्य् उक्तत्वात् । अयं च सद्यःकालपक्षः पूर्वेद्युः कथंचिन् निमन्त्रणासंभवे भवति,</p>
<blockquote>
<p>असंभवे परेद्युर् वा ब्राह्मणांस् तान् निमन्त्रयेत् ।</p>
</blockquote>
<p>इति देवलस्मरणात्,</p>
<blockquote>
<p>तस्मात् तु प्रथमं कार्यं प्राज्ञेनोपनिमन्त्रणम् ।</p>
</blockquote>
<blockquote>
<p>अप्राप्तौ तद्दिने वापि वर्ज्या योषित्प्रसङ्गिनः ॥</p>
</blockquote>
<p>इति मदालसावाक्ये ऽप्य् उक्तत्वाच् च । उपनिमन्त्रणं सति संभवे पूर्वेद्युः कार्यम् । तत्र कथंचिद् उपनिमन्त्रणाप्राप्तौ श्राद्धदिने वा कर्यम् इत्य् अर्थः । यदा तु तद्दिने निमन्त्रणं क्रियते तदा तद्दिन एव निमन्त्रितत्वनिबन्धन्त्वान् नियमानुष्ठानं स्यात् । निमन्त्रणं कदाचिद् अन्येनापि कारयेद् इत्य् आह यमः ।</p>
<blockquote>
<p>निमन्त्रयीत सव्येन देवतार्थं द्विजोत्तमान् ।</p>
</blockquote>
<blockquote>
<p>अपसव्येन पित्र्ये तु स्वयं शिष्यो ऽथ वा सुतः ॥ इति ।</p>
</blockquote>
<p>प्रेचता अपि ।</p>
<blockquote>
<p>सवर्णं प्रेषयेद् आप्तं द्विजानाम् उपमन्त्रणे । इति ।</p>
</blockquote>
<p>एतेषु पक्षेषु पूर्वन्यायः श्रेयान्, सर्वाभावे त्व् असवर्णम् अपि शूद्रव्यतिरिक्तं प्रेषयेत्,</p>
<blockquote>
<p>अभोज्यं ब्राह्मणस्यान्नं वृषलेन निमन्त्रितम् ।</p>
</blockquote>
<p>इति यमेन सूद्रनिमन्त्रितस्यैव निषेधस्मरणात् । विशेषप्रतिषेधस्य सामान्याभ्यनुज्ञानार्थता प्रसिद्धैव । एवं च भोज्यान्नेन स्वयं कृतं शिष्यकृतं शूद्रव्यतिरिक्तासवर्णकृतं च निमन्त्रणम् अनिन्द्यम्, तच् च भोक्तुं समर्थानां ब्राह्मणानाम् अप्रत्याख्येयम्,</p>
<blockquote>
<p>कामं प्रतिश्रवस् तेषाम् अनिन्द्यामन्त्रणे कृते ।</p>
</blockquote>
<p>इति देवलस्मरणात् । अनिन्द्यामन्त्रणे कृते तेषां निमन्त्रितानां कामम् अस्त्व् इति प्रतिश्रवः प्रतिवचनं कर्तव्यम् इत्य् अर्थः । कात्यायनेनाप्य् उक्तम्: &ldquo;अनिन्द्येनामन्त्रिते नापक्रमेत् शक्तेन न प्रत्याख्यानं कर्तव्यम्&rdquo; इति । अनेनार्थान् निन्द्यामन्त्रणे भोक्तुम् असामर्थ्ये च प्रत्याख्यानं कर्तव्यम् एवेति गम्यते । अङ्गीकृतनिमन्त्रनस्याङ्गीकारात् पश्चाद् अपि भोक्तुम् असामर्थ्ये सत्य् अतिक्रमो युक्त इत्य् अर्थाज् ज्ञापयितुम् आह स एव: &ldquo;विधिवत् केतनं परिगृह्य शक्तः सण् नपक्रमेत्&rdquo; इति । केतनं परिगृह्य आमन्त्रणम् अक्गीकृत्येत्य् अर्थः । यत् तु यमेनोक्तम्,</p>
<blockquote>
<p>ब्राह्मणं तु मुखं कृत्वा देवताः पितृभिः सह ।</p>
</blockquote>
<blockquote>
<p>तद् अन्नं समुपाश्नन्ति तस्मात् तन् न व्यतिक्रमेत् ॥</p>
</blockquote>
<p>इति, तद् अनिन्द्यामन्त्रितशक्तविषयम् इति पूर्वोक्तेन न विरोधः । यस् तु निमन्त्रितं ब्राह्मणं त्यजति तं प्रत्य् आह नारायणः ।</p>
<blockquote>
<p>केतनं कारयित्वा तु निवरयति दुर्मतिः ।</p>
</blockquote>
<blockquote>
<p>ब्रह्महत्याम् अवाप्नोति शूद्रयोनौ च जायते ॥</p>
</blockquote>
<blockquote>
<p>एतस्मिन्न् एनसि प्राप्ते ब्राह्मणो नियतः शुचिः ।</p>
</blockquote>
<blockquote>
<p>यतिचान्द्रायणं कृत्वा तस्मात् पापात् प्रमुच्यते ॥</p>
</blockquote>
<p>एनः पापम् । यतिचान्द्रायणं नाम चान्द्रायणविशेषः । तद् एतद् स्ङ्गीकृतकेतनस्य भोजनसमर्थस्य निवारणे सति द्रष्टव्यम् । यस् तु निमन्त्रणम् अङ्गीकृत्य भोजने समर्थो ऽपि भोजयितारं त्यजति तं प्रत्य् आह मनुः ।</p>
<blockquote>
<p>केतितस् तु यथान्यायं हव्यकव्ये द्विजोत्तमः ।</p>
</blockquote>
<blockquote>
<p>कथंचिद् अप्य् अतिक्रामन् पापः सूकरतां व्रजेत् ॥</p>
</blockquote>
<p>कथ्ंचिद् मृष्टान्नबहुदक्षिनालोभादिना, न पुनः भोजनासामर्थ्येनेत्य् अर्थः । तद् एतद् आढ्यविप्रविषयम्,</p>
<blockquote>
<p>विद्यमानधनो यस् तु भोज्यान्नेन निमन्त्रितः ।</p>
</blockquote>
<blockquote>
<p>कथंचिद् अप्य् अतिक्रामन् पापः सूकरतां व्रजेत् ॥</p>
</blockquote>
<p>इति स्मृत्यन्तरे विद्यमानधनस्य दोषस्मरणात् । एवं च यद् उच्यते यमेन,</p>
<blockquote>
<p>आमन्त्रितस् तु यः श्राद्धे कुर्वीतान्यस्य तु क्षणम् ।</p>
</blockquote>
<blockquote>
<p>संवत्सरकृतं पुण्यं तस्य नश्यति दुर्मतेः ॥</p>
</blockquote>
<p>इति, यद् अपि मत्स्येन,</p>
<blockquote>
<p>निमन्त्रितास् तु गुणिना निर्धनेनापि सद्द्विजाः ।</p>
</blockquote>
<blockquote>
<p>नान्यमृष्टान्नलोभेन तम् अतिक्रम्य यान्ति हि ॥</p>
</blockquote>
<blockquote>
<p>निमन्त्रितास् तु येनादौ तस्माद् गृह्णन्ति नान्यतः ॥</p>
</blockquote>
<p>इति, ततो ऽन्यैर् अपि प्रथमनिमन्त्रयितारम् अनतिक्रम्य तत एव ग्रहीतव्यम् इत्य् अभिप्रायः, तद् एतत् सर्वम् आढ्यविषयम् इति मन्तव्यम् । यस् तु तस्माद् गृह्णन् अन्यस्माद् अपि ग्रहीतुम् इच्छति तं प्रतिषेद्धुम् आह कात्यायनः: &ldquo;आमन्त्रितो ऽन्यद् अन्नं न प्रतिगृह्णीयात्&rdquo; इति । आमन्त्रितः पूर्वम् अन्येन निमन्त्रितस् तदीयाद् अन्नाद् अन्यद् अन्नं पश्चान् निमन्त्रकस्यान्नं तण्डुलादिरूपकम् अपि न प्रतिगृह्णीयद् इत्य् अर्थः । यः पुनः प्रतिगृह्णाति तस्य दोषम् आह देवलः ।</p>
<blockquote>
<p>पूर्वं निमन्त्रितो ऽन्येन कुर्याद् अन्यप्रतिग्रहम् ।</p>
</blockquote>
<blockquote>
<p>भुक्ताहारो ऽथ वा भुङ्क्ते सुकृतं तस्य नश्यति ॥</p>
</blockquote>
<p>यस् त्व् आमन्त्रित आहूतो ऽप्य् अनागमनेन कुतपादिश्राद्धकलातिपत्तिं करोति, तस्य दोष आदिपुराणे दर्शितः ।</p>
<blockquote>
<p>आमन्त्रितश् चिरं नैव कुर्याद् विप्रः कदाचन ।</p>
</blockquote>
<blockquote>
<p>देवतानां पितॄणां च दतुर् अन्नस्य चैव हि ॥</p>
</blockquote>
<blockquote>
<p>चिरकाली भवेद् द्रोही पच्यते नरकाग्निना ॥ इति ।</p>
</blockquote>
<p>यस् तु निमन्त्रितो वा श्राद्धकर्ता वा ब्रह्मचर्यं न करोति, तस्य दोषम् आह मनुः ।</p>
<blockquote>
<p>ऋतुकाले नियुक्तो वा नैव गच्छेत् स्त्रियं क्वचित् ।</p>
</blockquote>
<blockquote>
<p>ततो गच्छन्न् अवप्नोति ह्य् अनिष्टं फलम् एव तु ॥</p>
</blockquote>
<p>ऋतुकाल इति वदन् स्वभार्यागमने ऽपि दोष इत्य् आह । नियुक्त इति वदन् रागतः प्रवृत्तिभावे ऽपि दोष इत्य् आह । गौतमस् तु श्राद्धकर्तुर् वृषलीगमने दोषाधिक्यम् आह: &ldquo;सद्यः श्राद्धी शूद्रातल्पगस् तत्पुरीषे मासं नयते पितॄन्&rdquo; इति । श्राद्धं करिष्यमाणं क्र्तं च विद्यते यसेति श्राद्धी दाता । सद्यः तत्क्षणम् आरभ्य मासं नयतीत्य् अर्थः । मनुस् त्व् आमन्त्रितस्य शूद्रातल्पगमने दोषम् आह ।</p>
<blockquote>
<p>आमन्त्रितस् तु यः श्राद्धे वृषल्या सह मोदते ।</p>
</blockquote>
<blockquote>
<p>दातुर्यद् दुष्कृतं किंचित् तत् सर्वम् अतिपद्यते ॥</p>
</blockquote>
<p>यमस् त्व् अत्र दोषान्तरम् आह ।</p>
<blockquote>
<p>आमन्त्रितस् तु यः स्राद्धे वृषल्या सह मोदते ।</p>
</blockquote>
<blockquote>
<p>भ्रमन्ति पितरस् तस्य तन् मासं शुक्लबोजनाः ॥</p>
</blockquote>
<p>नियमान्तराणाम् अतिक्रमे ऽपि स एव दोषम् आह ।</p>
<blockquote>
<p>आमन्त्रितस् तु यः स्राद्धे अध्वानं प्रतिपद्यते ।</p>
</blockquote>
<blockquote>
<p>भवन्ति पितरस् तस्य तन्मासं पांसुभोजनाः ॥</p>
</blockquote>
<blockquote>
<p>आमन्त्रितस् तु यः श्राद्धे कलहं कुरुते नरः ।</p>
</blockquote>
<blockquote>
<p>भवन्ति पितरस् तस्य तन्मासं त्व् अश्रुभोजनाः ॥</p>
</blockquote>
<blockquote>
<p>आमन्त्रितस् तु यः श्राद्धे भारम् उद्वहते द्विजः ।</p>
</blockquote>
<blockquote>
<p>भवन्ति पितरस् तस्य तन्मासं स्वेदभोजनाः ॥</p>
</blockquote>
<blockquote>
<p>आमन्त्रितस् तु यः श्राद्धे हिंशां वा कुरुते द्विजः ।</p>
</blockquote>
<blockquote>
<p>तन्मासं पितरस् तस्य भवेयू रक्तभोजनाः ॥</p>
</blockquote>
<blockquote>
<p>आमन्त्रितस् तु यः श्राद्धे आयासं कुरुते द्विजः ।</p>
</blockquote>
<blockquote>
<p>भवन्ति पितरस् तस्य तन्मासं पित्तभोजनाः ॥ इति ।</p>
</blockquote>
<p>उशना अपि ।</p>
<blockquote>
<p>आमन्त्रितस् तु यः श्रद्धे द्यूतं संसेवते द्विजः ।</p>
</blockquote>
<blockquote>
<p>भवन्ति पितरस् तस्य तन्मसं मलभोजनाः ॥ इति ।</p>
</blockquote>
<p>एवम् उक्तदोषपरिहाराय ब्रह्मचर्यादिनियमेष्व् अवहितास् तिष्ठेयुर् इत्य् आह यमः ।</p>
<blockquote>
<p>आमन्त्रितास् तु ये विप्राः श्रद्धकाल उपस्थिते ।</p>
</blockquote>
<blockquote>
<p>वसेयुर् नियताहारा ब्रह्मचर्यपरायणाः ॥</p>
</blockquote>
<blockquote>
<p>अहिंसा सत्यम् अक्रोधो ऽदूराद् आगमनक्रिया ।</p>
</blockquote>
<blockquote>
<p>अभारोद्वहनं क्षान्तिः श्राद्धस्यौपशमो विधिः ॥ इति ।</p>
</blockquote>
<p><strong>इति स्मृतिचन्द्रिकायां श्राद्धदिनात् प्राग्दिनकृत्यम्</strong></p>
<h2 id="शरदधदन-परवहण-कतयम">श्राद्धदिन-पूर्वाह्ण-कृत्यम्</h2>
<p><strong>अथ श्राद्धदिन-पूर्वाह्ण-कृत्यम्</strong></p>
<p>तत्र प्रचेताः ।</p>
<blockquote>
<p>श्राद्धभुक् प्रातर् उत्थाय प्रकुर्याद् दन्तधावनम् ।</p>
</blockquote>
<blockquote>
<p>श्राद्धकर्ता न कुर्वीत दन्तानां धावनं बुधः ॥</p>
</blockquote>
<p>किं तर्हि श्राद्धकर्ता कुर्याद् इत्य् अपेक्षिते देवलः ।</p>
<blockquote>
<p>तथैव यन्त्रितो दाता प्रातः स्नात्वा सहाम्बरः ।</p>
</blockquote>
<blockquote>
<p>आरभेत नवैः पात्रैर् अन्नारम्भं च बान्धवैः ॥</p>
</blockquote>
<p>तथैव श्राद्धकर्तुः उक्तनियमानतिक्रमेणैव यन्त्रितो नियतः अन्नारम्भं श्राद्धार्थान्नपाकारम्भम् आरभेत कुर्याद् इत्य् अर्थः । नवैः पात्रैः अनुपहतैः पाकोपयोगिभिर् भाण्डैः बान्धवैः पाकोपयोगिभिर् भाण्डैः बान्धवैः पाकोपयोगिभिर् उपेतः दाता श्राद्धादिकारी । पाके श्राद्धाधिकारिणा यत् प्रथमं कर्तव्यं तद् आह उशनाः: &ldquo;गोमयोदकैर् भूमिभाजनभाण्डशौचं कुर्यात्&rdquo; इति । गोमयानुलेपनेन महानसभूमिशुद्धिं कुर्यात् । उदकैर् अभ्युक्षणाहरणप्रकरणोक्तप्रकारेणाहूतैः भाजनानां गौधूमपिष्टादिप्रक्षेपणार्थानां शुद्धिं कुर्याद् इत्य् अर्थः । महानसभूमिसंस्कारानन्तरम् आह देवलः ।</p>
<blockquote>
<p>तिलान् अवकिरेत् तत्र सर्वतो बन्धयेद् अजम् ।</p>
</blockquote>
<blockquote>
<p>असुरोपहतं सर्वं तिलैः शुद्ध्यत्य् अजेन च ॥</p>
</blockquote>
<p>पाकस्थानभाजनभाण्डशुद्ध्यनन्तरं पाकादिनान्नादिकं निष्पादयेत् । तथा च स एव ।</p>
<blockquote>
<p>ततो ऽन्नं बहुसंस्कारैः नैकव्यञ्जनभक्ष्यवत् ।</p>
</blockquote>
<blockquote>
<p>चोष्यपेयसमृद्धं च यथाशक्त्य् उपकल्पयेत् ॥</p>
</blockquote>
<p>बहुसंस्कारो राजभोज्यान्ने यो यः संस्कारः तेन तेनान्वितम् । नैकव्यञ्जनभक्ष्यवत् अनेकव्यञ्जनभक्ष्योपेतम् । व्यज्यते ऽनेनान्नस्य रस इति व्यञ्जनम् अत्र सूपशारादिकम् । यस्य रसांश एव सेव्यो न द्रव्यांशः इक्षुखण्डादि तच् चोष्यम् । पानार्थं चापक्वफलरसादौ गुडादिपिष्टं संसृज्य यत् क्रियते तत् पेयम् । चोष्यपेययोर् अनेकविधयोर् अनिषिद्धयोः संभवाच् चोष्यपेयसमृद्धम् इत्य् उक्तम् । चशब्दाल् लेह्यसमृद्धं चेत्य् अवगन्तव्यम् । अन्नादिकं विहितव्रीह्यादिप्रकृति । कानि द्रव्याणि विहितानीत्य् अपेक्षिते प्रचेताः ।</p>
<blockquote>
<p>कृष्णम् आपास् तिलाश् चैव श्रेष्ठाः स्युर् यवशालयः ।</p>
</blockquote>
<blockquote>
<p>महायवा व्रीहियवास् तथैव च मधूलिकाः ॥</p>
</blockquote>
<blockquote>
<p>कृष्णाः श्वेताश् च ग्राह्याः स्युः श्राद्धकर्मणि ॥</p>
</blockquote>
<p>यवाः स्फीतशूकाः । शालयः कलमाः । राजशालिमहाशालिसुगन्धिकादयो जलजाः । महायवा व्रीहियवाश् च यवविशेषाः । मधूलिकाख्यं धान्यान्तरम् । कृष्णाः स्थलजाः कृष्णवर्णा व्रीहयः । श्वेताः स्थलजा महाव्रीहयः । लोहाः जलजा रक्तशालयः, स्थलजाः षाष्टिकाश् च । अत्रिर् अपि ।</p>
<blockquote>
<p>अगोधूमं च यच् छ्राद्धं कृतम् अप्य् अकृतं भवेत् ।</p>
</blockquote>
<blockquote>
<p>विना मांसेन यच् छ्राद्धं कृतम् अप्य् अकृतं भवेत् ॥</p>
</blockquote>
<blockquote>
<p>क्रव्यादाः पितरो यस्माद् अभावे पायसादिनः ॥ इति ।</p>
</blockquote>
<p>अनेन गोधूमप्रकृतिद्रव्यम् अपूपादि भक्ष्यं मांसमयं च भक्ष्यम् अवश्यम् उपकल्पनीयम् इति वचोभङ्ग्या दर्शितम् । तत्र मांसभक्ष्योपकल्पनप्रकारम् आह कात्यायनः: &ldquo;छागोस्रमेषान् आलभ्य शेषान् क्रीत्वा लब्ध्वा वा स्वयंमृतानां वाहृत्य पचेत्&rdquo; इति । उस्रा गौः । आलभ्य संज्ञपनं कृत्वेत्य् अर्थः । एतच् च कलियुगव्यतिरिक्तद्वापरादियुगविषयम् । तथा च कलियुगधर्मप्रकरणे,</p>
<blockquote>
<p>वरातिथिपितृभ्यश् च पशूपकरणक्रिया ।</p>
</blockquote>
<p>इत्यादिवचने श्राद्धाद्यर्थं गवादिपश्वालम्भननिषेधो ऽस्माभिः प्रदर्शितः । कलिगुये क्रयादिनाप्य् आसाद्य गोमांसं न पचेत्, लोकविद्विष्टत्वात् । अन्यान्य् अपि क्रीत्वा यथा कथंचिल् लब्ध्वा वा उपकल्प्यानि वायुपुराणे दर्शितानि ।</p>
<blockquote>
<p>बिल्वामलकमृद्वीकाः पनसाम्रातदाडिमम् ।</p>
</blockquote>
<blockquote>
<p>चव्यपालेयकाक्षोटखर्जूराणां फलानि च ॥</p>
</blockquote>
<blockquote>
<p>कशेरुः कोविदारश् च तालकन्दस् तथा विशम् ।</p>
</blockquote>
<blockquote>
<p>कालेयं कालशाकं च सुनिषण्णं सुवर्चला ॥</p>
</blockquote>
<blockquote>
<p>कर्दुरः कोङ्कणी द्राक्षा लिकुचं मोचम् एव च ।</p>
</blockquote>
<blockquote>
<p>कर्कन्धूः ग्रावकं चारु तिन्दुकं मधुसाह्वयम् ॥</p>
</blockquote>
<blockquote>
<p>वैकङ्कतं नालिकेरं शृङ्गाटकवरूषकम् ।</p>
</blockquote>
<blockquote>
<p>पिप्पलं मरिचं चैव पटोलं बृहतीफलम् ॥</p>
</blockquote>
<blockquote>
<p>सुगन्धि मत्स्यमांसं च प्रकल्प्याः सर्व एव च ।</p>
</blockquote>
<blockquote>
<p>एवमादीनि चान्यानि स्वादूनि मधुराणि च ।</p>
</blockquote>
<blockquote>
<p>नागरं चात्र वै देयं दीर्घमूलकम् एव च ॥ इति ।</p>
</blockquote>
<p>मृद्वीका द्राक्षा, &ldquo;मृद्वीका गोस्तनी द्राक्षा&rdquo; इत्य् अमरसिंहेनाभिधानात् । आम्रातकं चूतवृक्षसदृशपीतनवृक्षः, &ldquo;द्वौ पीतनकपीतनौ । आम्रातकः&rdquo; इति तेनैवाभिधानात् । अक्षोटः गिरिसंबन्धस् तरुः । कशेरुः जलकन्दविशेषः भद्रमुस्ताख्यः । कालेयं दारुहरिद्रा । सुनिष्पण्णं वितुन्नकाख्यं पत्रशाकम् &ldquo;वितुन्नं सुनिषण्णकम्&rdquo; इति शाकप्रकरणे अमरसिंहेनाभिधानात् । कर्दुरः श्रीपर्णिकाख्यो वृक्षविशेषः, &ldquo;श्रीपर्णिका कुमुदिका कुम्भीकैटर्यकट्फलौ&rdquo; इति तेनैवाभिधानात् । कोङ्कणी कोङ्कणदेशप्रभवा द्राक्षा । लिकुचं जम्बीरफलतुल्यखर्वफलवान् गुल्मविशेषः । मोचं कदलीफलम् । कर्कन्धूः बदरी । तिन्दुकः सितसारकाख्यवृक्षः । &ldquo;तिन्दुकः स्फूर्जकः कालस्कन्धश् च सितसारकः&rdquo; इत्य् अमरः । शृङ्गाटकं जलजत्रिकाण्डकम् । बृहती कण्टकादिका । &ldquo;निदिग्धका स्पृशी व्याघ्री बृहती कण्टकारिका&rdquo; इत्य् अमरः । तस्याः फलं बृहतीफलम् । शेषाणि बिल्वामलकपनसदाडिमचव्यखर्जूरतालकन्दविशवैकङ्कतनालिकेरपिप्पलिमरिचपटोलानि प्रसिद्धानि । इतराण्य् अप्रसिद्धानि । एवमादीनि एवंप्रकाराणि । नागरं शुण्ठी । दीर्घमूला तुण्डिकेरी तस्याः फलं दीर्घमूलकम् । एतच् चाम्रातकादिकं विहितसंस्कारद्रव्यैर् एव संस्कार्यम् । तानि च आदित्यपुराणे दर्शितानि ।</p>
<blockquote>
<p>मधूकं रामठं चैव कर्पूरं मरिचं गुडम् ।</p>
</blockquote>
<blockquote>
<p>श्राद्धकर्मणि शस्तानि सैन्धवं मानसं तथा ॥</p>
</blockquote>
<p>ब्रह्माण्डपुराणे ऽपि ।</p>
<blockquote>
<p>सैन्धवं लवणं चैव तथा मानससंभवम् ।</p>
</blockquote>
<blockquote>
<p>पवित्रे परमे ह्य् एते प्रत्यक्षम् अपि नित्यशः ॥</p>
</blockquote>
<p>एवं मृष्टान्नोपकल्पनं न श्राद्धमात्रविषयम् इत्य् आह देवलः ।</p>
<blockquote>
<p>इष्टापूर्तमृताहेषु दर्शश्राद्धाष्टकासु च ।</p>
</blockquote>
<blockquote>
<p>पात्रेभ्यस् तेषु कालेषु देयं नैव कुभोजनम् ॥</p>
</blockquote>
<p>चशब्दान् महालयादिविशिष्टकालेष्व् अपि कुभोजनं न देयम् इति समुच्चिनोति । एवं च नित्यश्राद्धादौ दरिद्रकर्तृके कुभोजनाद्यनुज्ञा गम्यते । अत्र यमः ।</p>
<blockquote>
<p>भक्ष्यं भोज्यं तथा पेयं यत् किंचित् पच्यते गृहे ।</p>
</blockquote>
<blockquote>
<p>न भोक्तव्यं पितॄणां तद् अनिवेद्य कथंचन ॥</p>
</blockquote>
<p>पितॄणाम् अनिवेद्य तस्माद् अन्नाद् वैश्वदेवादिकम् अपि न कार्यम् । तथा च पैठीनसिः ।</p>
<blockquote>
<p>पितृपाकं समुद्धृत्य वैश्वदेवं करोति यः ।</p>
</blockquote>
<blockquote>
<p>आसुरं तद् भवेच् छ्राद्धं पितॄणां नोपतिष्ठति ॥ इति ।</p>
</blockquote>
<p>यमस् तु पक्वान्नोपहतिपरिहाराय पाकस्थानादितो बहिष्कार्यान् आह</p>
<blockquote>
<p>मद्यपः स्वैरिणी या च परपूर्वापतिस् तथा ।</p>
</blockquote>
<blockquote>
<p>नैव श्राद्दे ऽभिवीक्षेतन्न् आवापात् प्रभृति क्वचित् ॥</p>
</blockquote>
<p>आवापः पाकं कर्तुं तण्डुलादीनां पिठरादौ प्रक्षेपः, तत्प्रभृति भोजननिष्पत्तिपर्यन्तं क्वचित् पाकस्थाने भोजनस्थाने ऽन्यत्र वा स्थितान् भोज्यपदार्थान् भुञ्जानांश् च विप्रान् श्राद्धकर्माणि यथा मद्यपादयो नाभिवीक्षेरन् तथा ते दूरत एवापाकरणीया इत्य् अर्थः । मद्यपादिग्रहणम् अप्रशस्तप्राणिताम् उपलक्षणार्थम् । अत एव मनुः ।</p>
<blockquote>
<p>चण्डालश् च वराहश् च कुक्कुटश् च तथैव च ।</p>
</blockquote>
<blockquote>
<p>रजस्वला च खञ्जश् च नेक्षेरन्न् अश्नतो द्विजान् ॥</p>
</blockquote>
<blockquote>
<p>होमे प्रदाने भोज्ये च यद् एभिर् अभिवीक्षितम् ।</p>
</blockquote>
<blockquote>
<p>दैवे कर्मणि पित्र्ये वा तद् गच्छति यथातथम् ॥ इति ।</p>
</blockquote>
<p>होमे अग्नौकरणदेशे । प्रदाने अन्नत्यागदेशे । भोज्ये भोज्योपकल्पनदेशे महानसादौ । चशब्दाद् अन्यस्मिन्न् अपि स्थाने यद् अन्नादिकं चण्डालादिभिर् अभिवीक्षितं तद् यथातथं गच्छति असम्यग् भवतीत्य् अर्थः । तस्माच् छ्राद्धदेशाद् अतिदूरतो ऽपनेतव्या इत्य् अभिप्रायः । वराहो विड्वराहः, तस्यैवाप्रशस्तत्वात् । अत एव उशनसा विशेषितः: &ldquo;विड्वराहकमार्जारकुक्कुटनकुलशूद्ररजस्वलाशूद्रीभर्तारश् च दूरतो ऽपनेतव्याः&rdquo; इति । श्राद्धकाल इति शेषः । तथा च यमः ।</p>
<blockquote>
<p>कुक्कुटो विड्वराहश् च काकश् श्वाथ बिडालकः ।</p>
</blockquote>
<blockquote>
<p>वृषलीपतिश् च वृषलः षण्डौ नारी रजस्वला ॥</p>
</blockquote>
<blockquote>
<p>एते तु श्राद्धकाले वै वर्जनीयाः प्रयत्नतः ॥</p>
</blockquote>
<p>श्राद्धकाले पाकोपक्रमप्रभृतीत्य् (?) अर्थः । तथा च व्यासः ।</p>
<blockquote>
<p>काषायवासाः कुष्ठी वा पतितो भ्रूणहापि वा ।</p>
</blockquote>
<blockquote>
<p>संकीर्णयोनिविप्रस्य संबन्धी पतितस्य यः ॥</p>
</blockquote>
<blockquote>
<p>वर्जनीया बुधैर् एते निवापे समुपस्थिते ॥</p>
</blockquote>
<p>निवापः पितृभ्यो दानम्, &ldquo;पितृदानं निवापः स्यात्&rdquo; इत्य् अमरसिंहेनाभिधानात् । समुपस्थितशब्दात् पाकोपक्रमप्रभृति वर्जनीयाः न तु पितृभ्यो दानसमय एवेति गम्यते । यमो ऽपि पुरुषेष्व् अपनेयान् आह ।</p>
<blockquote>
<p>खञ्जः काणः कुणिः श्वित्री दातुः प्रेष्यकरो भवेत् ।</p>
</blockquote>
<blockquote>
<p>न्यूनाङ्गो वातिरिक्ताङ्गस् तम् अप्य् अपनयेत् ततः ॥</p>
</blockquote>
<p>खञ्जः पादविकलः । काण एकाक्षः । कुणिः एककरः । स्वित्री कुष्ठी । देवलो ऽपि ।</p>
<blockquote>
<p>बीभत्सम् अशुचिं नग्नं मत्तं धूर्तं रजस्वलाम् ।</p>
</blockquote>
<blockquote>
<p>नीलकाषायवसनं छिन्नकर्णं च वर्जयेत् ॥</p>
</blockquote>
<p>बीभत्सो जुगुप्सितः । ब्रह्माण्डपुराणे ऽपि ।</p>
<blockquote>
<p>नग्नादयो न पश्येयुः श्राद्धम् एतत् कदाचन ।</p>
</blockquote>
<blockquote>
<p>गच्छन्त्य् एतैस् तु दृष्टेन पितरो ऽधः पितामहाः ॥</p>
</blockquote>
<p>श्राद्धं श्राद्धार्थम् अन्नादिकम् । नग्नो वेदपरित्यागी । आदिशब्देन तत्प्रकारवैदिककर्मानुष्ठानपरित्यागिनो गृह्यन्ते । तथा च अत्रैवोकम् ।</p>
<blockquote>
<p>सर्वेषाम् एव भूतानां त्रयी संवरणं यतः ।</p>
</blockquote>
<blockquote>
<p>ये वै त्यजन्ति तां मोहात् ते वै नग्नादयः स्मृताः ॥</p>
</blockquote>
<p>त्रयी वेदः, तां ते त्यजन्ति ते नग्नाः स्मृताः । ये तु तद् अर्थानुष्ठानत्यागिनः ते नग्नादयः स्मृता इत्य् अर्थः । वायुपुराणे ऽपि ।</p>
<blockquote>
<p>वृथाजटी वृथामुण्डी वृथानग्नश् च यो नरः ।</p>
</blockquote>
<blockquote>
<p>महापातकिनो ये च ते वै नग्नादयो नराः ॥</p>
</blockquote>
<p>वृथा वैदिकविधिम् अन्तरेणेत्य् अर्थः । यदि तु नग्नादयः श्राद्धार्थम् अन्नादिकं पश्येयुस् तदा किं कार्यम् इत्य् अपक्षिते तत्रैवोक्तम् ।</p>
<blockquote>
<p>अन्नं पशेयुर् एते तु यदि वा हव्यकव्ययोः ।</p>
</blockquote>
<blockquote>
<p>उत्स्रष्टव्यं प्रदानार्थं संस्कारस् त्व् आपदि स्मृतः ॥</p>
</blockquote>
<p>नग्नादिभिः दृष्टम् अन्नम् उत्स्रष्टव्यम् । आपदि तु तस्यैव नग्नादिदर्शनजनितदोषापाकरणार्थं स्मृतः संस्कारः । कः पुनः संस्कार इत्य् अपेक्षिते ब्रह्मपुराणम् ।</p>
<blockquote>
<p>हविषां संस्कृतानां तु पूर्वम् एवापवर्जनम् ।</p>
</blockquote>
<blockquote>
<p>मृत्संपृक्ताभिर् अद्भिश् च प्रोक्षणं तु विधीयते ॥</p>
</blockquote>
<blockquote>
<p>सिद्धार्थकैः कृष्णतिलैः कार्यं चाप्य् अवकीरणम् ।</p>
</blockquote>
<blockquote>
<p>गुरुसूर्याग्निबस्तानां दर्शनं तु प्रयत्नतः ॥</p>
</blockquote>
<p>अस्यार्थः: हविषां हव्यकव्यानां नग्नादिदर्शने सत्य् अपवर्जनम् एव पूर्वं परित्याग एव मुख्यः कल्पः । आपदि तु दोषापगमहेतुभूतसंस्कारसिद्धये प्रशस्तमृत्तिकासंस्पृष्टाभिर् अद्भिः प्रोक्षणम्, तथा गौरसर्षपैः कृष्णतिलैश् च अवकीरणं दृष्टहव्यकव्ययोर् उपरि क्षेपणं कार्यम् । तथा गुरुसूर्याग्निच्छागानां दर्शनं यथान्नस्य सिद्ध्यति तथा प्रयत्नतो व्यवधायकपरिश्रयणापनोदनद्वारा कार्यम् इति । अथ वा जमदग्निनोक्ताम् अन्नशुद्धिं कुर्यात् ।</p>
<blockquote>
<p>शुद्धवत्यो ऽथ कूश्माण्ड्यः पावमान्यस् तरत्समाः ।</p>
</blockquote>
<blockquote>
<p>पूतेन वारिणा दर्भैर् अन्नदोषान् अपानुदेत् ॥</p>
</blockquote>
<p>शुद्धवत्यादिमन्त्रैर् अभिमन्त्रितम् उदकं दर्भैर् आदाय मद्यपस्वैरिण्याद्यभिवीक्षणप्रभवान्नदोषापनोदार्थम् अवोक्षणं कुर्याद् इत्य् अर्थः । &ldquo;एतोन्विन्द्रं स्तवाम&rdquo; इत्याद्या ऋचः शुद्धवत्यः । &ldquo;यद् देवा देवहेलनम्&rdquo; इत्याद्याः कूश्माण्ड्यः । &ldquo;पवमानः सुवर्जनः&rdquo; इत्याद्याः पावमान्यः । &ldquo;तरत्समन्दी धावति&rdquo; इत्याद्याः तरत्समाः । यदि तु मद्यपादिदर्शनप्रभवम् अन्नदोषं तदपनोदकेन संस्कारेण पूर्वोक्तेन वक्ष्यमाणेन वा मृद्भस्मोदकहिरण्यस्पर्शनेन वापनुदेत् तदा स्राद्धे तद् अन्नं भोज्यम् इत्य् आह सुमन्तुः: &ldquo;चण्डालाद्यवेक्षितम् अन्नम् अभोज्यम् अन्यत्र मृद्भस्महिरण्योदकस्पर्शनात्&rdquo; इति । मृद्भस्महिरण्योदकस्पर्शनरूपसंस्कारनिर्देशः पूर्वोक्तद्विप्रकारसंस्कारयोर् अपि प्रदर्शनार्थः ॥</p>
<p><strong>इति स्मृतिचन्द्रिकायां श्राद्धदिनपूर्वाह्णकृत्यम्</strong></p>
<h2 id="शरदधकरमण-वरजयदरवयण">श्राद्धकर्मणि वर्ज्यद्रव्याणि</h2>
<p><strong>अथ श्राद्धकर्मणि वर्ज्यद्रव्याणि</strong></p>
<p>तत्र मदालसावाक्यम् ।</p>
<blockquote>
<p>यच् चोत्कोचादिना प्राप्तं पतिताद् यद् उपार्जितम् ।</p>
</blockquote>
<blockquote>
<p>अन्यायकन्याशुल्कोत्थं द्रव्यं चात्र विगर्हितम् ॥</p>
</blockquote>
<blockquote>
<p>पित्रर्थम् एव मे यच्छेत्य् उक्त्वा यच् चाप्य् उपार्जितम् ।</p>
</blockquote>
<blockquote>
<p>तद् वर्जनीयं विद्वद्भिः तत् तद् वै श्राद्धकर्मणि ॥</p>
</blockquote>
<p>उत्कोचादिना स्पृहाहेतुना स्तेयादिना । अन्यायकन्याशुल्कं गोमिथुनाद् अधिककन्याशुल्कम्, तेन प्राप्तम् अन्यायकन्याशुल्कोत्थम् । अत्र श्राद्धकर्मणि विगर्हितं वर्ज्यम् इत्य् अर्थः । व्यासो ऽपि वर्ज्यम् आह ।</p>
<blockquote>
<p>वेदविक्रयजं नेष्टं स्त्रिया यच् चार्जितं धनम् ।</p>
</blockquote>
<blockquote>
<p>न देयं पितृदेवेभ्यो यच् च क्लीबाद् उपार्जितम् ॥</p>
</blockquote>
<p>धान्यादिष्व् अपि वर्ज्यान् आह स एव ।</p>
<blockquote>
<p>अश्राद्धेयानि धान्यानि कोद्रवाः पुल्कास् तथा ।</p>
</blockquote>
<blockquote>
<p>हिङ्गुद्रव्येषु शाकेषु कालानलशुभास् तथा ॥</p>
</blockquote>
<p>कोद्रवाः कोरदूषकाः &ldquo;कोरदूषस् तु कोद्रवः&rdquo; इत्य् अमरसिंहेनाभिधानात् । पुलका पुलाका कोद्रवापेक्षया स्वल्पधान्यानि &ldquo;स्यात् पुलाकस् तुच्छधान्ये&rdquo; इति तेनैवाभिधानात् । एवं च पुलकास् तथेति व्यासवचने पुलकशब्दमध्याक्षरे दीर्घाभाव (?) आर्षत्वान् न दोष इति मन्तव्यम् । द्रव्येषु शाकादिसंस्कारार्थद्रव्येषु हिङ्ग्वाख्यं द्रव्यम् अश्राद्धेयम् । <span style="text-decoration:underline;">ननु</span> हिङ्गुप्रतिषेधो न युक्तः,</p>
<blockquote>
<p>मधूकं रामठं चैव कर्पूरं मरिचं गुडम् ।</p>
</blockquote>
<blockquote>
<p>श्राद्धकर्मणि शस्तानि सैन्धवं मानसं तथा ॥</p>
</blockquote>
<p>इत्य् आदित्यपुराणे तस्य ग्राह्यत्वेन स्मरणात् । <span style="text-decoration:underline;">सत्यम्</span>, विधिप्रतिषेधयोः द्वयोर् अपि दर्शनाद् धिङ्गुविषये विकल्पो द्रष्टव्यः । एवम् अन्यत्रापि यत्र यत्र विधिप्रतिषेधाव् एकस्यैव दृश्येते तत्र विकल्पो वेदितव्यः । शाकेषु शाकानां मध्ये कालानलशुभाख्याः शाकविशेषा अश्राद्धेयाः । तत्र कालाख्यः शाकविशेषः कुठेरकाकृतिर् इति देवस्वामिना निरूपितः । कुठेरको ऽर्जकसदृशः पर्णासः, &ldquo;अथ पर्णासे कठिञ्जरकुठेरकौ । सिते ऽर्जकोत्र&rdquo; इत्य् अमरसिंहेनाभिधानात् । एवं च कृष्णार्जकः कालशब्देनोक्त इति मन्तव्यम् । अनलः चित्रकः, &ldquo;चित्रको वह्निसंज्ञकः&rdquo; इत्य् अमरः । यल् लोके शुभं शाकम् इति व्यपदिश्यते तद् एवात्र शुभशब्देनोक्तम् इति देवस्वामिनाभिहितम् । भरद्वाजो ऽपि: &ldquo;मुद्गाढकीमाषवर्जं द्विदलानि दद्यात्&rdquo; इति । यानि पाषाणयन्त्रभ्रमणेन द्विधा प्रायशो भिद्यन्ते तानि धान्यानि द्विदलानि । आढकी शिम्बीधान्यविशेषः तुवरीनाम्ना प्रसिद्धः । मुद्गमाषाव् अपि शिम्बीधान्यविशेषौ मुद्गमाषनाम्नैव प्रसिद्धौ । माषशब्देन राजमाषो गृह्यते, न पुनः कृष्णमाषः,</p>
<blockquote>
<p>वर्ज्या मर्कटकाः श्राद्धे राजमाषास् तथैव् च ।</p>
</blockquote>
<p>इति स्मृत्यन्तरे विशेषितत्वात् । मर्कटकाः तृणधान्यविशेषाः । तथा च तृणधान्यप्रकरणे वैजयन्त्याम् उक्तम्: &ldquo;अथ वन्यो मर्कटकः समौ&rdquo; इति । राजमाषाः प्रायेण प्रादेशमात्रशिम्बीयुक्ताः, शुष्कदशाया (?) पाटलवर्णा अलसान्द्रनाम्ना प्रसिद्धाः । अत एव वैजयन्त्याम् &ldquo;अलसान्द्रो राजमाषः&rdquo; इत्य् उक्तम् । मुद्गशब्दान् नात्र कृष्णेतरमुद्गो गृह्यते । न पुनः कृष्णमुगो ऽपि,</p>
<blockquote>
<p>कृष्णधान्यानि सर्वाणि वर्जयेच् छ्राद्धकर्मणि ।</p>
</blockquote>
<blockquote>
<p>न वर्जयेत् तिलांश् चैव मुद्गान् माषांस् तथैव च ॥</p>
</blockquote>
<p>इति स्मृत्यन्तरे कृष्णानां तिलमुद्गमाषाणां प्रतिप्रसवदर्सनात् । कृष्णधान्येषु कुलुत्थादयो ऽपि वर्ज्याः,</p>
<blockquote>
<p>कोद्रवा राजमाषाश् च कुलुत्था वरकास् तथा ।</p>
</blockquote>
<blockquote>
<p>निष्पावाश् च विसेषेण पञ्चैतांस् तु विवर्जयेत् ॥</p>
</blockquote>
<blockquote>
<p>यावनालान् अपि तथा वर्जयन्ति विपश्चितः ॥</p>
</blockquote>
<p>इति चतुर्विंशतिमते ऽभिधानात् । कुलुत्था मुद्गवत् सूपयूषाद्यनेकोपकारकतया प्रसिद्धाः । कृष्णा अकृष्णाश् चेति द्विविधा अपि वर्ज्याः, कृष्णमुद्गादिवत् प्रतिप्रसवाभावात् । वरका वनमुद्गाः,</p>
<blockquote>
<p>वनमुद्गे तु वरकनिगूढकुलीमकाः ।</p>
</blockquote>
<p>इति वैजयन्त्याम् उक्तत्वात् । निष्पावा अपि कुलुत्थवत् सूपाद्यनेकोपकारकतया श्वेतशिम्बीधान्यतया च प्रसिद्धाः । अत एव वैजयन्त्याम् &ldquo;निष्पावः श्वेतशिम्बिका&rdquo; इत्य् उक्तम् । अयं निष्पावप्रतिषेधः कृष्णनिष्पावविषयः,</p>
<blockquote>
<p>कृष्णधान्यानि सर्वाणि वर्जयेच् छ्राद्धकर्मणि ।</p>
</blockquote>
<p>इति स्मरणात् । एवं च यद् उक्तं मार्कण्डेयपुराणे,</p>
<blockquote>
<p>यवव्रीही सगोधूमौ तिलमुद्गाः ससर्षपाः ।</p>
</blockquote>
<blockquote>
<p>प्रियङ्गवः कोविदारा निष्पावाश् चात्र शोभनाः ॥</p>
</blockquote>
<p>इति, तत् कृष्णेतरविषयम् इति मन्तव्यम् । यावनाला विन्ध्यदक्षिणतो माहाराष्ट्रादिदेशे जोहलापपर्ययप्रसिद्धाः । अत एव वैजयन्त्याम् &ldquo;यावनालास् तु जोहलाः&rdquo; इत्य् उक्तम् । मरीचिनाप्य् उक्तानि वर्ज्यानि ।</p>
<blockquote>
<p>कुलुत्थाश् चणकाः श्राद्धे न देयाश् चैव कोद्रवाः ।</p>
</blockquote>
<blockquote>
<p>कटुकानि च सर्वाणि विरसानि तथैव च ॥</p>
</blockquote>
<p>चणकाः अश्वानाम् अत्यन्तप्रियाः प्रत्यन्तदेशव्यतिरिक्तदेशेषु सर्वत्र प्रसिद्धाः । विष्णुपुराणे ऽपि ।</p>
<blockquote>
<p>श्राद्धे न देयाः पालङ्क्याः तथा निष्पावकोद्रवाः ।</p>
</blockquote>
<blockquote>
<p>मसूरक्षारवार्ताककुलुत्थाः शणशिग्रवः  ॥</p>
</blockquote>
<p>पालङ्क्या मुकुन्दाख्यं गन्धद्रव्यम्, &ldquo;पालङ्क्या मुकुन्दः कुन्दकुन्दरू&rdquo; इत्य् अमरसिंहेन गन्धद्रव्यनाम् अनुशासनप्रकरणे ऽभिधानात् । मसूरो ऽपि प्रत्यन्तदेशव्यतिरिक्तदेशेष्व् अतिप्रसिद्धो द्विदलविशेषो मङ्गल्यकापरपर्यायः । तथा अमरसिंहः: &ldquo;मङ्गल्यको मसूरः&rdquo; इति । क्षारो यवक्षारादिः । वार्ताकं क्षुद्रवार्ताकसंज्ञकबृहतीफलं कण्टकारिकाख्यबृहतीफलात् किंचित् स्थूलम् । शणशब्दो धान्यविशेषवचनः, &ldquo;शणः सप्तदलानि धान्यानि&rdquo; इति धान्यप्रभेदेष्व् अबिधानात्, अस्य च स्वयंजातस्य सर्वदा प्रतिषिद्धत्वात् । अत्र प्राप्त्यसंभवे ऽपि कृष्यादिजातस्य प्राप्तिसंभवात् प्रतिषेधो नानर्थकः । शिग्रुः द्विविधः श्वेतपुष्पो रक्तपुष्पश् च । तत्र रक्तपुष्पस्य सर्वनिषिद्धत्वेन प्राप्त्यभावे ऽपि श्वेतपुष्पस्य पत्रशाकत्वेन प्राप्तिर् अस्तीति प्रतिषेधो ऽर्थवान् । विष्णुर् अपि वर्ज्यान् आह: &ldquo;भूतृणशिग्रुसर्षपसुरसार्जककूष्माण्डालाबुकीवार्ताक-पालङ्क्यातण्डुलीयककुसुम्बमहिषीक्षिराणि वर्जयेत्&rdquo; इति । भूतृणः: &ldquo;छत्रातिच्छत्रपालघ्नौ मालातृणकभूस्तृणौ&rdquo; इत्य् अमरः । विसर्गाभावः छान्दसः । यस्य नाले ग्रन्थिस्हानेषु परिमण्डला अवष्टम्भका भवन्ति स भूतृणाख्यः शाकविशेषः । सर्षपो ऽत्र राजसर्षपो विवक्षितः, न तु सर्षपमात्रम् &ldquo;कुसुम्भं राजसर्षपम्&rdquo; इति स्मृत्यन्तरे वेशेषप्रतिषेधात्, विशेषप्रतिषेधश् च शेषाभ्यनुज्ञानार्थः, ततश् च तदविरोधाय तत्रैव सामान्यशब्दः पर्यवस्यति । राजसर्षपसुरसानिर्गुण्डीलेह्येष्व् आम्ररसप्रवेशनात् प्राप्तौ प्रतिषिध्यते । अर्जकः श्वेतार्जकः । कूश्माण्डालाबुकीशब्दौ प्रसिद्धौ । वार्ताकपालङ्क्याशब्दौ प्राग् एव व्याख्यातौ । तण्डुलीयकः प्रसिद्धः । अत एव अमरसिंहेन &ldquo;तण्डुलीयोल्पमारिषः&rdquo; इति तण्डुलीयकम् उद्दिश्याल्पमारिषो ऽनुशिष्टः । कुसुम्बशब्देनात्र कण्टकीकुसुम्भस्य ग्रहणम्, अकण्टकीकुसुम्भस्य सदाप्रतिषिद्धत्वात् । द्विविधस्यापि कुसुम्भस्य नवपत्राणि शाकत्वेनोपयुज्यन्ते । तेन शाकत्वेन प्राप्तिसंभवात् प्रतिषेधो ऽर्थवान् । मत्स्यो ऽपि ।</p>
<blockquote>
<p>कुसुम्भं बीजपूरं च कपित्थं मधुकातसी ।</p>
</blockquote>
<blockquote>
<p>एतान्य् अपि न देयानि पितृभ्य प्रीतिम् इच्छता ॥</p>
</blockquote>
<p>कपित्थस्य फलत्वेन प्राप्तिसंभवात् प्रतिषेधः । मधुकं यष्टिमधुकम् अस्य गन्धद्रव्यतया प्राप्तिसंभवात् प्रतिषेधः । अतसीशाकत्वेन प्रसिद्धैव । सुमन्तुर् अपि: &ldquo;बीजपूरमाषांश् च श्राद्धे न दद्यात्&rdquo; इति । बीजपूरको मातुलिङ्गकः, &ldquo;फलपूरो बीजपुरो रुचको मातुलिङ्गकः&rdquo; इत्य् अमरः । माषाः कृष्णमाषव्यतिरिक्ताः । मार्कण्डेयो ऽपि ।</p>
<blockquote>
<p>वर्ज्याश् चाभिषवा नित्यं शतपुष्पा गवेधुका ।</p>
</blockquote>
<blockquote>
<p>जम्बीरजं फलं वर्ज्यं कोविदारस् तु नित्यशः ।</p>
</blockquote>
<p>अभिषवाः क्लिन्नाः शुक्ता इति यावत् । शतपुष्पा शाकप्रकरणे अमरसिंहेनाभिहिता । गवेधुका शाङ्खारतृणधान्यसंपादिका ओषधिः, तस्या अदनीयत्वायोगात् तद् धान्यं प्रतिषिध्यते । जम्बीरफलम् आर्द्रकादिशाकसंस्कारकतया भक्ष्यतया च प्रतिषिध्यते । कोविदारो युगपत्रकवृक्षविशेषः । तस्य पुष्पं फलं वा कोविदारम्, तत्कोमलावस्थं शाकत्वेन प्राप्तं प्रतिषिध्यते । शाट्यानयो ऽपि ।</p>
<blockquote>
<p>मारिषं नालिका चैव रक्ता या च कलम्बका ।</p>
</blockquote>
<blockquote>
<p>आसुरान्नम् इदं सर्वं पितॄणां नोपतिष्ठते ॥ इति ।</p>
</blockquote>
<p>मारिषो जीवशाकम् &ldquo;मारिषो जीवशाकः स्यात्&rdquo; इति वैजयन्त्यां तच् च कुण्डलीयकसदृशं ततो ऽपि स्थूलतरम् । अत एव वैजयन्त्याम् &ldquo;मारिषो जीवशाकः स्यात्&rdquo; इत्य् उक्त्वोक्तम् &quot; अत्राल्पे कुण्डलीयकः&rdquo; इति । नालिका दीर्घनाला शिरसि स्वल्पफलान्विता । तस्याः फलस्य नालभागस्य च शाकत्वेन प्राप्ते प्रतिषेधः । कलम्बका जलसंभवा वेणुपत्राकृतिः पल्लवान्विता । द्विविधा श्वेता रकाता च शाकत्वेन प्राप्ता रकेते विशेषणोपादानान् न श्वेतायाः प्रतिषेधः । स्मृतिर् अपि ।</p>
<blockquote>
<p>गान्धारिकापटोलानि श्राद्धकर्मणि वर्जयेत् । इति ।</p>
</blockquote>
<p>&ldquo;गान्धारिका तण्डुलीयकः&rdquo; इति देवस्वामिना व्याख्यातम् । पटोलानि । न तु लता । लतायाः पुल्लिङ्गत्वस्यैव साधुत्वात्, अत एव अमरसिंहेन लतापर्यायेषु &ldquo;पटोलः तिक्तकः पटुः&rdquo; इति पुल्लिङ्गतया दर्शितः । हारीतो ऽपि: &ldquo;पालङ्क्यापोतिकानालिकाकुसुम्भसुरसानिष्पावचणकादि श्राद्धे न दद्यात्&rdquo; इति । पोतिका सुताह्वया, वैजयन्त्याम् &ldquo;पोतिका तु सुताह्वया&rdquo; इत्य् अभिधानात् । यस्याः पत्रशाकसेवा निद्रातिशयकारिणी सा पोतिका ज्ञेया । शेषाणि प्राग् व्याख्यातानि । शङ्खो ऽपि ।</p>
<blockquote>
<p>कृष्णजाजी बिदश् चैव शितपाकी तथैव च ।</p>
</blockquote>
<blockquote>
<p>वर्जयेल् लवणं सर्वं तथा जम्बूफलानि च ॥</p>
</blockquote>
<blockquote>
<p>अवक्षुताद् अभिहतं तथा श्राद्धेषु वर्जयेत् ॥</p>
</blockquote>
<p>कृष्णजाजी कृष्णजीरकम् । बिदः बिदाख्यं लवणम् । शितपाकी तु कीदृशीति चिन्त्यम् । लवणं कृतलवणम् &ldquo;कृतं च लवणं सर्वं वंशाग्रं च विवर्जयेत्&rdquo; इति तेनैवाभिधानात् । उशनापि ।</p>
<blockquote>
<p>नालिकाशणछत्राककुसुम्भालाबुविड्वरान् ।</p>
</blockquote>
<blockquote>
<p>कुम्भीकञ्चुकवृन्ताककोविदारांश् च वर्जयेत् ॥</p>
</blockquote>
<blockquote>
<p>वर्जयेद् गृञ्जनं श्राद्धे काञ्जिकं पिण्डमूलकम् ।</p>
</blockquote>
<blockquote>
<p>करञ्जं ये ऽपि चान्ये वै रसगन्धोत्कटास् तथा ॥ इति ।</p>
</blockquote>
<p>छत्राकं शिलीन्ध्रम् &ldquo;छत्राके तु श्लीन्धः स्यात्&rdquo; इति वैजयन्त्याम् । अलाबूफलस्य पत्रादेर् अपि शाकत्वेन प्राप्तत्वात् प्रतिषेधः । कुम्भी श्रीपर्णिका, खर्वकार्ष्मर्यफलम्, &ldquo;श्रीपर्णिका कुमुदिकाकुम्भी कैटर्यकट्फलौ&rdquo; इत्य् अमरसिंहेनाभिधानात् । वृन्ताकं बृहतीसदृशस्थूलोद्भिदः फलं वृन्तभागेन सह फलशाकत्वेन प्रसिद्धम् । काञ्जिकमारनालकं धान्याम्लम् इति यावत् । पिण्डमूलकं चिन्त्यम् । करञ्जं चिरिबिल्वफलम् &ldquo;चिरिबिल्वो नक्तमालः करजिश् चरकञ्जके&rdquo; इत्य् अमरः । गृञ्जनं पलाण्डुविशेषः । एतच् च लशुनादीनां दशविधपलाण्डुविशेषाणाम् अपि प्रदर्शनार्थम्, ते च विशेषाः,</p>
<blockquote>
<p>लशुनं दीर्घपत्रश् च पिच्छगन्धो महौषधम् ।</p>
</blockquote>
<blockquote>
<p>फरण्डश् च पलाण्डुश् च लतार्कश् च परारिका ॥</p>
</blockquote>
<blockquote>
<p>गृञ्जनं यवनेष्टं च पलाण्डोर् दश जातयः ।</p>
</blockquote>
<p>इति वदन् दशविधावान्तरजातिष्व् अपि पलाण्डुशब्दः सामान्येन वर्तत इति दर्शयति । अत एव अमरसिंहेन &ldquo;पलाण्डुस् तु सुकन्दकः&rdquo; इति सामान्यनामतयोक्तम् । अवान्तरजातिवेशेषे ऽपि पलाण्डुशब्दो वर्तते &ldquo;फरण्डश् च पलाण्डुश् च&rdquo; इति विशेष्यात्रैव प्रयुक्तत्वात् । पुराणे ऽपि दशविधानां प्रदर्शनार्थं केचन विशेषा निषिद्धाः ।</p>
<blockquote>
<p>लशुनं गृञ्जनं चैव पलाण्डुः पिण्डमूलकम् ।</p>
</blockquote>
<blockquote>
<p>कलम्बी याति चान्यानि हीनानि रसगन्धतः ॥</p>
</blockquote>
<blockquote>
<p>पिप्पलं मरिचं चैव पटोलं बृहतीफलम् ।</p>
</blockquote>
<blockquote>
<p>वांशं करीरं सुरससर्जकं भूस्तृणानि च ॥</p>
</blockquote>
<blockquote>
<p>अवेदोक्ताश् च निर्यासा लवणान्य् औपराणि च ।</p>
</blockquote>
<blockquote>
<p>श्राद्धकर्मणि वर्ज्यानि याश् च नार्यो रजस्वला ॥ इति ।</p>
</blockquote>
<p>हरिद्रक्तकन्दविशेषो गृञ्जनः, &ldquo;हरिद्रक्ते तु गृञ्जनः&rdquo; इति वैजयन्त्याम् उक्तत्वात् । श्वेतकन्दविशेषः पलाण्डुः, &ldquo;पलाण्डौ तु श्वेतकन्दो मुकुन्दकः&rdquo; इति तत्रैवोक्तत्वात् । लशुनाख्यस्य विशेषस्य भेदकधर्मो वैद्यकादौ द्रष्टव्यः । वांशं करीरं वंआङ्कुरः । &ldquo;वंशाङ्कुरे करीरो ऽस्त्री&rdquo; इत्य् अमरः । सर्जकः पीतसालकः । &ldquo;अथो पीतसालके । सर्जकासनबन्धूकपुष्पप्रियकजीवकाः&rdquo; इत्य् अमरः । अवेदोक्तनिर्यासाः वेदे ग्राह्यत्वेनोक्तनिर्यासव्यतिरिक्तनिर्यासाः लोहितनिर्यासाः व्रश्चनप्रभवाश् चेति यावत् । &ldquo;अथो खलु य एव लोहितो यो वाव्रश्चनान् निर्येषति तस्य नाश्यं कामम् अन्यस्य&rdquo; इति श्रुतिः । लवणान्य् औषराणि ऊषरप्रभवाणि कृतलवणानीति यावत् । याश् च नार्यो रजस्वलाः । त्रिरात्राद् ऊर्ध्वम् अप्य् अनिवृत्तरजस्काः । ताश् च वर्ज्या इत्य् अर्थः । क्षीरविशेषा अपि वर्ज्याः पुराणे दर्शिताः ।</p>
<blockquote>
<p>आविकं मार्गम् औष्ट्रं च सर्वम् ऐकशफं च यत् ।</p>
</blockquote>
<blockquote>
<p>माहिषं चामरं चैव पयो वर्ज्यानि जानता ॥</p>
</blockquote>
<p>आविकम् अवीनां पयः । मार्गं मृगीणां पयः । औष्ट्रम् उष्ट्रीणां पयः । एकशफा बडवादयः तासां पयः ऐकशफम् । चामरं चमरीपयः । भरद्वाजो ऽपि ।</p>
<blockquote>
<p>नक्तोद्धृतं तु यत् तोयं पल्वलाम्बु तथैव च ।</p>
</blockquote>
<blockquote>
<p>स्वल्पाम्बु कूश्माण्डफलं वज्रकन्दं च पिप्पली ॥</p>
</blockquote>
<blockquote>
<p>तण्डुलीयकशाकं च माहिषं च पयो दधि ।</p>
</blockquote>
<blockquote>
<p>शिम्बिकानि करीराणि कोविदारं गवेधुका ॥</p>
</blockquote>
<blockquote>
<p>कुलुत्थशणजम्बीरकरम्भानि तथैव च ।</p>
</blockquote>
<blockquote>
<p>नीरसान्य् अपि सर्वाणि भक्ष्यभोज्यानि कानिचित् ॥</p>
</blockquote>
<blockquote>
<p>एतानि नैव देयानि सर्वस्मिन् श्राद्धकर्मणि ॥</p>
</blockquote>
<p>वज्रकन्दं कीदृशम् इत् चिन्त्यम् । शिम्बिकानि शिम्बीधान्यानि चणकादीनि । करम्भः दधिमिश्राः सक्तवः । &ldquo;करम्भो दधिसक्तवः&rdquo; इत्य् अमरः । माहिषं तु घृतं देयम्, पयो दधीति विशेषितत्वात् । सर्वस्मिन् श्राद्धकर्मणीति वचनात् यद्य् अपि कूश्माण्डफलादीनि नित्यश्राद्धे ऽपि न देयानीति प्रतिभाति, तथापि प्रतिदिनं श्राद्धियान्नसंपादनस्यातिदुष्करत्वान् नित्यश्राद्धेतरसर्वश्राद्धकर्मणीति व्याख्येयम् । अत एव रामायणे ऽभिहितम् ।</p>
<blockquote>
<p>इङ्गुदैर् बदरैर् बिल्वैः रामस् तर्पयते पितॄन् ।</p>
</blockquote>
<blockquote>
<p>यद् अन्नं पुरुषो भुङ्क्ते तदन्नास् तस्य देवताः ॥ इति ।</p>
</blockquote>
<p>चतुर्विंशतिमते ऽपि ।</p>
<blockquote>
<p>यावनालान् अपि तथा वर्जयन्ति विपश्चितः ।</p>
</blockquote>
<blockquote>
<p>तैलम् अप्य् आपदि प्राज्ञाः संप्रयच्छन्ति याज्ञिकाः ॥</p>
</blockquote>
<blockquote>
<p>कन्दमूलफलालाभे एवम् आहुर् मनीषिणः ॥</p>
</blockquote>
<p>तैलम् इत्य् अत्रापि वर्जयन्तीति संबध्यते । यावनालतैलादिनिषिद्धम् अपि अनिषिद्धकन्दमूलफलालाभे याज्ञिकाः प्रयच्छन्तीत्य् एवं मनीषिण आहुर् इत्य् अर्थः । कन्दमूलफललाभे तु यावनालादिकं न देयम् इति व्यतिरेकाद् गम्यते । मृष्टान्नलाभे तु सुतरां न देयम् इति दण्डापूपनयाद् (?) गम्यते । स्मृत्यन्तरे तु वर्ज्यम् उक्तम् ।</p>
<blockquote>
<p>अतिशुक्तोग्रलवणं विरसं भावदूषितम् ।</p>
</blockquote>
<blockquote>
<p>राजसं तामसं चैव हव्यकव्येषु वर्जयेत् ॥</p>
</blockquote>
<p>अतिशुक्तम् अत्यर्थं स्वाभाविकरसत्यागेन कालवशात् कुत्सितरसान्तरापन्नम् । उग्रलवणं लवणाधिक्येनासह्यम् । पुराणे ऽपि ।</p>
<blockquote>
<p>आसनारूढम् अन्नाद्यं पादोपहतम् एव च ।</p>
</blockquote>
<blockquote>
<p>अमेध्या आगतैः स्पृष्टं शुक्तं पर्युषितं च यत् ॥</p>
</blockquote>
<blockquote>
<p>द्विः स्विन्नं परिदग्धं च तथैवाग्रावलेहितम् ।</p>
</blockquote>
<blockquote>
<p>शर्कराकीटपाषाणैः केशैर् यच् चाप्य् उपद्रुतम् ॥</p>
</blockquote>
<blockquote>
<p>पिण्याकं मथितं चैव तथातिलवणं च यत् ।</p>
</blockquote>
<blockquote>
<p>सिद्धाः कृताश् च ये भक्ष्याः प्रत्यक्षलवणीकृताः ॥</p>
</blockquote>
<blockquote>
<p>वाग्भावदुष्टाश् च तथा दुष्टैश् चोपहतास् तथा ।</p>
</blockquote>
<blockquote>
<p>वाससा चावधूतानि वर्ज्यानि श्राद्धकर्मणि ॥ इति ।</p>
</blockquote>
<p>यद् अन्नम् अवश्रयनान्तया पचिक्रियया सिद्धं सन्मार्दवार्थं पुनर् उदकं निनीयावश्रयणान्तम् एव पुनर् औष्ण्यनिर्वाहार्थम् अग्नाव् अधिश्रियते । &ldquo;अत्युष्णं सर्वम् अन्नं स्यात्&rdquo; इति पचनाद् औष्ण्यार्थं पुनर् अधिश्रयणाभ्यनुज्ञानात् । यस्य तु प्रथमपाकेन भक्षणयोग्यतैव न भवति तत्र पूर्वपाकस्यानिवृत्तत्वात् पुनर् उदकं निनीय पाके ऽपि श्राद्धे नित्यभोजनादौ च नास्ति प्रतिषेधः । यत्र भक्ष्यविशेषसिद्ध्यर्थम् उदकादिना पूर्वं पक्त्वा तैलादिना पाकः क्रियते तत्रापि न द्विः स्विन्नता, विशिष्टभक्ष्यसिद्धिफलकपचिक्रियाया उदके तैले च क्रियाया एकत्वात् । परिदग्धम् अतिदग्धम् । अग्रावलेहितं यद् अर्थम् उत्पादितं तन्निवृत्तेः प्राग् अन्येन स्वादितम् । शर्कराः सूक्ष्मपाषाणवत्कढिना मृद्विशेषाः । कीटो ऽत्र क्रिमिर् अमेध्यसेवी । पाषाणाः सूक्ष्मतरसर्षपादिकल्पाः । पिण्याकस् तैलिकयन्त्रे घनीभूततिलचूर्णम्, &ldquo;तिलकल्के च पिण्याकः&rdquo; इत्य् अमरसिंहेनाभिधानात् । मथितं जलमिश्रणेन विना विलोडितं दधि, &ldquo;तक्रं ह्य् उदश्विन्मथितं पादाम्ब्वर्धाम्ब्य् निर्जलम्&rdquo; इति तेनैवाभिधानात् । सिद्धा भक्ष्याः स्वत एव भक्ष्यतया सिद्धा आमलकादयः । कृता भक्ष्या माषपिष्टादिना कृतवटकादयः । प्रत्यक्षलवणीकृताः प्रत्यक्षेण लवणेन लवणीकृतः सिद्धभक्ष्याणां कृतभक्ष्याणां च प्रत्यक्षलवणीकृता इत्य् एतद् विशेषणम् । प्रत्यक्षग्रहणं दध्यादिना वस्त्वन्तरेण प्रच्छादितलवणेन लवणीकृता ग्राह्या इति गम्यते । यद्य् अपि नित्यभोजने प्रयुषितस्य प्रतिषिद्धत्वाद् अत्रापि तद्वर्जनं सिद्धम्, तथापि तत्राभ्यनुज्ञातस्य यवगोधूमादिपिष्टविकारस्यापि पर्युषितस्य श्राद्धे वर्जनीयत्वार्थं पर्युषितप्रतिषेध इति मन्तव्यम् । अत्यर्थप्रचुरद्रव्येषु कूश्माण्डादिषु दोषश्रवणाभावे निवृत्तिर् न भवतीति दोषो ऽपि स्मृत्यन्तरे दर्शितः ।</p>
<blockquote>
<p>कूश्माण्डं माहिषं क्षीरम् आढक्यो राजसर्षपाः ।</p>
</blockquote>
<blockquote>
<p>चणका राजमाषाश् च घ्नन्ति श्राद्धं न संशयः ॥</p>
</blockquote>
<blockquote>
<p>पिण्डालूकं च तुण्डीरं करमर्दांश् च नालिकाम् ।</p>
</blockquote>
<blockquote>
<p>कूश्माण्डं बहुबीजानि श्राद्धे दत्त्वा व्रजन्त्य् अधः ॥</p>
</blockquote>
<p>पिण्डालूकतुण्डीरे कीदृशे इति चिन्त्ये । करमर्दः कृष्णपाकफलः । &ldquo;कृष्णपाकफलाविग्नसुषेणाः करमर्दके&rdquo; इत्य् अमरः । बहुबीजानि मातुलुङ्गादीनि । पुरुषार्थतया प्रतिषिद्धस्य सर्वस्य श्राद्धप्रतिषेधः न सिद्ध इति श्राद्धे ऽपि प्रतिषेधार्थम् उक्तं षट्त्रिंशन्मते ।</p>
<blockquote>
<p>क्षीरादि माहिषं वर्ज्यम् अभक्ष्यं यच् च कीर्तितम् ।</p>
</blockquote>
<p>आदिग्रहणान् माहिषं दधि गृह्यते, &ldquo;माहिषं च पयो दधि&rdquo; इति भद्वाजस्मरणात् । माहिषं च मांसं गृह्यते,</p>
<blockquote>
<p>माहिषाणि च मांसानि तथा श्राद्धे विवर्जयेत् ।</p>
</blockquote>
<p>इति विष्णुपुराणे ऽभिधानात् । पुरुषार्थतया प्रतिषेधकशास्त्रेषु यद् अभक्ष्यं प्रकीर्तितं तच् च सर्वं श्राद्धे वर्ज्यं श्राद्धकर्मणि न देयम् इत्य् अर्थः ॥</p>
<p><strong>इति स्मृतिचन्द्रिकायां श्राद्धकर्मणि वर्ज्यद्रव्याणि</strong></p>
<h2 id="नतयभजन-वरजयदरवयवषयण">नित्यभोजने वर्ज्यद्रव्यविषयाणि</h2>
<p>**अथ प्रसङ्गान् नित्यभोजने वर्ज्यद्रव्यविषयाणि **</p>
<p><strong>कानिचिद् वचनानि लिख्यन्ते</strong></p>
<p>तत्र देवलः ।</p>
<blockquote>
<p>अभोज्यं प्राहुर् आहारं शुक्तं पर्युषितं तथा ।</p>
</blockquote>
<blockquote>
<p>अन्यत्र मधुसक्तुभ्यां भक्षेभ्यः सर्पिषो गुडात् ॥</p>
</blockquote>
<p>अत्र शुक्तपदस्यार्थो बृहस्पतिना दर्शितः ।</p>
<blockquote>
<p>अत्यम्लं शुक्तम् अख्यातं निन्दितं ब्रह्मवादिभिः । इति ।</p>
</blockquote>
<p>अस्यायम् अर्थः: यद् ओदनसूपादिकं स्वतो ऽनम्लम् ईषदम्लं वा ह्य् अस्तनम् अद्यतनं वा दीर्घकालस्थितिभ्यां वा निजरसं हित्वात्यर्थम् अम्लीभवति तद् एव लोके शुक्तम् आख्यातं निसर्गतो ऽत्यम्लं काञ्जिकादिद्रव्यम् इति । पर्युषितम् अग्निपक्वं सद् रात्र्यन्तरितं सदा अभोज्यं श्राद्धभोजन इव नित्यभोजनादाव् अप्य् अभोज्यम् इत्य् अर्थः । मध्वादिकं पर्युषितम् अपि भोज्यम् इति । भक्षा अपूपादयः । मधुनो ऽपि सुरसत्वाय गुडवद् एव पाकः क्रियते न भोजनदिनाद् अन्येद्युः पक्वं मधु पर्युषितं भवति ।</p>
<blockquote>
<p>नाद्याच् छास्त्रनिषिद्धं तु भक्ष्यभोज्यादिकं द्विजः । इति ।</p>
</blockquote>
<p>अयम् अर्थः: &ldquo;नापणीयम् अन्नम् अश्नीयान् न द्विःपक्वं न पर्युषितम्&rdquo; इति ।</p>
<blockquote>
<p>घृतं वा यदि वा तैलं विप्रो नाद्यान् नखच्युतम् ।</p>
</blockquote>
<blockquote>
<p>यमस् तद् अशुचिं प्राह तुल्यं गोमांसभक्षणम् ॥</p>
</blockquote>
<blockquote>
<p>हस्तदत्ताश् च ये स्नेहा लवणं व्यञ्जनानि च ।</p>
</blockquote>
<blockquote>
<p>दातारं नोपतिष्ठन्ति भोक्ता भुञ्जति किल्बिषम् ॥</p>
</blockquote>
<blockquote>
<p>एकेन पाणिना दत्तं शूद्रदत्तं न भक्षयेत् ।</p>
</blockquote>
<blockquote>
<p>घृतं तैलं च लवणं पानीयं पायसं तथा ॥</p>
</blockquote>
<p>इत्येवमादिशास्त्रनिषिद्धम् आपणीयम् अन्नादिकं द्विजो नाद्याद् इति । &ldquo;नापणीयम् अन्नम् अश्नीयात्&rdquo; इत्य् उक्तस्य निषिद्धस्य क्वचिद् अपवादम् आह स एव ।</p>
<blockquote>
<p>अपूपाः सक्तवो धानास् तक्रं दधि घृतं मधु ।</p>
</blockquote>
<blockquote>
<p>एतत् पणेषु भोक्तव्यं भाण्डलेपो न चेद् भवेत् ॥ इति ।</p>
</blockquote>
<p>द्विःपक्वान्ननिषेधस्यापवादो ऽपि: &ldquo;यद् यद् द्विःपक्वं तत् सर्वं नाश्नीयात्&rdquo; द्विःपक्वं नाम तद् उच्यते यत् प्रथमपाकत एव भक्षणयोग्यतया पक्वं सद् अपि मार्दवादिगुणान्तरं संपादयितुं पुनः पच्यते । एवं च यत् तिक्ते शाकादौ प्रथमपाकमात्रेण भक्षणयोग्यता न भवति किं तु सह्यतिक्तरसयुक्तो भवति तत्र प्रथमपाकस्यासमग्रत्वात् पुनः पाके कृते ऽपि न द्विःपक्वता भवति । यत्र भक्षविशेषसिद्ध्यर्थम् उदकादिना पूर्वं पक्त्वा तैलादिनापि पाकः क्रियते तत्रापि न द्विःपक्वता भवति विशिष्टभक्ष्यसिद्धिफलकपचिक्रियाया उदके तैले च क्रियमाणाया एकत्वाद् इति मन्तव्यम् । &ldquo;न पर्युषितम् अश्नीयात्&rdquo; इत्य् अस्य अपवादम् आह यमः ।</p>
<blockquote>
<p>अपूपाश् च करम्भाश् च धाना वटकसक्तवः ।</p>
</blockquote>
<blockquote>
<p>शाकं मांसम् अपूपं च सूपं कृसरम् एव च ॥</p>
</blockquote>
<blockquote>
<p>यवागूः पायसं चैव यच् चान्यत् स्नेहसंयुतम् ।</p>
</blockquote>
<blockquote>
<p>सर्वं पर्युषितं भोज्यं शुक्तं च परिवर्जयेत् ॥</p>
</blockquote>
<p>अपूपाः यवगोधूमपिष्टविकारा मण्डकादयः । करम्भाः दधिमिश्रितास् सक्तवः । धाना भृष्टयवतण्डुलाः । वटकाः माषपिष्टमयास् तैलपक्वाः स्तोकतया कृताः प्रसिद्धाः । शाकं मांसं चान्येद्युः पक्वम्, न पुनर् अन्येदुर् आहृतं तावन्मात्रेण पर्युषितत्वायोगात् । एवं चान्येद्युः पक्वम् ओदनं तस्मिन्न् एव दिने संस्कारद्रव्याणि प्रक्षिप्य शाकविशेषतया कल्पितं पर्युषितम् अपि भोज्यम् एवेत्य् अवगन्तव्यम् । सक्तवो भृष्टयवतण्डुलपिष्टानि । पुनर् अपूपग्रहणं गोधूमेतरचणकादिपिष्टविकारस्यापूपप्रायस्यापि परिग्रणार्थम् । सूपो मुद्गाढक्यादिकृतं व्यञ्जनम् । कृसरं भृष्टतिलचूर्णमिश्रम् ओदनम् । यवागूः अल्पतण्डुलचूर्णमिश्रं पेयरूपम् अन्नम् । पायसं पयसा शृतम् अन्नम् । यच् चापूपादिभ्य उक्तेभ्यो ऽन्यद् ओदनादिकं स्नेहसंयुक्तं दधिघृतादिना स्नेहद्रव्येणाभिघारितं सत् पर्युषितं सर्वं भोज्यं यावद् अशुक्तं वर्तते । यदा तु पर्युषितम् अपूपादिकं स्नेहसंयुक्तम् ओदनादिकं वा शुक्तं जातं तदा तद् अपि वर्जयेद् इत्य् अर्थः । अभोज्यम् इत्य् अनुवृत्तौ वसिष्ठो ऽपि: &ldquo;अन्नं पर्युषितं कामं तु दध्ना घृतेन यद् अभिघारितम् उपयुञ्जीत&rdquo; इति । अन्नं पर्युषितम् इत्य् अत्रानुवृत्तेनाभोज्यम् इति पदेन संबन्धः । दध्ना घृतेन वाभिघारितं सत् पर्युषितम् अन्नं कामम् उपयुञ्जीत अश्नीयाद् इत्य् अर्थः । अत एव मनुः ।</p>
<blockquote>
<p>यत् किंचित् स्नेहसंयुक्तं भक्ष्यभोज्यम् अगर्हितम् ।</p>
</blockquote>
<blockquote>
<p>तत् पर्युषितम् अप्य् आद्यं हविःशेषं तु यद् भवेत् ॥</p>
</blockquote>
<p>उपयोजयेद् इत्य् अनुवृत्ताव् आपस्तम्बो ऽपि: &ldquo;उदके ऽवधाय कृतान्नं पर्युषितम्&rdquo; इति । यदा तु कृतान्नम् उदके ऽवधाय रात्रौ स्थापितं तदा तद् अन्नं पर्युषितम् अप्य् उपयुञ्जीतेत्य् अर्थः । एवं काञ्जिकं संपादयितुं तण्डुलक्षालनोदके निहितस्यान्ननिःस्रवस्य रात्र्यन्तरितस्य पर्युषितत्वे ऽप्य् अभोज्यत्वं नस्तीति तज्जातस्य काञ्जिकस्याभोज्यत्वं सुतरां नास्तीति मन्तव्यम् । अश्नीयद् इत्य् अनुवृत्तौ शाक्खलिखिआव् अपि: &ldquo;न पर्युषितम् अन्यत्र दधिगुडगोधूमयवपिष्टविकारेभ्यः&rdquo; इति । न पर्युषितम् इत्य् अस्य अश्नीयाद् इत्य् अनुवृत्तेन पदेन संबन्धः । यद्य् अपि दधि गुडवन् न पाकसिद्धम् इति न पर्युषितं तेन तस्य पर्युदासो व्यर्थ इति प्रतिभाति । तथापि नान्येदुः पाकेन सिद्धत्वं पर्युषितत्वे प्रयोजकं किं त्व् अदनीयतया साध्यत्वम् इति दध्नो ऽप्य् अदनीयतया साधितस्य पर्युषितत्वम् अस्तीति तत्पर्युदासो ऽर्थवान् एव । याज्ञवल्क्यस् तु &ldquo;पर्युषितं वर्जयेत्&rdquo; इति स्वोक्तस्य प्रतिप्रसवार्थम् आह ।</p>
<blockquote>
<p>अन्नं पर्युषितं भोज्यं स्नेहाक्तं चिरसंस्थितम् ।</p>
</blockquote>
<blockquote>
<p>अस्नेहा अपि गोधूमयवगोरसविक्रियाः ॥</p>
</blockquote>
<p>चिरसंस्थितम् इति पदं चिरसंस्थिता इति विपरिणामेन गोधूमयवगोरसविक्रिया इत्य् अत्रापि संबन्धनीयम् । अत एव मनुः ।</p>
<blockquote>
<p>चिरस्थितम् अपि त्व् आद्यम् अस्नेहाक्तं द्विजातिभिः ।</p>
</blockquote>
<blockquote>
<p>यवगोधूमजं सर्वं पयसां चैव विक्रियाः ॥ इति ।</p>
</blockquote>
<p>गोधूमविक्रियाः मण्डकादयः । यवविक्रियाः सक्त्वादयः । गोरसः क्षीरं तद्विकाराः कूर्चिकाद्याः &ldquo;कूर्चिका क्षीरविकृतिः&rdquo; इत्य् अमरसिंहेनोक्तत्वात् । गोरसविकृताव् अपि &ldquo;शुक्तं चेत् परिवर्जयेत्&rdquo; इति यमोक्तं द्रष्टव्यम् । भोज्यत्वेनोक्तस्य पर्युषितस्य सर्वस्यापि श्राद्धे वर्ज्यत्वं पूर्वस्मिन् प्रकरणे ऽभिहितम् । तेन भोज्यत्वात् श्राद्धे ऽप्य् अनिषिद्धम् इति भ्रमो न कार्यः । शङ्खस् तु शुक्तद्रव्येष्व् अपि किंचिद् भोज्यम् इत्य् आह ।</p>
<blockquote>
<p>दधि भक्ष्यं च शुक्तेषु यच् चान्यद् दधि संभवम् ।</p>
</blockquote>
<blockquote>
<p>ऋबीषपक्वं (?) भक्ष्यं स्यात् सर्पिर् युक्तम् इति स्थितिः ॥</p>
</blockquote>
<p>अनग्निकः ऊष्मा ऋबीषम्, तेन पक्वम् ऋईबीषपक्वम् । धान्यराश्यादिगतोष्मपक्वम् इति यावत् । तथा च &ldquo;निर्बीषपक्वस्याश्नीयात्&rdquo; इत्य् आपस्तम्बसूत्रं व्याचक्षाणेन धूर्तस्वामिनोक्तम्: &ldquo;अनग्निकः ऊष्मा ऋबीषं तत्पक्वस्य प्रतिषेधः क्रियते&rdquo; इत् ग्रन्थेन । ऋबीषपक्वं शुक्तम् अपि सर्पिषा युक्तं भक्ष्यं स्यात् । न तद्रहितम् इत्य् अर्थः । दधिसंभवं तक्रनवनीतादि । भक्ष्यं भक्षणार्हम् इत्य् अर्थः । यमस् त्व् आपदि शुक्तस्य प्रक्षालनात् भक्षणार्हता भवतीत्य् आह ।</p>
<blockquote>
<p>शुक्तानि हि द्विजो ऽन्नानि न भुञ्जीत कदाचन ।</p>
</blockquote>
<blockquote>
<p>प्रक्षालितानि निर्दोषाण्य् आपद्धर्मो यदा भवेत् ॥</p>
</blockquote>
<p>एवं पर्युषितस्यापदि पक्षालनाद् भक्षणार्हता भवति । अत एव तस्य भोजने ऽभ्यनुज्ञा तेनैव कृता ।</p>
<blockquote>
<p>मसूरमाषसंयुक्तं तथा पर्युषितं च यत् ।</p>
</blockquote>
<blockquote>
<p>तत् तु प्रक्षालितं कृत्वा भुञ्जीत ह्य् अभिघारितम् ॥ इति ।</p>
</blockquote>
<p>बीजभूतधान्यादिकं भोज्यम् अपि भाविबहुफलहेतुविनाशस्यात्यन्तानुचितत्वात् अनापदि पर्युषितवत् नोपभुञ्जीतेत्य् आह देवलः ।</p>
<blockquote>
<p>न बीजान्य् उपयुञ्जीत रोगापत्तिम् ऋते बुधः ।</p>
</blockquote>
<blockquote>
<p>फलान्य् एषाम् अनन्तानि बीजानां हि विनाशयेत् ॥ इति ।</p>
</blockquote>
<p>एषां बीजानाम् अनन्तानि फलानि यस्माद् उपयुञ्जानो विनाशयेत् तस्माद् अनापदि बीजानि नोपयुञ्जीतेत्य् अर्थः । स्वतो विशुद्धम् अप्य् आहारं मृतमक्षिकादिसंसर्गदूषितं वर्जयेद् इत्य् आह स एव ।</p>
<blockquote>
<p>विशुद्धम् अपि चाहारं मक्षिकाक्रिमिजन्तुभिः ।</p>
</blockquote>
<blockquote>
<p>केशलोमनखैर् वापि दूषितं परिवर्जयेत् ॥</p>
</blockquote>
<p>अनापदीति शेषः । अत एव सुमन्तुः: &ldquo;केशक्ट्टक्षुतवचोभिहतं श्वभिर् आघ्रातं प्रेक्षितं वादधि पर्युषितं पुनः सिद्धं चण्डालावेक्षितम् अभोज्यम् अन्यत्र हिरण्योदकैः स्पृष्टात्&rdquo; इति । क्षुतवचः क्षुतवशाज् जातो ध्वानः तेन अभिहतम् उपहतम् । श्वभिर् इति बहुवचनं येषाम् अवघृआणप्रेक्षणे दोषावहे तादृशप्राणिनां स्मृत्यन्त्रोक्तगवादीनां संग्रहार्थम् । अदधि पर्युषितं पर्युदस्तदध्यादिव्यतिरिक्तं पर्युषितम् । पुनःसिद्धं द्विःपक्वम् । एतद् उक्तं भवति: विशुद्धाहारं मक्षिकादिसंसर्गतो दुष्टं संत्यज्य अदुष्टाहारं भुञ्जीत असंभवे तु मक्षिकादिम् अपास्याहारशुद्ध्यर्थम् उदकेन प्रोक्षणं हिरण्यस्पर्शनं वा कृत्वा भुञ्जीतेति । अदुष्टाहारान्तरासंभवे ऽपि यद् अवश्यं वर्ज्यं तद् आह देवलः ।</p>
<blockquote>
<p>अवलीढं श्वमार्जारधाङ्क्षकुक्कुटमर्कटैः ।</p>
</blockquote>
<blockquote>
<p>भोजने नोपयुञ्जीत तद् अमेध्यं हि सर्वतः ॥</p>
</blockquote>
<p>ध्वाङ्क्षः काकः । ब्रह्मपुराणे ऽपि ।</p>
<blockquote>
<p>शूद्रभुक्तावशिष्टं तु नाद्याद् भाण्डस्थितं क्वचित् । इति ।</p>
</blockquote>
<p>तेन भाण्डाद् उद्धृतम् अन्यस्मिन् पात्रे निक्षिप्य देयम् । शूद्रोच्छिष्टवल्लशुनादिसंस्पृष्टम् अपि नाद्यात् । तथा च भविष्यत्पुराणे ।</p>
<blockquote>
<p>सुरालशुणसंस्पृष्टं पीयूषादिसमन्वितम् ।</p>
</blockquote>
<blockquote>
<p>संसर्गाद् उच्यते तद् धि शूद्रोच्छिषवद् आचरेत् ॥ इति ।</p>
</blockquote>
<p>पीयूषं नवप्रसूतायाः गवादेः क्षीरम् &ldquo;पीयूषो ऽभिनवं पयः&rdquo; इत्य् अमरेणाभिधानात् । आदिशब्देन छत्राकादिसंस्पृष्टं गृह्यते । संसर्गदुष्टवज् जात्या दुष्टम् अपि शाकादिकं नाद्यात्, &ldquo;वृन्ताकनालिकापोतकुसुम्भाश्मन्तकाश् चेति शाकानाम् अभक्ष्याः&rdquo; इति पैठीनसिस्मरणात् । वृन्ताकं बृहतीसदृशस्थूलोद्भिदं फलं वृन्तभागेन सह शाकत्वेन प्रसिद्धम् । नालिका दीर्घनाला शिरसि स्वल्पफलान्विता, तस्याः फलस्य नालभागस्य च शाकत्वेन प्राप्तेः प्रतिषेधः ।  पोतं पोतिका, &ldquo;पोतिका तु सुताह्वया&rdquo; इति वैजयन्त्याम् अभिधानात् । यस्याः पत्रशाकसेवा निद्रातिशयकारिणी सा सुताह्वया ज्ञेया । अस्माकं त्व् अस्य स्वरूपं कीदृशम् इति चिन्त्यम् । वृन्ताकं श्वेतम् एवाभक्ष्यम्,</p>
<blockquote>
<p>गण्डूलं श्वेतवृन्ताकं कूश्माण्डं च विवर्जयेत् ।</p>
</blockquote>
<p>इति देवलेन वृन्ताकविशेषस्य प्रतिषेधात् । विशेषप्रतिषेधश् च शेषाभ्यनुज्ञानार्थम् इति न्यायेन श्वेतेतरवृन्ताकभक्षणाभ्यनुज्ञा गम्यते । गण्डूलं कण्डूलाफलम् अत्यन्तकण्डूतिजनकं बहुरोमयुक्तं वर्षाकालभवम् । अत एव अमरसिंहेन &ldquo;कण्डूला प्रवृषायणी&rdquo; इत्य् उक्तम् । कूश्माण्डं कुम्भवद् वर्तुलम् अदीर्घालाबुसदृशम् । कुसुम्भं कण्टकरहितम् अभक्ष्यम्, &ldquo;अकण्टकित्वविशिष्टस्य कुसुम्भस्य स्मृत्यन्तरे निषेधो विद्यते&rdquo; इति देवस्वामिनोक्तत्वात् । वृन्ताकनालिकापोतकुसुम्भानां च भक्षणे उशनसा दोषो दर्शितः ।</p>
<blockquote>
<p>कुसुम्भनालिकाशाकं वृन्ताकं पोतिकं तथा ।</p>
</blockquote>
<blockquote>
<p>भक्षयन् पतितस् तु स्याद् अपि वेदान्तगो द्विजः ॥ इति ।</p>
</blockquote>
<p>भविष्यत्पुराणे जातिदुष्टानां शाकानाम् उदाहरणतया कानिचिच् छाकान्य् उक्तानि ।</p>
<blockquote>
<p>लशुनं गृञ्जनं चैव पलाण्डुं कवकानि च ।</p>
</blockquote>
<blockquote>
<p>वार्ताकनालिकालाबु ह्य् अवेयाज् जातिदूषितम् ॥</p>
</blockquote>
<p>लशुनादिकं द्रव्यं संसर्गेण विनापि लशुनत्वादिजात्यैव दूषितम् अवेयाज् जानीयाद् इत्य् अर्थः । जात्या दूषितम् इति ज्ञानस्य फलम् असत्य् अपि दुष्टसंसर्गे निवृत्तिः । लशुनाख्यविशेषस्य भेदको धर्मो वैद्यकादौ द्रष्टव्यः, लशुनगृञ्जनपलाण्डुकाः पलाण्डुविशेषाः । तत्र हरिद्रक्तवर्णविशेषो गृञ्जनः । &ldquo;हरिद्रक्तो गृञ्जनः&rdquo; इति वैजयन्त्याम् । श्वेतकन्दविशेषः पलाण्डुः, &ldquo;पलाण्डौ तु श्वेतकन्दो मुकुन्दकः&rdquo; इति तत्रैवोक्तत्वात् । एतच् च लशुनादित्रिविधपलाण्डुविशेषाभिधानम् ।</p>
<blockquote>
<p>लशुनं दीर्घपत्रं च पिच्छगन्धो महौषधम् ।</p>
</blockquote>
<blockquote>
<p>वरण्यश् च पलाण्डुश् च लतार्कश् च परारिका ॥</p>
</blockquote>
<blockquote>
<p>गृञ्जनं यवनेष्टश् च पलाण्डोर् दश जातयः ॥</p>
</blockquote>
<p>इत्युक्तदशविधपलाण्डूपलक्षणम् । महौषधवरण्यादीनाम् अपि भेदो वैद्यादौ द्रष्टव्यः । कवकं छत्राकम् । वार्ताकं क्षुद्रवार्ताकसंज्ञकबृहतीफलं कण्टकारिकाख्यबृहतीफलात् किंचित् स्थूलम् । कवकभक्षणे तु दोषा यमेन दर्शिताः ।</p>
<blockquote>
<p>भूमिजं वृक्षजं वापि छत्राकं भक्षयन्ति ये ।</p>
</blockquote>
<blockquote>
<p>ब्रह्मघ्नांस् तान् विजानीयाद् ब्रह्मवादिषु गर्हितान् ॥ इति ।</p>
</blockquote>
<p>हारीतो ऽपि दुष्टद्रव्यसंसर्गाभावे ऽपि वर्ज्यान् आह: &ldquo;न वटप्लक्षोदुम्बरदधित्थनीपमातुलुङ्गानि वा भक्षयेत्&rdquo; इति । दधित्थं कपित्थफलम् । नीपं कदम्बपत्रम् । शेषाणि व्यक्तानि । मनुर् अपि ।</p>
<blockquote>
<p>लोहितान् वृक्षनिर्यासान् व्रश्चनप्रभवांस् तथा ।</p>
</blockquote>
<blockquote>
<p>शेलुं गव्यं च पीयूषं प्रयत्नेन विवर्जयेत् ॥</p>
</blockquote>
<p>लोहितान् वृक्षनिर्यासान् लाक्षादीन् । व्रश्चनप्रभवान् निर्यासान् अपि शाल्मलिनिर्यासप्रभृतीन् । लोहितग्रहणात् निर्यासत्वे ऽपि पाटलवर्णहिंग्वादेः श्वेतवर्णकर्पूरादेश् च न निषेधः । शेलुः श्लेष्मान्तकाख्यो वृक्षः । पीयूषो ऽभिनवं पयः । गव्यपीयूषे तु विशेषो ब्रह्मपुराणे दर्शितः ।</p>
<blockquote>
<p>घृतात् फेनं घृतान् मण्डं पीयूषम् अथ वार्द्रगोः ।</p>
</blockquote>
<blockquote>
<p>सगुडं मरिचाक्तं तु तथा पर्युषितं दधि ॥</p>
</blockquote>
<blockquote>
<p>दीर्णं तक्रम् अपेयं च नष्टस्वादुकफेनवत् ॥</p>
</blockquote>
<p>अयम् अर्थः: घृताद् उद्धृत्य तत्फेनमात्रं तदग्रमात्रं (?) च न पेयम् । तथा आर्द्रगोः पीयूषं यावदार्द्रता सरजस्कता गावे (?) प्रसूतिसमये योनौ प्रवृत्तानुवर्तते तावत् क्षीरम् अपेयम् । तथा यद् दधि गुडमरिचमिश्रं यत् पर्युषितं तद् अप्य् अपेयम् । तथा यत् तक्रं दीर्णं दर्वीघट्टनशून्यम् अग्नितापादिना स्वतो वा स्फुटितं बहुदिनस्थित्या संजातेन फेनेन युक्तम्, अत्यर्थं शुक्ततया नष्टस्वादुकम् अपेयम् इति । याज्ञवल्क्यो ऽपि वर्ज्यक्षीरम् आह ।</p>
<blockquote>
<p>संधिन्यनिर्दशावत्सगोपयः परिवर्जयेत् । इति ।</p>
</blockquote>
<p>तत्र संधिन्याः गोः पयः परिवर्जयेद् इत्य् एतत् स्फुतम् उक्तं हारीतेन: &ldquo;संधिनी वृषस्यन्ती तस्याः पयो न पिबेत् तदृतुमद् भवति&rdquo; इति । वृषस्यन्ती कामुकी मैथुनेच्छावतीति यावत् । तदीयं पयः ऋतुमद् भवति । ऋतुमत्याः संबन्धि भवतीत्य् अर्थः । अनेन एतद् उक्तं भवति: यावति काले मौथुनेच्छानुवृत्तिस् तावति काले तस्याः पयो न पिबेद् इति । तेन मैथुनेच्छानिवृत्तौ तस्याः पयो न निषिद्धम् इति मन्तव्यम् । &ldquo;अनिर्दशायाः पयः परिवर्जयेत्&rdquo; इत्य् अस्यायम् अर्थः: प्रसवप्रभृत्य् अनिर्गतदशरात्रायाः पयः वर्जयेद् इति । एतच् च रजोनिवृत्तिकालोपलक्षणार्थम् । तेन दशरात्राद् अर्वाग् रजोनिवृत्तौ नास्ति तत्र प्रतिषेधः । दशरात्राद् उपर्य् अपि रजोऽनुवृत्ताव् अस्ति प्रतिषेध इति बोद्धव्यम् । अत एव &ldquo;नवसूतायाः पयः न पिबेत् सरजस्त्वात्&rdquo; इत्य् उक्त्वा हारीतेनोक्तम्: &ldquo;सप्तरात्राद् इत्य् एके दश्रात्राद् इत्य् अपरे मासेनापीयूषं भवतीति धर्मविदः&rdquo; इति । नवसूतायाः पयः सप्तरात्राद् उपर्य् अपि पीयूषं भवतीत्य् एके । दशरात्राद् उपर्य् अपि पीयूषं भवतीत्य् अन्ये मन्तन्त इत्य् अर्थः । एतेषु सप्तरात्रादिपक्षेषु यथा रजोनिवृत्ति व्यवस्था द्रष्टव्या । &ldquo;अवत्सायाः पयः परिवर्जयेत्&rdquo; इत्य् अस्यायम् अर्थः: अवत्सा वत्सशून्या मृतवत्सेति यावत् । तस्याः पयः यावद् वत्सवियोगशोकानुवृत्तिः तावत् विवर्जयेद् इति । अत एव &ldquo;पयो न पिबेत्&rdquo; इत्य् अनुवृत्तौ हारीतेनोक्तम्: &ldquo;हतवत्सायाः शोकाविष्टत्वात् नवसूतायाः सरजस्त्वात्&rdquo; इति । न च वाच्यं शोकाविष्टत्वाद् इत्य् अस्य हेतुवन्निगदरूपार्थवादत्वाच् छोकनिवृत्ताव् अपि मृतवत्सायाः पयो न पिबेद् इति । सरजस्त्वाद् इति हेतुसमभिव्याहारात् । अतो हेतुर् एवायं शोकाविष्टत्वाद् इति, न हेतुवन्निगदार्थवादः । न च वाच्यं सरजस्त्वाद् इत्य् अपि हेतुवन्निगदार्थवाद एव न तु हेतुर् इति कथं तत्साहचर्याद् अस्य हेतुत्वं निश्चीयत इति । हेतुविवक्षयैव सरजस्त्वाद् इत्य् अस्य प्रयुक्तत्वात् । यदि हेतुविवक्षया सरजस्त्वाद् इति न प्रयुक्तं स्यात् तदा दशरात्रात् प्राग् ऊर्ध्वं यदा रजोनिवृत्तिः तदा नवप्रसूतायाः पयः पेयम् इत्य् अयम् अर्थो यः प्रतिपादयितुम् इष्टः सो ऽप्रतिपादितो (?) भवेत् । ततश् च &ldquo;सप्तरात्राद् इत्य् एके दशरात्राद् इत्य् अपरे मासेनापीयूषं भवतीति धर्मविदः&rdquo; इत्य् अनन्तरोक्तस्य तदीयग्रन्थस्य अनिर्वाहः स्यात् । तस्माद् धेतुत्वेनैव सरजस्त्वाद् इत्य् अस्यान्वयो नार्थवादत्वेन । तत्समभिव्याहाराच् छोकाविष्टत्वाद् इत्य् अपि हेतुत्वेनैवान्वयो नार्थवादत्वेनेत्य् अलं बहुनातिप्रसङ्गेन । धर्मविद्ग्रहणं रजोनिवृत्तिसंदेहस्याप्य् अभावस् तत्रेति ज्ञापनर्थं कृतम् । तेन यदा सप्तरात्राद् अपि रजोनिवृत्तिनिश्चयः तदा तत्पयःपाने ऽपि न धर्महानिः । गव्यपीयूषवद् अजामहिष्योर् अपि पीयूषम् अपेयम् । तथा च वसिष्ठः: &ldquo;गोमहिष्यजानाम् अनिर्दशम्&rdquo; इति । पयो न पेयम् इति शेषः । गौतमो ऽपि वर्ज्यं क्षीरम् आह: &ldquo;संधिनीयमसूस्यन्दिनीनां च&rdquo; इति । क्षीरं वर्ज्यम् इति शेषः । स्यन्दिनी स्वतः प्रस्रवत्क्षीरस्तनी । यमसूः यमलप्रसविनी । बोधायनो ऽपि: &ldquo;क्षीरम् अपेयं विवत्साया अन्यवत्सायाश् च&rdquo; इति । शङ्खो ऽपि &ldquo;सर्वासां द्विस्तनीनां क्षीरम् अभोज्यतया वर्ज्यम्&rdquo; इति । मनुर् अपि ।</p>
<blockquote>
<p>श्रण्यानां च सर्वेषां मृगाणां महिषीं विना । इति ।</p>
</blockquote>
<p>&ldquo;महिषीं विना&rdquo; आरण्यमहिषीव्यतिरिक्तानाम् इत्य् अर्थः । मृगाणाम् इत्य् अत्र पूर्वत्र श्रुतेन पय इति पदेन संबन्धः । वर्ज्यावर्ज्यत्वम् अधिधीयते । यद्य् अपि मृगाणाम् इति पुल्लिङ्गनिर्देशात् पुंव्यक्तयः प्रतीयन्ते, तथापि पयःपदसंबन्धायोग्यत्वपरिहाराय पुंलिङ्गेन व्यक्तिमात्रयेव विवक्षितम् इति प्रत्येतव्यम् । ततश् चायोग्यत्वानवगतेः पयःपदेन संबन्धो युज्यत एव । गौतमो ऽपि: &ldquo;नित्यम् आविकम् अपेयम् औष्ट्त्रम् ऐकशफं च&rdquo; इति नित्यम् अभिनवदशायाम् चेत्य् अर्थः । औष्ट्रम् उष्ट्र्याः पयः । ऐकशफम् एकशफाया वडवादेः पयः । एवं च गोमहिष्यजानाम् एव पयः पेयं नान्यस्या इत्य् अनुसंधेयम् । अत एव शङ्खः ।</p>
<blockquote>
<p>माहिषं गव्यम् आजं भोज्यं क्षीरेषु निर्दिशेत् ।</p>
</blockquote>
<p>आपस्तम्बस् तु ब्राह्मणव्यतिरिक्तस्य कपिलापयो वर्ज्यम् इत्य् आह ।</p>
<blockquote>
<p>क्षत्रियश् चैव वृत्तस्थो वैश्यः शूद्रो ऽअथ वा पुनः ।</p>
</blockquote>
<blockquote>
<p>यः पिबेत् कपिलाक्षीरं नरकान् एत्य् अपुण्यकृत् ॥</p>
</blockquote>
<p>तेन ब्राह्मणव्यतिरिक्तः कपिलागोक्षीरं प्रयत्नेन विवर्जयेद् इत्य् अभिप्रायः । ब्राह्मणस्यापि हुतशेषव्यतिरिक्तकपिलाक्षीरपाने दोषो भविष्यपुराणे दर्शितः ।</p>
<blockquote>
<p>कापिलं यः पिबेच् छूद्रो नरकेन विपच्यते ।</p>
</blockquote>
<blockquote>
<p>हुतशेषं पिबेद् विप्रो विप्रः स्याद् अन्यथा पशुः ॥ इति ।</p>
</blockquote>
<p>हुतशेषे पीते विप्रस्य जन्मान्तरे ऽपि विप्रत्वं भवति । अन्यथा हुतशेषव्यतिरिक्तकपिलाक्षीरे पीते विप्रस्य जन्मान्तरे पशुत्वं भवतीत्य् अर्थः । क्षीरवर्जनविधानाद् एव तत्स्पृष्टस्यापि वर्जनं पीयूषस्पृष्टवर्जनवद् उन्नेयम् । क्षीरवर्जनविधानाद् एव तविकारस्यापि कूर्चादेर् वर्ज्यत्वं सिद्धम्, कूर्चादिविकारे क्षीरस्य सद्भावात् । अत एव क्षीरे वर्जयितव्ये पायसादेर् वर्जनं कार्यम् इति मीमांसायां प्रतिपादितम् । अत एव निषिद्धक्षीरविकाराणां भक्षणे निषिद्धातिक्रमस्य कृतत्वात् प्रायश्चित्तम् आह शङ्खः ।</p>
<blockquote>
<p>क्षीराणि यान्य् अभक्ष्याणि तद्विकाराशने बुधः ।</p>
</blockquote>
<blockquote>
<p>सप्तरात्रव्रतं कुर्यात् प्रयत्नेन समाहितः ॥ इति ।</p>
</blockquote>
<p>भक्ष्यव्रीह्यादिविकारस्यापि देवताभ्यो निवेदनार्थं वैदिकमार्गेण लौकिकमार्गेण वोपकल्पितस्य निवेदनात् प्राग् अप्राश्यत्वम् उक्तं याज्ञवल्क्येन ।</p>
<blockquote>
<p>देवतार्थं हविःशिग्रुलोहितव्रश्चनांस् तथा । इति ।</p>
</blockquote>
<p>यथा संधिन्यादिपयः पर्वर्जयेत् तथा देवार्थं देवताभ्यो निवेदनार्थं लौकिकमार्गेण परिकल्पितम् अन्नं हविः वैदिकमार्गेण परिकल्पितं पुरोडाशादिकं शिग्र्वादिकं च परिवर्जयेद् इत्य् अर्थः । एवं च संधिन्यादिपयोवद् यद्य् अपि देवतार्थान्नस्य पुरोषाशादिहिविषश् च सदा परिवर्जनं प्रतिभाति । तथापि देवतानिवेदनात् प्राग् एव प्रतिषेधो वेदितव्यः । अत एव पित्रादिदेवतार्थम् उदाहृत्योक्तं यमेन ।</p>
<blockquote>
<p>भक्ष्यं भोज्यं तथा पेयं यत् किंचित् पच्यते गृहे ।</p>
</blockquote>
<blockquote>
<p>न भोक्तव्यं पितॄणां तद् अनिवेद्य कथंचन ॥ इति ।</p>
</blockquote>
<p>शिग्रुः शोभाञ्जनः । स च रक्तकुसुमः परिवर्जनीयो न श्वेतकुसुमः । स्मृत्यन्तरे ऽपि &ldquo;रक्तशिग्रुं वर्जयेत्&rdquo; इति &ldquo;विशिष्टस्यैव निषेधो विद्यते&rdquo; इति देवस्वामिनाभिधानात् । शिग्र्वादिजातिगर्हितवद् आश्रयगर्हितम् अपि वर्जनीयम्, तथा च अङ्गिराः ।</p>
<blockquote>
<p>द्विविधं गर्हितं प्रोक्तं नित्यम् अन्नं मनीषिभिः ।</p>
</blockquote>
<blockquote>
<p>जातितो गर्हितं चैव तथैवाश्रयगर्हितम् ॥</p>
</blockquote>
<blockquote>
<p>अभोज्यानां विजानीयाद् अन्नम् आश्रयगर्हितम् ।</p>
</blockquote>
<blockquote>
<p>लशुनादिकम् अन्नं यत् तज् ज्ञेयं जातिगर्हितम् ॥ इति ।</p>
</blockquote>
<p>अभोज्यानाम् अन्नं यत् तद् आश्रयगर्हितं विजानीयात् । यल् लशुनगृञ्जनछत्राकादिकम् अन्नम् अदनीयं दुष्टद्रव्यसंसर्गेण विनापि लशुनत्वादिजातितयैव मन्वादिभिर् निषिद्धं तज् जातिगर्हितं ज्ञेयम् इत्य् अर्थः । याज्ञवल्क्यस् तु प्रातिपद्येनाश्रयगर्हितम् आह ।</p>
<blockquote>
<p>कदर्यबद्धचोराणां क्लीबरङ्गावतारिणाम् ।</p>
</blockquote>
<blockquote>
<p>वैणाभिशस्तवार्धुष्यगणिकागणदीक्षिणाम् ॥</p>
</blockquote>
<blockquote>
<p>चिकित्सकातुरक्रुद्धपुंश्चलीमत्तविद्विषाम् ।</p>
</blockquote>
<blockquote>
<p>क्रूरोग्रपतितव्रात्यडाम्भिकोच्छिष्टभोजिनाम् ॥</p>
</blockquote>
<blockquote>
<p>अवीरस्त्रीस्वर्णकारस्त्रीजितग्रामयाजिनाम् ।</p>
</blockquote>
<blockquote>
<p>शस्त्रविक्रयिकर्मारतन्तुवायश्ववृत्तिनाम् ॥</p>
</blockquote>
<blockquote>
<p>चेलधावसुराजीवसहोपपतिवेश्मनाम् ।</p>
</blockquote>
<blockquote>
<p>पिशुनानृतिनोश् चैव तथा चाक्रिकबन्दिनाम् ॥</p>
</blockquote>
<blockquote>
<p>एषाम् अन्नं न भोक्तव्यं सोमविक्रयिणस् तथा ॥ इति ।</p>
</blockquote>
<p>यो लोभाद् विद्यमानम् अपि धनं न भुङ्क्ते न ददाति स कदर्यः । तथा च स्मृतिः ।</p>
<blockquote>
<p>आत्मानं धर्मकृत्यं च पुत्रदारांश् च पीडयेत् ।</p>
</blockquote>
<blockquote>
<p>लोभाद् यः पितरौ भृत्यान् स कदर्य इति स्मृतः ॥</p>
</blockquote>
<p>बद्धो निगलितः, असिद्धो वा । चोरक्लीबौ प्रसिद्धौ । रङ्गावतारी मल्लादिः । वैणो वीणावादी । अभिशस्तः पतनीयकर्मकर्त्वेनाभियुक्तः । वार्धुष्यं निषिद्धवृद्ध्युपजीवनं तेन तद्वान् लक्ष्यते । गणिका वेश्या । गणः सङ्घः । दीक्षी दीक्षणीयेष्ट्यादिजनितदीक्षाख्यसंस्कारवान् । दिक्षाख्यसंस्कारव्त् त्वं चावभृथेष्टेः प्राग् एव अवभृथेष्ट्या तत्संस्कारापगमात् एवं च दीक्षणीयेष्ट्यनुष्ठानप्रभृति अवभृथेष्ट्यनुष्ठानपर्यन्तं दीक्षितस्याभोज्यान्नत्वम् अनया स्मृत्या प्रतिपादितम् इति यद्य् अपि प्रतिभाति । तथापि &ldquo;संस्थिते ऽग्नीषोमीये यजमानस्य गृहे ऽशितव्यम्&rdquo; इत्यादिश्रुत्या सत्य् अपि दीक्षाख्यसंस्कारे अग्नीषोईयपशुयागसमाप्तेः प्राग् एव अभोज्यान्न्तवम् अनया स्मृत्याप्य् उक्तम् इति मन्तव्यम् । चिकित्सको भिषक् । आतुरः पापरोगग्रस्तः । पापरोगाश् च देवलेन दर्शिताः ।</p>
<blockquote>
<p>वातव्याध्यश्मरीकुष्ठमेहोदरभगंदराः ।</p>
</blockquote>
<blockquote>
<p>अर्शः संग्रहणीत्य् अष्टौ पापरोगाः प्रकीर्तिताः ॥</p>
</blockquote>
<p>वातव्याधिः पक्षमारकादिः । अश्मरी मूत्रकृच्छ्रम् । मेहो मधुमेहादिः । उदरं जलोदरादिः । इतरे प्रसिद्धाः । क्रुद्धो धृताभ्यन्तरकोपः । पुंश्चली असती । मत्तो धनादिगर्वितः । परधिक्कारशीलः । विद्विट् शत्रुः । क्रूरो निर्दयः । उग्रः परदुःखोत्पादनपरः । पतितो महापातकी । व्रात्यः पतितसावित्रीकः । डाम्भिकः ख्यातिलाभादिप्रयोजनानुसंधानेनैव धर्मानुष्ठाता । उच्च्छिष्टभोजी परभुक्तोज्झितान्नभोजनशीलः । अवीरस्त्री निष्पतिसुता, &ldquo;अवीरा निष्पतिसुता&rdquo; इत्य् अमरसिंहेनाभिधानात् । स्वर्णकारः कटकमकुटादिस्वर्णविकारकारी । स्त्रीजितः सर्वकार्येषु स्त्रीवशवर्ती । ग्रामयाजी अनेकग्रामयाजकः शस्त्रविक्रयी खड्गादिविक्रयजीवी । श्ववृत्तिः श्ववृत्तवान् सेवक इति यावत् । नृशंसो घातुकः । राजा जनपदपुरपालकः रजको वस्त्रादिरागकर्ता । यः प्राणिवधेन (?) जीवति स वधजीवी । चेलधावः वस्त्रप्रक्षालकः । सुराजीवः सुराविक्रयी । सहोपपतिवेश्मा भार्या जारसहितगृहः । एषां कदर्यत्वादिदोषदुष्टानां त्रैवर्णिकानाम् अन्नं सोमलताविक्रयादिदोषदुष्टस्य त्रैवर्णिकस्यान्नं कदर्यत्वादिदोषदुष्टस्वामिसंबन्धात् परम्परया दुष्टम् अन्नं न भोक्तव्यम् इत्य् अर्थः । यद्य् अपि दीक्षितान्नस्याश्रयकृतदुष्टत्वाभावः, तथापि वचनबलाद् एवाभोज्यत्वम् । अन्यद् अपि त्रैवर्णकान्नं स्वाश्रयगर्हितम् अभोज्यं वचोभङ्ग्या पैठीनसिर् आह: &ldquo;सांवत्सरिकघण्टिकग्रामकूटान्नं विषं परिवित्तिपरिविविदानविद्धप्रजननवृषलीपतिदिधिषूपतिपुनर्भूपुत्राणां रुधिरम्&rdquo; इति । सांवत्सरिको ज्यौतिषिकः । घाण्टिको निघण्टुकारेण निरूपितः: &ldquo;राज्ञां प्रबोधसमये घण्टाशिल्पस् तु घाण्टिकः&rdquo; इति । ग्रामकूटो ग्रामे ऽनन्याधीनतक्षकः &ldquo;कूटतक्षो ऽनधीनकः&rdquo; इत्य् अमरः । विषं विषवद् अभक्ष्यम् । यस्मिन् अकृतदारे ज्येष्ठे कनिष्ठेन दारपरिग्रहः क्रियते स ज्येट्ःअः परिवित्तिः । य आधानानि ज्येष्ठेनाकृतानि करोत्य् असौ कनिष्ठः परिविविदानः । विद्धप्रजननो विद्धशिश्नः । दिधिषूपतिः पुनर्भूपतिः । रुधिरं रुधिरवद् अभक्ष्यम् । यमो ऽपि ।</p>
<blockquote>
<p>चक्रोपजीवी गान्धर्वः कितवस् तस्करस् तथा ।</p>
</blockquote>
<blockquote>
<p>ध्वजी दारोपजीवी च शूद्राध्यापकयाजकौ ॥</p>
</blockquote>
<blockquote>
<p>कुलालश् चित्रकर्मा च वार्धुषिश् चर्मविक्रयी ॥ इति ।</p>
</blockquote>
<p>अभोज्यान्न इति शेषः । चक्रोपजीवी शाकटिकः । ध्वजी मद्यविक्रयी । कुलालः कुम्भारवृत्त्युपजीवी । शेषाणि प्रसिद्धानि । स्मृत्यन्तरे ऽपि ।</p>
<blockquote>
<p>तथा राजभृतस्यान्नं चोरस्यान्नं तथैव च ।</p>
</blockquote>
<blockquote>
<p>सूतके मृतके चान्नं स्वर्गस्थम् अपि पातयेत् ॥</p>
</blockquote>
<blockquote>
<p>अवलिप्तस्य मूर्खस्य दुष्टवृत्तस्य दुर्मतेः ।</p>
</blockquote>
<blockquote>
<p>अन्नम् अश्रद्दधानस्य यो भुङ्क्ते भ्रूणहा स वै ॥ इति ।</p>
</blockquote>
<p>राजभृत्यादीनाम् अन्नम् अत्यन्तगर्हितम्, तेन यत्नाद् वर्ज्यम् इत्य् अभिप्रायः । अवलिप्तो गर्वितः । सांवत्सरिकघाण्टिकादीनाम् अपि त्रैवर्णिकान्तर्गतानाम् अन्नं प्रतिषिध्यते । न तु शूद्रादिजात्यन्तर्गतानाम्, तेषां स्वरूपेण प्रतिषेधात् । तथा च स्मृत्यन्तरे ।</p>
<blockquote>
<p>ब्राह्मणस्य सदाश्नीयात् क्षत्रियस् तु पर्वसु ।</p>
</blockquote>
<blockquote>
<p>प्रकृतेष्व् अथ वैश्यस्य शूद्रस्य न कदाचन ॥</p>
</blockquote>
<p>प्रकृतेषु प्रस्तुतेषु विवाहादिषु महोत्सवेष्व् इत्य् अर्थः । ब्राह्मणस्येत्यादिषु अन्नम् इति शेषो द्रष्टव्यः । एवं च क्षत्रियाणाम् अन्नं पर्वसु भोक्तव्यम् । कदर्यादिक्षत्रियाणाम् अन्नं पर्वस्व् अपि न भोक्तव्यम् । वैश्यानाम् अन्नं विवाहादिमहोत्सवाद् अन्यत्र न भोक्तव्यम् । कदर्यादिवैश्यानाम् अन्नं विवाहाद्युत्सवेष्व् अपि न भोक्तव्यम् इत्य् अनुसंधेयम् । शूद्रस्य न कदाचनेत्य् अनेनैव शूद्राज् जघन्यस्य प्रतिलोमस्यान्नं सुतरां नाश्नीयाद् इति गम्यते । याज्ञवल्क्यः शूद्रेष्व् अपि केषांचिद् अन्नं बोज्यम् इत्य् आह ।</p>
<blockquote>
<p>शूद्रेषु दासगोपालकुलमित्रार्धसीरिणः ।</p>
</blockquote>
<blockquote>
<p>भोज्यान्ना नापितश् चैव यश् चात्मानं निवेदयेत् \</p>
</blockquote>
<p>दासः क्रीतकादिः । गोपालो गवां पलयिता । कुलमित्रं पितृपितामहादिक्रमागतः सखा । सीरो लाङ्गलम्, तेन कृषिफलं लक्ष्यते, ततश् च कृषिफलम् अर्धसीरपदेनोक्तम् । नापितो वपनादिकर्मकर्ता शूद्रः । एते दासादयः शूद्रेषु शूद्राणां मध्ये भोज्यान्नाः । यश् च शूद्रः क्रीतवद्विजायात्मानं (?) निवेदयति तवहम् इति समर्पयति सो ऽपि भोज्यान्न इत्य् अर्थः । दासादयश् चात्र स्वकीया एव विवक्षिताः । अत एव देवलः ।</p>
<blockquote>
<p>स्वदासो नापितो गोपः कुम्भकारः कृषीवलः ।</p>
</blockquote>
<blockquote>
<p>ब्राह्मणैर् अपि भोज्यान्नाः पञ्चैते शूद्रयोनयः ॥</p>
</blockquote>
<p>एवं च यदीया दासादयस् तस्यैव तेषाम् अन्नं भोज्यं नान्यस्येति मन्तव्यम् । दासादिव्यतिरिक्तशूद्रन्नभोजने दोषम् आह दक्षः ।</p>
<blockquote>
<p>शूद्रान्नरसपुष्टाङ्गस् त्व् अधीयानो ऽपि नित्यशः ।</p>
</blockquote>
<blockquote>
<p>जुह्वन् वापि जपन् वापि गतिम् ऊर्ध्वां न विन्दति ॥</p>
</blockquote>
<p>वसिष्थो ऽपि ।</p>
<blockquote>
<p>शूद्रान्नेनोदरस्थेन यो ऽपि गच्छति मैथुनम् ।</p>
</blockquote>
<blockquote>
<p>यस्यान्नं तस्य तत् पुत्रः अन्नाच् छुक्लं प्रवर्तते ॥</p>
</blockquote>
<p>हारीतो ऽपि ।</p>
<blockquote>
<p>शूद्रान्नेन तु भुक्तेन जठरस्थेन यो मृतः ।</p>
</blockquote>
<blockquote>
<p>स वेसरत्वम् उष्ट्रत्वं शूद्रत्वं वोपगच्छति ॥</p>
</blockquote>
<p>अङ्गिरा अपि ।</p>
<blockquote>
<p>षण्मासं यो द्विजो भुङ्क्ते शूद्रस्यान्नं विगर्हितम् ।</p>
</blockquote>
<blockquote>
<p>स च जीवन् भवेच् छूद्रो मृतश् च श्वाभिजायते ॥</p>
</blockquote>
<p>अन्नं पक्वम् आमं च । यत् तु सुमन्तुनोक्तम्,</p>
<blockquote>
<p>गोरसं चैव सक्तूंश् च तैलं पिण्याकम् एव च ।</p>
</blockquote>
<blockquote>
<p>अपूपान् भक्षयेच् छूद्रात् यच् चान्यत् पयसा कृतम् ॥</p>
</blockquote>
<p>यद् अपि हारीतेन,</p>
<blockquote>
<p>कन्दुपक्वं स्नेहपक्वं पायसं दधि सक्तवः ।</p>
</blockquote>
<blockquote>
<p>एतान्य् अशूद्रान्नभुजो भोज्यानि मनुर् अब्रवीत् ॥</p>
</blockquote>
<p>—अपूपादिपचनार्थं परिमण्डलतया कृतम् अयोमयं पात्रं कन्दुः, तत्र पक्वं कन्दुपक्वम् । स्नेहेन तैलादिद्रव्येण पक्वं सेनपक्वम् । अशूद्रान्नभुजो द्विजस्य — यद् अप्य् अङ्गिरसा,</p>
<blockquote>
<p>पात्रान्तरगतं ग्राह्यं शूद्रात् स्वगृहम् आगतम् ॥ इति ।</p>
</blockquote>
<p>— अन्नम् इति शेषः — यद् अपि विष्णुपुराणे,</p>
<blockquote>
<p>संप्रोक्ष्य विद्वान् गृह्णीयाच् छूद्रान्नं गृहम् आगतम् ।</p>
</blockquote>
<p>इति, यत् तु शङ्खेन,</p>
<blockquote>
<p>गृहात् परार्थे भूम्यर्थे गवार्थेषु विशेषतः ।</p>
</blockquote>
<blockquote>
<p>श्रोत्रियेण तु भोक्तव्यं शूद्राणां तु यमो ऽब्रवीत् ॥</p>
</blockquote>
<p>तद् एतत् सर्वम् आपद्विषयम् । एवम् अग्निविहीनस्यान्नम् अप्य् आपद्विषय एव भोज्यम्, &ldquo;अग्निहीनस्य नान्नम् अद्याद् अनापदि&rdquo; इति याज्ञवल्क्यस्मरणात् । सत्य् अप्य् अधिकारे श्रौतस्मार्तादिपरिग्रहम् अकुर्वतो विधाने नोत्सृष्टाग्नेश् चान्नम् अनापदि न भुञ्जीतेत्य् अर्थः । अनेनार्थाद् अग्निहीनस्यान्नम् आपद्य् अद्याद् इत्य् उक्तं भवति । आपद्य् अपि यतिवानप्रस्थयोर् अन्नं नद्यात् । तथा च श्लोकापस्तम्बः ।</p>
<blockquote>
<p>द्वाव् एवाश्रमिणौ भोज्यौ ब्रह्मचारी तथा गृही ।</p>
</blockquote>
<blockquote>
<p>मुनेर् अन्नम् अभोज्यं स्यात् सर्वेषां लिङ्गिनां तथा ॥ इति ।</p>
</blockquote>
<p>भोज्यौ भोज्यान्नौ । मुनिः वानप्रस्थो यतिश् च । लिङ्गिनाम् अवेदोक्तलिङ्गिनाम् ॥</p>
<p><strong>इति स्मृतिचन्द्रिकायां नित्यभोजने मांसव्यतिरिक्तवर्ज्यद्रव्यविषयाणि</strong></p>
<h3 id="वरजनयमसदरवयम">वर्जनीयमांसद्रव्यम्</h3>
<p>**अथ नित्यभोजने वर्जनीयमांसद्रव्यविषयाणि **</p>
<p>**कानिचिद् वचनानि लिख्यन्ते **</p>
<p>तत्र मनुः ।</p>
<blockquote>
<p>एतद् उक्तं द्विजातीनां भक्ष्याभक्ष्यम् अशेषतः ।</p>
</blockquote>
<blockquote>
<p>मांसस्यातः प्रवक्ष्यामि विधिं भक्षणवर्जने ॥</p>
</blockquote>
<p>मांसस्य भक्षणे वर्जने च विधिं प्रवक्ष्यामीत्य् अर्थः । तत्र मांसभक्षणे प्राप्ते विधिकथनं निषेधकथनेन विना न संभवतीति प्रथमं मनूक्तम् एव निषेधवचनं प्रदर्श्यते ।</p>
<blockquote>
<p>नाकृत्वा प्राणिनाम् हिंसां मांसम् उत्पद्यते क्वचित् ।</p>
</blockquote>
<blockquote>
<p>न च प्राणिवधः स्वर्ग्यस् तस्मान् मांसं विवर्जयेत् ॥</p>
</blockquote>
<blockquote>
<p>समुत्पत्तिं च मांसस्य वधबन्धौ च देहिनाम् ।</p>
</blockquote>
<blockquote>
<p>प्रसमीक्ष्य निवर्तेत सर्वमांसस्य भक्षणात् ॥ इति ।</p>
</blockquote>
<p>प्राणिहिंसा मा भूद् इति सर्वस्माद् रागप्राप्तमांसभक्षणान् निवर्तेत, न तु प्रत्यवायभयाद् इत्य् अर्थः । अत्रोक्तं तेनैव ।</p>
<blockquote>
<p>न मांसभक्षणे दोषो न मद्ये न च मैथुने ।</p>
</blockquote>
<blockquote>
<p>प्रवृत्तिर् एषा भूतानां निवृत्तिस् तु महाफला ॥ इति ।</p>
</blockquote>
<p>अनेन मांसभक्षणे प्रत्यवायाभावाल् लोकविद्वेषाभावाच् च फलार्थित्वाभावे मांसं भक्षयेद् इति विधिर् अर्थाद् उक्त इति मन्तव्यम् । निवृत्तेस् तु महाफलसाधनत्वं च तेनैवोक्तम् ।</p>
<blockquote>
<p>फलमूलाशनैर् मेध्यैर् मुन्यन्नानां च भोजनैः ।</p>
</blockquote>
<blockquote>
<p>न तत् फलम् अवाप्नोति यन् मांसपरिवर्जनात् ॥ इति ।</p>
</blockquote>
<p>एवम् उक्तफलार्थिनाम् अपि केषुचिद् विषयेषु मांसं भक्षितव्यम् इत्य् स एव ।</p>
<blockquote>
<p>प्रोक्षितं भक्षयेन् मांसं ब्राह्मणस्य च काम्यया ।</p>
</blockquote>
<blockquote>
<p>यथाविधि नियुक्तश् च प्राणानाम् एव चात्यये ॥</p>
</blockquote>
<p>प्रोक्षितं भक्षयेन् मांसं क्रतौ पश्ववयवभूतं हृदयादिमांसम् इष्टिशिष्टं भक्षयेत् । ब्राह्मणस्य च काम्यया निमन्त्रितब्राह्मणस्येच्छया मांसं भक्षयेत् । इष्टैः सहोपभुज्यताम् इति स्वेच्छापूर्वकोक्त्यनुज्ञातं श्राद्धशिष्टं मांसं श्राद्धकर्ता भक्षयेद् इति यावत् । यथाविधि नियुक्तश् च विधिवच् छ्राद्धे निमन्त्रितो ब्राह्मणपित्राद्युद्देशेन त्यक्तं मांसं भक्षयेत् । प्राणानाम् एव चात्यये मांसं भक्षयेत् । भेषजत्वेन दुर्भिक्षादाव् अन्नालाभेन वा यत्र मांसभक्षणम् अन्तरेण प्राणधारणम् अशक्यं तथाविधविषये ऽपि मांसं भक्षयेत् । एवं च प्रोक्षितादिविषयचतुष्टयाद् अन्यत्र फलार्थिनां मांसभक्षणं वर्जनीयम् । फलार्थित्वाभावे तु नावश्यं वर्जनीयम् इति सिद्धम् । यत् पुनस् तेनोक्तम्,</p>
<blockquote>
<p>असंस्कृतान् पशून् मन्त्रैर् नाद्याद् विप्रः कदाचन ।</p>
</blockquote>
<p>इति तद् अपि फलार्थिविषयम् ।</p>
<blockquote>
<p>न मांसभक्षणे दोषो न मद्ये न च मैथुने ।</p>
</blockquote>
<p>इति वाक्यत्रयं यत्र प्रातिपद्येन निषेधो न विद्यते तद्विषयम् । प्रातिपद्येन निषेधविधिषु सत्सु पुरुषस्य निवृत्तिसिद्ध्यर्थं निषिद्धकरणे दोषकल्पनस्यावश्यकत्वात् । तेन परस्त्रीगमने वेश्यागमने वा नानाविधधोषसद्भावात् प्रातिपद्येन निषिद्धमांसभक्षणे ऽपि नानाविधदोषाः सन्त्य् एव । अत एव शङ्केन प्रातिपद्येन निषिद्धमांसभक्षणे प्रायश्चित्तम् उक्तम्: &ldquo;विड्वराहग्रामकुक्कुटकुम्भिकभक्षणे द्वादशरात्रं पयः पिबेत्&rdquo; इति । विड्वराहादिमांसभक्षणे निषेधो मनुना प्रातिपद्येन दर्शितः ।</p>
<blockquote>
<p>क्रव्यादान् शकुनीन् सर्वान् तथा ग्रामनिवासिनः ।</p>
</blockquote>
<blockquote>
<p>अनिर्दिष्टांश् चैकशफान् टिट्टिभं चैव वर्जयेत् ॥</p>
</blockquote>
<blockquote>
<p>कलविङ्कं प्लवं हंसं चक्राङ्गं ग्रामकुक्कुटम् ।</p>
</blockquote>
<blockquote>
<p>सारसं रज्जुदालं च दत्यूहं शुकशारिके ॥</p>
</blockquote>
<blockquote>
<p>प्रत्युदान् जालपादांश् च कोयष्टिनखविष्किरान् ।</p>
</blockquote>
<blockquote>
<p>निमज्जतश् च मत्स्यादान् सौनं वल्लूरम् एव च ॥</p>
</blockquote>
<blockquote>
<p>बकं चैव वलाकां च काकोलं खञ्जरीटकम् ।</p>
</blockquote>
<blockquote>
<p>मत्स्यादान् विड्वराहांश् च मत्स्यान् एव च सर्वशः ॥ इति ।</p>
</blockquote>
<p>क्रव्यं मांसम्, तद् अत्तीति क्रव्यादः । ये क्रव्यादाः शकुनयस् तान् गृध्रादीन् वर्जयेत् । ग्रामवासिनः शकुनयः पारावतप्रभृतयः, तान् अपि वर्जयेत् । अनिर्दिष्टान् अज्ञातान् अज्ञातावान्तरजातिविशेषान्, मृगपक्षिण इति शेषः, &ldquo;अज्ञातांश् च मृगद्विजान्&rdquo; इति याज्ञवल्क्यस्मरणात् । एकशफान् अश्वादीन् वर्जयेत् । निष्ठुरशब्दभाषी पक्षिविशेषः टिट्टिभः । तथा च वैजयन्त्याम् उक्तम्: &ldquo;टिट्टिभस् तु कट्क्काणः(?)&rdquo; इति । कलविङ्कश् चटकः । प्लवो जलकुक्कुटः । हंसः प्रसिद्धः । चक्राङ्गश् चक्रवाकः । कुक्कुटः प्रसिद्धः । सारसः पुष्कराह्वयः । स च दीर्घगलजङ्घो नीलाङ्गः पक्षिविशेषः । रज्जुदालो वृक्षकुक्कुटः । दात्यूहः कालकण्टकः स च जलसमीपचरः । शुकः प्रसिद्धः । तस्य स्त्री शारिका । चञ्च्वा प्रत्युद्य भक्षयन्तीति प्रत्युदाः श्येनादयः । जालपादा जालाकारपादाः । कोयष्टिः कीदृश इति चिन्त्यः । नखैर् विकीर्य भक्षयन्तीति नखविष्किराः चकोरादयः । निमज्जतश् च मत्यादाः निमज्ज्यनिमज्ज्य मत्स्यान् भक्षयन्तीति तान् । सूना हिंसास्थानम्, तत्र हतस्य मांसं सौनम् । वल्लूरं शुष्कमांसम् &ldquo;उत्तप्तं शुष्कमांसं स्यात् तद् वल्लूरं त्रिलिङ्गकम्&rdquo; इत्य् अमरः । बकबलाके प्रसिद्धे । काकोलः गिरिकाकः । वृद्धकाको वा । यो मेघपर्यन्तम् आकाशारोहणं लीलया करोति स च खञ्जरीटः । मत्स्यादान्, अनिमज्ज्तो ऽपि । विड्वराहाः ग्रामसूकराः । मत्स्यान् एव च सर्वशः सर्वप्रकारान् मत्स्यान् वर्जयेत् । अनन्तरोक्तस्यापवादम् आह स एव ।</p>
<blockquote>
<p>पाठीनरोहिताव् आद्यौ नियुक्तौ हव्यकव्ययोः ।</p>
</blockquote>
<blockquote>
<p>राजीवाः सिंहतुण्डाश् च सशल्काश् चैव सर्वशः ॥ (म्ध् ५।१६)</p>
</blockquote>
<p>पाठीनो बहुदंष्ट्रो मत्स्यः, &ldquo;सहस्रदंष्ट्रः पाठीनः&rdquo; इत्य् अमरः । रोहितो रक्तवर्णः । एतौ पाठीनरोहितौ हव्यकव्ययोर् नियुक्तौ निवेदितौ दत्तौ निमन्त्रितेनाद्यौ भक्ष्याव् इत्य् अर्थः । राजीवाः पद्मवर्णाः, राजिमन्तो वा । सिंहतुण्डाः सिंहमुखाः । सह शल्कैः शुक्त्याकारैः पृष्ठभागतो वर्तन्ते इति सशल्काः । एतेषु सिंहतुण्डादयः सर्वशः निमन्त्रितैर् अनिमन्त्रितैश् च भक्ष्याः । सशल्कानां भक्ष्यत्वं वेदाध्ययनहीनपुरुषाभिप्रायेणोक्तम्,</p>
<blockquote>
<p>मत्स्यान् सशल्कान् सर्वान् वै वेदाध्यायी विवर्जयेत् ।</p>
</blockquote>
<p>इति यमस्मरणात् । देवलो ऽपि प्रातिपद्येन निषेधम् आह ।</p>
<blockquote>
<p>उलूककुररश्येनगृद्ध्रकुक्कुटवायसाः ।</p>
</blockquote>
<blockquote>
<p>चकोरकोकिलौ रज्जुदालकश् चाषमद्गुकौ ॥</p>
</blockquote>
<blockquote>
<p>पारावतकपोतौ च न भक्ष्याः पक्षिणः स्मृताः ॥</p>
</blockquote>
<p>उलूको घूकः । यो ऽन्तरिक्षे चरन् जलान्तर्वर्तिनं मत्स्यादिकं श्येन इव निपत्यादत्ते स कुररः । चकोरः चन्द्रिकास्वादकः । यः शकुनसूचकत्वेन प्रसिद्धो हरितपीतवर्णः खर्वकाय पक्षिविशेषः स चाषः । मद्गुः जलकाकः &ldquo;मद्गुस् तु जलवायसः&rdquo; इत् वैजयन्त्याम् । शेषाः प्रसिद्धाः । एवं यत्र यत्र प्रातिपद्येन प्रतिषेधः स्मर्यते तत्र निषेधविधिम् अतिक्रम्य भक्षणे कृते प्रत्यवायो न मांसमात्रभक्षण इत्य् अनुसंधेयम् । अत एव शङ्खेनाप्रतिषिद्धानां मांसं भक्ष्यम् इति दर्शयितुं केचन पक्षिमृगाणाम् अप्रतिषिद्धानाम् उपलक्षणतयोक्ताः ।</p>
<blockquote>
<p>तित्तिरिं च मयूरं च लावकं च कपिञ्जलम् ।</p>
</blockquote>
<blockquote>
<p>वार्ध्रीणसं वर्तिकं च भक्ष्यम् अह यमः सदा ॥</p>
</blockquote>
<p>लावकः स्वजातीयैः सह कलहकारी पक्षिविशेषः । कपिञ्जलः शरुः । स च चित्रवर्णपक्षः । &ldquo;चित्रपक्षे शरुकपिञ्जलौ&rdquo; इति वैजयन्त्याम् अभिधानात् । वार्ध्रीणसः खड्गाख्यो मृगः &ldquo;गण्डके खड्गखड्गिनौ, वार्ध्रीणसो गणोत्साहः&rdquo; इत् तत्रैवाभिधानात् । वर्तिकः पक्षिविशेषः । शेषाः प्रसिद्धाः । वार्ध्रीणसग्रहणम् अप्रतिषिद्धपशुमृगाणां प्रदर्शनार्थम् । अत एव मनुः ।</p>
<blockquote>
<p>श्वाविधं शल्यकं गोधां खड्गकूर्मशशांस् तथा ।</p>
</blockquote>
<blockquote>
<p>भक्ष्यान् पञ्चनखेष्व् आहुर् अनुष्ट्रांश् चैकतोदतः ॥</p>
</blockquote>
<p>श्वावित् श्वभक्षको व्याघ्रविशेषः । न तु शल्यः, पौनरुक्त्यापत्तेः । श्वाविच्छब्दः श्वभक्षकव्याघ्रविशेषे ऽपि प्रसिद्धः । अत एव अपरार्केण &ldquo;सेधा श्वावित्&rdquo; इति व्याख्याय &ldquo;स च श्वभक्षको व्याघ्रविशेषः&rdquo; इत्य् उक्तम् । शल्यकः शल्यः, स च जलाकासन्निभतनूरुहशाली मृगविशेषः । गोधा विलेशया ईषन्नकुलसदृशी । इतरे प्रसिद्धाः । अनुष्ट्रांश् चैकतोदतः पशूनां मध्ये उष्ट्रव्यतिरिक्तान् । एकतोदतः महिषमेषप्रभृतीन् भक्ष्यान् आहुर् इति संबन्धः । उष्ट्रग्रहणं गवादीनाम् अपि प्रदर्शनार्थम् । अत एव देवलः ।</p>
<blockquote>
<p>अभक्ष्याः पशुजातीनां गोखरोष्ट्राश्वकुञ्जराः ।</p>
</blockquote>
<blockquote>
<p>सिंहो व्याघ्रश् च शरभसर्पाजगरकास् तथा ॥</p>
</blockquote>
<blockquote>
<p>आखुमूषकमार्जारनकुलग्राम्यसूकराः ।</p>
</blockquote>
<blockquote>
<p>श्वसृगालवृकद्वीपिगोलाङ्गूलकमर्कटाः ॥ इति ।</p>
</blockquote>
<p>व्याघ इति पूर्वम् उक्तत्वात् द्वीपिशब्दो व्याघ्रविसेषपरः । गोलाङ्गूलो वानरविशेषः । मर्कटग्रहणं पञ्चनखानाम् उपलक्षणम् । अत एव न भक्षयेद् इत्य् अनुवृत्तौ मनुनोक्तम् &ldquo;सर्वान् पञ्चनखांस् तथा&rdquo; इति । सर्वान् भक्ष्यत्वेन पूर्वोक्तश्वाविच्छल्यकगोधाखड्गकूर्मशशव्यतिरिक्तान् इत्य् अनुसंधेयम् । शङ्खो ऽपि भक्ष्यमांसम् आह ।</p>
<blockquote>
<p>माहिषं त्व् आजम् औरभ्रं मार्गं रौरवम् एव च ।</p>
</blockquote>
<blockquote>
<p>भक्ष्यमांसं समुद्दिष्टं यच् च वै पार्षतं भवेत् ॥</p>
</blockquote>
<blockquote>
<p>वराहांश् च तथा भक्ष्यान् आहारण्यनिवासिनः ॥</p>
</blockquote>
<p>उरभ्रो मेषः, तस्य मांसम् औरभ्रम् । मृगो हरिणः तस्य मांसं मार्गम् । रुरुः कृष्णसारविशेषः &ldquo;रुरुर् महान् कृष्णसारः&rdquo; इति वैजयन्त्यां, तस्य मांसं रौरवम् । पृषतः अतिस्थूलबिन्दुप्रमाणकशुक्लवर्णतनूरुहकृतमण्डलशतेश् चित्रतो हरिणविशेषः, तस्य मांसं पार्षतम् । तथारण्य्निवासिनो वराहान् भक्ष्यान् आहेत्य् अन्वयः । एवम् उक्तभक्ष्य्मांसप्रतिपादकवचनैर् भक्षणीयेषु भक्षणमात्रेण प्रत्यवायो नास्तीति गम्यते, न तु भक्षणाय प्राणिवधे कृते ऽपीति, प्राणिवधम् अकृत्वा म्श्ंसार्जनसंभवात् (?), &ldquo;न हिंस्यात् सर्वा भूतानि&rdquo; इत् हिंसाप्रतिषेधाच् च,</p>
<blockquote>
<p>यो ऽहिंसकानि भूतानि हिनस्त्य् आत्मसुखेच्चया ।</p>
</blockquote>
<blockquote>
<p>स जीवंश् च मृतश् चैव न क्वचित् सुखम् एधते ॥</p>
</blockquote>
<blockquote>
<p>स वसेन् नरके घोरे दिनानि पशुरोमभिः ।</p>
</blockquote>
<blockquote>
<p>संमितानि दुराचारो यो हन्त्य् अविधिना पशून् ॥</p>
</blockquote>
<p>इति मनु-याज्ञवल्क्यस्मरणाच् च । यत् तु मनुनोक्तम्,</p>
<blockquote>
<p>अनुमन्ता विशसिता निहन्ता क्रयविक्रयी ।</p>
</blockquote>
<blockquote>
<p>संस्कर्ता चोदहर्ता च खादकश् चैव घातकाः ॥</p>
</blockquote>
<p>इति, तत्र क्रयविक्रयिखादकादेर् घातकत्वाभिधानं हन्तॄणां कथंचित् प्रेतकभूतस्य न तूदासीनस्येति मन्तव्यम्, उदासीनस्य कथंचिद् अपि हननकर्तृत्वाभावात् । अत एव देवलः ।</p>
<blockquote>
<p>पञ्च पञ्चनखा भक्ष्याः धर्मतः परिकीर्तिताः ।</p>
</blockquote>
<blockquote>
<p>गोधा कूर्वः शशः श्वाविच् छल्यकश् चेति ते स्मृताः ॥</p>
</blockquote>
<p>हिंसाम् अन्तरेण विक्रयाद्यैर् उपादाय पञ्चनखाः भक्ष्याः परिकीर्तिता इत्य् अर्थः । यद्य् अप्य् अत्र पञ्चग्रहणम् अवधारणार्थम्, तथापि &ldquo;श्वविधं शल्यकं गोधां खड्गकूर्मशशांस् तथा&rdquo; इति मानवे खड्गमांसस्य भक्ष्यत्वाभिधानम् अविरुद्धम्, भिन्नविषयत्वात् । नित्यभोजनविषयं देवलवचनम् । मानवं तु श्राद्धविषअयम्,</p>
<blockquote>
<p>खड्गमांसैर् भवेद् अन्नम् अक्षय्यं पितृकर्मणि ।</p>
</blockquote>
<p>इति खड्गमांसस्य श्राद्धे फलश्रुतिदर्शनात् ॥</p>
<p><strong>इति स्मृतिचन्द्रिकायां नित्यभोजने वर्जनीयमांसविषयाणि</strong></p>
<h2 id="तपतय-अतशय-हत-भत-दरवयम">तृप्त्य्-अतिशय-हेतु-भूत-द्रव्यम्</h2>
<p>**अथ श्राद्धे तृप्त्य्-अतिशय-हेतु-भूत-द्रव्यविषयाणि **</p>
<p><strong>कानिचिद् वचनानि लिख्यन्त</strong></p>
<p>तत्र मनुः ।</p>
<blockquote>
<p>हविर् यच् चिररात्राय यच् चानन्त्याय कल्पते ।</p>
</blockquote>
<blockquote>
<p>पितृभ्यो विधिवद् दत्तं तत् प्रवक्ष्याम्य् अशेषतः ॥</p>
</blockquote>
<p>यद् धविः पितृभ्यो विधिवद् दत्तं चिररात्राय कल्पते चिलकालानुस्यूतपितृतृप्तये, यच् चानन्त्याय अत्यन्तविरकालानुस्यूतपितृतृप्तये कल्पते, तथाभूतहविर् इदानीं प्रवक्ष्यामीत्य् अर्थः, तत्र तावत् प्रतिज्ञातं क्रमेण यच् चिररात्राय कल्पते तद् आह स एव ।</p>
<blockquote>
<p>तिलैर् व्रीहियवैर् माषैर् अद्भिर् मूलफलेन वा ।</p>
</blockquote>
<blockquote>
<p>दत्तेन मासं प्रीयन्ते विधिवत् पितरो नृणाम् ॥</p>
</blockquote>
<p>तिलादिचतुष्टयग्रहणं ग्राम्यौषधीनां सप्तानाम् उपलक्षणार्थम् । तत्र ग्राम्याभिर् ओषधीभिः मासं प्रीयन्ते । तासां पुष्कलानाम् अभावे किंचिद् अन्नसहितैरवादिभिर् मासं प्रीयन्त इत्य् अर्थः । तथा च कात्यायनः: &ldquo;ग्राम्याभिर् ओषधीभिर् मासं तृप्तिः, तदलाभे मूलफलैर् अद्भिर् वा सहान्नेनोत्तरास् तर्पयन्ति&rdquo; इति । उत्तरा मूलफलापः, ताः सहैव किंचिद् अन्नेन मासं तर्पयन्ति, न केवला इत्य् अर्थः । मार्कण्डेयो ऽपि ।</p>
<blockquote>
<p>गोधूमैर् इक्षुभिर् मुद्गैः सतीनैश् चणकैर् अपि ।</p>
</blockquote>
<blockquote>
<p>श्राद्धेषु दत्तैः प्रीयन्ते मासम् एकं पितामहाः ॥</p>
</blockquote>
<p>सतीनाः कलायाः &ldquo;कलायस् तु सतीनकः&rdquo; इत्य् अमरः । चणकः चर्तुलाकारश् चणकः चणकशब्देनैव प्रसिद्धः हरिमन्थ्काख्यः, &ldquo;चणको हरिमन्थकः&rdquo; इति तेनैवाभिधानात् । गोधूमादिविकारैग्न्यैः (?) श्राद्धेषु दत्तैर् एकं मासं प्रीयन्त इत्य् अर्थः । अत एव &ldquo;हरितमुद्गकृष्णमाषश्यामाकप्रियङ्गुगोधूमेक्षुविकारांश् च दद्यात्&rdquo; इति प्रचेतसोक्तम् । दद्यात् मासपर्यन्तं पितृतृप्तये इति शेषः । एवं च न सक्षाद् गोधूमादयो देयाः, किं तु तद्विकारा मण्टकादयः । विष्णुर् अपि: &ldquo;साकश्यामाकनीवारप्रियङ्गुमुद्गैर् मासं प्रीयन्ते&rdquo; इति, मार्कण्डेयस् तु मासपर्यन्तप्रीतजनकानि शाकानि प्रपञ्चयति ।</p>
<blockquote>
<p>विदार्या चावरूढैश् च बिसैः शृङ्गाटकैस् तथा ।</p>
</blockquote>
<blockquote>
<p>केचुकैश् च तथा कन्दैः कर्कन्धूबदरैर् अपि ॥</p>
</blockquote>
<blockquote>
<p>पालेवतैर् आरुकैश् चाप्य् अक्षोटैः पनसैस् तथा ।</p>
</blockquote>
<blockquote>
<p>काकोलैः क्षीरकाकोलैस् तथा पिण्डालुकैः शुभैः ॥</p>
</blockquote>
<blockquote>
<p>लाजाभिश् च सधानाभिः त्रपुषोर् वारुभिर् भिदैः ।</p>
</blockquote>
<blockquote>
<p>सर्षपाराजशाकाभ्याम् इङ्गुदै राजजम्बुभिः ॥</p>
</blockquote>
<blockquote>
<p>प्रियालामलकैर् मुख्यौः फल्गुभिश् च ह्य् अलाबुकैः ।</p>
</blockquote>
<blockquote>
<p>वेत्राङ्कुरैस् तालकन्दैश् चुक्रिकाक्षीरिकावचैः ॥</p>
</blockquote>
<blockquote>
<p>मोचैः समोचैर् लकुचैस् तथा वै बीजपूरकैः ।</p>
</blockquote>
<blockquote>
<p>रागषाडवचोष्यैश् च त्रिजातकसमन्वितैः ।</p>
</blockquote>
<blockquote>
<p>दत्तैस् तु मासं प्रीयन्ते श्राद्धेषु पितरो नृणाम् ॥ इति ।</p>
</blockquote>
<p>विदारी कृष्णवर्णा, भूकूश्माण्डफलम् । बिसं पद्मकन्दोपरिस्थिततन्तुपुञ्जयुक्तं भक्ष्यावयवः । शृङ्गाटकं जलजं त्रिकण्टकम् । केचुकः खर्जूराख्यं शाकम् । कन्दः सूरणः । &ldquo;अर्शोघ्नः सूरणः कन्दः&rdquo; इत्य् अमरः । बदरं बदरीफलम् । बदर्यवान्तरविशेषः कर्कन्धूः तत्फलं कर्कन्धूशब्देनोक्तम् । अक्षोटो गिरिसंभवः पीलुः । पनसः प्रसिद्धः । काकोलक्षीरकाकोलौ गौडदेशे प्रसिद्धौ । उर्वारुः स्वादुकर्कटी । भिदः तिक्तकर्कटी । सर्षपः प्रसिद्धः । सर्षपेतिस्त्रीलिङ्गतया निर्देशः छान्दसः । राजशाकं राजवृक्षाख्यं शाकं कृष्णसर्षप इति यावत् । इङ्गुदस् तापसतरुः । राजजम्बूः जम्बूविशेषः । प्रियालो राजादनाख्यो वृक्षः, &ldquo;राजादनं प्रियालः स्यात्&rdquo; इत्य् अमरः । मुख्यान्य् आमलकानि स्थूलामलकानि । फल्गूनि क्षुद्रामलकानि । वेत्राङ्कुरः प्रसिद्धः । तालकन्दः भूम्यन्तर्निहिततालप्रभवम् आरग्वधफलाकारं पाण्ड्यदेशादौ भक्ष्यत्वेन प्रसिद्धं मूलम् । चुक्रिका आम्लिका तिंत्रिणी चिञ्चा इति यावत् । क्षीरिकाफलाध्यक्षम् &ldquo;राजादनपलाध्यक्षे क्षीरकायाम्&rdquo; इत्य् अमरः । मोचा कदली, &ldquo;कदली वारणवुसा (?) रम्भा मोचांशुमत्फला&rdquo; इति तेनैवाभिधानात् । लकुचो लिकुचः । &ldquo;लकुचो लिकुचो डहुः&rdquo; इत्य् अमरः । स च जम्बीरफलतुल्यखर्वफलवान् गुल्मविशेषः । बीजपूरो मातुलुङ्गः &ldquo;फलपूरो बीजपूरो रुचको मातुलुङ्गकः&rdquo; इत्य् अमरः । पद्मफलं पद्मबीजकोशः, कर्णिकेति यावत् । रागषाडवाः पानकविशेषाः । त्रिजातकं लवङ्गैलापत्राणां समाहारः । शेषाण्य् अत्यन्तप्रसिद्धानि । मत्स्यपुराणे ऽपि ।</p>
<blockquote>
<p>अन्नं तु सदधिक्षीरं गोघृतं शर्करान्वितम् ।</p>
</blockquote>
<blockquote>
<p>मासं प्रीणाति वै सर्वान् पितॄन् इत्य् आह केशवः ॥ इति ।</p>
</blockquote>
<p>द्विमासादिसंवत्सरगृप्तिहेतुभूतान्य् आह मनुः ।</p>
<blockquote>
<p>द्वौ मासौ मत्स्यमांसेन त्रीन् मासान् हारिणेन तु ।</p>
</blockquote>
<blockquote>
<p>औरभ्रेणाथ चतुरः शाकुनेनेह पञ्च वै ॥</p>
</blockquote>
<blockquote>
<p>छागमांसेन षण्मासान् पार्षतेनेह सप्त वै ।</p>
</blockquote>
<blockquote>
<p>अष्टाव् ऐणेयमांसेन रौरवेण नवैव तु ॥</p>
</blockquote>
<blockquote>
<p>दशमासांस् तु तृप्यन्ति वराहमहिषामिषैः ।</p>
</blockquote>
<blockquote>
<p>शशकूर्मयोस् तु मांसेन मासान् एकादशैव तु ॥</p>
</blockquote>
<blockquote>
<p>संवत्सरं तु गव्येन पयसा पायसेन च ॥ इति ।</p>
</blockquote>
<p>हरिणः कुरङ्गः, तस्य मांसं हारिणम् । उरभ्रो मेषः, तस्य मांसम् औरभ्रम् । शकुनिः पक्षी, तस्य मांसं शाकुनम् । पृषतश् चित्रमृगः तस्य मांसं पार्षतम् । एणी मृगी तस्या मांसं ऐणेयम् । रुरुर् महान् कृष्णसारः तस्य मांसं रौरवम् । पयोग्रहणं पयोविकाराणाम् उपलक्षणम् । अत एव विष्णुः: &ldquo;संवत्सरं तु पयसा तद्विकारैर् वा&rdquo; इति । यद्य् अपि पायसेनेत्य् अत्र पयोविशेषः न श्रुतः, तथापि गव्यपयः संनिधानात् तत्पयः सिद्धम् इति गम्यते । यत् तु प्रीणातीत्य् अनुवृत्तौ पैटीनसिनोक्तम् &ldquo;पायसेनं तु षण्मासान्&rdquo; इति, तद् अगोपयःसिद्धपायसविषयम् । द्वादशसंवत्सरपर्यन्ततृप्तिकरद्रव्यम् आह मनुः ।</p>
<blockquote>
<p>वार्ध्राणसस्य मांसेन तृप्तिर् द्वादशवार्षिकी । इति ।</p>
</blockquote>
<p>पितॄणां भवतीति शेषः । वार्ध्राणसो ऽत्र पारिभाषिको वेदितव्यः, न तु खड्गमृगः, तस्यातिदीर्घकालतृप्तिकरद्रव्येषु मनुनैव वक्ष्यमाणत्वात् । कः पुनर् असौ पारिभाषिको वार्ध्राणस इत्य् अपेक्षिते विष्णुधर्मोत्तरम् ।</p>
<blockquote>
<p>त्रिपिबं त्व् इन्द्रियक्षीणं यूथस्याग्रचरं तथा ।</p>
</blockquote>
<blockquote>
<p>रक्तवर्णं तु राजेन्द्र छागं वार्ध्राणसं विदुः ॥ इति ।</p>
</blockquote>
<p>त्रिभिः मुखेन कर्णाभ्यां च पिबतीति व्युत्पत्त्या त्रिपिबः, अत्यन्तलम्बकर्णः । यद्य् अपि न कर्णाभ्यां पिबति, तथापि तटाकादिगतोदकपानसमये कर्णाव् अपि लम्बितौ मुखवज् जलसंस्पर्शिनौ भवत इत्य् औपचारिकस् त्रिपिबशब्दो युक्तः । इन्द्रियक्षीणः संभोगाक्षमः । रक्तवर्णग्रहणं श्वेतवर्णस्यापि प्रदर्शनार्थम् ।</p>
<blockquote>
<p>त्रिपिबं त्व् इन्द्रियक्षीणं श्वेतं वृद्धम् अजापतिम् ।</p>
</blockquote>
<blockquote>
<p>वार्ध्राणसं तु तं प्राहुः याज्ञिकाः पितृकर्मणि ॥</p>
</blockquote>
<ul>
<li>
<pre><code>                     ######### २५७ मिस्सिन्ग्
</code></pre>
</li>
</ul>
<p>त्तस्या विनाश इति । कार्यभूतायास् तृप्तेर् नित्यत्वायोगात् । तेन नित्यवद् अतिदीर्घकालतृप्तिर् वचोभङ्ग्या ज्ञाप्यत इति मन्तव्यम् । अत एव पितृगीतायां गाथायाम् (?) उक्तम् ।</p>
<blockquote>
<p>कालशाकं महाशल्कं मांसं वार्ध्राणसस्य च ।</p>
</blockquote>
<blockquote>
<p>विषाणवर्जा ये खड्गा आसूर्यं तांस् तु भुञ्ज्महे ॥ इति ।</p>
</blockquote>
<p>सूर्यो यावति काले तिष्ठति तावन्तं कालं कालशाकादिपदार्थं भुञ्ज्महे इत्य् अर्थः ॥</p>
<p>**इति स्मृतिचन्द्रिकायां श्राद्धकाण्डे **</p>
<p><strong>पितृतृप्त्यतिशयहेतुभूतद्रव्यविषयाणि</strong></p>
<p>**एवं प्रसक्तानुप्रसक्तं परिसमाप्याधुना प्रकृतस्य **</p>
<p><strong>पूर्वाह्णकृत्यस्य शेषम् उच्यते</strong></p>
<p>तत्र मार्कण्डेयः ।</p>
<blockquote>
<p>अह्नः षट्सु मुहूर्तेषु गतेषु त्व् अथ तान् द्विजान् ।</p>
</blockquote>
<blockquote>
<p>प्रत्येकं प्रेषयेत् प्रेष्यान् प्रदायामलकोदकम् ॥</p>
</blockquote>
<p>द्वादशघटिकाभ्य ऊर्ध्वं निमन्त्रितब्राह्मणानां स्नानार्थं परिचारकाणां हस्तेष्व् आमलककल्कं प्रदाय निमन्त्रितब्राह्मणेभ्यः प्रत्येकं दीयताम् इति तान् द्विजान् प्रति ब्राह्मणान् प्रेषयेद् इत्य् अर्थः । एतद् आमलककल्कदानं प्रतिषिद्धतैलासु तिथिषु द्रष्टव्यम् । तास्व् अप्य् अमावास्याव्यतिरिक्तासु देयम् &ldquo;धात्रीफलैर् अमावास्यायां न स्नायात्&rdquo; इत्य् आमलकोदकस्नानस्याप्य् अमावास्यायां निषेधात् । अनिषिद्धतैलायां तु द्वितीयादितिथौ स्नानार्थं तैलादि देयम् इत्य् आह कात्यायनः ।</p>
<blockquote>
<p>तैलम् उद्वर्तनं स्नानं दन्तधावनम् एव च ।</p>
</blockquote>
<blockquote>
<p>कृत्तरोमनखेभ्यस् तु दद्यात् तेभ्यो ऽपरे ऽहनि ॥</p>
</blockquote>
<p>उत्तरेद्युः पूर्वाह्णे कृत्तरोमनखेभ्यो निमन्त्रितेभ्यस् तैलादिकं स्नानसाधनं दन्तधावनसाधनं च काष्ठादिकं दद्याद् इत्य् अर्थः । यत् तु प्रचेतसोक्तम्,</p>
<blockquote>
<p>तैलम् उद्वर्तनं स्नानं दद्यात् पूर्वाह्ण एव तु \</p>
</blockquote>
<blockquote>
<p>श्राद्धभुग्भ्यो नखश्मश्रुच्छेदन्ं न तु कारयेत् ॥</p>
</blockquote>
<p>तत्र नखादिच्छेदननिषेधो निषिद्धक्षुरकर्मतिथिविषयः । तैलादिदाने वेशेषम् आह देवलः ।</p>
<blockquote>
<p>तैलम् उत्द्वर्तनं स्नानं स्नायीयं च पृथग्विधम् ।</p>
</blockquote>
<blockquote>
<p>पात्रैर् औदुम्बरैर् दद्याद् वैश्वदैविकपूर्वकम् ॥</p>
</blockquote>
<p>उदुम्बरं ताम्रम् । वृद्धशातातपस् तु कृत्यान्तरम् आह: &ldquo;समूलान् दर्भान् आहरेत्&rdquo; इति । पितृकर्मार्थम् इति शेषः । अत एव यमः ।</p>
<blockquote>
<p>समूलस् तु भवेद् दर्भः पितॄणां श्राद्धकर्मणि । इति ।</p>
</blockquote>
<p>दर्भः कुशः । स एव श्राद्धकर्मणि मुख्यः । तदभावे काशादिकम् आहरणीयम्, &ldquo;कुशाभावे कुशस्थाने काशान् दूर्वां वा दद्यात्&rdquo; इति विष्णुस्मरणात् । काशाद्यभावे तु गोभिलेनोक्तम्: &ldquo;बर्हिर् उपमूललूनं पितृभ्यस् तदलाभे शूकतृणशरबल्वजवर्जं सर्वतृणानि&rdquo; इति । यद्य् अपि बर्हिःशब्दस् तृणमात्रे वर्तते । तथापि तृणविशेषविहितकुशकाशदूर्वास्व् एव पर्यवस्यति, तेन तदलाभ इत्य् अस्य कुशकाशदूर्वालाभ इत्य् अर्थो ऽवगन्तव्यः । उपमूललूनं मूलसमीपे लूनम् । शूकतृणं शूकधान्यतृणम् । शरः पुण्ड्रः, सुगन्धितृणम् इति यावत् । बल्वजाः मुञ्जसदृशानि तृणानि । &ldquo;बर्हिर् उपमूललूनम्&rdquo; इत्य् अस्य &ldquo;समूलस् तु भवेद् दर्भः&rdquo; इत् यमोक्तेन सह विकल्पो वेदितव्यः । बर्हिर् आहरणवद् यवाद्याहरणम् अपि कर्तव्यम्, अत एव पुराणे ऽभिहितम् ।</p>
<blockquote>
<p>उपमूलं कृत्तमूलान् कुशांस् तत्रोपकल्पयेत् ।</p>
</blockquote>
<blockquote>
<p>यवांस् तिलान् ब्रुसीः कांस्यम् अपःशुद्धेः समाहृताः ॥</p>
</blockquote>
<blockquote>
<p>पार्णराजतताम्राणि पात्राणि स्युः समिन् मधु ।</p>
</blockquote>
<blockquote>
<p>पुष्पधूपसुगन्धादि क्षौमसूत्रं च मेक्षणम् ॥ इति ।</p>
</blockquote>
<p>तत्र श्राद्ध्देश इत्य् अर्थः । ब्रुसीः निमन्त्रितब्राह्मणानाम् उपवेशनार्थान् आसनानि । &ldquo;व्रतिनाम् आसनं ब्रुसी&rdquo; इत्य् अमरः । निमन्त्रिता अपि ब्रह्मचर्यादिव्रतग्रहणाद् व्रतिन इति तदर्थासने ऽपि मुख्य एवायं शब्दः । कांस्यं कांस्यमयं भाजनम् । पार्णं पर्णमयम् । क्षौमसूत्रं दुकूलसूत्रम् । मेक्षणं काष्ठमयी दर्वी । कांस्यपार्णराजतताम्रभाजनेषु यथासामर्थ्यम् उपकल्पनम् । प्रतिब्राह्मणं ब्रुस्युपकल्पनं भाजनोपकल्पनं च । सुगन्धादीत्य् अत्रादिग्रहणाद् अक्षतदीपाञ्छादनादिकं गृह्यते । तिलाः सति संभवे वन्या एवोपकल्पनीयाः,</p>
<blockquote>
<p>जर्तिलास् तु तिलाः प्रोक्ताः कृष्णवर्णा वने भवाः ।</p>
</blockquote>
<p>इति सत्यव्रतेनाभिधानात् । एवंरूपास् तिलाः श्राद्धे ग्राह्यतया प्रोक्ता इत्य् अर्थः । जर्तिला अकृष्टभूमौ जातास् तिलाः,</p>
<blockquote>
<p>जर्तिलाश् चैव ते ज्ञेया अकृष्टोत्पादितास् तु ये ।</p>
</blockquote>
<p>इति तेनैवाभिधानात् । जर्तिलानाम् असंभवे तु तदितरतिला उपकल्पनीयाः । प्रशस्तानाम् अलाभे गुणिलोपन्यायेन जातिमात्रशालिनाम् उपादेयत्वात् । यत् त्व् आपस्तम्बेनोक्तम्,</p>
<blockquote>
<p>अटव्यां ये समुत्पन्ना अकृष्टफलितास् तथा ।</p>
</blockquote>
<blockquote>
<p>ते वै श्राद्धे पवित्राः स्युस् तिलास् ते न तिलास् तिलाः ॥</p>
</blockquote>
<p>इति, न तिला इति &ldquo;अपशवो वा अन्ये गोऽश्वेभ्यः (?), असत्रं वा एतद् यद् अछन्दोमम्&rdquo; इत्यादिवद् अर्थवादमात्रम् इति मन्तव्यम् । अपरार्केण तु न तिलास् तिला इत्य् एतद् अन्यथा व्याख्यातम्: &ldquo;ग्राम्यास् तिला न तिला तिलकार्यकरा न भवतीत्य् अर्थः&rdquo; इति । तद् असत्, तेषाम् अपि श्राद्धे जर्तिलासंभवे तिलकार्यकरत्वात् । अत एव ब्रह्माण्डपुराणे ।</p>
<blockquote>
<p>यतिस् त्रिदण्डी करकं राजतं पात्रम् एव च ।</p>
</blockquote>
<blockquote>
<p>दौहित्रः कुतपः कालः छागः कृष्णाजिनं तथा ॥</p>
</blockquote>
<blockquote>
<p>गौराः कृष्णास् तथारण्यास् तथैव त्रिविधास् तिलाः ।</p>
</blockquote>
<blockquote>
<p>पितॄणां तृप्तये सृष्टा दशैते ब्रह्मणा स्वयम् ॥ इति ।</p>
</blockquote>
<p>त्रिदण्डीति यतेर् विशेषणम् । राजतम् इति पात्रस्य । कुतप इति कालस्य । गौरास् तिलाः क्षृणास् तिलाः आरण्यास् तिला इति गुणानुरक्तरूपेण त्रयः पदार्थः । एवं च दशसंख्या घटते दौहित्रपदं वृद्धशातातपेन व्याख्यातम् ।</p>
<blockquote>
<p>दुहित्रं खड्गशृङ्गं तु ललाटे यत् तद् उच्यते ।</p>
</blockquote>
<blockquote>
<p>तस्य शृङ्गस्य यत् पात्रं दौहित्रम् इति कीर्तितम् ॥</p>
</blockquote>
<p>कुतपपदं तु स्मृत्यन्तरे व्याख्यातम् ।</p>
<blockquote>
<p>अह्नो मुहूर्ता विख्याताः दश पञ्च च सर्वदा ।</p>
</blockquote>
<blockquote>
<p>तत्राष्टमो मुहूर्तो यः स कालः कुतपः स्मृतः ॥ इति ।</p>
</blockquote>
<p>प्रकृतम् उच्यते; ब्रुसीषु विशेषम् आह मनुः: &ldquo;कुतपं चासने दद्यात्&rdquo; इति । कुतपशब्दस्यानेकार्थाः स्मृत्यन्तरे दर्शिताः ।</p>
<blockquote>
<p>मध्याह्नः खड्गपात्रं च तथा नेपालकम्बलम् ।</p>
</blockquote>
<blockquote>
<p>रूप्यं दर्भास् तिला गावो दौहित्रश् चाष्टमः स्मृतः ॥</p>
</blockquote>
<blockquote>
<p>पापं कुत्सितम् इत्य् आहुः तस्य सन्तापकारिणः ।</p>
</blockquote>
<blockquote>
<p>अष्टाव् एते यतस् तस्मात् कुत्पा इति विश्रुताः ॥ इति ।</p>
</blockquote>
<p>कुतपशब्दार्थेष्व् अष्टसु नेपालदेशप्रभवमेषासिलोमनिर्मितकम्बललक्षणः कुतपो मनुनोक्तः, तस्यैवाननाख्ये कार्ये योग्यतमत्वात् । तदसंभवे कम्बलमात्रम् अपि पीठाद्यपेक्षया प्रशस्तम् । आसनोपकल्पनं भोजनार्थोपवेशनस्थानेषु कार्यम् । उपकृप्तासनेषु दर्भास्तरणं च कार्यम्,</p>
<blockquote>
<p>आसनेषु सदर्भेषु विविकेषूपवेशयेत् ।</p>
</blockquote>
<p>इति पूर्वोपकॢप्तेष्व् आसनेषूपवेशनविधानात् । शुद्धैर् आहर्तृभिः समाहृता इत्य् अपां विशेषणं निषिद्धानाम् अपाम् उपकल्पनविषेधज्ञापनार्थम् । तेन,</p>
<blockquote>
<p>दुर्गन्धि फेनलं वर्ज्यं तथा वै पल्वलोदकम् ।</p>
</blockquote>
<blockquote>
<p>न लभेद् यत्र गौस् तृप्तिं नक्तं यच् चैव गृह्यते ॥</p>
</blockquote>
<blockquote>
<p>यच् च सर्वाय नोत्सृष्टं यच् चाभोज्यनिपानजम् ।</p>
</blockquote>
<blockquote>
<p>तद् वर्ज्यं सलिलं तात सदैव पितृकर्मणि ॥</p>
</blockquote>
<p>इत्यादिवचननिषिद्धं सलिलं नोपकल्पयेत् । यच् च सर्वाय नोत्सृष्टं सर्वप्राण्युपजीवनार्थं कूपादिकर्तृभिर् यन् नोत्सृष्टं तद् अपि वर्ज्यम् । निपानं कूपसमीपे कृतः पश्वादीनाम् उदकपानार्थो जलाशयः । कांश्यपार्णराजतताम्रप्रात्राण्य् अर्घ्योदकधारणार्थानि सर्वाण्य् उपकल्प्यानि । भोजनार्थानि च महान्ति । पार्णभजनं पलाशपर्णव्यतिरिक्तपर्णकृतं भोजनार्थं नोपकल्पनीयम्,</p>
<blockquote>
<p>न मृन्मयानि कुर्वीत भोजने दैवपित्र्ययोः ।</p>
</blockquote>
<blockquote>
<p>पलाशेभ्यो विना न स्युः पार्णपात्राणि भोजने ॥</p>
</blockquote>
<p>इति अत्र प्रतिषेधात् । भोजने इति विशेषितत्वात्, अर्घ्यपात्रे तु नायं प्रतिषेधः । अत एव वैजवापेनोक्तम् ।</p>
<blockquote>
<p>खादिरौदुम्बराण्य् अर्घ्यपात्राणि श्राद्धकर्मणि ।</p>
</blockquote>
<blockquote>
<p>अप्य् अश्ममृन्मयानि स्युर् अपि पर्णपुटास् तथा ॥ इति ।</p>
</blockquote>
<p>पुष्पेषूपकल्पनीयानि ब्रह्माण्डपुराणे दर्शितानि ।</p>
<blockquote>
<p>शुक्लाः सुमनसः श्रेष्ठाः तथा पद्मोत्पलानि च ।</p>
</blockquote>
<blockquote>
<p>गन्धरूपोपपन्नानि यानि चान्यानि कृत्स्नशः ॥</p>
</blockquote>
<p>सुमनसः पुष्पाणि । मार्कण्डेयपुराणे ऽपि ।</p>
<blockquote>
<p>जात्यश् च सदा दातव्या सल्लिकाः श्वेतयूधिकाः ।</p>
</blockquote>
<blockquote>
<p>जलोद्भवानि सर्वाणि कुसुमानि च चम्पकम् ॥</p>
</blockquote>
<p>जात्यो मालत्यः । &ldquo;सुमना मालती जातिः&rdquo; इत्य् अमरः । श्वेतयूधिका हेमपुष्पिकाव्यतिरिक्तगणिका, &ldquo;गणिका यूधिकाम्बष्ठा सा पीता हेमपुष्पिका&rdquo; इति तेनैवाभिधानात् । वर्ज्यान्य् अपि कुसुमानि ब्रह्माण्डपुराणे दर्शितानि ।</p>
<blockquote>
<p>जपादिकुसुमं भण्डी रूपिका सकुरण्टका ।</p>
</blockquote>
<blockquote>
<p>पुष्पाणि वर्जनीयानि श्राद्धकर्मणि नित्यशः ॥</p>
</blockquote>
<p>जपा रुद्रपुष्पम् । &ldquo;रुद्रपुष्पं जपा&rdquo; इत्य् अमरः । आदिग्रहणेन जपाकुसुमवद् रक्तानां करवीरादिकुसुमानां वर्जनीयत्वम् उक्तम् । भण्डी मञ्जिष्ठा ।</p>
<blockquote>
<p>मञ्जिष्ठा विकसा जिङ्गी समङ्गा कालमेषिका ।</p>
</blockquote>
<blockquote>
<p>मण्डूकपर्णी भण्डीरी भण्डी योजनवल्ल्य् अपि ॥</p>
</blockquote>
<p>इत्य् अमरः । रूपिका प्रसिद्धा । कुरण्टकः पीतपुष्पो ऽम्लानः ।</p>
<blockquote>
<p>अल्मानस् तु महासहा ।</p>
</blockquote>
<blockquote>
<p>तत्र शोणे कुरवकस् तत्र पीते कुरण्टकः ॥</p>
</blockquote>
<p>इत्य् अमरः । भण्ड्यादीनां पुष्पाणि वर्ज्यानि । शङ्खो ऽपि वर्ज्यान् आह ।</p>
<blockquote>
<p>उग्रगन्धीन्य् अगन्धीनि चैत्यवृक्षोद्भवानि च ।</p>
</blockquote>
<blockquote>
<p>पुष्पाणि वर्जनीयानि रक्तवर्णानि यानि च ॥</p>
</blockquote>
<p>चैत्यवृक्षः श्मशानवृक्षः । रक्तपुष्पेषु प्रतिप्रसवः तेनैव दर्शितः ।</p>
<blockquote>
<p>जलोद्भवानि देयानि रक्तान्य् अपि विशेषतः । इति ।</p>
</blockquote>
<p>विष्णुनापि सह प्रतिप्रसवेन वर्ज्यान्य् उक्तानि: &ldquo;न कण्टकिजं दद्यात् कण्डकिजम् अपि शुक्लसुगन्धि यत् तद् दद्यात्&rdquo; इति । यत् त्व् अङ्गिरसोक्तम्: &ldquo;न जातिकुसुमानि न कदलीपत्रम्&rdquo; इति, अत्र कदलीपत्रं भोजनपात्रतया प्राप्तं निषिध्यते । जातिकुसुमनिषेधो न नित्यः, नित्यनिषेधे &ldquo;जात्यश् च सर्वा दातव्याः&rdquo; इति मार्कण्डेयवचनस्यानिर्विषयत्वापत्तेः । यद् अपि क्रतुनोक्तम्,</p>
<blockquote>
<p>असुराणां कुले जाता जातिः पूर्वपरिग्रहे ।</p>
</blockquote>
<blockquote>
<p>तस्या दर्शनमात्रेण निराशाः पितरो गताः ॥ इति ।</p>
</blockquote>
<p>पूर्वपरिग्रहे पूर्वजन्मनि देहपरिग्रहावसरे । यद्य् अपि &ldquo;त्रीणि ह वै यज्ञस्योदराणि गायत्री बृहत्य् अनुष्टुप्, अत्र ह्य् एवावपन्ति, अत एवोद्वपन्ति&rdquo; इत्य् अत्र वर्तमानापदेशतयार्थवादसरूपे वाक्ये ऽर्थवादत्वनिर्वाहार्थं गायत्र्यादिष्व् आवापोद्वापविधिकल्पनवद् अत्रापि निन्दार्थवादरूपे वाक्ये निषेधविधिः कल्प्यते । तथापि पाक्षिक एवायम् अपि प्रतिषेध इति न मार्कण्डेयवचनं निर्विषयम्, किं त्व् अनिषिद्धपुष्पान्तरालाभविषयम् । प्रतिषेधवचनद्वयं तु तल्लाभविषयम् इति मन्तव्यम् । मत्स्यो ऽपि वर्ज्यान् आह ।</p>
<blockquote>
<p>पद्वबिल्वार्कदुत्तूरपारिभद्राटरूपकाः ।</p>
</blockquote>
<blockquote>
<p>न देयाः पितृकार्येषु पयश् चैवाविकं तथा॥</p>
</blockquote>
<p>दुत्तूरः कनकाह्वयः । पारिभद्रो मन्दारः रक्तपुष्पस्तबकयुक्तः (?) । अटरूपः सिंहास्यः &ldquo;वृषो ऽटरूपः सिंहास्यो वासको वाजिदन्तकः&rdquo; इत्य् अमरसिंहेनाभिधानात् । स्मृत्यर्थसारे तु तुलस्य् अपि वर्ज्येतु उक्तम् । तत्र मूलं चिन्त्यम्, प्रसिद्धस्मृतिसमुच्चयेषु तुलसीनिषेधस्यादर्शनात् । धूपद्रव्येषूपकल्पनीयानि विष्णुधर्मोत्तरे दर्शितानि ।</p>
<blockquote>
<p>दूपेषु गुग्गुलो देयस् तथा चन्दनसारजः ।</p>
</blockquote>
<blockquote>
<p>अगरुस् त्व् अथ कर्पूरः तुरुष्कः त्वक् तथैव च ॥</p>
</blockquote>
<p>तुरुष्कः सल्लकीवृक्षत्वगादिना संपादितं धूपद्रव्यम् । त्वक् लवङ्गाख्यं धूपद्रव्यम् । मरीचिर् अपि धूपद्रवाण्य् आह ।</p>
<blockquote>
<p>चन्दनागरुणी चोभे तमालोशरीपद्मकम् (?) । इति ।</p>
</blockquote>
<p>उशरीं वीरणाख्यगन्धतृणमूलम् । &ldquo;स्याद् वीरणं वीरतरं मूले ऽस्योशीरम् अस्त्र्याम्&rdquo; इत्य् अमरः । तमालपद्मके स्वशब्देनैव प्रसिद्धे । विष्णुना तु वर्ज्यधूपद्रव्यम् उक्तम्: &ldquo;जीवजं च सर्वं न धूपार्थम्&rdquo; इति । जीवजं मृगविशेषादिरूपप्राणिजं कस्तूर्यादिकं धूपार्थं न ग्राह्यम् इत्य् अर्थः । अनुलेपनार्थेषु सुगन्धिद्रव्येषूपकल्पनीयानि मरीचिनोक्तानि ।</p>
<blockquote>
<p>कर्पूरकुङ्कुमोपेतं सुगन्धि हरिचन्दनम् ।</p>
</blockquote>
<blockquote>
<p>दैविके ऽप्य् अथ वा पित्र्ये गन्धदाने प्रशस्यते ॥</p>
</blockquote>
<p>विष्णुनापि: &ldquo;चन्दनकुङ्कुमकर्पूरागरुपद्मकान्य् अनुलेपनार्थानि&rdquo; इति । दीपार्थस्नेहद्रवेषूपकल्पनीयान्य् आह मरीचिः ।</p>
<blockquote>
<p>घृताद् वा तिलतैलाद् वा नान्यद्रव्यात् तु दीपकम् । इति ।</p>
</blockquote>
<p>अन्यद्रव्यम् अत्र वसामेदोरूपं विवक्षितम्, न पुनर् एरण्डकुसुम्भागसीबीजादिसंभवं स्नेहद्रव्यम्, अत आह शङ्खः ।</p>
<blockquote>
<p>घृतेन दीपो दातव्यस् त्व् अथ वा ह्य् ओषधीरसैः ।</p>
</blockquote>
<blockquote>
<p>वसामेदोद्भवं दीपं प्रयत्नेन विवर्जयेत् ॥</p>
</blockquote>
<p>वसा पाकादिना विभक्तो मांसस्नेहः । मेदो हृदयकमलाच्छादको मांसविशेषः, पाकादिना विभक्तः तदीयस्नेहो ऽत्र मेदःशब्देन लक्ष्यते । मेदःशब्दो ऽकारान्तो ऽप्य् अस्ति, मेदिनीत्यादिषु दर्शनात् । आच्छादनेषु फलविशेषार्थम् उपकल्पनीयानि स्मृत्यन्तरे दर्शितानि ।</p>
<blockquote>
<p>आच्छादनं तु यो दद्याद् अहतं श्राद्धकर्मणि ।</p>
</blockquote>
<blockquote>
<p>आयुः प्राकाम्यम् ऐश्वर्यं रूपं च लभते शुभम् ॥</p>
</blockquote>
<blockquote>
<p>कौशेयक्षौमकार्पासं दुकूलम् अहतं तथा ।</p>
</blockquote>
<blockquote>
<p>श्राद्धेष्व् एतानि यो दद्यात् कामान् आप्नोति पुष्कलान् ॥ इति ।</p>
</blockquote>
<p>कौशेयं क्रिमिकोषोत्थतन्तुजम् । क्षौमम् अतसीत्वक्संभवतन्तुनिर्मितम् । दुकूलम् अतिसूक्ष्मं वस्तं प्रसिद्धम् । अहतं काश्यपेन निरूपितम् ।</p>
<blockquote>
<p>अहतं यत् त्व् अनिर्मुक्तम् उक्तं वासः स्वयंभुवा ॥ इति ।</p>
</blockquote>
<p>एतत् तु न श्राद्धे देयम्, यतो ऽनन्तरम् आह स एव ।</p>
<blockquote>
<p>शस्तं तन् माङ्गलिक्येषु तावत्कालं न सर्वदा । इति ।</p>
</blockquote>
<p>माङ्गलिक्यं विवाहादिकम् । श्राद्धे देयं त्व् अहतं प्रचेतसोक्तम् ।</p>
<blockquote>
<p>ईषद्धौतं नवं श्वेतं सदशं यन् न धारितम् ।</p>
</blockquote>
<blockquote>
<p>अहतं तद् विजानीयात् सर्वकर्मसु पावनम् ॥ इति ।</p>
</blockquote>
<p>ईषद्धौतं स्वेनैवेति शेषः । अत एव वृद्धमनुः ।</p>
<blockquote>
<p>स्वयंधौतेन कर्तव्याः क्रिया धर्म्या विपश्चिता ।</p>
</blockquote>
<blockquote>
<p>न तु नेजकधौतेन ॥॥॥॥॥॥॥॥॥॥। ॥ इति ।</p>
</blockquote>
<p>नेजको रजकः । स्वयंग्रहणाद् एव नेजकनिवृत्तौ सिद्धायाम् अपि पुनर् नेजकप्रतिषेधो ऽन्येनापि ब्राह्मणादिना धौतेन क्रिया कार्येति ज्ञापनार्थः । क्षौमसूत्रोपकल्पनं वस्त्रालाभे यज्ञोपवीतस्थाने दानार्थम् इत् मन्तव्यम् । मेक्षणं तु होमसाधनत्वाद् उपकल्पनीयतयोक्तम्, तेन यज्ञियवृक्षसंभवं ग्राह्यम् । एवं धर्भादिमेक्षणान्तं सर्वम् उपकल्प्य कर्माङ्गस्नानं च तन्त्रेण कृत्वा शुक्लं वस्त्रं च परिदध्यात्,</p>
<blockquote>
<p>स्नातो ऽधिकारी भवति दैवे पित्र्ये च कर्मणि ।</p>
</blockquote>
<blockquote>
<p>श्राद्धकृच् छुक्लवासाः स्यात् ॥॥॥॥॥॥॥॥॥। ॥<br>
इति स्मरणात् ॥</p>
</blockquote>
<p><strong>इति स्मृतिचन्द्रिकायां श्राद्धदिनपूर्वाह्णकृत्यशेषः</strong></p>
<h2 id="शरदधदनपरहणकतयम">श्राद्धदिनापराह्णकृत्यम्</h2>
<p><strong>अथ श्राद्धदिनापराह्णकृत्यम्</strong></p>
<p>तत्र मार्कण्डेयः ।</p>
<blockquote>
<p>स्नातः स्नातान् समाहूतान् स्वागतेनार्चयेत् पृथक् । इति ।</p>
</blockquote>
<p>स्नातान् द्विजान् प्रेष्यैः समाहूतान् अपराह्णे स्वगृहम् आगतान् स्वागतेनार्चयेत् पृथक् उत्थाय कृताञ्जलिः पृथक् पृथक् स्वागतम् इति ब्रूयाद् इत्य् अर्थः । तथा च शङ्खः: &ldquo;प्रयतो ऽपराह्णे शुचिः शुक्लवासा दर्भहस्तः स्वागतम् इति ब्रूयात्&rdquo; इति । प्रयतः शुचिर् इति पदद्वयं बाह्याभ्यन्तररूपद्विविधशुद्धियुक्तो यथा स्याद् इत्य् एवमर्थम् । अपराह्णशब्दो ऽत्र द्वेधा विभक्तस्याह्न आवर्तनाद् उपरितनभागे प्रयुक्तः, एवंभूत एवापराह्णः श्राद्धविषये ग्राह्य इत्य् अपराह्णनिर्णये प्राग् एव समर्थितत्वात् । अत्रापि शयाह्नव्यतिरिक्तापराह्णो ग्राह्यः,</p>
<blockquote>
<p>ऊर्ध्वं मुहूर्तात् कुतपात् यन् मुहूर्तचतुष्टयम् ।</p>
</blockquote>
<blockquote>
<p>मुहूर्तपञ्चकं ह्य् एतत् स्वधाभवनम् इष्यते ॥</p>
</blockquote>
<p>इति स्मृत्यन्त्रानुरोधात् । सुस्वागतम् इति ब्राह्मणैः प्रतिवचनं कर्तव्यम्, प्रश्नस्योत्तरापेक्षितत्वात् । यमो ऽपि ।</p>
<blockquote>
<p>ततः स्नात्वा निवृत्तेभ्यः प्रत्युत्थाय कृताञ्जलिः ।</p>
</blockquote>
<blockquote>
<p>पाद्यम् आचमनीयं च संप्रयच्छेद् यथाक्रमम् ॥<br>
प्रत्युत्थाय कृताञ्जलिः स्वागतम् इत्य् उक्त्वा मार्गभवोपहतिशुद्ध्यर्थं पादप्रक्षालणार्थम् उदकम् आचमनार्थम् उदकं च क्रमेण प्रयच्छेद् इत्य् अर्थः । तत ऊर्ध्वं यद् यत् पित्र्यम् अनुष्ठीयते तत् तद् अदक्षिणं प्राचीनावीतिना चाश्राद्धसमाप्तेर् अनुष्ठेयम् । तथा च मनुः ।</p>
</blockquote>
<blockquote>
<p>प्राचीनावीतिना सर्वम् अपसव्यम् अतन्द्रिणा ।</p>
</blockquote>
<blockquote>
<p>पित्र्यम् आ निधनात् कार्यं विधिवद् धर्भपाणिना ॥</p>
</blockquote>
<p>अपसव्यम् अप्रदक्षिणम् आ निधनाद् आ श्राद्धसमाप्तेः । पित्र्यग्रहणाद् अपित्र्ये वैश्वदैविके कर्मणि यज्ञोपवीतिना प्रदक्षिणं च सर्वं कार्यम् इति द्योतितम् । स्वागतप्रत्युत्थानादौ तु यज्ञोपवीतिना कार्यम् इत्यादि सामान्यधर्म एव, तेषां श्रेष्ठोपचारत्वेन श्राद्धाङ्गत्वाभावात् । ब्रह्माण्डपुराणे ऽपि दैविके पैतृके च विशेष उक्तः।</p>
<blockquote>
<p>उदङ्मुखस् तु देवानां पितॄणां दक्षिणामुखः ।</p>
</blockquote>
<blockquote>
<p>प्रदद्यात् पार्वणश्राद्धे दैवपूर्वं विधानतः ॥ इति ।</p>
</blockquote>
<p>कात्यायनो ऽपि विशेषम् आह ।</p>
<blockquote>
<p>दक्षिणं पातयेज् जानुं देवान् परिचरन् सदा ।</p>
</blockquote>
<blockquote>
<p>पातयेद् इतरं जानुं पितॄन् परिचरन् सदा ॥</p>
</blockquote>
<p>बोधायनो ऽपि ।</p>
<blockquote>
<p>प्रदक्षिणं तु देवानां पितॄणाम् अप्रदक्षिणम् ।</p>
</blockquote>
<blockquote>
<p>देवानाम् ऋजवो दर्भाः पितॄणां द्विगुणास् तथा ॥</p>
</blockquote>
<p>द्विगुणाः मध्यभङ्गेन द्विगुणीकृत्येत्य् अर्थः । तथा च शौनकः: &ldquo;दर्भान् द्विगुणभ् (?) उग्रान् आसनं प्रदापयेत्&rdquo; इति । आसनग्रहणं दर्भसाध्यपितृकर्मोपलक्षणार्थम् । दैवे पित्र्ये च साधारणधर्माः ब्रह्माण्डपुराणे दर्शिताः ।</p>
<blockquote>
<p>नाप्रोक्षितं स्पृशेत् किंचिद् दैवे पित्र्ये तथा पुनः ।</p>
</blockquote>
<blockquote>
<p>उच्चावचाः श्राद्धधर्माः साधारण्यात् प्रकीर्तिताः ॥</p>
</blockquote>
<p>उच्चावचा अनेकप्रकाराः श्राद्धदेशसंस्कारगोमयानुलेपनपरिश्रयणादयः । समागतब्राह्मणेष्व् आचमनार्थवारिसमर्पणानन्तरं यत् कर्तव्यं तद् आह शङ्खः ।</p>
<blockquote>
<p>संमार्जितोपलिप्ते तु द्वारि कुर्वीत मण्डलम् । इति ।</p>
</blockquote>
<p>द्वारि द्वारसमीपे गृहस्याङ्गणप्रदेश इति यावत् । तथा च मत्स्यपुराणे ।</p>
<blockquote>
<p>॥॥॥॥॥॥॥॥॥॥॥॥॥॥॥॥॥। भवनास्याग्रतो भुवि ।</p>
</blockquote>
<blockquote>
<p>गोमयेनोपलिप्तायां गोमूत्रेण तु मण्डलम् ॥ इति ।</p>
</blockquote>
<p>कर्तव्यम् इति शेषः । गोमूत्रेण गोमयसहितेन । केवलेन वक्ष्यमाणोदक्प्रवणादिसिद्ध्यसंभवात् । गोमयसहितेन कथं कर्तव्यम् इत्य् अपेक्षिते शङ्खः ।</p>
<blockquote>
<p>उदक्प्लवम् उदीच्यं स्यात् दक्षिणं दक्षिणप्लवम् । इति ।</p>
</blockquote>
<p>उदीच्यं मण्डलम् उदक्प्लवम् उदक्प्रवणम् । दक्षिणं मण्डलं दक्षिणप्लवं दक्षिणाप्रवणं यथा भवति तथोक्तक्रमेण कर्तव्यम् इत्य् अर्थः । मण्डलकरणानन्तरं कर्तव्यम् आह स एव ।</p>
<blockquote>
<p>उत्तरे ऽक्षतसंयुक्तान् पूर्वाग्रान् विन्यसेत् कुशान् ।</p>
</blockquote>
<blockquote>
<p>दक्षिणे दक्षिणाग्रांस् तु सतिलान् विन्यसेद् द्विजः ॥ इति ।</p>
</blockquote>
<p>अत्राप्य् उक्तक्रमेण कर्तव्यम् । अक्षतग्रहणं तु पुष्पाणाम् अपि प्रदर्शनार्थम् । अत एव मत्स्यपुराणे ।</p>
<blockquote>
<p>अक्षताभिः सपुष्पाभिस् तद् अभ्यर्च्यापसव्यवत् ।</p>
</blockquote>
<blockquote>
<p>विप्राणां क्षालयेत् पादाव् अभिवन्द्य पुनः पुनः ॥</p>
</blockquote>
<p>अपसव्यवत् प्रदक्षिणम्, उदीच्यमण्डले प्रथमं पुष्पाक्षताभिर् अर्चनं पश्चाद् दक्षिणमण्डल इति यावत् । मण्डलकरणं कुशादिन्यसनं पादप्रक्षालनं च पदार्थानुसमयेन कार्यम्, न तु काण्डानुसमयेन । पदार्थानुसमये हिस् सर्वपदार्थानां प्रधानप्रत्यासत्तिर् अवैषम्येण भवति, न काण्डानुसमये । तेन पदार्थानुसमयेनानुष्ठानम् उत्सर्गसिद्धं भवति । वचनबलात् क्वचित् काण्डानुसमयेनानुष्ठानम् उपरिष्टाद् वक्ष्यते । पादप्रक्षालणे विशेषो ब्रह्मसिद्धान्तनिरुक्ते दर्शितः ।</p>
<blockquote>
<p>पाद्यं चैव तथैवाघ्यं दैव आदौ प्रयोजयेत् ।</p>
</blockquote>
<blockquote>
<p>शं नो देवीति मन्त्रेण पाद्यं चैव प्रदापयेत् ॥</p>
</blockquote>
<p>पाद्यार्घ्ययोर् दैवपूर्वकत्वाभिधानं निमन्त्रणादीनां सर्वानुष्ठेयानां प्रदर्शनार्थम् । &ldquo;शं नो देवी&rdquo; इति मन्त्रान्ते पुरूरवार्द्रवसंज्ञिका विश्वेदेवा इदं वः पाद्यम् इत्य् उक्त्वा वैश्वदैविकब्राह्मणपादयोः पाद्योदकं प्रक्षिप्य तत्पादप्रक्षालनं कुर्यात् । एवं पित्रर्थब्राह्मणपादप्रक्षालनं &ldquo;शं नो देवी&rdquo; इति मन्त्रान्ते पितरम् उक्तगोत्र देवदत्तशर्मन्न् इदं ते पाद्यं पितामहाम् उक्तगोत्र यज्ञदत्तशर्मन्न् इदं ते पाद्यं प्रतिपितामहाम् उक्तगोत्र विष्णुमित्रशर्मन्न् इदं ते पाद्यम् इति तु विशेषः । पाद्यादिसमर्पणे पितॄणां गोत्रं नाम च वक्तवम्,</p>
<blockquote>
<p>नाम गोत्रं पितॄणां तु प्रापकं हव्यकव्ययोः ।</p>
</blockquote>
<p>इति मत्सेनाभिधानात् । हव्यकव्यग्रहणं समर्प्याणां पाद्यादीनाम् अपि प्रदर्शनार्थम् । अत एव अश्वलायेनार्घ्यसमर्पणे &ldquo;पितर् इदं ते अर्घ्यं पितामहेदं ते अर्घ्यं प्रपितामहेदं ते अर्घ्यम्&rdquo; इत्य् उक्तम् । एवं पादप्रक्षालनं स्वयम् एव कुर्यात्,</p>
<blockquote>
<p>पादप्रक्षालनं कुर्यात् स्वयम् एव विनीतवत् ।</p>
</blockquote>
<p>इति यमस्मरणात् । पादप्रक्षालनानन्तरं कर्तव्यम् आह क्रतुः ।</p>
<blockquote>
<p>दर्भपाणिर् द्विर् आचम्य लघुवासा जितेन्द्रियः ।</p>
</blockquote>
<blockquote>
<p>परिश्रिते शुचौ देशे गोमयेनोपलेपिते ॥</p>
</blockquote>
<blockquote>
<p>दक्षिणाप्रवणे सम्यग् आचान्तान् प्रयतान् शुचीन् ।</p>
</blockquote>
<blockquote>
<p>आसनेषु सदर्भेषु विविकेषूपवेशयेत् ॥ इति ।</p>
</blockquote>
<p>विविक्तेषु परस्परम् असंस्पृष्टेषु देशेषु । उपवेशने क्रमम् आह विष्णुः: &ldquo;विप्रान् स्वागतान् स्वाचान्तान् यथाभूयोविद्यं कुशोत्तरेष्व् आसनेषूपवेशयेत्&rdquo; इति । आसनेषु कम्बलपीढादिषु (?) कुशोत्तरेषु पूर्वम् एवोपरिनिहितकुशेषु यथाभूयोविद्यं विद्यातारतम्यानुसारेण वैश्वदेवब्राह्मणपङ्क्तौ च प्रथमद्वितीयानुसारेणोपवेशयेद् इत्य् अर्थः । पूर्वोपकॢप्तेष्व् असत्सु स्मृत्यन्तरे ऽभिहितम् ।</p>
<blockquote>
<p>तत्रासनानि देयानि तिलाश् चैव कुशैः (?) सह ।</p>
</blockquote>
<blockquote>
<p>पृथक् पृथग् आसनेषु तिलतैलेन दीपिकाः ॥ इति ।</p>
</blockquote>
<p>स्थापनीया इति शेषः । तत्र श्राद्धदेशे दीपिकास्थापनानन्तरं भोजनपात्रस्थापनस्थानेषु नीवारादिपिष्टैश् चतुरश्राणि मण्डलानि कुर्यात् । तथा च तत्रैव ।</p>
<blockquote>
<p>मण्डलानि तु कार्याणि नीवारैश् चणकैः शुभैः ।</p>
</blockquote>
<blockquote>
<p>गौरमृत्तिकया वाथ प्रणीतेनाथ भस्मना ॥</p>
</blockquote>
<p>प्रणीतेन मण्डलार्थं शुभचूर्णतया निर्मितेन । पाषाणचूर्णेन तु न मण्डलानि कार्याणि,</p>
<blockquote>
<p>पाषाणचूर्णसंकीर्णम् आहृतं तत्र वर्जयेत् ।</p>
</blockquote>
<p>इति तत्रैवाभिधानात् । आहृतम् आपादितम् इत्य् अर्थः । मण्डलकरणानन्तरं विप्रान् आसनेषु पूर्वोक्तप्रकारेणोपवेशयेत् । एतद् अपि तत्रैवानन्तरम् उक्तम् ।</p>
<blockquote>
<p>पाणिपादमुखार्द्राश् च स्वाचान्ताः सुसमाहिताः ।</p>
</blockquote>
<blockquote>
<p>तेष्व् आसनेषु संस्थाप्याः विप्रास् तेन क्रमेण तु ॥</p>
</blockquote>
<p>येन क्रमेणोपवेशने (?) कृते मान्यानतिक्रमः तेन क्रमेणेत्य् अर्थः । अत एव पैठीनसिः ।</p>
<blockquote>
<p>विद्यातपोऽधिकानां वै प्रथमासनम् उच्यते ।</p>
</blockquote>
<blockquote>
<p>एकपङ्क्त्युपविष्टानां भोजनादि समं स्मृतम् ॥ इति ।</p>
</blockquote>
<p>हारीतो ऽपि ।</p>
<blockquote>
<p>संतिष्ठमानेष्व् अर्हत्सु यो ऽनर्हो ऽग्रासनं श्रयेत् ।</p>
</blockquote>
<blockquote>
<p>गृह्णाति स मलं पङ्क्तेर् आयुषा च विहीयते ॥</p>
</blockquote>
<p>तस्मान् मान्यानतिक्रमेणैवासनविशेषं संश्रयेद् इत्य् अभिप्रायः । पूर्वोपकॢप्तेष्व् आसनेषु विप्रोपवेशनपक्षे तूपविष्टेषु दीपिकास्थापनं मण्डलकरणं च पूर्वोक्तप्रकारेण कार्यम् । आसनेषूपवेशनप्रकारम् आह यमः: &ldquo;आसनं (?) संस्पृशन् अपसव्येन पाणिना दक्षिणेन ब्राह्मणम् उपसंगृह्य समाध्वम् इति चोपवेशयेत्&rdquo; इति । आस्यताम् इत्य् उक्त्वा वोपवेशयेत्,</p>
<blockquote>
<p>आस्यताम् इति तान् ब्रूयाद् आसनं संस्पृशन्न् अपि ।</p>
</blockquote>
<p>इति स्मृत्यन्तरे ऽभिधानात् । उपसंग्रहणस्थाने जान्वारम्भणम्, पित्रर्थब्राह्मणानाम् उपवेशने मन्त्रं चाह धर्मः ।</p>
<blockquote>
<p>जान्वारभ्य ततो देवान् उपवेश्य ततः पितॄन् ।</p>
</blockquote>
<blockquote>
<p>समस्ताभिर् व्याहृतिभिर् आसनेषूपवेशयेत् ॥</p>
</blockquote>
<p>जान्वारभ्य दैविकब्राह्मणान् अत्रास्यताम् इत्य् आसनेषूपवेश्य पैतृकब्राह्मणान् जान्वारम्भणपूर्वकं &ldquo;भूर् बुवः स्वः&rdquo; इत्य् उक्त्वात्रास्यताम् इत्य् उपवेशयेद् इत्य् अर्थः । अत्र पुराणम् ।</p>
<blockquote>
<p>विप्रौ तु प्राङ्मुखौ देव्यौ द्वौ तु पूर्वं निवेशयेत् ।</p>
</blockquote>
<blockquote>
<p>उत्तराभिमुखान् विप्रान् त्रीन् पितृभ्यश् च सर्वदा ॥ इति ।</p>
</blockquote>
<p>दैविकौ विप्रौ प्राङ्मुखौ सर्वदा निवेशयेत् । पित्रर्थान् विप्रान् सर्वदा उअदङ्मुखान् निवेशयेद् इत्य् अर्थः । द्वौ त्रीन् इति स्मृत्यन्तरोक्तब्राह्मणसंख्योपलक्षणार्थम् । अत एव याज्ञवल्क्यः ।</p>
<blockquote>
<p>द्वौ दैवे प्राक् त्रयः पित्र्ये उदग् एकैकम् एव वा ।</p>
</blockquote>
<blockquote>
<p>मातामहानाम् अप्य् एवं तन्त्रं वा वैश्वदैविकम् ॥</p>
</blockquote>
<p>प्राक् प्राङ्मुखाव् उपवेशनीयौ । उदक् उदङ्मुखा उपवेशनीयाः । मातामहानाम् अप्य् एवम् इत्य् अस्यायम् अर्थः: मातामहार्थब्राह्मणानाम् अपि यथोक्तसंख्याविकल्पो वक्ष्यमाणनिर्देशसिद्धो वेदितव्य इत्य् अनुसंधेय इति । तन्त्रं वा वैस्वदैविकम् इत्य् अत्र वाशब्दार्थः प्रतियोगिपक्षान्तरप्रदर्शनमुखेन मरीचिना स्पष्टीकृतः ।</p>
<blockquote>
<p>तथा मातामहश्राद्धं वैश्वदेवसमन्वितम् ।</p>
</blockquote>
<blockquote>
<p>कुर्वीत भक्तिसंपन्नस् तन्त्रं वा वैश्वदैविकम् ॥ इति ।</p>
</blockquote>
<p>वैश्वदेवसमन्वितं मातामहश्राद्धं भक्तिसंपन्नः आवृतं कुर्वीतेत्य् अर्थः । अत्र प्राप्ताप्राप्तविवेकेन वैस्वदेवम् आवृतं कुर्वीतेत्य् उक्तं भवति । वैश्व्देवेतराङ्गोपेतप्रधानावृत्तेर् न्यायत् एव सिद्धत्वात्, वैस्वदेवे तु तन्त्रावृत्ती पूर्वम् असिद्धे इदानीम् एव प्रतिपादनीये । एतच् च वाक्यम् एवं व्याख्येयम्, अन्यथा तन्त्रं वा वैश्वदैविकम् इति पक्षान्तराभिधानाघटनात् । तथा हि पूर्ववाक्ये आवृत्तिपक्षे अनुक्ते पक्षान्तरतया तन्त्राभिधानम् अनुपपन्नम् एव । तन्त्रं वा वैश्वदैविकम् इत्य् अस्यायम् अर्थः: वैश्वदैविककर्मानुष्ठानं पितृमातमहश्राद्धद्वयार्थं तन्त्रेण वा कर्तव्यं सकृद् वा कर्तव्यम् इति । अयं तु तन्त्रानुष्ठानपक्षः साङ्गयोः पितृमातामहश्राद्धयोः एकप्रयोगविधियोज्यत्वे भवितुम् अर्हति, न भिन्नप्रयोगविधिप्रयोज्यत्वे, &ldquo;भिन्नप्रयोगविधिप्रयोज्येषु पदार्थेष् न तन्त्रता&rdquo; इति तन्त्रचिन्ताध्याये प्रतिपदितत्वात् । ततश् च तन्त्रपक्षोक्त्यैव पितृमातामहश्राद्धयोर् एकप्रयोगविधिप्रयोज्यत्वम् अप्य् उक्तम् । एकप्रयोगविधिप्रयोज्यत्वं चैकाधिकारापूर्वसाधकत्वे भवति, एकाधिकारापूर्वसाधकत्वम् अप्य् अस्माद् एव वाक्याद् अनयोर् ज्ञायते । एतेन चैकाधिकारापूर्वसाधकत्वम् अनयोः पाक्षिकम् इति वाशब्दात् ज्ञायते । तेन भिन्नाधिकारापूर्वसाधकत्वम् अप्य् अस्तीति वाशब्दाद् एवावगन्तव्यम् । ततश् च प्रथमं पैतृकश्राद्धं संकल्पप्रभृति ब्राह्मणविसर्जनान्तं कार्यम् इत्य् अस्माद् एव वाक्यात् ज्ञायते । न च वाच्यं भक्तिसंपन्न इत् वचनात् भक्त्यभावे मातामहश्राद्धं न कर्तव्यम् इति,</p>
<blockquote>
<p>पितरो यत्र पूज्यन्ते तत्र मातामहा ध्रुवम् ।</p>
</blockquote>
<blockquote>
<p>अविशेषेण कर्तव्यं विशेषान् नरकं व्रजेत् ॥</p>
</blockquote>
<p>इति स्मरणात् । अत एव श्राद्धद्वये ऽपि यथासामर्थ्यम् अवैषम्येण विप्रसंख्यादिकं पुराणे दर्शितम् ।</p>
<blockquote>
<p>पञ्चभिः पञ्चभिर् विप्रैः द्वाभ्यां द्वाभ्याम् अथापि वा ।</p>
</blockquote>
<blockquote>
<p>श्राद्धद्वयं त्रिभिर् वा स्याद् एकैकेनाथ वा पुनः ॥</p>
</blockquote>
<p>साङ्गप्रधानस्य पृथक् पृथग् अनुष्ठानपक्षे यदा पित्र्ये श्राद्धे द्वौ विप्रौ दैवे, पित्र्ये त्रीन् विप्रान् उपवेशयेत् तदा मातामहश्राद्धे तथैवोपवेशयेत् । यदा तु पित्र्ये श्राद्धे एकं विप्रं दैवे पित्र्ये चैकं विप्रम् उपवेशयेत्, तदा मातामहश्राद्धे तथैवोपवेसयेत् । यदा तु श्राद्धद्वयस्य सहानुष्ठानपक्षः तदा वैश्वदैविकब्राह्मणद्वयालाभे एकम् एव ब्राह्मणं श्राद्धद्वयवैश्वदेवार्थम् उपवेश्य तदर्थपरिशिष्टम् अन्नं विश्वान् देवान् उद्दिश्य सकृद् एव त्याज्यम्, यदा तु श्राद्धद्वयार्थम् एकस्यैव ब्राह्मणस्य लाभः तदावर्गद्वयार्थम् उपवेश्य श्राद्धद्वयाङ्गभूतवैश्वदैविकार्थम् अन्नं पात्रे समुद्धृत्य वैश्वदैविकब्राह्मणस्थाने विधाय पूर्ववत् त्याज्यम् । न तु पित्र्यश्राद्धे मातामहश्राद्धे ब्राह्मणसंख्यादिना वैषम्यं सर्वथा कार्यम् इति वचनस्य तात्पर्यार्थः प्रत्येतव्यः । एवं श्राद्धद्वये उपवेसनायोक्तसंख्यानुसारेणैव निमन्त्रणकाले ब्राह्मणनिमन्त्रणं कार्यम्, तथा च वृद्धवसिष्ठो ऽपि ।</p>
<blockquote>
<p>श्राद्धद्वयं करिष्यंस् तु दश वा चतुरो ऽपि वा ।</p>
</blockquote>
<blockquote>
<p>त्रीन् वा निमन्त्रयेद् विप्रान् द्वाव् एकं ब्रह्मवादिनम् ॥ इति ।</p>
</blockquote>
<p>उपवेशनायोद्युक्तान् ब्राह्मणान् प्रत्य् आह यमः ।</p>
<blockquote>
<p>दक्षिणासंस्था आसीरण्न् अस्पृशन्तः परस्परम् । इति ।</p>
</blockquote>
<p>दक्षिणासंस्था इत्य् अस्य न दिक्षिणासंस्थापरत्वम्, किं तु प्राक्संस्थापरत्वम् अवसेयम् । प्राक्संस्थत्वे ऽभिधित्सिते ऽपि दक्षिणासंस्थेत्य् उक्तिः पित्रर्थब्राह्मणविषयतां द्योतयितुं कृता । अत एव स्मृत्यन्तरम् ।</p>
<blockquote>
<p>पश्चार्धात् समुपक्रम्य प्राच्यां निष्ठा यथा भवेत् ।</p>
</blockquote>
<blockquote>
<p>दक्षिणासंस्थता ह्य् एषा पितॄणां श्राद्धकर्मणि ॥ इति ।</p>
</blockquote>
<p>निष्ठा समाप्तिः । वैस्वदेविकब्राह्मणांस् तु प्रत्य् आह बोधायनः: &ldquo;प्रदक्षिणं तु दैवानाम्&rdquo; इति । दैवानां ब्राह्मणानां प्रदक्षिणं दक्षिणादिक्प्रक्रमम् उदगपर्गं (?) च यथा भवति तथा आसीरन्न् इत्य् अर्थः । उभयार्थब्राह्मणान् प्रति स्मृत्यन्तरे ऽभिहितम् ।</p>
<blockquote>
<p>पवित्रपाणयः सर्वे ते च मौनव्रतान्विताः ।</p>
</blockquote>
<blockquote>
<p>उच्छिष्टोच्छिष्टसंस्पर्शं वर्जयन्तः परस्परम् ॥ इति ।</p>
</blockquote>
<p>ते विप्राः सर्वे देवार्थाः पित्रर्थाश् च पवित्रपाणयो मौनव्रतान्विताः प्रसादसंभवं परस्परम् उच्छिष्टोच्छिष्टसंस्पर्शं वर्जयन्तः आ भोजनसमाप्तेर् वर्तेरन्न् इत्य् अर्थः । चशब्दाच् छ्राद्धकर्तापि मौनव्रतान्वितो वर्तेतेति गम्यते । मौनव्रतान्वयस्य क्वचिद् अपवादम् आह यमः ।</p>
<blockquote>
<p>ब्रह्मोद्याश् च कथाः कुर्युः पितॄणाम् एतद् ईप्सितम् । इति ।</p>
</blockquote>
<p>पैठीनसिर् अप्य् उपवेशनायोद्युक्तब्राह्मणान् प्रत्य् आह ।</p>
<blockquote>
<p>नानियुक्तो ऽग्रासनं गच्छेत् पङ्क्त्या हरति दुष्कृतम् । इति ।</p>
</blockquote>
<p>अत्रास्यताम् इति श्राद्धकर्त्रा न नियुक्तो यो ऽसाव् अनियुक्तः । अग्रासनं प्रथमासनम् । अनुपविष्टदशायाम् अपि परस्परसंस्पर्शो यथा न भवति तथा वर्तितव्यम् इत्य् आह गौतमः ।</p>
<blockquote>
<p>परस्पर्शे भवेत् पापम् एकपङ्क्तिनियोगतः ।</p>
</blockquote>
<blockquote>
<p>हीनवृत्तादिपङ्क्तौ तु युक्तं तस्माद् द्विवेचनम् ॥ इति ।</p>
</blockquote>
<p>अत्र यमः ।</p>
<blockquote>
<p>भिक्षुको ब्रह्मचारी वा भोजनार्थम् उपस्थितः ।</p>
</blockquote>
<blockquote>
<p>उपविष्टेष्व् अनुप्राप्तः कामं तम् अपि भोजयेत् ॥ इति ।</p>
</blockquote>
<p>भिक्षुको यतिः । तथा च छागलेयः ।</p>
<blockquote>
<p>पूजयेच् छ्राद्धकाले ऽपि यतिं सब्रह्मचारिणम् ।</p>
</blockquote>
<blockquote>
<p>विप्रान् उद्धरते पापात् पितॄन् मातृगणान् अपि ॥</p>
</blockquote>
<p>वृद्धशातातपो ऽपि ।</p>
<blockquote>
<p>आतिथ्यरहिते श्राद्धे भुञ्जते ये बुधा द्विजाः ।</p>
</blockquote>
<blockquote>
<p>वृथा तेनान्नपाकेन काकयोनिं व्रजन्ति ते ॥ इति ।</p>
</blockquote>
<p>आतिथ्यरहिते अतिथिलक्षणलक्षितविप्रागमने ऽपि तत्पूजारहिते । तस्माद् उपविष्टब्राह्मणैः सह सत्य् अवकाशे तत्समीपे भिक्षुको ब्रह्मचारी अतिथिश् च पित्रर्थविप्रानुप्रवेशेनैव  भोजयितव्यः । तथा च पुराणे निमन्त्रितब्राह्मणभोजनं विधायाभिहितम् ।</p>
<blockquote>
<p>शेषान् वित्तानुसारेण भोजयेद् अन्यवेश्मनि । इति ।</p>
</blockquote>
<p>शेषान् निमन्त्रितव्यतिरिक्तान् अतिथिप्रभृतीन् । एतच् चातिथिभोजनम् अतिथिलक्षणलक्षिते आगते सति द्रष्टव्यम्, न पुनः &ldquo;काकयोनिं व्रजन्ति ते&rdquo; इत् दोषश्रवणात् कल्पयित्वाप्य् अतिथिः कर्तव्यः । यस् त्व् अतिथिलक्षणहीनो भोजनयाचनादिना श्राद्धविघ्नं करोति तस्य दोषम् आह हारीतः ।</p>
<blockquote>
<p>चतुर्णां दुष्कृतं हरति ब्राह्मणो विघ्नकारकः ।</p>
</blockquote>
<blockquote>
<p>अन्नस्यान्नपतेः पङ्क्तेर् भोजनाकाङ्क्षिणां तथा ॥ इति ।</p>
</blockquote>
<p>भोजनाकाङ्क्षिणः कृते स्राद्धे भोजनाकाङ्क्षिणः । श्राद्धकर्तुर् बान्धवा इति यावत् ।</p>
<p><strong>इति स्म्र्तिचन्द्रिकायां निमन्त्रितब्राह्मणोपवेशनम्</strong></p>
<h2 id="अवनतर-सकलपद-कतयम">अवान्तर-संकल्पादि-कृत्यम्</h2>
<p><strong>अथावान्तर-संकल्पादि-कृत्यम्</strong></p>
<p>तत्र पुराणम् ।</p>
<blockquote>
<p>श्राद्धभूमौ गयां ध्यात्वा ध्यात्वा देवं गदाधरम् ।</p>
</blockquote>
<blockquote>
<p>ताभ्यां चैव नमस्कृत्य ततः श्राद्धं प्रवर्तयेत् ॥</p>
</blockquote>
<p>श्राद्धावान्तरसंकल्पं कुर्याद् इत्य् अर्थः । अत्रावान्तरसंकल्पः उपविष्टब्राह्मणानुज्ञालाभार्थम्, तथा च तत्रैवोक्तम् ।</p>
<blockquote>
<p>उभौ हस्तौ समौ कृत्वा जानुभ्याम् अन्तरे स्थितौ ।</p>
</blockquote>
<blockquote>
<p>सप्रश्रयश् चोपविष्टान् सर्वान् पृच्छेत् द्विजोत्तमान् ॥</p>
</blockquote>
<p>नमस्काराञ्जलिकरणाद् उभौ हस्तौ समौ जान्वोर् अन्तरे यथा स्थितौ स्यातां तथा कृत्वा सप्रश्रयः नमस्काराञ्जलिबन्धनादिविनयसंपन्नो निमन्त्रितान् उपविष्टान् द्विजोत्तमान् सर्वान् पृच्छेद् इत्य् अन्वयः । कथं पृच्छेत् कथं च तैर् उत्तरं देयम् इत्य् अपेक्षिते तत्रैवोक्तम् ।</p>
<blockquote>
<p>श्राद्धं करिष्ये इत्य् एवं पृच्छेद् विप्रान् समाहितः ।</p>
</blockquote>
<blockquote>
<p>कुरुष्वेति च तैर् उक्तो दद्याद् दर्भासनं तदा ॥ इति ।</p>
</blockquote>
<p>दर्भासनदानात् पूर्वम् &ldquo;देवताभ्यः पितृभ्यश् च&rdquo; इति मन्त्रः त्रिर् आवर्तनीयः । तथा च ब्रह्माण्डपुराणे ।</p>
<blockquote>
<p>एवताभ्यः पितृभ्यश् च तथा योगिभ्य एव च ।</p>
</blockquote>
<blockquote>
<p>नमः स्वधायै स्वाहायै नित्यम् एव भवत्व् इति ॥</p>
</blockquote>
<blockquote>
<p>आद्यासने तु श्राद्धस्य त्रिर् आवृत्तं जपेत् सदा ।</p>
</blockquote>
<blockquote>
<p>पठ्यमानम् इदं श्रुत्वा श्राद्धकाल उपस्थिते ॥</p>
</blockquote>
<blockquote>
<p>पितरः क्षिप्रम् आयान्ति राक्षसाः प्रद्रवन्ति च ॥</p>
</blockquote>
<p>चशब्दाद् असुराः पिशाचाः प्रद्रवन्तीति सूचितम् । राक्षसादीनाम् अपनुत्तये कर्तव्यान्तरम् आह निगमः: &ldquo;अपहता इति तिलान् विकिरेत्&rdquo; इति ।</p>
<blockquote>
<p>अपहता असुरा रक्षांसि पिशाचा ये क्षयन्ति पृथिवीम् अनु ।</p>
</blockquote>
<blockquote>
<p>अन्यत्रेतो गच्छन्तु यत् त्रैषां (?) गतं मनः ॥</p>
</blockquote>
<p>इति मन्त्रलिङ्गाद् असुरादीनाम् अपहत्यर्थम् अनेन मन्त्रेण तिलविकिरणं कर्तव्यम् इति गम्यते । श्राद्धे दैवपूर्वकं सर्वम् अनुष्ठानं राक्षसाद्यपनुत्तये कर्तव्यम् इत्य् आह क्रतुः ।</p>
<blockquote>
<p>सदैवं भोजयेच् छ्राद्धं तत्पूर्वं च प्रवर्तयेत् ।</p>
</blockquote>
<blockquote>
<p>अन्यथा ह्य् अवलुम्पन्ति सदैवासुरराक्षसाः ॥</p>
</blockquote>
<p>सदैवं श्राद्धं वैश्वदैविककर्मोपेतम् । सदैव सर्वदैव । मनुर् अपि ।</p>
<blockquote>
<p>देवकार्याद् द्विजातीनां पितृकार्यं विशिष्यते ।</p>
</blockquote>
<blockquote>
<p>दैवं हिअ पितृकार्यस्य पूर्वम् आप्यायनं स्मृतम् ॥</p>
</blockquote>
<blockquote>
<p>तेषाम् आरक्षभूतं तु दैवं पूर्वं नियोजयेत् ।</p>
</blockquote>
<blockquote>
<p>रक्षांसि विप्रलुम्पन्ति श्राद्धम् आरक्षवर्जितम् ॥ इति ।</p>
</blockquote>
<p>देवकार्यात् पितृकार्यं विशिष्यते, देवकार्यस्याङ्गत्वात् पितृकार्यस्य प्रधानत्वाद् इत्य् अभिप्रायः । पूरम् आप्यायनं दैवं कर्म पूर्वानुष्ठेयं पितृकार्यस्योपबृंहकम् उपकारि तदङ्गम् इति यावत् । एवं च कुरुष्वेत्य् अनुज्ञानन्तरं &ldquo;देवताभ्यः पितृभ्यश् च&rdquo; इति मन्त्रम् उक्त्वा &ldquo;अपहताः&rdquo; इति मन्त्रेण श्राद्धभूमौ तिलान् विकीर्य प्रथमं (?) वैश्वदैविकब्राह्मणासनार्थं दर्भासनं दद्याद् इत्य् अनुष्ठानक्रमो वेदितव्यः । दर्भासनदानं च ब्राह्मनहस्ते अप आसिच्य कार्यम्,</p>
<blockquote>
<p>पाणिप्रक्षालनं दत्वा विष्टरार्थान् कुशान् अपि ।</p>
</blockquote>
<blockquote>
<p>आवाहयेद् अनुज्ञातो विश्वे देवास इत्य् ऋचा ॥</p>
</blockquote>
<p>इति याज्ञवल्क्यस्मरणात् । विष्टरार्थान् कुशान् आसनार्थान् कुशान् । यद्य् अपि पाणिप्रक्षालनार्थम् उदकं ब्राह्मणहस्ते दत्वा विष्टरार्थान् कुशान् अपि तत्रैव दत्वा आवाहयेद् इति शब्दबलात् प्रतिभाति । तथापि विष्टरार्थान् कुशान् आसने दत्वेति विष्टरार्थपदसामर्थ्याद् अर्थः प्रत्येतव्यः । अत एव प्रचेताः ।</p>
<blockquote>
<p>दर्भांश् चैवासने दद्यान् न तु पाणौ कदाचन । इति ।</p>
</blockquote>
<p>यत् तु तेनोक्तम्,</p>
<blockquote>
<p>देवानाम् ऋजवो दर्भाः प्रदातव्याः पृथक् पृथक् ।</p>
</blockquote>
<blockquote>
<p>धर्मो ऽसीत्य् अथ मन्त्रेण गृह्णीयुस् ते तु तान् कुशान् ॥ इति ।</p>
</blockquote>
<p>तस्यायम् अर्थः: पूर्वोपकॢप्तासनेषूपविष्टा आसनान्तरान् आकाङ्क्षा अपि धर्मो ऽसीति मन्त्रम् उच्चार्य तान् कुशान् अप्य् आसनार्थतया मनसा स्वीकुर्युः, न तु पाणिनेति । अतो न पूर्वापरविरोधः । देवस्वामिनाप्य् अविरोधार्थम् एवम् उक्तम्: &ldquo;पाणौ धर्मदानप्रतिषेध आसनास्तर्णार्थदर्भविषयः, मन्त्रेण ग्रहणविधानसामर्थ्याद् याज्ञवल्क्यवचनाच् च विष्टरार्था दर्भाः पाणाव् एव देयाः&rdquo; इति, तद् अयुक्तम्, आसनास्तरणार्थदर्भाणाम् आसने प्रक्षेप्तव्यानां हस्ते दानाप्रसक्तेस् तत्र प्रतिषेधानवकाशात्,</p>
<blockquote>
<p>आसने चासनं दद्याद् वामे वा दक्षिणे ऽपि वा ।</p>
</blockquote>
<p>इति विष्टरार्थदर्भाणाम् आसने निधानविधायकादिपुराणवचनविरुद्धत्वाच् च । अत्र वाम इति पित्रर्थब्राह्मणासनदानविषयम् । दक्षिणम् इति देवार्थब्राह्मणासनदानविषयम् । तथा चानन्तरम् उक्तं तत्रैव ।</p>
<blockquote>
<p>पितृकर्मणि वामे वै दैवकर्मणि दक्षिणे । इति ।</p>
</blockquote>
<p>वामे आसनस्य वामभागे । दक्षिणे दक्षिणभागे । दौविककर्मणि यवसहितं दर्भासनं दद्यात्, &ldquo;देवानां सयवा दर्भाः&rdquo; इति काठके ऽभिधानात् । आसनस्य दक्षिणे भागे पुरूरवार्द्रवसंज्ञकानां विश्वेषां देवानाम् इदम् आसनम् इति दर्भासनं दद्यात् । तथा च श्लोकसंग्रहकारः ।</p>
<blockquote>
<p>अक्षय्यासनयोः षष्ठी द्वितीयावाहने स्मृता ।</p>
</blockquote>
<blockquote>
<p>अन्नदाने चतुर्थी स्यात् शेषाः संबुद्धयः स्मृताः ॥ इति ।</p>
</blockquote>
<p>दर्भासनदानानन्तरं गद्यसंग्रहकारः: &ldquo;ततः पुनर् अपो दत्वा दैवे क्षणः क्रियताम् इति कर्ता, ॐ तथेति विप्रो ब्रूयात् । प्राप्नोतु भवान् इति कर्ता पुनर् ब्रूयात् । प्राप्नवानीति विप्रः पुनर् ब्रूयाद् इति । एतत् तु निमन्त्रणं ब्राह्मणहस्तम् अङ्गुष्ठव्यतिरिक्तं गृहीत्वा कर्तव्यम्,</p>
<blockquote>
<p>निरङ्गुष्ठं गृहीत्वा तु विश्वान् देवान् समाह्वयेत् ।</p>
</blockquote>
<p>इति पुराणे ऽभिधानात् । निरङ्गुष्ठं गृहीत्वा निमन्त्रणे कृते सत्य् अनन्तरं विश्वान् देवान् समाह्वयेद् इत्य् अर्थः । आवाहनप्रकारम् आह यमः ।</p>
<blockquote>
<p>यवहस्तस् ततो देवान् विज्ञाप्यावाहनं प्रति ।</p>
</blockquote>
<blockquote>
<p>आवाहयेद् अनुज्ञातो विश्वेदेवास इत्य् ऋचा ॥</p>
</blockquote>
<blockquote>
<p>विश्वेदेवाः शृणुतेमं मन्त्रं जप्त्वा ततो ऽक्षतान् ।</p>
</blockquote>
<blockquote>
<p>ओषधय इति मन्त्रेण विकिरेत् तु प्रदक्षिणम् ॥ इति ।</p>
</blockquote>
<p>श्राद्धकर्ता गृहीतयवः पुरूरवार्द्रवसंज्ञकान् विश्वान् देवान् आवाहयिष्यामीति विशेषनाम्ना सामान्यनाम्ना च देवानाम् आवाहनं वैश्वदेवब्राह्मणेभ्यो विज्ञाप्य तैर् आवहयेत्य् अनुज्ञातो &ldquo;विश्वेदेवस आगत&rdquo; इत्य् अनया ऋचा विश्वान् देवान् ब्राह्मणेष्व् आवाह्य यवान् ब्राह्मणस्य दक्षिणपदे सव्यपादे दक्षिणजानुनि सव्यजानुनि दक्षिणे ऽंसे सव्ये ऽंसे शिरसि च समारोप्य ब्राह्मणेषु विश्वान् देवान् आगतान् ध्यात्वा &ldquo;विश्वे देवाः शृणुत&rdquo; इति मन्त्रं जपित्वा प्रदक्षिणं दक्षिणपादादिमस्तकान्तम् &ldquo;ओषधयः प्रतिमोदध्वम्&rdquo; इति मन्त्रेणाक्षतान् विकिरेत् आरोपयेद् इत्य् अर्थः । एवम् उक्तो यवाक्षतारोपप्रकारः प्रचेतसा पुष्पारोपणम् उदाहृत्य दर्शितम् ।</p>
<blockquote>
<p>पादप्रभृति मूर्धान्तं देवानां पुष्पपूजनम् । इति ।</p>
</blockquote>
<p>अनुज्ञापनानुज्ञानप्रकारः कात्यायनेन सामान्यनाम्ना दर्शितः: &ldquo;विश्वान् देवान् आवाहयिष्यामीति पृच्छत्य् आवाहयेत्य् अनुजानाति&rdquo; इति । विशेषनाम्नानुज्ञापनप्रकारस् तु &ldquo;पुरूरवार्द्रवसंज्ञकान्&rdquo; इत्य् एवंरूपः स्वयम् ऊह्यः ।</p>
<blockquote>
<p>क्रतुर् दक्षो वौस्ः सत्यः कालः कामस् तथैव च ।</p>
</blockquote>
<blockquote>
<p>धुरिश् च रोचनश् चैव तथा चैव पुरूरवः ॥</p>
</blockquote>
<blockquote>
<p>आर्द्रवश् च दशैते तु विश्वे देवाः प्रकीर्तिताः ॥</p>
</blockquote>
<p>श्राद्धेषु विभज्येति शेषः । तथा च शङ्खः ।</p>
<blockquote>
<p>इष्टिश्राद्धे क्रतुर् दक्षः संकीर्त्यौ वैश्वदैविके ।</p>
</blockquote>
<blockquote>
<p>नान्दीमुखे सत्यवसू काम्ये तु धुरिलोचनौ ॥</p>
</blockquote>
<blockquote>
<p>पुरूरवार्द्रवौ चैवे पार्वणे समुदाहृतौ ।</p>
</blockquote>
<blockquote>
<p>नैमित्त्के कालकामाव् एवं सर्वत्र कीर्तयेत् ॥ इति ।</p>
</blockquote>
<p>इष्टिश्राद्धं यागादिकर्माङ्गम्, श्रौतस्मार्तकर्मणाम् आधानसोमयागपुंसवनसीमन्तादीनाम् आदौ तदङ्गत्वेनानुष्ठीयमानं श्राद्धम् इति यावत् ।</p>
<blockquote>
<p>निषेककाले सोमे च सीमन्तोन्नयने तथा ।</p>
</blockquote>
<blockquote>
<p>ज्ञेयं पुंसवने श्राद्धं कर्माङ्गं वृद्धिवत् कृतम् ॥</p>
</blockquote>
<p>इति कर्माङ्गश्राद्धलक्षणम् अभिदधता पारस्करेणैव वृद्धिवत् कृतम् इत्य् अभिधानात् कर्माङ्गश्राद्धं वृद्धिश्राद्धाद् अन्यद् इति दर्सितम् । नान्दीमुखं नान्दीमुखसंज्ञकपितृदेवताकं वृद्धिस्राद्धम् इति यावत्,</p>
<blockquote>
<p>एवं प्रदक्षिणीकृत्य वृद्धौ नान्दीमुखान् पितॄन् ।</p>
</blockquote>
<blockquote>
<p>यजेत ॥॥॥॥॥॥॥॥॥॥॥॥। ॥</p>
</blockquote>
<p>इति याज्ञवल्क्येन वृद्धिस्राद्धे नान्दीमुखसंज्ञकपितॄणां देवतात्वेन विधानात् । वृद्धिश्राद्धं च वृद्धवसिष्ठेन निरूपितम् ।</p>
<blockquote>
<p>पुत्रजन्मविवाहादौ वृद्धिश्राद्धम् उदाहृतम् । इति ।</p>
</blockquote>
<p>पुत्रजन्मविवाहादौ क्रियमाणम् आभ्युदयिकं श्राद्धं वृद्धिश्राद्धम् इति व्यपदिश्यत इत्य् अर्थः । आदिशब्देन गर्भाधानपुंसवनसीमन्तव्यतिरिक्तानाम् अन्नप्राशनचूडाकरणादिसंस्कारकर्मणां संग्रहणम्, गर्भाधानपुंसवनसीमन्तेषु क्रियमाणाभ्युदयिकश्राद्धस्य कर्माङ्गश्राद्धकोटिप्रविष्टत्वात् । काम्यं फलकामनयानुष्ठेयं महलयादिश्राद्धम्,</p>
<blockquote>
<p>पुत्रान् आयुस् तथारोग्यम् औश्वर्यम् अतुलं तथा ।</p>
</blockquote>
<blockquote>
<p>प्राप्नोति पञ्चमे दत्वा श्राद्धं कामांश् च पुष्कलान् ॥</p>
</blockquote>
<p>इति पञ्चमपक्षे कन्यागते सूर्ये महालयाख्यश्राद्धस्य पुत्रादिकाम्यफलसाधकत्वस्मरणात् । पार्वणश्राद्धं सर्वश्राद्धप्रकृतिभूतम् अमावास्याश्राद्धम् । तथा च शातातपः ।</p>
<blockquote>
<p>दर्शश्राद्धं तु यत् प्रोक्तं पार्वणं तत् पर्कीर्तितम् । इति ।</p>
</blockquote>
<blockquote>
<p>एकोद्दिष्टं तु यच् छ्राद्धं तन् नैमित्तिकम् उच्यते ।</p>
</blockquote>
<p>इतिवचनान् नैमित्तिकपदेनात्रैकोद्दिष्टश्राद्धम् उक्तम् इति यद्य् अपि प्रतिभाति, तथापि तद्वचनोत्तरार्धे,</p>
<blockquote>
<p>तद् अप्य् अदैवं कर्तव्यम् अयुग्मान् आशयेद् द्विजान् ।</p>
</blockquote>
<p>इति पूर्वार्धोक्तैकोद्दिष्टश्राद्धे वैश्वदैविकनिषेधेन तत्र कालकामसंज्ञया विश्वेषां देवानां निर्देशः कार्य इति विध्यसंभवात् योगरूढ्या प्रतीयमानम् एकोद्दिष्टं हित्वा निमित्ते भवं नैमित्तिकम् इति योगम् आश्रित्य नैमित्तिकपदेन नवान्नलाभादिनिमित्ते सति पितृभ्यो भक्त्या क्रियमाणं श्राद्धम् उक्तम् इत्य् अवगन्तव्यम् । अथ वा, नैमित्तिकपदेनैकोद्दिष्टाभिधायकेन सपिण्डीकरणं लक्षणया निर्दिश्यते, सपिण्डीकरणे एकोद्दिष्टस्यापि सद्भावात् । एवं च, सपिण्डीकरणे विश्वेषां देवानाम् आवाहनार्थं कालकामसंज्ञया निर्देशः कार्यः । &ldquo;एवं सर्वत्र कीर्तयेत्&rdquo; एवम् उक्तरीत्या सर्वश्राद्धेषु नामग्रहणस्थाने कीर्तयेद् इत्य् अर्थः । आदिपुराणे विशेषनामानि दर्शितानि ।</p>
<blockquote>
<p>विश्वेदेवौ क्रतुर् दक्षः सर्वास्व् इष्टिषु कीर्तितौ ।</p>
</blockquote>
<blockquote>
<p>नित्यं नान्दीमुखश्राद्धे वसुसत्यौ च पैतृके ॥</p>
</blockquote>
<blockquote>
<p>नवान्नलम्भने देवौ कालकामौ सदैव हि ।</p>
</blockquote>
<blockquote>
<p>अपि कन्यागते सूर्ये श्राद्धे च धुरिलोचनौ ॥</p>
</blockquote>
<blockquote>
<p>पुरूरवार्द्रवौ चैव विश्वेदेवौ च पार्वणे ॥ इति ।</p>
</blockquote>
<p>सर्वास्व् इष्टिषु सर्वेषु कर्माङ्गश्राद्धेषु नवान्नलम्भने पैतृके नवन्नलाभरूपनिमित्ते सति, नवान्नभोजनोपक्रमात् पूर्वं पितृभक्त्या नवान्नेन क्रियमाणश्राद्धवत् । तच् च निमित्ताधिकारेण क्रियमाणानां विश्वेदेवसमन्वितानां श्राद्धानाम् उपलक्षणार्थम् । कन्यागते सूर्ये श्राद्धे पुत्रादिफलकामनया क्रियमाणमहालयाख्य इत्य् अर्थः । एवं च सर्वकाम्यश्राद्धोपलक्षणतयोक्तम् । पार्वणे अमावास्यायां क्रियमाणे पार्वणश्राद्धे इति । क्रतुदक्षसत्यादीनां च दक्षप्रजापतेर् दुहितरि विश्वाख्यायां लोकविश्रुतायाम् उत्पत्तिः समभूद् इत्य् उत्पत्तिम् अपि ज्ञात्वा आवाहनं कार्यम् । अत एवैषाम् उत्पत्तिः पुराणे ऽभिहिता ।</p>
<blockquote>
<p>दक्षस्य दुहिता साध्वी विश्वा नाम परिश्रुता ।</p>
</blockquote>
<blockquote>
<p>तस्याः पुत्रा महात्मानो विश्वे देवा इति श्रुताः ॥</p>
</blockquote>
<p>एवम् उक्तोत्पत्तिर् आवाहनसमये ज्ञातव्येत्य् अभिप्रायः । अत एव क्रतुदक्षादिसंज्ञां दक्षदुहितुर् उत्पत्तिं च ये न विदुः तेषाम् अनुकल्पम् आह शङ्खः ।</p>
<blockquote>
<p>नाम चैव तथोत्पत्तिं न विदुर् ये द्विजातयः ।</p>
</blockquote>
<blockquote>
<p>श्लोकम् एतं पठेयुस् ते ब्राह्मणानां समीपगाः ॥</p>
</blockquote>
<blockquote>
<p>आगच्छन्तु महाभागा विश्वेदेवा महाबलाः ।</p>
</blockquote>
<blockquote>
<p>ये ह्य् अत्र विहिताः श्राद्धे सावधाना भवन्तु ते ॥ इति ।</p>
</blockquote>
<p>आगच्छन्तु महाभागा इति मन्त्रं वैश्वदैविकब्राह्मणसमीपस्थाः &ldquo;विश्वे देवाः शृणुतेमम्&rdquo; इति मन्त्रजपानन्तरं जपेयुर् इत्य् अर्थः । तथा च पुराणम् ।</p>
<blockquote>
<p>तथा मन्त्रं जपेन् मौनी विश्वेदेवास आगत ।</p>
</blockquote>
<blockquote>
<p>विश्वेदेवाः शृणुतेति द्वितीयं तदनन्तरम् ॥</p>
</blockquote>
<blockquote>
<p>तृतीयं तु जपेन् मन्त्रम् आगच्छन्त्व् इत्य् अतः परम् ॥ इति ।</p>
</blockquote>
<p>विश्वेदेवास इत्य् अनया ऋचा प्रथमम् आवाह्य तदनन्तरं विश्वेदेवाः शृणुतेति मन्त्रं जपेद् इत्य् अन्वयः । यद्य् अपि कर्माङ्गश्राद्धादिषु न क्वापि दश विश्वेदेवा देवतात्वेन स्मृतिपुराणाभ्याम् अभिहिताः, किं तु द्वै द्वाव् एकैकस्मिन् श्राद्धे देवतात्वेनोक्तो (?) । तथाप्य् आवाहनादौ पुरूरवार्द्रवसंज्ञकान् विश्वान् देवान् आवाहयिष्यामीत्य् एवं बहुवचनान्ततयैव प्रयोगः कार्यः &ldquo;विश्वान् देवान् आवाहयिष्यामीति निरङ्गुष्ठं गृहीत्वा विश्वान् देवान् समाह्वयेत्&rdquo; इत्यादिस्मृतिपुराणेषु बहुवचनान्ततयैव प्रयोगदर्शनात् । यथा एकस्मिन् पितरि पितामहे प्रपितामहे वा आवाहनादिसर्वोपचारेषु पितरः पितामहाः प्रपितामहा इदं व आसनम् इत्यादिबहुवचनान्तो ऽपि प्रयोग पूजार्थं यथा नानुपपन्नः तथा द्वयोर् अपि पूजार्थं बहुवचनान्तप्रयोगो युक्त एव । वैश्वदैविकब्राह्मणानाम् एकत्वे ऽपि न प्रतिब्राह्मणम् आवाहनावृत्तिः, सकृदावाहनेनैवानेकब्राह्मणाधिष्ठानदेवताध्याससंभवात् । आवाहनाद् ऊर्ध्वं तु प्रतिब्राह्मणं देवताध्यासात् ब्राह्मणभेदे सति तदुपाधितो देवताया अपि भेदो भवति, तेनावाहनोत्तरकाले यद् यद् देवताराधनं क्रियते यवारोपणादि संनिपत्योपकारकं तत्पुरोडाशप्रदानादिवत् प्रतिब्राह्मणम् आवर्तनीयम्, संनिपत्योपकारकेष्व् आवृत्तिं विना ब्राह्मणान्तरे कार्यासिद्धेः । &ldquo;विश्वेदेवाः शृणुतेमम्&rdquo; इति मन्त्रजपस् त्व् आवाहनोत्तरकाले क्रियमाणो ऽपि नावर्तते, सकृज् जपेनैव जपसाध्यादृष्टसिद्धेः ॥</p>
<p><strong>इति स्मृतिचन्द्रिकायाम् अवान्तरसंकल्पादिवैश्वदैविकावाहनान्तकृत्यम्</strong></p>
<h2 id="वशवदवकरचनवध">वैश्वदैविकार्चनविधिः</h2>
<p><strong>अथ वैश्वदैविकार्चनविधिः</strong></p>
<p>तत्र याज्ञवल्क्यः ।</p>
<blockquote>
<p>यवैर् अन्ववकीर्याथ भाजने सपवित्रके ।</p>
</blockquote>
<blockquote>
<p>शन् नो देव्या अपः क्षिप्त्वा यवोसीति यवांस् तथा ॥ इति ।</p>
</blockquote>
<p>अयम् अर्थः: वैश्वदैविकब्राह्मणयोः पादाद्यङ्गेषु यवान् समारोप्य &ldquo;विश्वेदेवाः शृणुत&rdquo; इत्यादिकं जपित्वा अर्घ्यभाजने द्वे उत्ताने निधाय तत्रैकैकस्मिन् भाजने द्विदर्भम् एकैकं पवित्रं प्रागग्रम् उदगग्रं वा निधाय &ldquo;शन् नो देवीर् अभिष्टये&rdquo; इत्य् ऋचा प्रतिपात्रं जलं निषिच्य,</p>
<blockquote>
<p>यवोऽसि धान्यराज् त्वं वारुणो मुधुसंयुतः (?) ।</p>
</blockquote>
<blockquote>
<p>निर्णोदः सर्वपापानां पतित्रम् ऋषिभिः कृतम् ॥</p>
</blockquote>
<p>इति मन्त्रेण यवान् प्रतिपात्रं प्रक्षिपेत् । तथान्यद् अपि गन्धादिकं क्षिपेद् इति । अत्राद्यपादस्यार्थो मत्स्यपुराणे स्पष्टम् उक्तः ।</p>
<blockquote>
<p>विश्वान् देवान् यवैः पुष्पैर् अभ्यर्च्यासनपूर्वकम् ।</p>
</blockquote>
<blockquote>
<p>पूरयेत् पात्रयुग्मं तु स्थाप्य् दर्भपवित्रके ॥ इति ।</p>
</blockquote>
<p>प्रचेतसा त्व् अन्त्यपादत्रयस्यार्थः स्पष्टम् उक्तः ।</p>
<blockquote>
<p>एकैकस्यापि विप्रस्य अर्घ्यं पात्रे विनिक्षिपेत् ।</p>
</blockquote>
<blockquote>
<p>यवोसीति यवान् क्षिप्त्वा गन्धपुष्पैः सुपूजितम् ॥</p>
</blockquote>
<p>अर्घ्यम् अर्घ्यार्थं जलम्, तद् एकैकस्य विप्रस्य एकैकस्मिन् पात्रे मन्त्रावृत्त्या विनिक्षिपेत्, तदैव यवान् क्षिप्त्वा गन्धपुष्यैः सुपूजितं कुर्याद् इत्य् अर्थः । अर्घ्यपात्रे विशेषम् आह कात्यायनः: &ldquo;सौवर्णराजतौदुम्बरखड्गमणिमयानाम् अन्यतमेषु यानि विद्यन्ते पत्रपुटादिषु वा&rdquo; इति । वैजवापो ऽपि ।</p>
<blockquote>
<p>राजतानि प्रशस्तानि पित्र्ये हैमाइ दैविके ।</p>
</blockquote>
<blockquote>
<p>अपि वा ताम्रपात्राणि दैवे पित्र्ये ऽर्घ्यकर्मणि ॥</p>
</blockquote>
<p>उत्तरार्धे ऽपि प्रशस्तानीत्य् अनुषज्यते । राजतानि तु पात्राणि दैवे निन्दितानि, तथा च राजतं पात्रम् अधिकृत्य मत्स्येनोक्तम् ।</p>
<blockquote>
<p>शिवनेत्रोद्भवं यस्माद् अतस् तत् पितृवल्लभम् ।</p>
</blockquote>
<blockquote>
<p>अमङ्गलं तद् यत्नेन देवकार्येषु वर्जितम् ॥</p>
</blockquote>
<p>शिवनेत्रोद्भवं शिवनेत्र्रजलप्रभवम्, तथा च श्रुतिः: &ldquo;सो ऽरोदीद् यद् अरोदीत् तद् रुद्रस्य रुद्रत्वं यद् अश्र्व् अशीयत तद् रजतं हिरण्यम् अभवत्&rdquo; इति । अमङ्गलं तद् इत्य् अत्राश्रुप्रभवत्वाद् इत्य् अभिप्रायो ऽवसेयः । अर्घ्यपात्रान्तर्धायकपवित्रे प्रत्यर्घ्यपात्रं भेदेन कार्ये इति चतुर्विंशतिमते ऽभिहितम्:</p>
<blockquote>
<p>द्वे द्वे शलाके देवानां पात्रे कृत्वा पयः क्षिपेत् । इति ।</p>
</blockquote>
<p>दर्भादिषु साग्रेषु शलाकाशब्दो वर्तते । द्वे द्वे इति वीप्सया प्रतिपात्रं द्वे द्वे शलाके निधातव्ये इति दर्शितम् । पवित्रकरणप्रकारम् आह याज्ञवल्क्यः ।</p>
<blockquote>
<p>पवित्रे स्थ इति मन्त्रेण द्वे पवित्रे च कारयेत् ।</p>
</blockquote>
<blockquote>
<p>अनन्तर्गर्भे कुशच्छिन्ने कौशे प्रादेशसंमिते ॥</p>
</blockquote>
<p>कुशछिन्ने कुशम् अन्तर्धाय छिन्ने कौशे कुशमये पवित्रे स्थ इति मन्त्रेण &ldquo;पवित्रे स्थो वष्णवी (?) । वायुर् वां मनसा पुनातु&rdquo; इति मन्त्रेण । यज्ञपार्श्वो ऽपि ।</p>
<blockquote>
<p>ओषधिम् अन्तरे कृत्वाङ्गुष्ठाङ्गुलिवर्वणोः ।</p>
</blockquote>
<blockquote>
<p>छिन्द्यात् प्रादेशमात्रं तु पवित्रं विष्णुदैवतम् ॥</p>
</blockquote>
<blockquote>
<p>न नखेन न काष्ठेन न लोहेन न मृन्मयात् ।</p>
</blockquote>
<blockquote>
<p>नखेन तु भवेद् व्याधिः काष्ठेनार्थो न सिध्यति ॥</p>
</blockquote>
<blockquote>
<p>आयसेन भवेन् मृत्युः मृन्मये कलहो ध्रुवम् ॥ इति ।</p>
</blockquote>
<p>गन्धपुष्पैः सुपूजितकरणान्तरं गार्ग्यः ।</p>
<blockquote>
<p>स्वाहेति चैव देवानां होमकर्मण्य् उदाहरेत् ।</p>
</blockquote>
<p>होमशब्दो ऽत्र त्यागसद्भावसामान्याद् दाने वर्तते । ततश् चायम् अर्थः: देवानाम् अर्घ्यदानकर्मणि करिष्यमाणतया प्रस्तुते देवेभ्यो ऽर्घ्यं निवेदयितुं स्वाहेत्य् उदाहरेत् । &ldquo;स्वाहार्घ्यम्&rdquo; इत्य् उच्चार्य विप्रसमीपे अर्घ्यपात्रं स्थापयेद् इत्य् अर्थः । स्थापनानन्तरं याज्ञवल्क्यः ।</p>
<blockquote>
<p>या दिव्या इति मन्त्रेण हस्तेष्व् अर्घ्यं विनिक्षिपेत् । इति ।</p>
</blockquote>
<p>&ldquo;या दिव्या आपस् सुहवा भवन्तु&rdquo; इति मन्त्रेण मन्त्रान्ते पुरूरवार्द्रवसंज्ञिका विश्वेदेवा इदं वो अर्घ्यम् इत्य् उक्त्वा वैश्वदैविकब्राह्मणस्यैकस्य हस्ते दक्षिणे अर्घ्यपवित्रेणान्तर्हिते एकपात्रस्थम् उदकं कृत्स्नं दद्याद् इत्य् अर्थः,</p>
<blockquote>
<p>दत्वा हस्ते पवित्रं तु हस्तेष्व् अर्घ्यं विनिक्षिपेत् ।</p>
</blockquote>
<p>इति गार्ग्यस्मरणात् । यद्य् अप्य् अत्रोपक्रमोपसंहारगतवचनयोर् विरोधः प्रतिभाति । तथाप्य् अनुपजातविरोधित्वाद् उपक्रमानुरोधेनैवोपसंहारस्य वर्णनं कार्यम् इति न्यायेन बहुवचनम् अत्र श्लोकसिद्ध्यर्थं प्रयुक्तम् इति वर्णयितव्यम् । एवं च याज्ञवल्क्यवचने ऽपि &ldquo;हस्तेष्व् अर्घ्यं विनिक्षिपेत्&rdquo; इत्य् अत्र हस्तेष्व् अपि बहुवचनं श्लोकसिद्ध्यर्थं कृतम्, हस्तस्याधिकरणत्वप्रतिपादनमात्रे तु तात्पर्यम् इति मन्तव्यम् । ब्राह्मणहस्तेष्व् अर्घ्यसेचनानन्तरं याज्ञवल्क्यः ।</p>
<blockquote>
<p>दत्वोदकं गन्धमाल्यं धूपदानं सदीपकम् । इति ।</p>
</blockquote>
<p>गन्धमाल्यधूपदीपदानानि प्रत्येकमुदकम् आदौ दत्वा कार्याणीत्य् अर्थः । तथा च गौतमः: &ldquo;भिक्षादानम् अप्पूर्वं ददात्षु चैवम्&rdquo; (ग्ध् ५।१८–१९) इति । आपः पूर्वं दत्ता यस्माद् भिक्षादानात् तद् अप्पूर्वम्, ददातिषु भिक्षातो वस्त्वन्तरदानेष्व् अप्य् एवम् अप्पूर्वं दानं कार्यम् । वैश्वदैविकदानेषु समर्पणाय प्रयोक्तव्या मन्त्रा ब्रह्मपुराणे दर्शितः ।</p>
<blockquote>
<p>इदं वः पाद्यम् अर्घ्यं च पुष्पदानविलेपनम् ।</p>
</blockquote>
<blockquote>
<p>अयं दीपप्रकाशश् च विश्वेदेवाः समर्प्यते ॥ इति ।</p>
</blockquote>
<p>विशेवेदेवा इदं वः पाद्यं विश्वे देवा इदं वो अर्घ्यं इति नपुंसकलिङ्गनिर्देशेन पाद्यादिकम्, विश्वे देवा एष वो धूपः विश्वे देवा अयं वो दीपप्रकाशे इति पुल्लिङ्गनिर्देशेन धूपादिः समर्प्यते विश्वेभ्यो देवेभ्यः समर्पणीयम् इत्य् अर्थः । गन्धदानादाव् एवं प्रयोगः: ब्राह्मणहस्ते उदकं निनीय पुरूरवार्द्रवसंज्ञका विश्वेदेवा अयं वो गन्ध इति गन्धं ब्राह्मणहस्ते दद्यात् । पूर्ववद् उदकं निनीय पुरूरवार्द्रवसंज्ञकविश्वेदेवा इदं वो माल्यं इति माल्यं दद्यात् । पूर्ववद् उदकं निनीय पूर्ववत् तेषां नाम गृहीत्वा अयं वो धूम इति धूपार्पणम्, पूर्ववद् उदकं निनीय देवतानाम गृहीत्वा अयं वो दीप इति दीपार्पणम्, पुनर् आपो दत्वा नाम गृहीत्वा इदं व आच्छदनम् इति वस्त्रतन्मूल्ययज्ञोपवीतेषु यथालाभम् एकं दद्यात् । अर्चनं सर्वं संपूर्णम् अस्त्व् इति कर्ता ब्रूयात् । अस्तु संपूर्णम् इति विप्रो ब्रूयात् । संकल्पसिद्धिर् अस्त्व् इति भवन्तो ब्रुवन्त्व् इति कर्ता ब्रूयात् । अस्तु संकल्पसिद्धिर् इति भवन्तो ब्रूयात् । आसनादौ सर्वत्र स्वासनं स्वर्घ्यं सुगन्धः सुमाल्यं सुधूपः सुदीपः स्वाच्छादनम् इति विप्रो ब्रूयात् । एतत् सर्वं गद्यसंग्रहकारेणोक्तम् । देवपित्रर्चनार्थं यानि गन्धपुष्पधूपदीपाच्छादनान्य् उपादेयानि वर्ज्यानि च यानि प्रागुपकल्प्यद्रव्यकथनावसरे कथितानीतीह नोक्तानि । तेनोपकल्प्यद्रव्यकथनावसरोक्तणीहोपदेयानि ॥</p>
<p><strong>इति स्मृतिचन्द्रिकायां वैस्वदैविकार्चनविधिः</strong></p>
<h2 id="पतकरचनवध">पैतृकार्चनविधिः</h2>
<p><strong>अथ पैतृकार्चनविधिः</strong></p>
<p>तत्र देवलः ।</p>
<blockquote>
<p>द्विजातयो यथाप्रोक्ता नियताः स्युर् उदङ्मुखाः ।</p>
</blockquote>
<blockquote>
<p>पूजयेद् यजमानस् तु विधिवद् दक्षिणामुखः ॥</p>
</blockquote>
<p>याज्ञवल्क्यो ऽपि ।</p>
<blockquote>
<p>अपसव्यं ततः कृत्वा पितॄणाम् अप्रदक्षिणम् । इति ।</p>
</blockquote>
<p>वैश्वदेवार्थम् उपवीतत्वेन स्थितं यज्ञसूत्रं ततो वैश्वदैविकार्चनानन्तरम् अपसव्यं प्राचीनावीतं कृत्वा पितॄणाम् उपचारभूतासनादिपदार्थान् अप्रदक्षिणं कुर्याद् इत्य् अर्थः । यद्य् अपि वैश्वदैविकासनदानानन्तरं पैत्रृकासनदानं वैश्वदैविकावाहनानन्तरं पैतृकावाहनम् इत्य् एवं पदार्थानुसमयेनैवासनावाहनार्घ्यगन्धुपुष्पधूपदीपाच्छादनाख्याः पदार्थाः वैस्वदैविकाः पैतृकाश् च अनुष्ठेयाः, न तु वैश्वदैविकासनाद्याच्छादनान्तपदार्थकाण्डाद् ऊर्ध्वं पैतृकासनादिपदार्थानां पदार्थानुसमयेनानुष्ठानम्, अन्याय्यत्वात् । तथाप्य् अत्र वैश्वदैविकपदार्थानां काण्डानुसमयेनानुष्ठानस्य वाचनिकत्वात् तथैवानुष्ठानं कार्यम्, वाचनिकत्वं च &ldquo;अपसव्यं ततः कृत्वा&rdquo; इत्यादिना वचनेन वैश्वदेविकार्चनपदार्थकाण्डाद् ऊर्ध्वं पैतृकार्चनविधानात् सिद्धम् । कथं पुनः पैतृकार्चनम् इत्य् अपेक्षिते स एवाह ।</p>
<blockquote>
<p>द्विगुणांस् तु कुशान् दत्वा उशन्तस् त्वेत्य् ऋचा पितॄन् ।</p>
</blockquote>
<blockquote>
<p>आवाह्य तदनुज्ञातो जपेद् आयन्तु नस् ततः ॥</p>
</blockquote>
<p>द्विगुणान् तिलान्, &ldquo;पितॄणां द्विगुणांस् तिलैः&rdquo; इत् स्मरणात् । कुशान् त्रिपञ्चादिविषमसंख्याकान् &ldquo;पित्र्ये ऽयुग्मांस् तथैव् च&rdquo; इत् स्मरणात् । दत्वा आसनस्य वामभागे,</p>
<blockquote>
<p>प्रदद्याद् आसने दर्भान् न तु पाणौ कदाचन ।</p>
</blockquote>
<blockquote>
<p>पितृकर्मणि वामे स्यात् ।</p>
</blockquote>
<p>इति स्मरणात् । आसनदानात् पूर्वं पश्चाच् च ब्राह्मणहस्ते अपाम् आसेचनं कार्यम् &ldquo;अपः प्रदाय दर्भआन् द्विगुणान् आसनं प्रदायापः प्रदद्यात्&rdquo; इति शौनकस्मरणात् । &ldquo;पितॄन् आवाहयेत्&rdquo; इत्य् अत्र पितृशब्देन कर्तुर् अतीताः पूर्वपुरुषाः पितृपितामहप्रपितामहा उक्ताः, तेषां श्राद्धकर्मणि हविःप्रत्युद्देश्यतया देवतात्वेन आवाह्यत्वात् । तथा च आपस्तम्बः: &ldquo;अथैतन् मनुः श्राद्धशब्दं कर्म प्रोवाच प्रजातिःश्रेयसाय तत्र पितरो देवता ब्राह्मणस् त्व् आहवनीयार्थे&rdquo; इति । श्राद्धशब्दं कर्म श्राद्धनामधेयं कर्म । प्रजानिःश्रेयसाय पुत्रपौत्रादिसंततिश्रेयःप्राप्त्यर्थम् । तत्र श्राद्धनामधेये कर्मणि । पितरो देवताः श्राद्धकर्तुः पितृपितामहप्रपितामहा लोकान्तरगताः संप्रदानत्वेन हविःप्रत्युद्देश्याः, न तु ब्राह्मणाः संप्रदानत्वेन हविःप्रत्युद्देश्याः । किं त्व् आहवनीयार्थे देवतोद्देशेन त्यक्तस्य हविषः प्रक्षेप्यमाणस्य धारणरूपे आहवनीयकार्ये केवलं वर्तन्त इत्य् अर्थः । तत्कर्ये वर्तनं च &ldquo;ब्राह्मणस्य हस्ते होतव्यम्&rdquo; इतिवद् अत्र वचनाभावान् न हस्तद्वारा, किं तु,</p>
<blockquote>
<p>द्वौ दैवे पितृकृत्ये त्रीन् एकैकम् उभयत्र वा ।</p>
</blockquote>
<blockquote>
<p>भोजयेत् । (म्ध् ३।१२५)</p>
</blockquote>
<p>इति वचनात्, त्यक्तान्नप्राशनद्वारेति गम्यते । पितृकृत्ये यजमानस्य पितृपितामहप्रपितामहान् उद्दिश्य त्यक्तान्नबोजनकृत्ये । अत एव ब्रह्मपुराणे ।</p>
<blockquote>
<p>पितॄन् पितामहान् यक्ष्ये भोजनेन यथाक्रमम् ।</p>
</blockquote>
<blockquote>
<p>प्रपितामहान् वै सर्वांश् च तत्पितॄंश् चानुपूर्वशः ॥</p>
</blockquote>
<p>तत्पितॄन् प्रपितामहस्य पितृपितमहप्रपितामहान् । पिण्डदानसमये हस्तलग्नेन लेपनेन यक्ष्ये इत्य् अर्थः । वैजवापिनापि यजमानस्य पितृपितामहप्रपितामहानां श्राद्धदेवतात्वम् अभिधाय सुस्पष्टं तेषाम् एवावाहनम् उक्तम्: &ldquo;तिष्ठन् पितॄन् आवाहयिष्ये&rdquo; इत्य् आमन्त्र्य &ldquo;उशन्तस् त्वा इत्य् अनया यजमानस्य पितरं पितामहं प्रपितामहं नामभिर् आवाह्य&rdquo; इति । पुराणे ऽपि श्राद्धकर्तुः पूर्वपुरुषाणाम् एव श्राद्धदेवतत्वम् अभिसंधाय सुस्पष्टं तेषाम् एव कव्यभागित्वम् उक्तम् ।</p>
<blockquote>
<p>या तु पिण्डक्रिया तत्र ब्राह्मणानां तु भोजनम् ।</p>
</blockquote>
<blockquote>
<p>यजमानस्य पूर्वेषां तत् तु गच्छति नान्यथा ॥</p>
</blockquote>
<p>तत्र श्राद्धकर्मणि या पिण्डक्रिया आद्यपिण्डक्रिया पितृसंबन्धिनी कृता &ldquo;ब्राह्मणानांतु भोजनम्, यथासुखं जुषध्वम्&rdquo; इति यद् यद् अन्नं ब्राह्मणभोजनाय निवेदितं तद् द्विविधम् अन्नं यजमानस्य पूर्वेषां श्राद्धकर्तुः पितृपितामहप्रपितामहानाम् उपभ्होगाय गच्छति नान्यथा नान्येषाम् उपभोगाय गच्छतीत्य् अर्थः । कथं पुनः सर्वेषां पुरुषाणां प्रातिस्विकशौभाशुभकर्मवशेन स्वर्गनरकादिगतानां दूरस्थकव्यभोक्तृत्वसामर्थ्यरहितानाम् उपभोगाय नेतृपुरुषशून्यम् अचेतनम् अन्नादि द्रव्रं (?) गच्छतीत्य् अनुपपत्तिनिराकरणार्थम् उक्तं तत्रैव ।</p>
<blockquote>
<p>यथा गोषु प्रणष्टेषु वत्सो विन्दति मातरम् ।</p>
</blockquote>
<blockquote>
<p>एवं श्राद्धे ऽन्नम् उद्दिष्टं मन्त्रः पापयते पितॄन् ॥</p>
</blockquote>
<p>मन्त्रो मन्त्रसामर्थ्यम् । मन्त्रसामर्थम् अपि ब्राह्मणभोजनादिना नष्टम् अन्नं कथं प्रापयतीत्य् अनुपपत्तिनिराकरणाय मत्स्येनोक्तम् ।</p>
<blockquote>
<p>नाम गोत्रं पितॄणां तु प्रापकं हव्यकव्ययोः ।</p>
</blockquote>
<blockquote>
<p>नाममन्त्रास् तथादेशाः भवान्तरगातान् अपि ॥</p>
</blockquote>
<blockquote>
<p>प्राणिनः प्रीणयन्त्य् एते तदाहारत्वम् आगतान् ।</p>
</blockquote>
<blockquote>
<p>देवो यदि पिता जातः शुभकर्मनियोगतः ॥</p>
</blockquote>
<blockquote>
<p>तस्यान्नम् अमृतं भूत्वा दिव्यत्वे ऽप्य् अनुगच्छति ।</p>
</blockquote>
<blockquote>
<p>देवत्वे भोग्यरूपेण पशुत्वे तु तृणं भवेत् ॥</p>
</blockquote>
<blockquote>
<p>श्राद्धान्नं वायुरूपेण नागत्वे ऽप्य् उपगच्छति ।</p>
</blockquote>
<blockquote>
<p>पानं भवति यक्षत्वे गृध्रत्वे तु तथामिषम् ॥</p>
</blockquote>
<blockquote>
<p>दनुजत्वे तथा मांसं प्रेतत्वे रुधिरोदकम् ।</p>
</blockquote>
<blockquote>
<p>मानुष्ये त्व् अन्नपानादि नानाभोगकरं तथा ॥</p>
</blockquote>
<blockquote>
<p>रतिशक्तिः स्त्रियः कान्ता भोज्यं भोजनशक्तिता ।</p>
</blockquote>
<blockquote>
<p>दानशक्तिः सविभवा रूपम् आरोग्यम् एव च ॥</p>
</blockquote>
<blockquote>
<p>श्राद्धपुष्पम् इदं प्रोक्तं फलं ब्रह्मसमागमः । इति ।</p>
</blockquote>
<p>नामानि देवदत्तयज्ञदत्तादीनि । मन्त्राः &ldquo;पृथिवी ते पात्रम्&rdquo; इत्यादयः । आदेशाः &ldquo;इदम् अन्नादिकम् अमुष्मै भवतु&rdquo; इत्येवमादयो निर्देशाः । तदाहारत्वम् आगतान् तत्तज्जात्युचिताहारत्वं प्राप्तान् । तस्यान्नं तद्तदुद्देशेन त्यक्तम् अन्नम् अमृतं भूत्वा यत्रासौ स्थितः तत्र मन्त्रसामर्थात् तत्तद्भोगयोग्यं द्रव्यान्तरं भूत्वानुगच्छति भोगसाधनं भवति । दिव्यत्वे दिविस्थितत्वे देवत्वे । भोग्यरूपेण दिवो ऽन्यत्र लोकान्तरे वर्तमाने देवत्वे स्थिते देवोचितभोग्यरूपेण । इदं स्वकर्मानुसारिशरीरोचितान्नादिरूपेण भोगसाधनत्वं श्राद्धकर्मणः पुष्पम् अवान्तरफलम् । ब्रह्मसमागमो ब्रह्मलोकप्राप्तिः परमफलं प्रोक्तम् इत्य् अर्थः । अत्रावान्तरफलप्राप्तिः कालादिविशेषलाभे भवति । तथा च हारीतः ।</p>
<blockquote>
<p>काले न्यायागतं पात्रे विधिना प्रतिपदितम् ।</p>
</blockquote>
<blockquote>
<p>प्राप्नोत्य् अन्नं यथादत्तं जन्तुर् यत्रावतिष्ठते ॥ इति ।</p>
</blockquote>
<p>परमफलप्राप्तिस् तु गयादिदेशविशेषलाभे भवति,</p>
<blockquote>
<p>यन्नाम्ना पातयेत् पिण्डं तं नयेद् ब्रह्म शाश्वतम् ।</p>
</blockquote>
<p>इति गयादिदेशवेशेषकृतस्य श्राद्धस्य फलत्वेन श्रवणात् । शाश्वतं ब्रह्म नयेत् ब्रह्मणा सह ब्रह्मप्राप्त्यापादकं ब्रह्मलोकं नयेद् इत्य् अर्थः । एवम् आपस्तम्बादिवचनैः श्राद्धकर्मणि न ब्राह्मण उद्देश्यः । किं तु श्राद्दकर्तुः पितृपितामहप्रपितामहा लोकान्तरगता उद्देश्या इति सिद्धम् । तेषूद्देश्यपित्रादिषु वस्वादिरूपतया उद्देशार्थं यथाक्रमं वस्वादिबुद्धिः कर्येत्य् आह शातातपः ।</p>
<blockquote>
<p>वसवः पितरो ज्ञेयाः रुद्राः ज्ञेयाः पितामहाः ।</p>
</blockquote>
<blockquote>
<p>प्रपितामहास् तथादित्या इत्य् एषा वैदिकी श्रुतिः ॥</p>
</blockquote>
<p>एवं ज्ञात्वा श्राद्धे कृते वस्वादीनाम् अपि प्रीतिर् भवतीत्य् आह पैठीनसिः: &ldquo;वसवः पितरो रुद्राः पितामहा आदित्याः प्रपितामहा य एवं विद्वान् पितॄन् यजते वसवो रुद्रा आदित्याश् चास्य प्रीता भवन्ति&rdquo; इति । पित्रादिष्व् एव वस्वादिरूपम् अनुसंधायानुष्ठितेन श्राद्धेन प्रीता वस्वादयः श्राद्धजनितप्रीतिशालित्वेन श्राद्धदेवताभूतपित्रादिकल्पाः पुत्रादिदत्तान्ननिदानकस्यामृताद्यन्नपानान्तस्य प्राप्तिं नामगोत्रमन्त्रादिवस्तुसामर्थ्येन कुर्वतां मनुष्याणां पितॄन् शुभाशुभकर्मारब्धशरीरान्तरगतान् प्रीणयन्तीत्य् अर्थः । तेन पुत्रादिभिर् अवश्यं नामगोत्रमन्त्राद्युच्चारणवद् वस्वादिरूपेण पित्रादयो ध्यातव्याः । तथाह याज्ञवल्क्यः ।</p>
<blockquote>
<p>वसुरुद्रादितिसुताः पितरः श्राद्धदेवताः ।</p>
</blockquote>
<blockquote>
<p>प्रीणयन्ति मनुष्याणां पितॄन् श्राद्धेन तर्पिताः ॥</p>
</blockquote>
<p>अदितिसुता आदित्याः । एवं च आपस्तम्बादिवचनानां शातातपादिवचनानां च न परस्परविरोधः । तेन श्राद्धकर्तुः पूर्वपुरुषा एव लोकान्तरगताः श्राद्धदेवता इति सिद्धम् । यत् तु देवलेनोक्तम्,</p>
<blockquote>
<p>वसवः पितरो ज्ञेयाः रुद्रा ज्ञेयाः पितामहाः ।</p>
</blockquote>
<blockquote>
<p>प्रपितामहास् तथादित्याः श्रुतिर् एषा सनातनी ॥</p>
</blockquote>
<blockquote>
<p>प्रेतान् उद्दिश्य यत् कर्म क्रियते मानुषैर् इह ।</p>
</blockquote>
<blockquote>
<p>तुष्यन्ति पितरस् तेन न प्रेताः पितरः स्मृताः ॥ इति ।</p>
</blockquote>
<p>अयम् अर्थः: मानुषैः पुत्रादिभिर् इह मनुषलोके यच् छ्राद्दाख्यं कर्म प्रेतान् परलोकगतान् पित्रादीन् श्राद्धे उद्धेश्यभूतान् वस्वादिरूपेण ध्यातान् उद्दिश्य क्रियते तेन तथाकृतेन कर्मणा तस्मिन् कर्मणि वस्वादिरूपेण ध्यात्वोद्दिष्टाः पितरः पित्रादयस् तुष्यन्ति न पुनः स्वरूपेणोद्दिष्टाः यतो न प्रेताः परलोकगताः स्वरूपमात्रेण श्राद्धदेवताभूताः पितरः स्मृता इति । अतः अनेनापि सह आपस्तम्बादिवचनानां न विरोधः । एवं निरूपितं श्राद्धकर्तुः पित्रादीनां देवतात्वं मातृपितामह्यादिसहितानाम् एव न तु केवलानाम् इत्य् आह शातातपः ।</p>
<blockquote>
<p>एकमूर्तित्वम् आयाति सपिण्डीकरणे कृते ।</p>
</blockquote>
<blockquote>
<p>पत्नी पतिपितॄणां तु तत्तदंशेषु भागिनी ॥</p>
</blockquote>
<p>एतद् वचनं पित्रादिदैवत्ये श्राद्धे तत्पत्नीनां सहभावेन देवतात्वं बोधयति । ततश् च सपत्नीकाः पितरो देवता इत्य् एषो ऽर्थ उक्तो भवति । एवं च पार्वणादिश्राद्धे पित्रादीनां सपत्नीकानां च तृप्तिर् भवति न पुनः केवलानाम् इति मन्तव्यम् । अत एव बृहस्पतिः ।</p>
<blockquote>
<p>स्वेन भ्र्त्रा समं श्राद्धे माता भुङ्क्ते सुधामयम् ।</p>
</blockquote>
<blockquote>
<p>पितामही च स्वेनैव स्वेनैव प्रपितामही ॥ इति ।</p>
</blockquote>
<p>एवम् एव वस्वादिरूपेण मातामहादीनाम् अपि श्राद्धदेवतात्वं तत्पत्नीनां च सहभावेन देवतात्वम् अवगन्तव्यम्, &ldquo;मातामहानाम् इत्य् एवम्&rdquo; इति याज्ञवल्क्यादिभिर् उक्तत्वात् । एवं निरूपितश्राद्धदेवतावाहने विशेषः पुराणे दर्शितः ।</p>
<blockquote>
<p>अपसव्यं ततः कृत्वा तिलान् आदाय संयतः ।</p>
</blockquote>
<blockquote>
<p>पितृन् आवाहयामीति पृच्छेद् विप्रान् उदङ्मुखान् ॥</p>
</blockquote>
<blockquote>
<p>आवाहयेत्य् अनुज्ञात उशन्तस् त्वेत्य् ऋचा पितॄन् ।</p>
</blockquote>
<blockquote>
<p>ततः क्षिप्त्वापसव्यं च पितॄन् ध्यायन् समाहितः ॥</p>
</blockquote>
<blockquote>
<p>जपेद् आयन्तु न इति मन्त्रं सम्यग् अशेषतः ॥ इति ।</p>
</blockquote>
<p>उशन्तस् त्वेत्य् ऋचा प्तॄन् इत्यादेर् अयम् अर्थः: उशन्तस् त्वेत्य् ऋचा पितृपितामहप्रपितामहान् आवाह्य अनन्तरम् अप्रदक्षिणं पूर्वोपात्तांस् तिलान् &ldquo;नमो वः पितरः&rdquo; इति मन्त्रेण शिरःप्रभृति पादान्तं क्षिप्त्वा पितॄन् ध्यायन् &ldquo;आयन्तु नः&rdquo; इति मन्त्रं जपेद् इति । तथा प्रचेताः ।</p>
<blockquote>
<p>शिरःप्रभृति पादान्तं नमो व इति पैतृके ।</p>
</blockquote>
<p>पैतृके कर्मणि &ldquo;नमो वः पितरः&rdquo; इति मन्त्रेण शिरःप्रभृति पादान्तम् अप्रदक्षिणं पुष्पतिलादिभिः पूजनं कुर्याद् इत्य् अर्थः । वैजवापेनाप्य् आवाहने विशेषो दर्शितः: &ldquo;तिष्ठन् पितॄन् आवाहयिष्यामीत्य् आमन्त्र्योशन्तस् त्वेत्य् अनया यजमानस्य पितरं पितामहं प्रपितामहं नामभिर् आवाह्य ऽआयन्तु नः पितरःऽ इति जप्त्वा&rdquo; इति । नामभिः द्वितीयादिविभक्त्यन्तैः । तथा च श्लोकसङ्ग्रहकारः ।</p>
<blockquote>
<p>अक्षय्यासनयोः षष्ठी द्वितीयावाहने तथा ।</p>
</blockquote>
<blockquote>
<p>अन्नदाने चतुर्थी स्याच् छेषाः संबुद्धयः स्मृताः ॥ इति ।</p>
</blockquote>
<p>एतासु षष्ठ्यादिविभक्तिषु सर्वत्र एकवचनबहुवचनयोर् विकल्प एव स्मृतिपुराणगृह्यादिषु पितृपितामहप्रपितामहादिशब्दानां क्वचिद् एकवचनान्ततया क्वचिद् बहुवचनान्ततया च तत्र तत्र प्रअयोगदर्शनात् । एवं चासनदानावाहनयोर् एवं प्रयोगः: प्राचीनावीती उदङ्मुखतया प्रथमोपविष्टविप्रहस्ते जलं निनीय कुशासनयुग्मान् मथ्यभङ्गतो द्विगुणीकृतान् सतिलान् गृहीत्वा दक्षिनामुख आसीनो ऽस्मत्पितुर् वसुरूपस्यामुकगोत्रस्यामुकशर्मणः सपत्नीकस्येदम् आसनम् इति विप्रस्यासनस्य वामभागे पूर्वगृहीतात् सतिलान् कुशान् निक्षिप्य विप्रहस्ते पुनर् जलं निनयेत् । एवम् अनन्तरोपविष्टब्राह्मणहस्ते तदनन्तरोपविष्टब्राह्मणहस्ते च जलनिनयनादि पुनर्जलनिनयनान्तं कुर्यात् । पितामहस्य रुद्ररूपस्य प्रपितामहस्यादित्यरूपस्येति विशेषः । एवम् एव मातामहस्थानस्थविप्रत्रयहस्तेषु जलदानादि कुर्यात् । मातामहस्य वसुरूपस्य मातुः पितामहस्य रुद्ररूपस्य मतुः प्रपितामहस्यादित्यरूपस्येति विसेषः । एवं षट्सु विप्रेषु पदार्थानुसमयेनासनं दत्वानन्तरं प्रतिविप्रं निमन्त्रणं पूर्वप्रकरणोक्तप्रकारेण कुर्यत् । दैवे क्षणः क्रियताम् इत्यादिवाक्यस्थदैवपदस्थाने श्राद्धे इति सप्तम्यन्तपदं षट्सु विप्रेषु प्रयोक्तव्यम् । ॐ तथेत्यादिकं तु पूर्वप्रकरणोक्तप्रकारेणैव प्रयोक्तव्यम् । षष्ठं विप्रं निमन्त्र्याथ तिलान् आदाय प्राचीनावीती दक्षिणाभिमुखस् तिष्ठन्न् अस्मत्पितृपितामहप्रपितामहान् वसुरुद्रादित्यरूपान् आवाहयिष्ये इत्य् उदङ्मुखतयासीनान् ब्राह्मणान् पृष्ट्वा आवाहयेत्य् अनुज्ञातः &quot; उशन्तस् त्वा हवामहे&rdquo; इत्य् ऋचम् उक्त्वा ऋगन्ते ऽस्मत्पितरं वसुरूपम् अमुकगोत्रम् अमुकशर्माणं सपत्नीकम् अस्मत्पितामहं रुद्ररूपम् अमुकगोत्रम् अमुकशर्माणं सपत्नीकम् आवाहयामीति प्रथमे विप्रे पितरम्, द्वितीय पितामहम्, गृतीये प्रपितामहम्, आवाह्य &ldquo;नमो वः पितरः&rdquo; इति मन्त्रेण शिरसि सव्यांसे दक्षिणांसे सव्यजानुनि दक्षिणजानुनि सव्यपादे दक्षिणपादे च प्रतिविप्रं तिलान् आरोप्य प्रथमे विप्रे पितरं वसुरूपं सपत्नीकम्, द्वितीय पितामहं रुद्ररूपं सपत्नीकम्, तृतीये प्रपितामहम् आदित्यरूपं सपत्नीकं ध्यायन् &ldquo;आयन्तु नः पितरः&rdquo; इत्यादिकाम् ऋचं सकृज् जपेत् । एवं मातामहाद्यावाहनं कुर्यात् । तत्रायं विशेषः: अस्मन्मात्महमातुःपितामहमातुःप्रपितामहान् वसुरुद्रादित्यरूपान् आवाहिष्ये इति मातामहादिस्थानस्थान् विप्रान् पृच्छेत् । उशन्तस् त्वेति मन्त्रान्ते मातामहं वसुरूपम् अमुकगोत्रम् अमुकशर्माणं सपत्नीकम्, एवं मातुःपितामहं सपत्नीकं रुद्ररूपम् अमुकगोत्रम् अमुकशर्माणम्, एवं मातुःप्रपितामहम् आदित्यरूपम् अमुकगोत्रम् अमुकशर्माणं सपत्नीकम् आवाहयामीति प्रथमे विप्रे मातामहम्, द्वितीये मातुःपितामहम्, तृतीये मातुःप्रपितामहम् आवाह्य प्रतिविप्रम् एकैकं ध्यायन् &ldquo;आयन्तु नः&rdquo; इति जपेत् । ऽउशन्तस् त्वा, आयन्तु नः&quot; इति मन्त्रद्वयगतपितृशब्दस्थाने मातामहशब्दः न प्रयोक्तव्यः । &ldquo;न पिता वर्धते&rdquo; इति श्रुत्या जनकैकनिष्ठपितृशब्दव्यतिरिक्तपितृशब्दोहप्रतिषेधात् । &ldquo;आयन्तु नः पितरः&rdquo; इति जपानन्तरं कर्तव्यम् उक्तं पुराणे ।</p>
<blockquote>
<p>जपेद् आयन्तु न इति मन्त्रं सम्यग् अशेषतः ।</p>
</blockquote>
<blockquote>
<p>रक्षार्थं पितृसत्रस्य त्रिःकृत्वः सर्वतोदिशम् ॥</p>
</blockquote>
<blockquote>
<p>तिलांस् तु प्रक्षिपेन् मन्त्रैर् उच्चार्यापहता इति ॥</p>
</blockquote>
<p>&ldquo;अपहता असुरा रक्षांसि (?) पिशाचा ये क्षयन्ति पृथिवीम् अनु । अन्यत्रेतो गच्छन्तु यत्रैषां गतं मनः&rdquo; इति मन्त्रम् उच्चार्य सर्वतोदिशं ब्राह्मणान् परितस् त्रिवारम् अप्रदक्षिणं तिलान् प्रक्षिपेद् इत्य् अर्थः । पितृसत्रं पितृयागः, श्राद्धम् इति यावत् ॥</p>
<p><strong>इति स्मृतिचन्द्रिकायां पैतृकार्चनविधावाहनान्तोपचारविधिः (?)</strong></p>
<h2 id="अरघयदयपचरवध">अर्घ्याद्युपचारविधिः</h2>
<p><strong>अथार्घ्याद्युपचारविधिः</strong></p>
<p>अत्र पुराणम् ।</p>
<blockquote>
<p>सौवर्णराजताम्भोजमणिपात्राण्य् अथापि वा ।</p>
</blockquote>
<blockquote>
<p>अर्घार्थं संस्करोत्य् एव शुभपत्रपुटादि वा ॥</p>
</blockquote>
<p>अर्घार्थम् अर्घ्योदकस्थापनार्थं दर्भेष्व् आसादनप्रोक्षणाभ्यां सौवर्णादिषु यथालाभम् अन्यतमानि पात्राणि संस्कुर्याद् एवेत्य् अर्थः । पत्रपुटादीत्य् आदिशब्देन चमसादिकं गृह्यते । अत एव विष्णुः: &ldquo;दक्षिणाग्रेषु दर्भेषु चमसेषु दक्षिनापवर्गेषु त्रिषु पवित्रान्तर्हितेषु अप आसिंचेत् ऽशं नो देवीःऽ &quot; इति । दक्षिणाग्रेषु दर्भेषु दक्षिणापवर्गतयासादितेषु चमसाद्यर्घ्यपात्रेषु त्रिषु पवित्रान्तर्हितेषु शं नो देवीर् इति मन्त्रेण प्रतिपात्रम् अपो निनयेद् इत्य् अर्थः । प्रचेता अपि: &ldquo;यज्ञियवृक्षचमसेषु पवित्रान्तर्हितेष्व् एकैकस्मिन् अप आसिञ्चेत्&rdquo; इति । शौनको ऽपि: &ldquo;तैजसाश्ममयमृन्मयेषु पात्रेष्व् एकद्रव्येष्व् अनेकद्रव्येषु वा दर्भान्तर्हितेष्व् अपः प्रदाय सं नो देवीर् अभिष्टये इत्य् अनुमन्त्रितान् तिलान् आवपति, ऽतिलोसि पितृदेवत्यो गोसवओ देवनिर्मितः । पत्नवद्भिः पृक्तः स्वधया पितृन् इमान् लोकान् प्रीणयाहि नः स्वधा नमःऽ &quot; इति । तैजसं कांस्यादिमयम् । अश्ममयं मरकतादिमणिमयम् । एकद्रव्येषु कांस्यराजतताम्रादीनाम् अन्यतेमेषु । अनेकद्रव्येषु कांस्यादिनानाद्रव्यमयेषु वा । दर्भान्तर्हितेषु पवित्रान्तर्हितेषु । । शं नो देवीर् इति मन्त्रेणापो निनीयानुमन्त्रितासु पूर्वोक्तमन्त्रेण नीतास्व् अप्सु तिलो ऽसीति मन्त्रेण तिलान् प्रक्षिपेद् इत्य् अर्थः । पात्रेष्व् इति बहुवचनं त्रिष्व् एवावतिष्ठते, प्रकृतिभूते त्रिदेवताके श्राद्धे प्रतिदैवतम् एकैकपात्रविधिपरत्वात् । अत एव प्रचेतसा &ldquo;त्रीण्य् एवोदपात्राणि&rdquo; इत्य् उक्तम् । पित्रादीनां त्रयाणाम् एकैकस्यानेकब्राह्मणनियोगजे सर्वेषाम् एकब्राह्मणनियोजने ऽपि श्राद्धस्य त्रिदेवताकत्वात् त्रीण्य् एवोदपात्राणि न तु ब्राह्मणसंख्यया संख्यातानीत्य् अर्थः । अत एव तिलैस् तथेत्य् अधिकृत्य वैजावापेनोक्तम् ।</p>
<blockquote>
<p>नीत्वा पितॄणां त्रीण्य् एव कुर्यात् पात्राणि धर्मवित् ।</p>
</blockquote>
<blockquote>
<p>एकस्मिन् वा बहुषु वा ब्राह्मणेषु यथाविधि ॥ इति ।</p>
</blockquote>
<p>तिलैर् नीत्वा तिलान् अर्घ्योदकेषु प्रक्षिपेद् इत्य् अर्थः । अर्घ्योदकसंस्कारार्थं पवित्रकरणप्रकारम् आह स एव ।</p>
<blockquote>
<p>कुशौ समावशीर्णाग्राव् अनन्तर्गर्भकौ कुशैः ।</p>
</blockquote>
<blockquote>
<p>छिनत्ति तत् पवित्रं स्याच् छ्राद्धे कर्मणि सर्वदा ॥ इति ।</p>
</blockquote>
<p>कुशाव् इति युग्मसंख्या वैश्वदैवकार्घ्यपात्रपवित्रविषया । पैतृकार्घ्यपात्रपवित्रविषये अनुचितत्वात् । अत एव चतुर्विंशतिमते पैतृकार्घ्यपवित्रे अयुग्मसंख्या दर्शिता ।</p>
<blockquote>
<p>तिस्रस् तिस्रः शलाकास् तु पितृपात्रेषु पार्वणे । इति ।</p>
</blockquote>
<p>शलाकाः शलाकासंनिभा दर्भाः, अच्छिन्नाग्रा इति यावत् । अर्घ्यपात्रेषु तिलप्रक्षेपानन्तरं ब्रह्मपुराणे कर्तव्यम् उक्तम् ।</p>
<blockquote>
<p>अर्घ्याः पुष्पैश् च गन्धैश् च ताः प्रपूज्याश् च शास्त्रवत् । इति ।</p>
</blockquote>
<p>अर्घ्या अर्घ्यार्था या आपः तिलमिश्रास् ताः गन्धैः पुष्पैश् च प्रपूज्याः । तासु गन्धपुष्पाणि प्रक्षिपेद् इत्य् अर्थः । गन्धादिप्रक्षेपानन्तरं शौनकः: &ldquo;ताः प्रतिग्राहयिष्यंश् च स्वधार्घ्याः&rdquo; इति । ताः अर्घ्यार्था अपः ब्राह्मणैः प्रतिग्राहयिष्यन् स्वधार्घ्या इति मन्त्रेण ब्राह्मणानां पुरः स्थापयेद् इत्य् अर्थः । स्थापनानन्तरं पैठीनसिः: &ldquo;ततो ब्राह्मणहस्तेषूदकपूर्वं दर्भान् प्रदायोदकपूर्वम् अर्घ्योदकं ददाति या दिव्या आपः इत्य् ऋचैतत् ते अर्घ्योदकम् इत्य् अप उपस्पृशेद् इत्य् एवम् एवेतरयोः&rdquo; इति । अर्घ्यस्थापनानन्तरं ब्राह्मणहस्तेषु प्रथमम् अपो निनीयार्घ्यपवित्रदर्भान् दक्षिणाग्रतया क्षिप्त्वा पुनर् अपो निनीय &ldquo;या दिव्या आपः&rdquo; इति मन्त्रम् उक्त्वा मन्त्रान्ते &ldquo;अस्मत्पितर् अमुकगोत्र अमुकशर्मन् वसुरूपसपत्नीकैतत् ते अर्घ्योदकम्&rdquo; इति दक्षिणहस्ते पितृतीर्थेनार्घ्यं दत्वाप उपस्पृशेत् । एवम् एवेतरयोः पितामहप्रपितामहयोर् अपि ब्राह्मनहस्ते अर्घ्यं दद्याद् इत्य् अर्थः । अस्मत् पितामह अमुकगोत्र अमुकशर्मन् रुद्ररूप सपत्नीक, अस्मत्पितामहासित्यरूपेति तु विशेषः । कात्यायनेन &ldquo;या दिव्या आपः&rdquo; इति मन्त्रं कृत्स्नं पठित्वार्घ्यसमर्पणम् उक्तम्: &ldquo;सपवित्रेषु हस्तेषु ऽया दिव्या आपः पयसा संबभूवुः या अन्तरिक्ष उत पार्थिवीर्याः । हिरण्यवर्णा यज्ञियास् ता न आपः शंस्योना सुहवा भवन्तुऽ इति । पितरस् ते अर्घ्यं पितामहैतत् ते अर्घ्यं प्रपितामहैतत् ते अर्घ्यम् इति ब्राह्मणाञ् जलेषु पात्राणि निनीय पितृभ्यो ऽक्षय्यम् अस्तॄइत् (?) शेषं दर्भेष्व् अवनेजयति इति&rdquo; पात्राणि पात्रस्थोदकानीत्य् अर्थः । धर्मेण गोत्रग्रहणं च कार्यम् इत्य् उक्तम्: &ldquo;या दिव्या आपः इति पात्रं पानिभ्याम् उद्धृत्य नाम गोत्रं च गृहीत्वा सपवित्रे हस्ते ऽर्घ्यं दद्यात्&rdquo; इति । पाणिभ्याम् उद्धृतेन पात्रेण दद्याद् इति गम्यते । प्रचेता अपि ।</p>
<blockquote>
<p>अप्रदक्षिणम् एतेषाम् एकैकं तु पितृक्रमात् ।</p>
</blockquote>
<blockquote>
<p>संबोध्य गोत्रनामभ्याम् एष ते ऽर्घ्यम् इतीरयेत् ॥</p>
</blockquote>
<p>एतेषां पितृपितामहप्रपितामहानां पितृक्रमात् पित्रादिक्रमाद् एकैकं गोत्रनामभ्यां संबोध्य एष ते ऽर्घ्यम् इत्य् उक्त्वा एकैकं ब्राह्मणम् एकैकेनार्घ्येणार्चयेद् इत्य् अर्थः । तथा चाह गौतमः: &ldquo;पूर्ववत् पृथग् एकैकम् एकैकेनार्चयेत् क्रमात्&rdquo; इति । एतत् &ldquo;त्रीन् पित्र्ये&rdquo; इत्य् उक्तब्राह्मणसंख्यापक्षाभिप्रायेणोक्तम् । &ldquo;त्रीन् त्रीन्&rdquo; इत्य् उक्तब्राह्मणसंख्यापक्षे तु त्रीन् ब्राह्मणान् एकैकेनार्घ्येणार्चयेत् । अत एव पैठीनसिना &ldquo;हस्तेषु&rdquo; इत्याद्य् उक्तम् । न च वाच्यम् &ldquo;त्रीन् पित्र्ये&rdquo; इति पक्ष एव हस्तेष्व् इत्य् उपपद्यते, त्रिषु पितृवर्गब्राह्मणेषु दक्षिणहस्तत्रयसंभवाद् इति । यतस् तेन &ldquo;पितृस्थानस्थब्राह्मणार्चन एव हस्तेषु&rdquo; इत्य् उक्त्वा &ldquo;एवम् इतरयोः&rdquo; इत्य् अभिधानात् । तस्मात् त्रीन् त्रीन् पित्र्ये इति पक्षे पितृस्थानस्थब्राह्मणदक्षिणहस्तेष्व् अपाम् आसेचनाद्यर्घ्यनिनयनान्तं सकृत् कुर्यात् । तथा पितामहस्थानस्थब्राह्मणहस्तेषु चैवं निनयेत्, &ldquo;एवम् इतरयोः&rdquo; इत्य् अभिधानात् । एवं मातामहादीनाम् अर्घ्यपात्रासादानादि (?) ब्राह्मणहस्तेष्व् अर्घ्यदानान्तं यथोक्तं नामगोत्रसहितं पदार्थानुसमयेन कुर्यात्, &ldquo;मातामहानाम् अप्य् एवम्&rdquo; इत्य् अतिदेशस्मरणात् । पित्रादिब्राह्मणहस्तेष्व् अर्घ्यदानानन्तरं याज्ञवल्क्यः ।</p>
<blockquote>
<p>दत्वार्घ्यं संस्रवांस् तेषां पात्रे कृत्वा विधानतः ।</p>
</blockquote>
<blockquote>
<p>पितृभ्यः स्थानम् असीति न्युब्जं पात्रं करोत्य् अधः ॥</p>
</blockquote>
<p>तेषां प्रतिविप्रं दत्तानाम् अर्घ्याणां संस्रवान् विप्रहस्तेभ्यः अन्येषु पात्रेषु गलितान् पितृपात्रे संभृत्य तत् पत्रम् &ldquo;पितृभ्यः स्थानम् असि&rdquo; इति मन्त्रेण न्युब्जम् अधोबलिं अधःकरोति भूम्यां निदध्यात् न पात्रादेर् उपरीत्य् अर्थः । तथा च प्रचेताः ।</p>
<blockquote>
<p>प्रथमे पितृपात्रे तु सर्वान् संभृत्य संस्रवान् ।</p>
</blockquote>
<blockquote>
<p>पितृभ्यः स्थानम् असीत्य् उक्त्वा कुर्याद् भूमाव् अधोमुखम् ॥</p>
</blockquote>
<p>अत्र गोभिलेनोक्तो विशेषः: &ldquo;न्युब्जं कुर्यात् पवित्रवत्&rdquo; इति । ब्राह्मणहस्तेषु निक्षिप्तानि पवित्राण्य् आदाय पितृपात्रे निधाय तैः सह भूमौ न्युब्जं कुर्याद् इत्य् अर्थः । कात्यायनेनात्र विशेष उक्तः: &ldquo;कुशवत्यां भूमौ अधोमुखं कुर्यात् तस्योपरि च कुशम्&rdquo; इति । निदध्याद् इति शेषः । मत्स्येनापि:</p>
<blockquote>
<p>दत्वा संस्रवम् आदितः ।</p>
</blockquote>
<blockquote>
<p>पितृपात्रे निधायाथ न्युब्जम् उत्तरतो न्यसेत् ॥ इति ।</p>
</blockquote>
<p>आदितः प्रथमम् अर्घ्यं दत्वा पितृपात्रे संस्रवं निधाय तत् पात्रं ब्राह्मणाध्यासितदेशाद् उत्तरतः किंचिद् दूरे अधोमुखं निदध्याद् इत्य् अर्थः । अत्रिणापि पितृपात्रं प्रकृत्य विशेष उक्तः: &ldquo;गन्धादिभिस् तद् अभ्यर्च्य&rdquo; इति । आदिशब्देन पुष्पाणि गृह्यन्ते । &ldquo;गन्धमाल्यैस् तद् अभ्यर्च्य&rdquo; इति शौनकस्मरणात् । एवं न्युब्जकरणम् अनित्यम्,</p>
<blockquote>
<p>अपसव्यं ततः कृत्वा पिण्डपार्श्वे समाहितः ।</p>
</blockquote>
<blockquote>
<p>क्षिप्त्वा दर्भपवित्राणि मोचयेत् संस्रवांस् ततः ॥</p>
</blockquote>
<p>इत्य् अत्रिवचने स्वधावाचनकालपर्यन्तं संस्रवोदकधारणदर्शनात् । धारणं च पितृपात्रस्योत्तानतया स्थापने (?) सति भवति न तु न्युभतया स्थापने । तस्माद् उत्तानतया स्थापनपक्षो ऽपि गम्यते । अस्मिन् पक्षे पितृपात्रस्य पितामहादिपात्रेणापिधानं कार्यम् । तथा च कात्यायनः ।</p>
<blockquote>
<p>पैतृकं प्रथमं पात्रं तस्मिन् पैतामहं न्यसेत् ।</p>
</blockquote>
<blockquote>
<p>प्रपितामहं ततो न्यस्य नोद्धरेन् न च चालयेत् ॥</p>
</blockquote>
<p>पितृपात्रं पितामहपात्रे ऽपिधाय प्रपितामहपात्रेण पिदध्याद् इत्य् अर्थः । (प्रपितामहपात्राभावे ऽन्येन केनचित् पात्रेण पिदद्याद् इत्य् अर्थः । ) (??) अधोमुखतया उत्तानतया वा न्यस्तस्य पात्रस्यान्यथाकरणे कात्यायनेन दोषो दर्शितः ।</p>
<blockquote>
<p>स्पृष्टम् उद्धृतम् अन्यत्र नीतम् उद्घाटितं तथा ।</p>
</blockquote>
<blockquote>
<p>पात्रं दृष्ट्वा व्रजन्त्य् आशु पितरः प्रस्रवन्ति च ॥</p>
</blockquote>
<p>उद्घाटितं पिधायकपितामहादिपात्रापसारणेन विवृतम् इत्य् अर्थः । अत एव उशनाः ।</p>
<blockquote>
<p>उत्तानं विवृतं वापि पितृपात्रं यदा भवेत् ।</p>
</blockquote>
<blockquote>
<p>अभोज्यं तद् भवेद् अन्नं क्रुद्धैः पितृगणैर् गतैः ॥ इति ।</p>
</blockquote>
<p>न्युब्जं कृतं पितृपात्रं यदोत्तानं भवेत् । उत्तानतया स्थापितं पात्रान्तरेण पिहितं पितृपात्रं यदा वा विवृतं भवेद् इति पूर्वार्धस्यार्थः । न्युब्जं पात्रं कृत्वाह वैजवापः ।</p>
<blockquote>
<p>तस्योपरि कुशान् दत्वा प्रदद्याद् देवपूर्वकम् ।</p>
</blockquote>
<blockquote>
<p>गन्धपुष्पाणि धूपं च दीपं वस्त्रोपवीतके ॥</p>
</blockquote>
<p>तस्योपरि कुशान् दत्वा तस्य न्युब्जकृतपितृपात्रस्योपरि कुशगन्धपुष्पाणि दत्वा वैस्वदैविकब्राह्मणपूर्वकं गन्धादि दद्याद् इत्य् अर्थः । अनेन गन्धदानं वैस्वदैविकब्राह्मणेषु कृत्वा पैतृकब्राह्मणेषु कार्यम् इत्य् उच्यते । एवम् एव पुष्पदानाद्य् अपि । ततश् च वैस्वदैविकब्राह्मणार्चनं च पदार्थानुसमयेन सहैव कार्यम् इति वचोभङ्ग्याभिहितम् । एवं च वैश्वदैवे याज्ञवल्क्येन काण्डानुरूपसमयक्रम उक्तः, तेन सह अनेनोक्तपदार्थानुसमयरूपक्रमस्य विकल्पो वेदितव्यः । न चायं विकल्पो गन्धदानप्रभृत्य् एव न पुनः प्राग् अपीति वाच्यम्, अर्थवैशमापत्तेः, &ldquo;देवांश् च पितॄंश् चावाहयिष्ये इत्य् अनुज्ञाप्य&rdquo; इत्यादिना गन्धादिदानात् प्राग् एव सहानुष्ठानस्य पैठीनसिना स्मृतत्वाच् च । विष्णुनापि गन्धादिदानम् उक्तम्: &ldquo;अनुलेपनवस्त्रालंकरणपुष्पधूपैर् यथाशक्ति विप्रान् समभ्यर्च्य&rdquo; इति । अनुलेपनादीनि पित्रादिदेवतोद्देशेन विप्रेभ्यो दद्याद् इत्य् अर्थः । अत एव पैठीनसिः: &ldquo;गन्धान् पितृगोत्रनाम गृहीत्वापः स्पृशेद् एवम् इतरयोर् धूपदीपमाल्याच्छादनम् एवम्&rdquo; इति । पित्रर्थब्राह्मणहस्ते ऽपो निनीय गन्धान् चन्दनकुङ्कुमकर्पूरादीन् आदाय अस्मत्पितरो ऽमुकगोत्रा अमुकशर्माणो वसुरुद्रादित्यरूपाः सपत्नीका अमी वो गन्धा इति ब्राह्मण्हस्त एव गन्धान् दत्वा उदकं स्पृशेत् । एवम् एवेतर्योः पितामहप्रपितामहयोर् गन्धसमर्पणम् । रुद्ररूपेति पितामहे, प्रपितामहे आदित्यरूपेति विशेषः । पुष्पधूपदीपमाल्याच्छादनादिदानं चैवं गन्धदानवद् एव कार्यम् इत्य् अर्थः । तथा च ब्रह्मपुराणम् ।</p>
<blockquote>
<p>इदं वः पुष्पम् इत्य् उक्त्वा पुष्पाणि च निवेदयेत् ।</p>
</blockquote>
<blockquote>
<p>अयं वो धूप इत्य् उक्त्वा धूपं सौम्यं निवेदयेत् ॥</p>
</blockquote>
<blockquote>
<p>इदं वो माल्यम् इत्य् उक्त्वा दद्यान् माल्यं सुशोभनम् ॥ इति ।</p>
</blockquote>
<p>एवम् अनया रीत्या इदं वो ज्योतिर् इत्य् उक्त्वा दीपं निवेदयेत् । इदं व आच्छादनम् इत्य् उक्त्वा वस्त्रं निवेदयेद् इत्यादि द्वयम् एवोह्यम् । अत एवोहप्रकारप्रदर्शनार्थं देवलेनोक्तम् ।</p>
<blockquote>
<p>इदं ज्योतिर् इति ज्योतिः सुज्योतिर् इति ते ऽपि च । इति ।</p>
</blockquote>
<p>इदं वो ज्योतिर् इति ज्योतिर् निवेदयेत् । सुज्योतिर् इति ते विप्रा भ्रूयुर् इत्य् अर्थः । &ldquo;सुज्योतिर् इति ते ऽपि च&rdquo; इति चशब्दात् स्वासनम् अस्तु स्वर्घ्यं सुगन्धाः सुपुष्पाणि सुधूपः सुदीपः स्वाच्छादनम् इत्य् आसनादिषु यथालिङ्गं प्रतिवचनानि विप्रा ब्रूयुर् इति सूचितम् इति मन्तव्यम् । अत एव गृह्यसंग्रहकारेणैतानि प्रतिवचनान्य् उक्तानि । कीदृशा गन्धा देया इत्य् अपेक्षिते ब्रह्मपुराणम् ।</p>
<blockquote>
<p>श्वेतचन्दनकर्पूरकुङ्कुमानि शुभानि तु ।</p>
</blockquote>
<blockquote>
<p>विलेपनार्थं दद्यात् तु यच् चान्यत् पितृवल्लभम् ॥ इति ।</p>
</blockquote>
<p>लेपनं च विप्राः स्वयं कुर्युः श्राद्धकर्ता वा । तत्र श्राद्धकर्त्रा विलेपनपक्षे विशेषम् आह व्यासः ।</p>
<blockquote>
<p>विपवित्रकरो गन्धैर् गन्धद्वारेति पूजयेत् । इति ।</p>
</blockquote>
<p>गन्धद्वारेति मन्त्रेण तदन्ते नामगोत्रग्रहणपूर्वकम् अमी वो गन्धा इत्य् उक्त्वा ब्राह्मणहस्ते गन्धान् प्रदाय तैर् गन्धैः पूजयेत् । विपवित्रकरो विप्रललाटे गन्धं विलेपयेद् इत्य् अर्थः । स्वयं विलेपनपक्षे ऽपि गन्धद्वारेति मन्त्रो ऽस्ति, गन्धदाने करणमन्त्रत्वात् । विपवित्रकरत्वलक्षणधर्म एव न विद्यते । अत एव श्राद्धकर्त्रा विलेपनपक्ष एव सपवित्रकरेण विलेपने कृते वृद्धशातातपेन दोषो दर्शितः ।</p>
<blockquote>
<p>पवित्रं तु करे कृत्वा यः समालभते द्विजान् ।</p>
</blockquote>
<blockquote>
<p>राक्षसानां भवेच् छ्राद्धं विराशाः पितरो गताः ॥</p>
</blockquote>
<p>समालम्भनं गन्धैर् विलेपनम् । पक्षद्वयसाधारणदोषो देवलेन दर्शितः ।</p>
<blockquote>
<p>यज्ञोपवीतं विप्राणां स्कन्धान् नैवावतारयेत् ।</p>
</blockquote>
<blockquote>
<p>गन्धादिपूजासिद्ध्यर्थं दैवे पित्र्ये च कर्मणि ॥</p>
</blockquote>
<p>विप्राणां यज्ञोपवीतं गन्धाद्यनुलेपनसिद्ध्यर्थम् अनुलेपको नावतारयेद् इत्य् अर्थः । स्कन्धाद् अवतार्यानुलेपने कृते शङ्खेन दोष उक्तः ।</p>
<blockquote>
<p>उपवीतं कटौ कृत्वा कुर्याद् गात्रानुलेपनम् ।</p>
</blockquote>
<blockquote>
<p>एकवासाश् च यो ऽश्नीयात् निराशाः पितरो गताः ॥</p>
</blockquote>
<p>क्रतुना तु ललाटे वर्तुलतया पुण्ड्रे कृते दोष उक्तः ।</p>
<blockquote>
<p>ललाटे पुण्ड्रकं दृष्ट्वा स्कन्धे मालां तथैव च ।</p>
</blockquote>
<blockquote>
<p>निराशाः पितरो यान्ति दृष्ट्वा तु वृषलीपतिम् ॥</p>
</blockquote>
<p>इति दोषस्मृतिबलेन कल्प्यस्य निषेधस्य कॢप्तोर्ध्वपुण्ड्रविध्यवाधेन (?) कल्प्यत्वाद् वर्तुलपुण्ड्रविषयम् एतत् । स्कन्धे मालाधारणे दोषस्मरणात् शिरस्य् एव विप्रेण माला धर्या । तत्रापि शिखायाम् एव,</p>
<blockquote>
<p>न नियुक्तः शिखावर्जं मालां शिरसि वेष्टयेत् ।</p>
</blockquote>
<p>इति वृद्धमनुस्मरणात् । नियुक्तः श्राद्धे निमन्त्रितो विप्रः । माल्यं च विहितपुष्पमयं देयम् । कानि पुनर् विहितानि पुष्पाणीत्य् अपेक्षिते ब्रह्मपुराणे ।</p>
<blockquote>
<p>शौल्काः सुमनसः श्रेष्ठाः तथा पद्मोत्पलानि च ।</p>
</blockquote>
<blockquote>
<p>गन्धधूपोपन्नानि यानि चान्यानि कृत्स्नशः ॥ इति ।</p>
</blockquote>
<p>विष्णुस् तु पुष्पदाने मन्त्रम् आह: &ldquo;पुष्पावतीर् इति पुष्पम्&rdquo; इति । दद्याद् इति पुर्ववाक्यश्रुतम् इहानुषज्यते ।</p>
<blockquote>
<p>ओषधयः प्रतिमोदध्वं पुष्पावतीः सुपिप्प्लाः ।</p>
</blockquote>
<blockquote>
<p>अयं वो गर्भऋत्वियः प्रत्नं सधस्थम् आसदत् ॥</p>
</blockquote>
<p>इति मन्त्रस्य मध्यमप्रतीकोपादानम् एतत् पुष्पावतीर् इति । मन्त्रान्ते नामगोत्रग्रहणपूर्वकम् इदं वः पुष्पम् इति पुष्पं देयम् । धूपद्रव्ये विशेषः शङ्खेनोक्तः ।</p>
<blockquote>
<p>धूपार्थे गुग्गुलं दद्यात् घृतयुक्तं मघूत्कटम् । इति ।</p>
</blockquote>
<p>व्यासस् तु धूपदाने मन्त्रम् आह: &ldquo;धूपं च धूर् असीत्य् उक्त्वा&rdquo; इति । &ldquo;धूर् असि धूर् व धूर्वन्तम्&rdquo; इति यजुर्वेदमन्त्रम् उक्त्वा धूपं दद्याद् इत्य् अर्थः । पुराणे तु मन्त्रान्तरम् उक्तम् ।</p>
<blockquote>
<p>वनस्पतिरसो दिव्यो गन्धाढ्यः सुमनोहरः ।</p>
</blockquote>
<blockquote>
<p>आध्रेयः सर्वदेवानां धूपो ऽयं प्रतिगृह्यताम् ॥ इति ।</p>
</blockquote>
<p>धूर् असीत्य् अनेन सहास्य विकल्पो वेदितव्यः । अत्रापि मन्त्रान्ते नामगोत्रग्रहणपूर्वकम् अयं वो धूप इति धूपो देयः । हस्तवातप्रापितो धूपो न विप्रेण सेव्यः तस्य निषेधात् । शातातपः ।</p>
<blockquote>
<p>हस्तवाताहतं धूपं ये पिबन्ति द्विजोत्तमाः ।</p>
</blockquote>
<blockquote>
<p>वृथा भवति तच् छ्राद्धं तस्मात् तं परिवर्जयेत् ॥</p>
</blockquote>
<p>दीपे तु विशेषम् आह मरीचिः ।</p>
<blockquote>
<p>घृताद् वा तिलतैलाद् वा नान्यद् द्रव्यात् तु दीपकम् । इति ।</p>
</blockquote>
<p>आच्छादने मन्त्रम् आच्छादनाभावे तत्प्रतिनिधिं चाह शातातपः: &ldquo;युवा सुवासा इति वस्त्रं दद्यात् तदभावे यज्ञोपवीतम्&rdquo; इति । अत्रापि मन्त्रान्ते नामगोत्रग्रहणपूर्वकम् इदं व आच्छादनम् इदं वो यज्ञोपवीतम् इति वा उक्त्वा आच्छादनं यज्ञोपवीतं वा देयम् । अन्यान्य् अपि ग्राह्यवर्जनीयगन्धपुष्पधूपदीपाच्छादनविषयाणि स्मृत्यन्तरवचनानि सन्ति, तानि चास्माभिः श्राद्धाङ्गद्रव्योपकल्पनप्रकरणे लिखितानीहाप्य् अनुसंधेयानि । एवं मातामहादीनाम् अपि गन्धपुष्पादिदानं नामगोत्रसहितं पदार्थानुसमयेन कार्यम्, &ldquo;मातामहानाम् अप्य् एवम्&rdquo; इत्य् अतिदेशस्मरणात् । मातुःप्रपितामहाच्छादनानन्तरम् अर्चनं पूर्णम् अस्त्व् इति कर्ता ब्रूयात् । अस्त्व् इति विप्रा ब्रूयुः । संकल्पसिद्धिर् अस्त्व् इति भवन्तो ब्रुवन्त्व् इति कर्ता वदेत् । अस्तु संकल्पसिद्धिर् इति विप्रा वदेयुः ॥</p>
<p><strong>इति स्मृतिचन्द्रिकायाम् अर्घ्याद्युपचारविधिः</strong></p>
<h2 id="अगनकरणवध">अग्नौकरणविधिः</h2>
<p><strong>अथाग्नौकरणविधिः</strong></p>
<p>तत्र कात्यायनः ।</p>
<blockquote>
<p>गन्धान् ब्रह्माणसात् (?) कृत्वा पुष्पाण्य् ऋतुभवानि च ।</p>
</blockquote>
<blockquote>
<p>धूपं चैवानुपूर्वेण अग्नौ कुर्याद् अतः परम् ॥</p>
</blockquote>
<p>ऋतुभवानि पुष्पाणि स्वोद्भवकालत्वेन प्रसिद्धवसन्तादिकालप्रभवानि । चशब्दो ऽनुक्तसमुच्चयार्थः । एवं चायम् अर्थः: गन्धपुष्पालंकारधूपाच्छादनानि ब्राह्मणार्थानि कृत्वानन्तरम् अग्नौकरणाख्यं कर्म कुर्याद् इति । कथं कुर्याद् इत्य् अपेक्षिते हारीतः: &ldquo;अथोद्धृतान्नः पङ्क्तिमूर्धनि सर्वान् प्र्च्छत्य् अग्नौ करिष्ये&rdquo; इति । निगमो ऽपि: &ldquo;अन्नम् उद्धृत्याभिघार्याग्नौ करिष्य इति पृच्छति&rdquo; इति । विष्णुपुराणे ऽपि ।</p>
<blockquote>
<p>अग्नौ करिष्य इत्य् उक्त्वा तैर् उक्तः क्रियताम् इति ।</p>
</blockquote>
<blockquote>
<p>गृह्योक्तेनैव विधिना हुत्वा पात्रेषु दापयेत् ॥</p>
</blockquote>
<p>हुत्वा हुतशेषं पितृब्राह्मणभाजनेषु दद्याद् इत्य् अर्थः । गृह्योक्तेनैवेत्य् एवकारो न धर्मशास्त्राद्युक्तविधिनिवृत्त्यर्थः, धर्मशास्त्रोक्तविधेर्  गृह्योक्तविधेश् च परस्परापेक्षत्वात् । तेनात्रैवकारः पुराणोक्तविधिनिवृत्त्यर्थः । अत एव गृह्योक्तविधानेनाग्नौकरणं कार्यम् इत्य् अभिधाय तस्मिन्न् एव पुराणे गृह्येष्व् अनुक्तो विधिर् दर्शितः ।</p>
<blockquote>
<p>जुहुयाद् व्यञ्जनक्षारवर्जम् अन्नं ततो नरः ।</p>
</blockquote>
<blockquote>
<p>अनुज्ञातो द्विजैस् तैस् तु त्रिःकृत्वो भरतर्षभ ॥ इति ।</p>
</blockquote>
<p>व्यञ्जनक्षारवर्जम् अन्नं हविष्यम् अन्न्म् इत्य् अर्थः । यत् तु पुराणान्तरे,</p>
<blockquote>
<p>पुष्पाणां च फलानां च भक्ष्याणां च प्रयत्नतः ।</p>
</blockquote>
<blockquote>
<p>अग्रम् उद्धृत्य सर्वेषां जुहुयाज् जातवेदसि ॥</p>
</blockquote>
<p>इति पित्रर्थपाकसिद्धलवनादिसंस्पृष्टाहविष्यहोमस्मरणं तद् येषां गृह्ये ऽग्नौकरणहोमान्तरम् अहविष्यहोमान्तरम् अमन्त्रकं कार्यम् इति विधीयते तद्विषयम् । अतो न पूर्वोक्तविरोधः । जातवेदसि उष्णभस्मगताग्नाव् इत्य् अर्थः । तथा च आपस्तम्बेनाग्नौकरनाङ्गतयोक्तम्: &ldquo;न क्षारलवणहोमो विद्यते तथावरान्नसंसृष्टस्याहविष्यस्य होमः । उदीचीनम् उष्णं भस्मापोह्य तस्मिन् जुहुयात् तद् धुतम् अहुतं चाग्नौ भवति&rdquo; इति । पारस्करो ऽप्य् अग्नौकरणम् आह ।</p>
<blockquote>
<p>दत्वा गन्धादि धूपांश् च सर्पिष्मद् धविर् उद्धरेत् ।</p>
</blockquote>
<blockquote>
<p>पैतृकैर् अभ्यनुज्ञातो जुहोति पितृयज्ञवत् ॥ इति ।</p>
</blockquote>
<p>पैतृकैद् (?) ब्राह्मणैर् इति शेषः,</p>
<blockquote>
<p>अग्नौ कुर्याद् अनुज्ञातो ब्राह्मणो ब्राह्मणैः सह ।</p>
</blockquote>
<p>इति मनुस्मरणात् । ब्राह्मणैः पैतृकैः सर्वैः सह युगपद् अनुज्ञात इत्य् अर्थः । पितृयज्ञव्ज् जुहोतीत्य् अस्यार्थो हारीतेन प्रपञ्चितः: &ldquo;कुरुष्वेत्य् अनुज्ञातः पूर्वोद्धृते ऽग्नौ सकृद् आच्छिन्नैर् उपमूललूनैः परिस्तीर्णे समित् तन्त्रेण प्राङ्मुखो मेक्षणेनाहुतिद्वयं हुत्वा मेक्षणम् अग्नाव् एव कुर्यात्&rdquo; इति । पूर्वोद्धृते ऽग्नौ परिस्तरणात् पूर्वम् एवोद्बोधिते ऽग्नौ मूलसमीपप्रदेशे सकृद् एकयत्नेन छिन्नैर् दर्भैः परिस्तीर्णे समित् तन्त्रेण प्राङ्मुखो मेक्षणेन आहुतिद्वयार्थम् एकाम् एव समिधम् आदाय मेक्षणेन यज्ञियकाष्ठकृतेन आहुतिद्वयं हुत्वा अग्नाव् एव मेक्षणं प्रक्षिपेद् इत्य् अर्थः । समित् तन्त्रेणेत्य् अनेन न पितृयज्ञधर्म उक्तः, पितृयज्ञे समिदाधानस्याभावात् । किं त्व् इह धर्मान्तरम् उपदिष्टम् । तेन सुयज्ञो ऽप्य् उपदिष्टधर्माभ्यां सहातिदिष्टधर्मान् आह: &ldquo;पर्समूह्य पर्युक्ष्य परिस्तीर्य दक्षिणं जान्व् आच्य यज्ञोपवीती प्राङासीनो (?) मेक्षणेन जुहोति&rdquo; इति । अत्र परिसमूहनपर्युक्षणे उपदिष्टे । &ldquo;जुहुयात् पितृयज्ञवत्&rdquo; इत्य् अतिदेशतः प्राप्तौ होममन्त्रौ मदालसया दर्शितौ ।</p>
<blockquote>
<p>अग्नये कव्यवाहनाय स्वाहेति प्रथमाहुतिः ।</p>
</blockquote>
<blockquote>
<p>सोमाय वै पितृमते स्वाहेत्य् अन्या तथा भवेत् ॥</p>
</blockquote>
<p>वैशब्दः पादपूरणार्थत्वात् स प्रयोगकाले न प्रयोज्यः । गोबिलेन तु विपरीतक्रमेण पुरस्तात् स्वाहाकारौ होममन्त्रौ अग्नौकरणम् अधिकृत्योक्तौ: &ldquo;मेक्षणेनोपघातं जुहुयात् स्वाहा सोमाय पितृमते इति प्रथमाम्, स्वाहाग्नये कव्यवाहनायेति द्वितीयाम्, अत ऊर्ध्वं प्राचीनावीती&rdquo; इति । होमान्तरं प्राचीनावीतीत्य् अभिधानाद् अर्थाद् धोमे यज्ञोपवीतीत्य् एवेति गम्यते । मेक्षणेनोपघातं मेक्षणेनावदाय जुहोतीत्य् अर्थः । पुराणे त्व् आहुतित्रयपक्षः स्वधानमोऽन्तैर् मन्त्रैर् उक्तः ।</p>
<blockquote>
<p>अन्तर् निधाय समिधं जुहुयाज् जातवेदसि ।</p>
</blockquote>
<blockquote>
<p>अग्नये कव्यवाहनाय स्वधा नम इति ब्रुवन् ॥</p>
</blockquote>
<blockquote>
<p>सोमाय च पितृमते स्वधा नम इति ब्रुवन् ।</p>
</blockquote>
<blockquote>
<p>इत्य् एते होममन्त्रास् तु त्रयाणाम् अनुपूर्वशः ॥</p>
</blockquote>
<blockquote>
<p>उत्तरतो ऽग्नये नित्यं सोमायेति च दक्षिणे ।</p>
</blockquote>
<blockquote>
<p>एतयोर् अन्तरे नित्यं जुहुयाद् वै विवस्वतः ॥ इति ।</p>
</blockquote>
<p>अत्र निधेयायाः समिधो ग्राह्याग्राहत्वनिरूपणार्थम् उक्तं तत्रैव ।</p>
<blockquote>
<p>पलाशफल्गुन्यग्रोधप्लक्षाश्वत्थविकङ्कताः ।</p>
</blockquote>
<blockquote>
<p>उदुम्बरशमीबिल्वचन्दना यज्ञियाश् च ये ॥</p>
</blockquote>
<blockquote>
<p>पनसो देवदारुश् च सालश् च खदिरस् तथा ।</p>
</blockquote>
<blockquote>
<p>समिदर्थे प्रशस्ताः स्युर् एते वृक्षा विशेषतः ॥</p>
</blockquote>
<blockquote>
<p>ग्राह्याः कण्टकिनश् चैव यज्ञिया ये च केचन ।</p>
</blockquote>
<blockquote>
<p>श्लेष्मातको नक्तमालः कपित्थः शाल्मलिस् तथा ॥</p>
</blockquote>
<blockquote>
<p>नीपो विभीतकश् चैव श्राद्धकर्मणि गर्हिताः ।</p>
</blockquote>
<blockquote>
<p>चिरिबिल्वस् तथा टङ्कस् तिन्दुकाम्रातकौ तथा ॥</p>
</blockquote>
<blockquote>
<p>तिल्बकः कोविदारश् च एते श्राद्धविगर्हिताः ॥</p>
</blockquote>
<p>फल्गुः काकोदुम्बरिका । एमसुक्ताहुतिसंख्याविकल्पो (?) व्यपदेशाद् एव सिद्धः । प्रकृतौ पिण्डपितृयज्ञे पक्षद्वयम् अप्य् उक्तम् । तथा आपस्तम्बः पिण्डपितृयज्ञम् अधिकृत्याह: &ldquo;अध्वर्युर् उपवीती दक्षिणं जान्व् आच्य मेक्षणे उपस्तीर्य तेनावदायाभिघार्य सोमाय पितृपीताय स्वधा नम इति दक्षिणाग्नौ जुहोति । यमायाङ्गिरस्वते पितृमते स्वधा नम इति द्वितीयाम्, अग्नये कव्यवाहनाय स्वधा नम इत् त्र्तीयां ये मेक्षणे तण्डुलास् तान् हुत्वा तूणीं मेक्षणम् आदधाति न यमाय जुहोतीत्य् एके&rdquo; इति । स्वधानमोऽन्तमन्त्राणां स्वाहारान्तमन्त्रैः सह विकल्पो ऽपि पूर्ववद् अतिदेशत एव सिद्धाः, प्रकृतौ द्विविधमन्त्राणाम् अभिधानात् । तत्र स्वधानमोऽन्ता मन्त्रा आपस्तम्बेनोक्ता दर्शिताः । स्वाहान्तमन्त्रास् तु पिण्डपितृयज्ञे साङ्ख्यायनेनोक्ताः: &ldquo;दक्षिणं जान्व् आच्य यज्ञोपवीती प्राङासीनो मेक्षणेन जुहोत्य् अग्नये कव्यवाहनाय स्वाहा सोमाय यमायाङ्गिरस्वते (?) पितृमते स्वाहा&rdquo; इति । सोमायेत्य् अत्र पितृमते स्वाहेत्य् अनुषज्यते । अतो ऽग्नये स्वाहा सोमाय स्वाहेति विशेषविहिताव् अपि मन्त्राव् अतिदेशतो ऽग्नौकरणे (?) स्थः, प्रकृताव् एवंविधयोर् अपि मन्त्रयोर् उपदेशात् । तथा च पिण्डपितृयज्ञम् अधिकृत्य वैजावापः: &ldquo;आज्यम् आसिच्योद्वास्य यज्ञोपवीतीत्य् अन्वाहार्यपचने मेक्षणेन द्वे आहुती जुहोत्य् अग्नय इति पूर्वां सोमायेत्य् उत्तराम्&rdquo; इति । अन्वाहार्यपचनो दक्षिणाग्निः । एवं पिण्डपितृयज्ञहोमे यज्ञोपवीतित्वम् &ldquo;उपवीतं देवानाम्&rdquo; इति श्रुत्या दैवैकधर्मत्वेनावगतं ब्रुवाणा आपस्तम्बसाङ्ख्यायनवैजवापकल्पसूत्रकाराः पिण्डपितृयज्ञे होमात्मकं प्रधानं दैविकम् इति मन्यन्ते । कात्यायनो ऽप्य् एवम् एव मन्यते । यद् आह ।</p>
<blockquote>
<p>अग्नौकरणहोमस् तु कर्तव्य उपवीतिना ।</p>
</blockquote>
<blockquote>
<p>प्राङ्मुखेनैव देवेभ्यो जुहोतीति श्रुतिश्रुतेः ॥ इति ।</p>
</blockquote>
<p>अयम् अर्थः: अग्नौकरणहोमप्रकृतिभूतपिण्डपितृयज्ञहोमविधायकस्रुतौ &ldquo;स उद्वास्याग्नौ द्वे आहुती जुहिति देवेभ्यः&rdquo; इति श्रुतेः तद्बलात् प्रकृतिदैविकधर्मवत् तद्विकृतिभूआग्नौकरणहोमो ऽप्य् उपवीतित्वादिदैविकधर्मेण कर्तव्य इति । अत्र &ldquo;द्वे आहुती जुहोति&rdquo; इति विहितहोमद्वये &ldquo;सोमाय पितृमते स्वाहाग्नये कव्यवाहनाय स्वाहा&rdquo; इति मन्त्रवर्णे देवतात्वेनावगतयोः सोमाग्न्योः चातुर्मास्यान्तर्गतपितृयज्ञवाक्यशेषादिषु क्वचित् पितृरूपेण क्वचिद् देवरूपेण व्यपदेशदर्शनाद् इह किं पितृरूपयोर् देवतात्वम् उत देवरूपयोर् इति संदेहे देवेभ्यो (?) इत्य् अनुवादसरूपर्थवाददर्शनाद् इह देवरूपयोर् एव देवतात्वम् इति गम्यत इत्य् अभिप्रायेण देवेभ्यो जुहोतीति श्रुतिश्रुतेर् इत्य् उक्तम् । न तु साक्षाद् देवरूपयोर् एव देवतात्वम् इति श्रुतौ श्रूयत् इत्य् अभिप्रायेणेति मन्तव्यम् । अत एवानन्तरम् अपरितोआत् पक्षान्तरम् उक्तं तेनैव ।</p>
<blockquote>
<p>अपसव्येन वा कार्यो दक्षिनाभिमुखेन वा ।</p>
</blockquote>
<blockquote>
<p>निरूप्य हविर् अन्यस्मा अन्यस्मै न हि हूयते ॥ इति ।</p>
</blockquote>
<p>अस्यार्थः: पिण्डपितृयज्ञे &ldquo;पितृभ्यो जुष्टं निर्वपामि&rdquo; इति मन्त्रेण सकृद् एव होमार्थं पितृदेवतार्थं च निर्वापः क्रियते । ततश् च निर्वापमन्त्रसामर्थ्यात् पितृरूपयोर् एव सोमाग्न्योर् होमदेवतात्वम् इति गम्यते । देवरूपयोस् तु देवतात्वे देवेभ्य इति वाक्यसेषबलाद् आश्रियमाणे अन्यस्मै निरुप्तम् अन्यस्मै हूयत इत्य् अयुक्तं स्यात् । तस्मात् पितृऊपयोर् एव देवतात्वं तेन प्रकृतिभूतो होमः प्राचीनावीतिना दक्षिणाभिमुखेन च क्रियते इति विकृतिभूताग्नौकरणहोमो ऽपि प्राचीनावीतिना दक्षिणामुखेन च कार्य इति । अयम् एव पक्षः श्रेयान् इति मन्यमान आश्वलायनः स्वमतत्वेन पिण्डपितृयज्ञहोमं पैतृकधर्मकं परमतत्वेन दैविकधर्मकम् आह: &ldquo;प्राचीनावीतीध्मम् उपसमाधाय मेक्षणेनावदायावदानसंपदा जुहुयात् सोमाय पितृमते स्वधा नमो ऽग्नये कव्यवाहनाय स्वधा नम इति स्वाहाकारेण वाग्निपूर्वं यज्ञोपवीती&rdquo; इति । एवं प्रकृतिभूतपिण्डपितृयज्ञस्योभयविधत्वेन विकल्पितधर्कत्वात् तद्विकृतिभूताग्नौकरणहोमो ऽप्य् अतिदेशत एव विकल्पितधर्मक इति यज्ञोपवीतिना प्राचीनावीतिना वा कार्यः । तत्र आश्वलायनगृह्यानुसारिणां पैतृकधर्मकः कार्यः । तथा च तेनैव स्वकृतगृह्ये ऽभिहितम्: &ldquo;उद्धृत्य घृताक्तम् अन्नम् अनुज्ञापयत्य् अग्नौ करिष्ये करवै करवाणीति वा । प्रत्यभ्यनुज्ञा क्रियतां कुरुष्व कुर्विति वा । अथाग्नौ जुहोति यथोक्तं पुरस्तात्&rdquo; इति । कात्यायनगृह्ये तु: &ldquo;उद्धृत्य घृताकम् अन्नं पृच्छ्त्याग्नौ (?) करिष्य इति कुरुष्वेत्य् अनुज्ञातः पिण्डपितृयज्ञवद् धुत्वा&rdquo; इत्य् उक्तम्, तत्र यद्य् अपि पिण्डपितृयज्ञशब्देन पिण्डैः साध्यः पितृयज्ञः पिण्डपितृयज्ञ इति व्युत्पत्त्या पिण्डदानात्मकपितृयज्ञस्यैव नामधेयम्, न तु होमात्मकपिण्डपितृयज्ञस्येति प्रतिभाति, तथापि पिण्डादानात्मकपितृयज्ञस्य होमात्मकपितृयज्ञस्य च दण्डिन इतिवल्लक्षणया नामधेयम्, चातुर्मास्येषु प्रथमपर्वणि क्रियमाणानाम् आग्नेयादिसप्तयागानां वैश्वदेवयागस्य च वैश्वदेवनामधेयवत् । एवं च पिण्डदानं होमश् चात्र प्रधानम्, न तु पिण्डदानम् एव प्रधानं होमो ऽङ्गम् । यत एवं होमो ऽपि प्रधानम्, अत एवोक्तम् आपस्तम्बेन: &ldquo;यदि जीवपिता दद्याद् आ होमात् कृत्वा विरमेत्&rdquo; इति । यदि तु होमो ऽङ्गम्, तदा पिण्डदानाख्यप्रधाननिवृत्तौ प्रयोजकप्रधानस्याभावाद् अङ्गभूतहोमस्यापि निवृत्तेः &ldquo;आ होमात् कृत्वा विरमेत्&rdquo; इत् सूत्रम् अत्यन्तानुपपन्नं स्यात् । ततो ज्ञायते होमात्मको ऽपि पितृयज्ञः प्रधानभूत इति । एवं च पितृयज्ञवद् धुत्वा, इत्य् अस्यायम् अर्थः: होमात्मकपिण्डपिऋयज्ञवद् अग्नौकरणं कुर्याद् इति । एवं वदतस् तस्य स्वकीयस्मृतौ ।</p>
<blockquote>
<p>प्राङ्मुखेनैव देवेभ्यो जुहोतीति श्रुतिश्रुतेः ।</p>
</blockquote>
<blockquote>
<p>निरुप्य हविर् अन्यस्मा अन्यस्मै न हि हूयते ॥</p>
</blockquote>
<p>इत्य् एताभ्याम् उक्तदैविकपैतृकधर्मपिण्डपितृयज्ञवद् इत्य् अभिप्रायः प्रयेतव्यः, पिण्डपितृयज्ञविधायकसूत्रविशेषानुक्तेः । बैजवापगृह्य: &ldquo;यज्ञोपवीत्य् अग्नौ अक्रवाणीत्यामन्त्र्यग्नौकरणम्&rdquo; इत्य् अभिधानात् स्वसूत्रोक्तपिण्डपितृयज्ञवद् अग्नौकरणहोमो दैविकधर्मवान् इति स्फुटम् । यत् तु याज्ञवल्क्येन पिण्डपितृयज्ञम् अनुक्त्वैवोक्तम्,</p>
<blockquote>
<p>ॐ कुरुष्वेत्य् अनुज्ञातो हुत्वाग्नौ पितृयज्ञवत् ।</p>
</blockquote>
<p>इति, यच् च पारस्करेण,</p>
<blockquote>
<p>पैतृकैर् अभ्यनुज्ञातो जुहोति पितृयज्ञवत् ।</p>
</blockquote>
<p>इति, अत्र सर्वत्र दैविकधर्मकपितृयज्ञवद् इत्य् अर्थो ग्राह्यः &ldquo;दैविकधर्मकपितृयज्ञवत्&rdquo; इत् बहुभिः सूत्रकारैर् उक्तत्वात् । न च बहुभिर् उक्तत्वम् अप्रयोजकम् इति वाच्यम् &ldquo;भूयसां स्यात् सधर्मत्वम्&rdquo; इति जैमिनिना प्रयोजकत्वस्याभिधानात् । <span style="text-decoration:underline;">ननु</span> भूयसाम् अपि मतम् &ldquo;निरूप्य हविर् अन्यस्मा अन्यस्मै न हि हूयते&rdquo; इति न्यायविरुद्धत्वाद् अप्रयोजकम् । <span style="text-decoration:underline;">मैवम्</span>, ते खल्व् आपस्तम्बादयो ऽप्य् एवं मन्यन्ते यथा दर्शयोगेनैकदेवतासंबन्धित्वेन निरुप्तेषु शूर्परूपैकस्थानगतेषु प्रोक्षितव्येषु &ldquo;अग्नये वो जुष्टं प्रोक्षामि&rdquo; इति प्रोक्षणमन्त्रस्थो व इत्य् अयं शब्दः केषुचित् पर्यवस्यति न सर्वेषु वर्तते । यथा च तेष्व् एव व्रीहिषु &ldquo;इन्द्राग्निभ्यां वो जुष्टं प्रोक्षामि&rdquo; इति प्रोक्षणमन्त्रस्थो व इत्य् अयं शब्दः केषुचित् पर्यवस्यति न सर्वेषु वर्तते । तथा स्थालीरूपैकस्थानगतेषु व्रीहिषु &ldquo;पितृभ्यो वो जुष्टं निर्वपामि&rdquo; इति निर्वापमन्त्रस्थो व इत्य् अयं शब्दः केषुचित् पर्यवस्यति न सर्वेषु व्रीहिषु वर्तते इति न स्थालिस्थं सर्वं पितृभ्यो निरुप्तं किं तु तदर्धम्, तेन पितृभ्यो निरुप्तं पितृमदन्तसोमादिभ्यो हूयते अतो न भूयसां मतं न्यायविरुद्धम् इति सर्वम् अनव्द्यम् । तूष्णीम् एव सर्वनिर्वापपक्षे तु न्यायाविरोधः सुतराम् । सो ऽपि पक्ष आपस्तम्बेनोक्तः: &ldquo;मृण्मये निर्वपति पितृभ्यो वो जुष्टं निर्वपामीति तूष्णीं वा&rdquo; इति । भेदेन निर्वापपक्षे दूरोत्सारितो न्यायविरोधः । अयं तु पक्षो वत्सेनोक्तः: &quot; पवित्रान्तर्हिते चरुं निर्वपति त्रिर् यज्ञोपवीती दक्षिणेन हस्तेन त्रिः प्राचीनावीती सव्येन हस्तेन यज्ञोपवीती मेक्षणेन जुहुयात् सोमाय पितृमते स्वधा नमो यमायाङ्गिरस्वते पितृमते स्वधा नमो ऽग्नये कव्यवाहनाय स्वधा नमः&rdquo; । तस्मात् स्मृतिषु पितृयज्ञशब्देन दैविकधर्मपितृयज्ञाभिधानं युक्तम् । यत् तु मनुनोक्तम्,</p>
<blockquote>
<p>अपसव्यम् अग्नौ कृत्वा सर्वम् आवृत्परिक्रमम् ।</p>
</blockquote>
<p>तद् आश्वलायनशाखीयविषयम्,</p>
<blockquote>
<p>स्वाहा स्वधा नमः सव्यम् अपसव्यं तथैव् च ।</p>
</blockquote>
<blockquote>
<p>आहुतीनां तु या संख्या सावगम्या स्वसूत्रतः ॥</p>
</blockquote>
<p>इति कात्यायनस्मरणात् । एवं च या आपस्तम्बेनोक्ताहुतीनां त्रयोदशस्ंख्या सा आपस्तम्बसूत्रिणामित्य् अवगन्तव्यम् । आपस्तम्बेन धर्मशास्त्रसूत्रे: &ldquo;उद्ध्रियताम् अग्नौ च क्रियताम् इत्य् आमन्त्रयते । कामम् उद्ध्रियतां कामम् अग्नौ च क्रियताम् इत्य् अतिसृष्टम् उद्धरेज् जुहुयाच् च&rdquo; इत्य् अग्नौकरणविधानाद् आहुतिसंख्या यद्य् अपि वक्तव्या । तथापि स्वकृतगृह्यसूत्र अनूदितमन्त्रविधान्मुखेनार्थाद् आहुतीनां त्रयोदशसंख्या दर्शिते ऽपि तत्र संख्या नोक्तेति मन्तव्यम् । अतिसृष्टो ऽअभ्यनुज्ञातः । एवं चोद्धरणप्रश्नादिकं कृत्वान्नम् उद्धृत्याग्नेर् उपसमाधानाद्याज्यभागान्तं कुर्यात्, आपस्तम्बीयगृह्योक्तक्रमेण वक्ष्यमाणतत्तत्प्रधानहोमसाधारणतया प्राच्याङ्गकलापस्य विहितत्वात् । आज्यभागान्ते, &ldquo;यन् मे माता&rdquo; इत्यादिमन्त्रैर् जुहुयात् । तथा च आपस्तम्बीयगृह्यम्: &ldquo;अन्नस्योत्तराभिर् जुहोत्य् आज्याहुतीर् उत्तराः&rdquo; इति । उद्धृतस्यान्नस्य किंचित् किंचिद् अवदानधर्मेणावदाय दर्व्यां निधाय &ldquo;यन् मे माता प्रलुलोभ चरति, यास् तिष्ठन्ति&rdquo; इति द्वाभ्यां ऋग्भ्यां अमुष्मै स्वाहेत्य् अन्ताभ्यां अमुष्मा इत्य् अत्र चतुर्थ्यन्ततया पितुर् नाम गृहीत्वा द्वे आहुती जुहोति । एवम् एव &ldquo;यन् मे पितामही प्रलुलोभ चरति अन्तर्दधे पर्वतैः&rdquo; इति द्वाभ्याम् ऋग्भ्याम् अमुष्मै स्वाहेत्य् अन्ताभ्यां अमुष्मा इत्य् अत्र चतुर्त्यन्ततया पितामहस्य नाम गृहीत्वा द्वे आहुती जुहोति । एवम् एव &ldquo;यन् मे पितामही प्रलुलोभ चरति, अन्तर्दधे पर्वतैः&rdquo; इति द्वाभ्याम् ऋग्भ्याम् अमुष्मै स्वाहेत्यन्ताभ्याम् अमुष्मा इत्य् अत्र चतुर्थ्यन्ततया पितामहस्य नाम् गृहीत्वा द्वे आहिती जुहोति । एवम् एव &ldquo;यन् मे प्रपितामही प्रलुलोभ चरति, अन्तर्दध ऋतुभिः&rdquo; इति द्वाभ्याम् अमुष्मै स्वाहेत्यन्ताभ्यां अमुष्मा इत्य् अत्र चतुर्थ्यन्ततया प्रपितामहस्य नाम् गृहीत्वा द्वे श्हुती जुहोति । &ldquo;यन् मे मातामही प्रलुलोभ चरति, यास् तिष्ठन्ति&rdquo; इति द्वाभ्यां मातामहाय द्वे आहुती जुहोति । &ldquo;यन् मे मातुःपितामही प्रलुलोभ चरति, अन्तर्दधे पर्वतैः&rdquo; इति द्वाभ्यां मातुःपितामहाय द्वे आहुती जुहोति । इति द्वाभ्यां मातुःप्रपितामहाय द्वे आहुती जुहोति । अत्र प्रथममन्त्रे यन् मे मातामही प्रलुलोभ चरत् ॥॥॥॥॥॥॥॥॥॥ तन् मे रेतो मातामहो वृङ्क्ताम् इत्य् ऊहः कार्यः । द्वितीये मन्त्रे अन्तर् अन्यं मातामहाद् वध इत्य् ऊहः । मन्त्रद्वये ऽप्य् अमुष्मा इत्य् अत्र मातामहस्य चतुर्त्यन्ततया नामग्रहणं कार्यम् । तृतीये मन्त्रे यन् मे मातुः पितामही प्रलुलोभ चरत् ॥॥॥॥॥॥॥ तन् मे मातुः पितामहो वृङ्क्ताम् इत्य् ऊहः । चतुर्थे मन्त्रे मतुः पितामहाद् वध इत्य् ऊहः । मन्त्रद्वये ऽप्य् अमुष्मा इत्य् अत्र मातुः पितामहनामग्रहणं कार्यम् । पञ्चमे मन्त्रे यन् मे मातुः प्रपितामही प्रलुलोभ चरति ॥॥॥॥॥॥ तन् मे मातुः प्रपितामहो वृक्क्ताम् इत्य् ऊहः । षष्ठे मन्त्रे अन्तर् अन्यं मातुः प्रपितामहाद् वध इत्य् ऊहः । मन्त्रद्वये ऽप्य् अमुष्मा इत्य् अत्र मातुः प्रपितमहनामग्रहणं कार्यम्,</p>
<blockquote>
<p>योज्याः पित्रादिशब्दानां स्थाने मातामहादिकाः ।</p>
</blockquote>
<blockquote>
<p>अन्नहोमे तथा स्पर्शे जलपिण्डादिदानके ॥</p>
</blockquote>
<blockquote>
<p>यन् मे मातामहीत्यादि तत्रोदाहरणम् भवेत् ॥</p>
</blockquote>
<p>इति गृह्यभाष्यार्थसंग्रहकारेणोक्तत्वात् । स्पर्शे &ldquo;एष ते तत मधुमान् ऊर्मिः सरः स्वान्&rdquo; (?) इत्यादिमन्त्रत्रयेण ब्राह्मणभोजनार्थान्नस्पर्शे । ततः पूर्ववद् अवदाय &ldquo;ये चेह पितरः&rdquo; इत्य् ऋचा एकाम् आहितिं जुहोति एवम् अन्नाहुतीर् हुत्वा षडाज्याहुतीर् जुहोति — तत्र &ldquo;स्वाहा पित्रे&rdquo; इति पुरस्तात् स्वाहाहुतिं जुहोति । उपरिष्टात् स्वाहाकारेण द्वितीयाम् । एताभ्याम् एव मन्त्राभ्यां तृतीयां चतुर्थीम् आहुतिं हुत्वा स्वधा स्वाहेति पञ्चमीं जुहोत्य् अग्नये कव्यवाहनाय स्वाहेति षष्ठीं ततः स्विष्टकृतं हुत्वा भक्ष्यभोज्यसर्वविधाह्विष्यान्नात् किंचिद् आदायोदीचीनं भस्मापोह्य तस्मिन्न् उष्णे भस्मनि तूष्णीं जुहोति । ततो लेपयोः प्रस्तरवत् तूष्णीं बर्हिर् अक्त्वाग्नौ प्रहरतीत्यादि परिषेचनान्तं पाश्चात्याङ्गकलापम् आग्नेयस्थालीपाकोक्तं कृत्वा हुतशेषं ब्राह्मणभोजनपात्रेषु निदध्यात् । एतत् सर्वं तद्भाष्यार्थसंग्रहकारेणोक्तम् ।</p>
<blockquote>
<p>अग्नीन्धनादि प्रतिपद्य कर्म कृत्वाज्यभागान्तम् अथावदाय ।</p>
</blockquote>
<blockquote>
<p>यन् मेति मन्त्रैः प्रतिमन्त्रम् अग्नौ कुर्युस् तथा सप्तभिर् अन्नहोमान् ॥</p>
</blockquote>
<blockquote>
<p>स्वाहादिमन्त्रैर् अपि सर्पिषा स्युर् होमास् ततः स्विष्टकृतं च हुत्वा ।</p>
</blockquote>
<blockquote>
<p>भस्माप्य् अपोह्याहविरन्नहोमो लेपेषु दर्व्योश् च समञ्जनादि ।</p>
</blockquote>
<blockquote>
<p>शेषं च कृत्वा परिषेचनान्तं पात्रेषु दद्याद् धुतशेषम् अन्नम् ॥ इति ।</p>
</blockquote>
<p>सप्तभिर् अन्नहोमा इत्य् अनूहितमन्त्राभिप्रायोक्तम्, ऊहितमन्त्रसाहित्ये त्रयोदशसंख्यासंपत्तेः सप्तभिर् इत्य् अयोगात् । एवम् एतद् अग्नौकरणं प्राचीनावीतिना कार्यम्, पैतृकत्वात् । तथा च आपस्तम्बेन स्वकृतगृह्यशास्त्रादाव् उक्तम्: &ldquo;अपरपक्षे पित्र्याणि प्राचीनावीतिना प्रसव्यं दक्षिणतोपवर्गः&rdquo; इति । तत्रापि यद् अपैतृकम् आघारसमिन्धनादिकं तत् यज्ञोपवीतिना कार्यम्, अत एव भाष्यार्थसंग्रहकारेणोक्तम् ।</p>
<blockquote>
<p>आघारदार्वग्निमुखाज्यभागप्रदक्षिणानुव्रजनेषु तद्वत् ।</p>
</blockquote>
<blockquote>
<p>आघारयोः स्विष्टकृति प्रदिष्टं यज्ञोपवीतं हि कपर्दिनः स्यात् ॥</p>
</blockquote>
<p><strong>इति स्मृतिचन्द्रिकायाम् अग्नौकरणविधिः</strong></p>
<h3 id="उभय-वधगन-करणरथगन-नरणय">उभय-विधाग्नौ-करणार्थाग्नि-निर्णयः</h3>
<p><strong>अथोभयविधाग्नौकरणार्थाग्निनिर्णयः</strong></p>
<p>तत्र याज्ञवल्क्यः ।</p>
<blockquote>
<p>कर्म स्मार्तं विवाहाग्नौ कुर्वीत प्रत्यहं गृही ।</p>
</blockquote>
<blockquote>
<p>दायकालाहृते वापि श्रौतं वैतानिकाग्निषु ॥</p>
</blockquote>
<p>स्मार्तं कर्म औपासनहोमवैश्वदेवकरणाग्नौकरणादिकम् । विवाहाग्नौ विवहकालोत्पन्नौपासनाग्नौ । दायकालाहृते दायकाले वैश्यादिकुलाद् आहृत्योत्पादिते औपासनाग्नौ कुर्वीतेत्य् अर्थः । सर्वाधाने औपासनासंभवे त्व् आपस्तम्बोक्ताग्नौकरणहोमस्य लोपः, न तु वैतानिकाग्नाव् अनुष्ठानम्, &ldquo;श्रौतं वैतानिकाग्निषु&rdquo; इत्य् अभिधानात् । न तु लौकिके, देवतादेर् इवाग्नेर् अपि प्रतिनिध्यभावात् । अत एव सर्वाधानेनौपासनासंभवे धूर्तस्वामिनोक्तम्: &ldquo;श्राद्धम् ऊर्ध्वं होमात् कर्तव्यं ब्राह्मणस् त्व् आहवनीयार्थे इति तस्यापि प्रधानत्वात्&rdquo; इति । तस्यापि होमाद् ऊर्ध्वं क्रियमाणस्यान्नप्रदानलक्षण्श्राद्धस्यापीत्य् अर्थः । पितृयज्ञधर्मकाग्नौकरणस्य तु सर्वाधानेनौपासनाभावे ऽपि न निवृत्तिः &ldquo;कर्म स्मार्थं विवाहग्नौ&rdquo; इत्यादिनोपदिष्टौपासनाग्न्यभावे ऽपि &ldquo;पितृयज्ञवत्&rdquo; इत्य् अतिदेशतःप्रातदक्षिणाग्नेः संभवाद् दक्षिणाग्नाव् अनुष्ठानम् । अनेनैवाभिप्रायेण मार्कण्डेयेनोक्तम् ।</p>
<blockquote>
<p>आहिताग्निस् तु जुहुयाद् दक्षिनाग्नौ समाहितः । इति ।</p>
</blockquote>
<p>आपस्तम्बोक्ताग्नौकरणे तु पिण्डपितृयज्ञातिदेशाभावान् न दक्षिणाग्निप्राप्तिर् इति सर्वाधाने धूर्तस्वाम्युक्ताग्नौकरणाभाव एव युक्तः । पूर्वोक्ताभिप्रायेण वायुपुराणे ऽप्य् उक्तम् ।</p>
<blockquote>
<p>आहृत्य दक्षिणाग्निं तु होमार्थं वै प्रयत्नतः ।</p>
</blockquote>
<blockquote>
<p>अग्न्यर्थं लौकिकं वापि जुहुयात् कर्मसिद्धये ॥ इति ।</p>
</blockquote>
<p>अस्यार्थः: अग्नौकरणहोमार्थं गृह्याग्न्यभावे दक्षिणाग्निं लौकिकं वाप्य् आहृत्य स्वीकृत्य होमकर्मसिद्धये जुहुयाद् इति । अग्न्यर्थम् इत्य् अनेन गृह्याग्निभावे (?) तु नाग्न्यन्तरस्वीकार इत्य् अर्थाद् उक्तम् । तत्र दक्षिनाग्निपक्षस्य प्रवासादिना असंभवे लौकिकाग्निपक्xअः, तस्योपदेशातिदेशरूपप्रमाणद्वयावगतस्य दक्षिनाग्निभादकत्वेनागत्याश्रयणियत्वात् । अत एव प्रयत्नतो दक्षिनाग्निम् आहृत्येत्य् उक्तम् । यत् तु स्मृत्यन्तरम् ।</p>
<blockquote>
<p>साग्निर् अग्नाव् अनग्निस् तु द्विजपाणाव् अथाप्सु वा ।</p>
</blockquote>
<blockquote>
<p>कुर्याद् अग्नौ क्रियां नित्यं लौकिके नेति नित्श्चितम् ॥ इति ।</p>
</blockquote>
<p>तस्यायम् अर्थः: अग्निमान् पुरुषः औपासनाग्नौ दक्षिणाग्नौ वा पूर्वोक्तव्यस्थयाग्नौकरणं कुर्यात् । दायात् प्राग् अस्वीकृतौपासनतया छिन्नाग्नितया वा भार्याविधुरतया वा यो ऽग्निर् अहितः स द्विजपाणाव् अप्सु वाग्नौकरणं कुर्यात्, न जातु लौकिकाग्नौ कुर्याद् इति । ततश् च न वायुपुराणवचनविरोधः । श्रौताग्निना साग्निकस्याप्य् अनिग्निकवत् क्वचिद् विषये द्विजपाणाव् अग्नौकरणं कार्यम् । तथा च स्मृत्यन्तरम् ।</p>
<blockquote>
<p>हस्ते ऽग्नौकरणम् कुर्याद् अग्नौ वा साग्निको द्विजः । इति ।</p>
</blockquote>
<p>अत्राग्निशब्देन न गृह्याग्निर् उच्यते, तस्मिन् विद्यमाने हस्तपक्षनवकाशात् । तेन श्रौताग्निर् उच्यते लौकिको वा । साग्निकशब्देन सर्वाधान्य् एवोच्यते । ततश् चायम् अर्थः: सर्वाधानेनौपासनाग्न्यभावे पितृयज्ञधर्मकाग्नौकरणं दक्षिणाग्नौ, तदसंनिधाने लौकिकाग्नौ द्विजपाणौ वा कुर्याद् इति । तत्रापि प्रवासादिना दक्षिणाग्न्यभावे लौकिकाग्निहस्तपक्षौ पूर्वोक्तन्यायवद् अवगन्तव्यौ । लौकिकाग्नेस् तादृशविशेषानवगमात् पाणिना सह समविकल्प एव । यद्य् अपि न्यायतो ऽग्नेः प्रतिनिध्यभावः, तथापि न प्रतिनिधिन्यायेनात्र दक्षिणाग्न्यादेर् उपादानम् । किं तु गृह्याग्न्यभावेन तत्साध्यकर्मणो ऽननुष्ठाने प्राप्ते वचनेनागृह्याग्न्यादाव् अपि गृह्याग्निसाध्यं कर्म विधीयत इति न कश्चिद् दोषः । एवं चानाहिताग्नेर् औपासनवद् आहिताग्नेर् अप्य् अर्धाधानिनः उभयविधाग्नौकरणहोमः औपासन एव । सर्वाधानेनौपासनरहितस्याहिताग्नेर् आपस्तम्बोक्ताग्नौकरणाभाव एव । पिण्डपितृयज्ञधर्मकाग्नौकरणस्य तु दक्षिणागौ, तदसंनिधौ लौकिकाग्नौ द्वुजपाणौ वानुष्ठानम् । अनग्निकस्य द्विजपाणाव् अप्सु वा उभयविधम् अग्नौकरणम् इति सिद्धम् । अनाहिताग्नेर् औपासनवद् आहिताग्नेर् अर्धाधानेनौपासनवतः प्रवासादिना कथंचिद् औपासनासंनिधाने द्विजपाणाव् अप्सु वाग्नौकरणं कर्तव्यम् । तथा च विष्णुधर्मोत्तरे मार्कण्डेयः ।</p>
<blockquote>
<p>अनाहिताग्निश् चौपसदे ऽग्न्यभावे द्विजे ऽप्सु वा । इति ।</p>
</blockquote>
<p>औपसदो गृह्याग्निः । अनाहिताग्निश् चेति चशब्द आहिताग्नेः समुच्चयार्थः । ततश् चायम् अर्थः: अनाहिताग्निर् आहिताग्निश् चार्धाधानेनौपासनवान् गृह्याग्निसंनिधौ तत्रौवाग्नौकरणं कुर्यात् । अग्न्यभावे गृह्याग्न्यसंनिधाने ऽप्सु द्विजपाणौ वाग्नौकरणं कुर्याद् इति । अत्राप्स्व् इति पक्षस्य विषयविशेषः कात्यायनेन दर्शितः ।</p>
<blockquote>
<p>अग्नौकरणहोमं तु कुर्याद् अप्स्व् इति यन् मतम् ।</p>
</blockquote>
<blockquote>
<p>स यदापां समीपे स्यात् श्राद्धं ज्ञेयो विधिस् तदा ॥</p>
</blockquote>
<p>एवं चापां समीपाद् अन्यत्र यदा श्राद्धं तदैव द्विजपाणाव् इति पक्षो ग्राह्यः । अयं च विषयविभागः &ldquo;अनग्निस् तु द्विजपाणाव् अथाप्सु वा&rdquo; इत्य् अत्रापि द्रष्टव्यः, विष्णुधर्मोत्तरे मार्कण्डेय इत्य् उक्तस्मृत्यन्तरविवक्षायां कारणाभावात् । यत् तु मनुनोक्तम्,</p>
<blockquote>
<p>अग्न्यभावे तु विप्रस्य पाणाव् एवोपसादयेत् ।</p>
</blockquote>
<p>इति, तत् भार्यापरिग्रहात् पूर्वम् अनुष्ठेयनित्यनैमित्तिकश्राद्धविषयम् । अयम् एव विषयो जातूकर्णेन स्पष्टीकृतः ।</p>
<blockquote>
<p>अग्न्यभावे तु विप्रस्य पाणौ दद्यात् तु दक्षिणे ।</p>
</blockquote>
<blockquote>
<p>अग्न्यभावः स्मृतस् तावद् यावद् भार्यां न विन्दति ॥ इति ।</p>
</blockquote>
<p>दक्षिणे पाणौ दद्यात् उभयविधाग्नौकरणाहुत्यर्थम् अन्नम् इति शेषः । यस् तु गृह्यपरिशिष्टकारेणोक्तम् ।</p>
<blockquote>
<p>अन्वष्टक्यं च पूर्वेद्युर् मासि मास्य् अथ पार्वणम् ।</p>
</blockquote>
<blockquote>
<p>काम्यम् अभ्युदये ऽष्टम्याम् एकोद्दिष्टम् अथाष्टमम् ॥</p>
</blockquote>
<blockquote>
<p>चतुर्ष्व् आद्येषु साग्नीनाम् अग्नौ होमो विधीयते ।</p>
</blockquote>
<blockquote>
<p>पित्र्यब्राह्मणहस्ते स्याद् उत्तरेषु चतुर्ष्व् अपि ॥</p>
</blockquote>
<p>इति, &ldquo;हेमन्तशिशिरयोर्श् चतुर्णाम् अपरपक्षाणाम् अष्टमीष्व् अष्टकाः&rdquo; इति विहितान्य् अष्टकाश्राद्धानि । तत्र अष्टकाश्राद्धदिनाद् उत्तरदिने नवम्यां क्रियमाणं श्राद्धम् अन्वष्टक्यम्, पूर्वे ऽह्नि सप्तम्यां क्रियमाणं श्राद्धं पूर्वेद्युर् इति पदेन लक्षणयोक्तम् । प्रतिमासं क्रियमाणम् आपरपक्षिकं श्राद्धं मासि मासीत्य् अनेनोक्तम् । पार्वणं सर्वश्राद्धप्रकृतिभूतं दर्शश्राद्धम् । काम्यं पुत्रादिकामनया क्रियमाणं श्राद्धम् । आभ्युदयिकं श्राद्धम् अभ्युदयपदेनोक्तम् । अष्टकाख्यं श्राद्धम् आष्टम्याम् इति पदेनोक्तम् । एकोद्दिष्टम् इति पदेन सपिण्डीकरणं लक्षणयोक्तम्, सपिण्डीकरणे एकोद्दिष्टस्यापि सद्भावात् । एषां मध्ये आद्येषु चतुर्षु साग्निकानाम् अग्नाव् एवाग्नौकरणहोमः । उत्तरेषु तु साग्नीनां पित्र्यब्राह्मणहस्त एवेति तस्यार्थः । तद् एतत् येषां गृह्यपरिशिष्टं तेषाम् एव व्यवस्थापकं न सर्वेषाम् । अतो न पूर्वोक्तव्यवस्थाविरोध इति सर्वम् अनवद्यम् । यदा तु पाणिहोमपक्षः तदैकस्यैव विप्रस्य पाणौ होमो न सर्वविप्राणाम् इत्य् आह कात्यायनः ।</p>
<blockquote>
<p>पित्र्ये यः पङ्क्तिमूर्धन्यः तस्य पाणाव् अनग्निकः ।</p>
</blockquote>
<blockquote>
<p>हुत्वा मन्त्रवद् अन्येषां तूष्णीं पात्रेषु निक्षिपेत् ॥ इति ।</p>
</blockquote>
<p>पित्र्यप्रथमब्राह्मणपाणौ होमो ऽयं न नित्यः,</p>
<blockquote>
<p>दैवविप्रकरे ऽनग्निः कृत्वाग्नौकरणं द्विजः ।</p>
</blockquote>
<p>इति यमेन वैश्वदैविकब्राह्मणपाणाव् अग्नौकरणहोमविधानात् । एवं च व्रीहियववत् पित्र्यवैश्वदैविकब्राह्मणपाण्योर् विकल्पो वेदितव्यः । दैवविप्रहरहोमपक्षे ऽपि हुतशेषं पित्र्यब्राह्मणभोजनपात्रेष्व् एव निक्षिपेत् । तथा च वायुपुराणम् ।</p>
<blockquote>
<p>हुत्वा दैवकरे ऽनग्निः शेषं पित्र्ये निवेदयेत् ।</p>
</blockquote>
<blockquote>
<p>न हि स्मृताः शेषभाजो विश्वेदेवाः पुराणगैः ॥</p>
</blockquote>
<p>दैवविप्र्कराद् अन्यत्र पितृविप्रपाण्यग्नौ होमे ऽपि हुतशेषभाजो विश्वेदेवा न भवन्तीति ज्ञापयितुं न हि स्मृताः शेषभाजो विश्वेदेवा इति सामान्येनोक्तम् । यत एव सामान्येन शेषभाजो विश्वेदेवा न भवन्तीति अत एव विशेषेण पुराणान्तरे शेषदानं प्रतिषिध्यते ।</p>
<blockquote>
<p>अग्नौकरणशेषं तु न दद्याद् वैश्वदैविके । इति ।</p>
</blockquote>
<p>अग्नौकरणहोमं वैश्वदैविकब्राह्मणपाणौ कुर्वन्न् अप्य् एकब्राह्मणपाणाव् एव कुर्यात्, गुणानुरोधेन प्रधानानावृत्तेर् अग्नित्वेनैकविप्रपाणाव् एवानुष्ठेयत्वात् । तद् एतद् उक्तं वायुपुराणे ।</p>
<blockquote>
<p>वैश्वदैवे यदैकस्मिन् भवेयुः द्व्यादयो द्विजाः ।</p>
</blockquote>
<blockquote>
<p>तदैकपाणौ होतव्यं स्याद् विधिर् विहितस् तथा ॥</p>
</blockquote>
<p>यदैकस्मिन् वैश्वदैविकब्राह्मणभोजनकर्मणि द्वौ चत्वारः षड् इत्य् एवं युग्मसंख्यया द्व्यादयो विप्रा दैविकत्वेन भवेयुः तदैकस्य प्रथमोपविष्टस्य विप्रस्य पाणौ होतव्यं तत्राहुतिविधिर् विहितः स्याद् अनुष्ठितो भवेद् इत्य् अर्थः । एवं ब्राह्मणपाणाव् अग्नौकरणहोमं करिष्ये करवै करवाणीति वा ब्राह्मणानुज्ञापनम्, तथास्त्व् इति ब्राह्मणैः प्रतिवचनं भवेद् इत्य् आह शौनकः: &ldquo;अनग्निकश् चेद् आद्यं गृहीत्वा भत्स्व् एवाग्नौकरणहोमं कुर्याच् चेत् । आद्यं घृताक्तम् अन्नम् । पूर्ववत् ब्राह्मणानुज्ञापनम् इति शेषः । तथास्त्व् इति ब्राह्मणानां प्रतिवचनम् इति शेषः । यत् तु स्मृत्यर्थसारे ऽभिहितम्: &ldquo;पाणिहोमे त्व् इध्ममेक्षणविप्रानुज्ञा न सन्ति&rdquo; इति, तत्र विप्रानुज्ञाभावोक्तिर् एतद्वचनादर्शननिबन्धनेत्य् उपेक्षणीया । मेक्षणाभावोक्तिर् अपि चिन्त्या, मेक्षणकार्यस्य विध्यदर्शनात् । यच् च तत्रैवाभिहितं &ldquo;परिस्मूहनपर्युक्षणे स्थः&rdquo; इति, तद् अप् चिन्त्यम्, तयोर् दृष्टकार्यस्य धूल्यपगमादेर् अत्राभावात्, नियमादृष्टमात्रस्याप्रयोजकत्वात् । यस्य त्व् अदृष्टसंस्कारः कार्यं परिस्तरणस्य तद् अत्रास्ति । तथा च यमः ।</p>
<blockquote>
<p>अग्नौकरणवत् तत्र होमो दैवकरे भवेत् ।</p>
</blockquote>
<blockquote>
<p>पर्यस्तदर्भान् आस्तीर्य यतो ह्य् अग्निसमो हि सः ॥ इति ।</p>
</blockquote>
<p>दैवकरो वैश्वदैविकब्राह्मणपाणिः । पर्यस्तदर्भाः परितः सर्वतो न्यस्नीयदर्भाः परिस्तरणदर्भा इति यावत् । दैवकरग्रहणं पित्र्यब्राह्मणकरस्याप्य् उपलक्षणार्थम् । ब्राह्मणपाणौ हुतं तदानीय तदानीम् एव ब्राह्मणेन न भ्होक्तव्यम्, अपि तु भोजनकाले । तथा च बह्वृचगृह्यपरिशिष्टम् ।</p>
<blockquote>
<p>अन्नं पाणितले दत्तं पूर्वम् अश्नन्त्य् अबुद्धयः ।</p>
</blockquote>
<blockquote>
<p>पितरस् तेन तृप्यन्ति शेषान्नं न लभन्ति ते ॥</p>
</blockquote>
<blockquote>
<p>यच् च पाणितले दत्तं यच् चान्यद् उपकल्पितम् ।</p>
</blockquote>
<blockquote>
<p>एकीभावेन भोक्तव्यं पृथग्भावो न विद्यते ॥</p>
</blockquote>
<p>शेषान्नं विप्रभोजनार्थं संपादितम् अन्नम् । पित्र्यब्राह्मणपाणितलाद् अन्यत्र पितृयज्ञवद् अग्नौकरणम् । पितृकश्राद्धे मातामहश्राद्धे च वैश्वदैविकं तन्त्रम्, द्रव्यदेवतावद् अधिकरणकारकैक्यस्यापि संप्रतिपन्नत्वात् । पित्र्यब्राह्मणपाणितले क्रियमाणं तु मातामहब्राह्मणपाणितले ऽप्य् आवृत्त्या कार्यम्, अधिकरणकारकैक्यस्यासंप्रतिपन्नत्वात् । अत एव कात्यायनः ।</p>
<blockquote>
<p>मातामहस्य भेदे ऽपि कुर्यात् तन्त्रे च साग्निकः । इति ।</p>
</blockquote>
<p>अयम् अर्थः: मातामहस्य ब्राह्मणपाणौ पृथग् अग्नौकरणं कुर्यात् । एतच् च वैश्वदैविकभेदपक्षे तन्त्रपक्षे च समानम् इति । यस्मिन् विषये साग्निकस्य पाणौ अग्नौकरणम् उक्तं तस्मिन् विषये इदं वचनं द्रष्टव्यम् ॥</p>
<p>**इति स्मृतिचन्द्रिकायाम् उभवविधाग्नौकरणार्थाग्निनिर्णयः **</p>
<h2 id="परवषणवध">परिवेषणविधिः</h2>
<p><strong>अथ परिवेषणविधिः</strong></p>
<p>तत्रादाव् अमत्राणि सति संभवे श्रेष्ठानि संपाद्यानि । दैवे सौवर्णानि श्रेष्ठानि । पित्र्ये राजतानि । तथा च श्रेष्ठानीत्य् अनुवृत्ताव् अत्रिः ।</p>
<blockquote>
<p>भोजने हेमरूप्याणि दैवे पित्र्ये यथाक्रमम् । इति ।</p>
</blockquote>
<p>एतेषाम् अलाभे विष्णुः: &ldquo;तैजसानि पात्राणि दद्यात्&rdquo; इति । तैजसानि कांस्यताम्रादीनि । तेषाम् अलाभे पालाशपर्णनिर्मितानि,</p>
<blockquote>
<p>पालाशेभ्यो विना न स्युः पर्णपात्राणि भोजने ।</p>
</blockquote>
<p>इत्य् अत्रिणाभिधानात् । पर्णपात्रपक्षे ऽपि घृतादिद्रव्यधारणार्थं तैजसानि सति संभवे संपाद्यानि, &ldquo;घृतादिदाने तैजसानि पात्राणि&rdquo; इति विष्णुस्मरणात् । तेषाम् अभावे पालाशपर्णनिर्मितपत्रपुटानि घृतादिधारणार्थानि भवन्ति न कदाचिन् मृन्मयपात्राणि,</p>
<blockquote>
<p>न मृन्मयानि कुर्वीत भोजने दैवपित्र्ययोः ।</p>
</blockquote>
<p>इत्य् अत्रिस्मरणात् । यथासंभवलब्धानां चैतेषां पात्राणां द्विः प्रक्षालनं कार्यम्, तत्रादाव् अपो निनीये हस्तेन निर्मृज्य प्रक्षालनम्, अनन्तरं जलेनैव । तथा च ब्रह्माण्डपुराणम् ।</p>
<blockquote>
<p>प्रक्षाल्य हस्तपात्रादि पश्चाद् अद्भिर् विधानवत् ।</p>
</blockquote>
<blockquote>
<p>प्रक्षालनं जलं दर्भैः तिलैर् मिश्रं क्षिपेच् छुचौ ॥</p>
</blockquote>
<p>हस्तपात्रादीति मध्यमपदलोपी समासः । हस्तनिर्मृष्टं पात्रादि प्रक्षाल्येत्य् अर्थः । पात्रशब्देन तलम् उक्तम्, आदिशब्देन घृतादेर् धारणार्थानि गृह्यन्ते । पात्रप्रक्षालनानन्तरं याज्ञवल्क्यः ।</p>
<blockquote>
<p>हुतशेषं प्रदद्यात् तु भाजनेषु समाहितः ।</p>
</blockquote>
<blockquote>
<p>यथालाभोपपन्नेषु रौप्येषु तु विशेषतः ॥</p>
</blockquote>
<p>भाजनेषु पित्र्यब्राह्मणार्थभाजनेष्व् इत्य् अर्थः, रौप्येषु तु विशेषत इति पित्र्यकर्मणि प्रशस्तरौप्यसमभिव्याहारात् । शौनकेन तु स्पष्टम् उक्तम् ।</p>
<blockquote>
<p>हुत्वाग्नौ परिशिष्टं तु पितृपात्रेष्व् अनन्तरम् ।</p>
</blockquote>
<blockquote>
<p>निवेद्यैवापसव्येन परिवेषणम् आचरेत् ॥</p>
</blockquote>
<p>अपसव्येनेति पूर्वेणैव संबध्यते, न पुनर् उत्तरेण,</p>
<blockquote>
<p>अपसव्येन कर्तव्यं पित्र्यं कृत्यं विशेषतः ।</p>
</blockquote>
<blockquote>
<p>अन्नदानाद् ऋते सर्वम् एवं मातामहेष्व् अपि ॥</p>
</blockquote>
<p>इति कार्ष्णाजिनिस्मरणात् । अन्नदानम् अन्नप्रक्षेपः परिवेषणम् इति यावत् । एवं च श्राद्धकर्त्रा परिवेषणं कार्यम् इत्य् अर्थाद् उक्तम् । उक्तं च साक्षान् मनुना ।</p>
<blockquote>
<p>पाणिभ्याम् उपसंगृह्य स्वयम् अन्नस्य बन्धुकम् ।</p>
</blockquote>
<blockquote>
<p>विप्रान्तिके पितॄन् ध्यायन् शनैर् उपरि निक्षिपेत् ॥</p>
</blockquote>
<p>अन्नस्य बन्धुकम् अन्नेन पूर्णं परिवेषणपात्रम् इति यावत् । पाणिभ्याम् उपसंगृह्य विप्रभोजनपात्रे शनैर् निक्षिपेत् । पितॄन् ध्यायन्न् इति पित्र्यविप्रविषयम्, दैवविप्रविषये अन्नम् इत्य् उक्तत्वात् । यत् तु वायुपुराणे ऽभिहितम्,</p>
<blockquote>
<p>परिवेषणं प्रशस्तं स्याद् भार्यया पितृतृप्तये ।</p>
</blockquote>
<blockquote>
<p>पितृदेवमनुष्याणां स्त्रीसाहाय्यं यतः स्मृतम् ॥</p>
</blockquote>
<p>इति, तत्र प्रशस्तम् इत्य् अत्र परिचारककर्तृकपरिवेषणाद् इति शेषो द्रष्टव्यः । स्वयंकर्तृकपरिवेषणापेक्षया प्राशस्त्यासंभवात् । अत एवानन्तरम् उक्तं तत्रैव ।</p>
<blockquote>
<p>फलस्यानन्तता प्रोक्ता स्वयं तु परिवेषणे । इति ।</p>
</blockquote>
<p>एवं च स्वयं पत्नी अन्ये वा नियताः शूद्रव्यतिरिक्ताः परिवेशणं कर्तुम् अर्हन्तीत्य् अवगन्तव्यम् । पत्न्य् अप्य् असवर्णा न परिवेषणार्हा । अत एव नारायणेनोक्तम् ।</p>
<blockquote>
<p>यद् धव्यं यत् पवित्रं च यत् पित्र्यं यत् सुखावहम् ।</p>
</blockquote>
<blockquote>
<p>द्विजातिभ्यः सवर्णाया नार्या हस्तेन दीयते ॥ इति ।</p>
</blockquote>
<p>हस्तेन हस्तद्वयेनेत्य् अर्थः,</p>
<blockquote>
<p>उभाभ्याम् अपि हस्ताभ्याम् आहृत्य परिवेषयेत् ।</p>
</blockquote>
<p>इति मत्स्येनोक्तत्वात् । हस्तद्वयेनापि न साक्षाद् देयम्, किं तु दर्व्यादिद्वारा,</p>
<blockquote>
<p>हस्तदत्तास् ये स्नेहलवणव्यञ्जनादयः ।</p>
</blockquote>
<blockquote>
<p>दातारं नोपतिष्ठन्ति भोक्ता भुञ्जीत किल्बिषम् ॥</p>
</blockquote>
<p>इति वृद्धशातातपेन साक्षाद् धतदत्तस्य दोषहेतुत्वस्मरणात् । दर्व्यादिकं च सति संभवे सुवर्णादिमयं ग्राह्यम्,</p>
<blockquote>
<p>सौवर्णराजताभ्यां वा खड्गेनोदुम्बरेण वा ।</p>
</blockquote>
<blockquote>
<p>दत्तम् अक्षय्यतां याति फल्गुपात्रेण वा पुनः ॥</p>
</blockquote>
<p>इति हारीतस्मरणात् । खड्गेन खड्गमृगशृङ्गकृतदर्व्यादिना । फल्गुपात्रेण काकोदुम्बरिकाख्यवृक्षदारुकृतदर्व्यादिना । पुराणे तु परिवेषणसाधनानि निषिद्धानि दर्शितानि ।</p>
<blockquote>
<p>नापवित्रेण हस्तेन नैकेन न विना कुशम् ।</p>
</blockquote>
<blockquote>
<p>नायसेनायसे नैव श्राद्धे तु परिवेषयेत् ॥</p>
</blockquote>
<p>अपवित्रेण दुर्लेपसंसर्गादिना अपवित्रेण । आयसेन अयोमयदर्व्यादिना । आयसे अयोमयपात्रे ऽपि नैव परिवेषयेत् । अनिषिद्धदर्व्याद्यसंभवे ऽपि तत्रैवोक्तम् ।</p>
<blockquote>
<p>तस्माद् अन्तरितं देयं पर्णेनाथ तृणेन वा । इति ।</p>
</blockquote>
<p>यस्माद् आहृत्य हस्तेन दानं निषिद्धं तस्माद् अनिषिद्धदर्व्याद्यसंभवे पर्णादिना प्रान्तरितं कृत्वा देयम् इत्य् अर्थः । भोक्तारं द्विजं प्रत्य् आह वसिष्ठः ।</p>
<blockquote>
<p>उभयोर् हस्तयोर् मुक्तं पितृभ्यो ऽन्नं निवेदितम् ।</p>
</blockquote>
<blockquote>
<p>तद् अन्नं संप्रतीच्छन्ति असुरा दुष्टचेतसः ॥</p>
</blockquote>
<blockquote>
<p>तस्माद् अशून्यं हस्तेन कुर्याद् अन्नम् उपस्थितम् ।</p>
</blockquote>
<blockquote>
<p>भाजनं तु समालभ्य तिष्ठेद् ओच्छेषणाद् द्विजः ॥ इति ।</p>
</blockquote>
<p>परिवेषणोपक्रमप्रभृति भुक्तशिष्टस्य भाजनाद् बहिष्करणपर्यन्तं वामहस्तेन भाजनम् अपरित्यजन्न् एव वर्तेत । कण्डूयनर्थं वामहस्तव्यापारसमये दक्षिणहस्तेन भजनं समालभ्य वर्तेतेति तात्पर्यर्थः । परिवेषणारम्भप्रकारम् आह शौनकः ।</p>
<blockquote>
<p>पाकं सर्वम् उपानीय संवेद्य च पृथक् पृथक् ।</p>
</blockquote>
<blockquote>
<p>विधिना दैवपूर्वं तु परिवेषणम् आचरेत् ॥ इति ।</p>
</blockquote>
<p>संवेद्य भोक्तॄणां संविदितं कृत्वेत्य् अर्थः,</p>
<blockquote>
<p>भक्ष्यभोज्यगुणान् उक्त्वा भोजयेद् ब्राह्मणान् शनैः ।</p>
</blockquote>
<p>इति बृहस्पतिस्मरणात् । पाकं सर्वम् इत्य् अस्यार्थो मनुना प्रपञ्चितः ।</p>
<blockquote>
<p>भक्ष्यं भोज्यं च विविधं मूलानि च फलानि च ।</p>
</blockquote>
<blockquote>
<p>हृद्यानि चैव मांसानि पानानि सुरभीणि च ॥</p>
</blockquote>
<blockquote>
<p>उपानीय च तत् सर्वं शनकैः सुसमाहितः ।</p>
</blockquote>
<blockquote>
<p>परिवेषयेत् तु प्रयतो गुणान् सर्वान् प्रचोदयन् ॥</p>
</blockquote>
<p>प्रचोदयन् प्रख्यापयन्न् इत्य् अर्थः । देवपूर्वं परिवेषेयेद् इति विधेर् अर्थवादः पुराणे दर्शितः ।</p>
<blockquote>
<p>तप्यमानास् तपस् तीव्रं प्रेषिता ब्रह्मशासनात् ।</p>
</blockquote>
<blockquote>
<p>विश्वेदेवास् तु रक्षार्थं पितृयज्ञेषु सर्वदा ॥</p>
</blockquote>
<blockquote>
<p>अतः पूर्वं प्रदातव्यं तेभ्यो ऽन्नं पितृकर्मणि । इति ।</p>
</blockquote>
<p>प्रदातव्यं भाजनेषु प्रक्षेप्तव्यम् । देवपूर्वं परिवेषणम् आचरेद् इति वदन् परिवेषणार्थं प्रथमम् आज्येनोपस्तरणं दैवपूर्वं कृत्वा अन्नं दत्वा एवम् एव पायसादि सर्वं पृथक् पृथक् परिवेषणीयम् इति दर्शयति । अन्यान्य् अपि परिवेषणीयान्य् आह मनुः ।</p>
<blockquote>
<p>गुणान् साक्षाद् भुजिक्रियानिर्वर्तकान् न तु ग्राहकतया गुणभूतान् सूपशाकमध्वादीन् भूमौ निहितेषु स्वल्पभाजनेषु प्रक्षिपेत् न प्रधानान्नार्थमहाभाजने निहितेष्व् इत्य् अर्थः । तथा च हारीतः: &ldquo;भूमाव् एव निदध्यान् नोपर्य् उपरि पात्राणि&rdquo; इति । अस्यार्थः: यान्य् उपरिपात्राणि महाभाजनोपरि निधेयानि घृताद्याधारभूतानि स्वल्पपात्राणि तान्य् अत्र भूमाव् एव निदध्यात् न महाभाजनस्योपरीति । महाभाजनम् अप्य् अत्र पूर्वोक्तपिष्टकादिरचितपरितकाख्यचतुरश्रमण्डलोपरि निधाय पायसापूपादि विविधम् अन्नं प्रक्षिपेत् । न तु यन्त्रिकादेर् उपरि निधायेति &ldquo;भूतलान् नोद्धरेत् पात्रम्&rdquo; इत्यादिवचनसिद्धं बोद्धव्यम् । श्राद्धार्थं यद् यत् पाकादिनोपकल्पितं तत् सर्वं किंचित् किंचिद् आदायावश्यं परिवेषणीयम् । अत एव प्रचेतसोक्तम्: &ldquo;सर्वं च प्रकृतं दत्वा पात्रम् आलभ्य जपेत्&rdquo; इति । जप्यम् आह पैठीनसिः: &ldquo;पृथिवी ते पात्रं द्यौर् अपिधानं ब्राह्मणस्य मुखे जुहोमि स्वधा&rdquo; इति । जपानन्तरं कात्यायनः: &ldquo;वैष्णव्य् अर्चा यजुषा चाङ्गुष्ठम् अन्ने ऽवग्राह्य&rdquo; इति । का पुनर् अत्र वैष्णवी ऋक्, कस्य वाङ्गुष्ठम् इत्य् अपेक्षिते याज्ञवल्क्यः ।</p>
</blockquote>
<blockquote>
<p>इदं विष्णुर् इति त्व् अन्ने द्विजाङ्गुष्ठं निवेशयेत् । इति ।</p>
</blockquote>
<p>यमस् तु सार्थवादम् अङ्गुष्ठनिवेशनविधिं वदन् अत्र विनियुक्तयजुर्मन्त्रस्वरूपम् आह ।</p>
<blockquote>
<p>अङ्गुष्ठमात्रो भगवान् विष्णुः पर्यटते महीम् ।</p>
</blockquote>
<blockquote>
<p>राक्षसाणां वधार्थाय को ऽल्पवान् प्रहरिष्यति ॥</p>
</blockquote>
<blockquote>
<p>तस्माच् छ्राद्देषु सर्वेषु अङ्गुष्ठग्रहणं स्मृतम् ।</p>
</blockquote>
<blockquote>
<p>विष्णो हव्यं च कव्यं च ब्रूयाद् रक्षेति च क्रमात् ॥</p>
</blockquote>
<p>ब्रूयात् दैवे पित्र्ये चान्न इति शेषः । अत्र दैवे ऽन्ने अङ्गुष्ठनिवेशनात् प्राग् विष्णो हव्यं रक्षेति यजुर् ब्रूयात् । पित्र्ये ऽन्ने तु विष्णो कव्यं रक्षेति यजुर् ब्रूयाद् इति । अत्रैवं वृद्धाचारानुसारी प्रयोगः: यज्ञोपवीती दक्षिणं जान्व् आच्य उदङ्मुखः प्रथमं देवतार्थपरिविष्टम् अन्नम् अभ्युक्षणेनावोक्ष्य पात्रम् आलभ्य &ldquo;पृथिवी ते पात्रम्&rdquo; इति जपाद्यङ्गुष्ठनिवेशनान्तं कृत्वा प्राचीनावीती सव्यं जान्व् आच्य दक्षिणामुखः पित्र्यं परिविष्टम् अन्नम् अभ्युक्षणेनावोक्ष्य पात्रम् आलम्भ्य जपाद्यङ्गुष्ठनिवेशनान्तं कुर्यात् । एवं मातामहादिपात्रस्थानेषु अभ्युक्षणावोक्षणाद्यङ्गुष्ठनिवेषनान्तं कार्यम् । अभ्युक्षणावोक्षणाद्यङ्गुष्ठनिवेशनान्तं दैवे पित्र्ये च ब्राह्मणान् एकत्वे प्रतिब्राह्मणपात्रं कार्यम्,</p>
<blockquote>
<p>एकैकस्याथ विप्रस्य गृहीत्वाङ्गुष्ठम् आदरात् ।</p>
</blockquote>
<p>इति ब्रह्माण्डपुराणे ऽभिधानात् । सर्वभाजनस्थेष्व् अन्नेषु अङ्गुष्ठनिवेशनानन्तरं चतुर्विंशतिमते ऽभिहितम् ।</p>
<blockquote>
<p>पात्रालम्भं द्विजः कुर्याद् इदं वो ऽन्नम् इति ब्रुवन् । इति ।</p>
</blockquote>
<p>अयम् अर्थः: परिविष्टान्नाधारभूतपात्रालम्भनं वामहस्तेन कृत्वान्न्यत्यागात् पात्रम् अनुत्सृजन्न् एव &ldquo;विश्वेदेवा इदं वो ऽन्नम्&rdquo; इत्य् उच्चारयन्न् अन्नत्यागं कुर्याद् इति । विष्णुस् त्व् अन्नत्यागात् प्राक् स्मर्तव्यम् आह: &ldquo;नमो विश्वेभ्यो देवेभ्यः इत्य् अन्नम् आदौ प्राङ्मुखयोर् निवेदयेत् । पित्रे पितामहाय प्रपितामहाय च नामगोत्राभ्याम् उदङ्मुखेषु&rdquo; इति । चशब्दात् प्रपितामहाय च निवेदयेद् इत्य् आह । विश्वेभ्यो देवेभ्यः पित्रे पितामहाय चेति चतुर्थ्या विश्वेषां देवानां पित्रादेश् च देवतात्वं प्रदर्श्यते । विश्वेदेवा देवता पित्रादयो देवतेति स्मृत्वा निवेदनार्थम्, प्राक्मुखयोर् उदङ्मुखेष्व् इति सप्तम्या ब्राह्मणानाम् आहवनीयार्थत्वं प्रदर्श्यते । आहवनीयार्थे ब्राह्मण इति स्मृत्वा निवेदनार्थम् । एतद् उक्तं भवति: परिविष्टान्नत्यागात् पूर्वम् अमुकनामानौ विश्वेदेवा देवता इदम् अन्नं हविः ब्राह्मण आहवनीयार्थे इत्यादि स्मृत्वा नमः शब्दोच्चारणपूर्वकम् अन्नं निवेदयेद् इति । तथा पितामुकगोत्रो ऽमुकशर्मा देवता इदम् अन्नं हविर् ब्राह्मण आहवनीयार्थे पितामहो ऽमुकगोत्रो ऽमुकशर्मा देवता इदम् अन्नं हविर् ब्राह्मण आहवनीयार्थे इत्यादि स्मृत्वा नमः शब्दोच्चारणपूर्वकं निवेदयेद् इति । एवं च श्राद्धाख्यं कर्म होमात्मकम् इत्य् अवगम्यते । ततश् च निवेदयेद् इत्य् अनेन होमात्मकं कर्म कुर्याद् इति वचोभङ्ग्या द्योत्यते । अत एव श्राद्धाख्यं कर्म होमात्मकम् । अत एव ब्रह्मपुराणे: &ldquo;एतद् वो अन्नम् इत्य् उक्त्वा विश्वान् देवांश् च यजेत्&rdquo; इत्य् उक्तम् । होमयागयोर् अत्यल्पभेदत्वाद् धोमात्मके श्राद्धे अनास्थया यजेद् इत्य् उक्तिर् युज्यते । अहोमात्मकत्वे तु यजेद् इत्य् उक्तिर् अत्यन्तासमञ्जसा स्यात् । तेनात्र श्राद्धाख्यं कर्म होमात्मकम् इत्य् अवगम्यते, &ldquo;ब्राह्मण आहवनीयार्थए&rdquo; इत्य् स्मरणात् । अनन्तरं ब्राह्मणाध्यासितां भूमिं गयारूपां ध्यात्वा ब्राह्मणं च गधाधररूपं ध्यात्वान्नं निवेदयेत्,</p>
<blockquote>
<p>श्राद्धभूमौ गयां ध्यात्वा ध्यात्वा देवं गदाधरम् ।</p>
</blockquote>
<blockquote>
<p>ताभ्यां चैव नमस्कृत्य ततः श्राद्धं प्रवर्तयेत् ॥</p>
</blockquote>
<p>इति पुराणे ऽभिधानात् । वैश्वदेवान्नत्यागप्रकारम् आह अत्रिः ।</p>
<blockquote>
<p>हस्तेन मुक्तम् अन्नाद्यम् इदम् अन्नम् उदीरयेत् ।</p>
</blockquote>
<blockquote>
<p>स्वाहेति च ततः कुर्यात् स्वसत्ताविनिवर्तनम् ॥</p>
</blockquote>
<p>अयम् अर्थः: परिवेषकहस्तेन निर्मुक्तं परिविष्टम् अन्नाद्यं पुरोवर्तित्वाद् इदम् अन्नम् इति प्रदेयहविर्निर्देशार्थं देवतोद्देशकशब्दोच्चारणानन्तरम् उदीरयेत् । तत इदम् अन्नम् इत्य् उदीरणानन्तरं स्वाहेति हविर्दानप्रकाशकं शब्दम् उदीरयेत् । ततः स्वाहाशब्दोदीरणानन्तरं स्वसत्ताविनिवर्तनं कुर्यात् । स्वशब्देनात्र स्वत्वं निर्दिश्यते । स्वत्वस्य सद्भावः स्वसत्ता तस्या विनिवर्तनं निवर्तकं कर्म यन् मानसं न ममेति बुद्धिरूपं स्वत्वत्यागाख्यं तत् कुर्याद् इति । पित्रादिभ्यो ऽन्नत्यागप्रकारम् अपि स एवाह ।</p>
<blockquote>
<p>गोत्रसम्बन्धनामानि इदम् अन्नं ततः स्वधा ।</p>
</blockquote>
<blockquote>
<p>पितृकर्मण्य् उदीर्याथ स्वसत्तां विनिवर्तयेत् ॥</p>
</blockquote>
<p>अयम् अर्थः: पितृपितामहादिक्रमाद् एकैकं देवतात्वेनोद्दिष्टं पित्रे अमुकगोत्रायामुकशर्मणे पितामहायामुकगोत्रायामुकशर्मणे इत्यादिगोत्रसंबन्धनामानि चतुर्थ्यन्तान्य् उदीर्य ततः प्रदेयहविर्द्रव्यनिर्देशकम् इदम् अन्नम् इत्य् उदीर्य ततः कुर्याद् दानप्रकाशकं स्वधाशब्दम् उदीर्य स्वसत्तां विनिवर्तयेत् । स्वत्वध्वंसकरं न ममेति बुद्धिरूपं मानसं कर्म कुर्याद् इति । एवं विष्णुत्रिवचनविहितान्नत्यागप्रकार एव व्यक्तीकरणार्थं प्रयोगसौकर्यार्थं च पुनः प्रपञ्चेनोच्यते । मातुः प्रपितामहार्थे ऽन्ने अङ्गुष्ठनिवेशनानन्तरं वैश्वदैविकब्राह्मणसंनिधाव् उदङ्मुख उपविश्योपवीती दक्षिणं जान्व् आच्य दक्षिणहस्तेन यवसहितम् उदकम् आदाय सव्यहस्तेन पात्रम् आलभ्य पुरूरवार्द्रवसंज्ञिका विश्वेदेवा देवता इदम् अन्नं हविर् ब्राह्मण आहवनीयार्थे इयं भूर् गया अयं भोक्ता ब्राह्मणो गदाधरः पुरूरवार्द्रवसंज्ञिकेभ्यो विश्वेभ्यो देवेभ्य इदं परिविष्टम् अन्नम् आ तृप्तेः परिवेक्ष्यमाणं च स्वाहा नमो न ममेत्य् उक्त्वा भाजनसमीपे यवसहितम् उदकं निनीय भक्त्या प्रणामं कुर्यात् । वैश्वदैविकब्राह्मणानेकत्वे तत्तद्भाजने परिविष्टम् अन्नम् एवं त्यजेत् । ततः पित्र्यब्राह्मणसंनिधौ दक्षिणामुख उपविश्य सव्यं जान्व् आच्य प्राचीनावीती हस्तेन तिलान् उदकं चादाय वामहस्तेन पात्रम् आलभ्य अस्मत्पितामुकगोत्रो ऽमुकशर्मा वसुरूपः सपत्नीको देवतेदम् अन्नं हविर् इत्यादि ब्राह्मणो गदाधर इत्यन्तं पूर्ववद् उक्त्वा अस्मत्पित्रे ऽमुकगोत्रायामुकशर्मणे वसुरूपाय सपत्नीकाय परिविष्टम् अन्नम् आ तृप्तेः परिवेक्ष्ययाणं (?) च स्वधा नमो न ममेत्य् उक्त्वा भाजनसमीपे तिलसहितम् उदकं निनीय भक्त्या प्रणमं कुर्यात् । ब्राह्मणानेकत्वे तत्तद्ब्राह्मणभाजने परिविष्टम् अन्नम् एवं त्यजेत् । पितामहादिभ्यो ऽप्य् एवम् एवान्नत्यागः । अस्मत्पितामहो ऽमुकगोत्रो ऽमुकशर्मा रुद्ररूपः सपत्नीकः ॥॥॥॥॥॥ अस्मत्पितामहायामुकगोत्रायामुकशर्मणे रुद्ररूपायेति पितामहीयान्नत्यागे विशेषः । अस्मत्प्रपितामहो ऽमुकगोत्रो ऽमुकशर्मादित्यरूपः सपत्नीकः ॥॥॥॥। प्रपितामहायामुकगोत्रायामुकशर्मणे आदित्यरूपायेति प्रपितामहीयान्नत्यागे विशेषः । अस्मन्मातामहो ऽमुकगोत्रो ऽमुकशर्मा वसुरूपः सपत्नीकः ॥॥॥॥॥॥॥ मातामहायामुकगोत्रायामुकशर्मणे वसुरूपायेत्यादिविशेषः । मातुः पितामहीयान्नत्यागे विशेषः मातुः प्रपितामहीयान्नत्यागे विशेषश् च स्वयम् ऊह्यः । मातुः पितामहादिस्थाने ऽपि ब्राह्मणानेकत्वे पूर्वोक्तप्रकारेणान्नत्यागावृत्तिः । यदा तु पित्रादीनाम् एक एव ब्राह्मणस् तदा यावन्त उद्देश्यास् तावतो भागान् एकस्मिन् भाजने परिविष्टस्यान्नादेर् बुद्ध्या कृत्वा एकैकं भागम् एकैकं पित्रादिकम् उद्दिश्य त्यजेत् । यदा त्व् अतिथिर् भोजनार्थम् उपविष्टस् तदा तं गन्धपुष्पादिभिर् अर्चयित्वा पितृभ्यो ऽन्नत्यागानन्तरं अस्मै ब्राह्मणाय विष्णुरूपाय शिवरूपाय वा इदम् अन्नम् आ तृप्तेः परिवेक्ष्यमाणं च नमो न ममेति परिविष्टम् अन्नं त्यजेत् । अत्र विष्णुपुराणम् ।</p>
<blockquote>
<p>पिता पितामहश् चैव तथैव प्रपितामहः ।</p>
</blockquote>
<blockquote>
<p>तृप्तिं प्रयान्तु ते भक्त्या यन् मयैतद् इहाहृतम् ॥</p>
</blockquote>
<blockquote>
<p>मातामहस् तृप्तिम् उपैतु तस्य तथा पिता तस्य पिता व यो ऽन्यः ।</p>
</blockquote>
<blockquote>
<p>विश्वे च देवाः परमां प्रयान्तु तृप्तिं प्रणश्यन्तु च यातुधानाः ॥</p>
</blockquote>
<blockquote>
<p>यज्ञेश्वरो हव्यसमस्तकव्यभोक्ताव्ययात्मा हरिर् ईश्वरो ऽत्र ।</p>
</blockquote>
<blockquote>
<p>तत्संनिधानाद् अपयान्तु सद्यः रक्षांस्य् अशेषाण्य् असुराश् च सर्वे ॥</p>
</blockquote>
<p>एवम् उक्तपौराणिकश्लोकजपानन्तरं लघुयमः ।</p>
<blockquote>
<p>अन्नहीनं क्रियाहीनं मन्त्रहीनं च यद् भवेत् ।</p>
</blockquote>
<blockquote>
<p>सर्वम् अच्छिद्रम् इत्य् उक्त्वा ततो यत्नेन भोजयेत् ॥</p>
</blockquote>
<p>अच्छिद्रं जायताम् इत्य् अध्याहारेणाच्छिद्रभाषणवाक्यं पूरणीयम्, साकाङ्क्षत्वात् । बोधायनेन तु अच्छिद्रं जायताम् इत्य् एवोक्तम् । यद्य् अपि लघुयमवचनाद् अच्छिद्रभाषणानन्तरम् एव भोजनप्रतीतेर् आपोशनहस्तेषु ब्राह्मणेषु सत्स्व् अच्छिद्रभाषणं कार्यम् इति प्रतिभाति, तथापि प्राग् एवापोशनतः कार्यं न पश्चात् । तथाह प्रचेताः ।</p>
<blockquote>
<p>आपोशनकराग्राणाम् अच्छिद्रस्य च भाषणात् ।</p>
</blockquote>
<blockquote>
<p>निराशाः पितरो यान्ति देवैः सह न संशयः ॥</p>
</blockquote>
<p>किं तर्हि आपोशनदानानन्तरं कर्तव्यम् इत्य् उक्ते स एवाह ।</p>
<blockquote>
<p>आपोशनं प्रदायाथ सावित्रीं त्रिर् जपेद् अथ ।</p>
</blockquote>
<blockquote>
<p>मधु वाता इति त्यृचं (?) मध्व् इत्य् एव त्रिकं तथा ॥</p>
</blockquote>
<p>मध्व् इत्य् एतावत् त्रिर् आवर्तनीयम् इति चतुर्थपादस्यार्थः । व्याहृतीर् जपित्वा सावित्रीं जपेत्, &ldquo;सव्याहृतिकां गायत्रीम्&rdquo; इत् याज्ञवल्क्यस्मरणात् । आपोशनदानविधानान् नित्यभोजनाश्रितनियमाः पर्युक्षणादयः प्राणाहुत्यन्ता भोक्तॄणाम् अत्रापि सन्तीति गम्यते । अत एव कस्यचिद् भोजननियमस्यात्र प्रतिषेधर्थं तदनुष्ठाने दोषम् आह भरद्वाजः ।</p>
<blockquote>
<p>पितॄणाम् अन्नम् आदाय बलिं यस् तु प्रयच्छति ।</p>
</blockquote>
<blockquote>
<p>स्तेयेन ब्रह्महा तेन सुवर्णस्तेयकृद् भवेत् ॥</p>
</blockquote>
<p>पितॄणाम् अन्नं देवपित्रर्थं परिविष्टम् अन्नम् । अत एव सामान्येनोक्तम् अत्रिणा ।</p>
<blockquote>
<p>दत्ते वाप्य् अथ वादत्ते भूमौ यो निक्षिपेद् बलिम् ।</p>
</blockquote>
<blockquote>
<p>तद् अन्नं निष्फलं याति निराशैः पितृभिर् गतैः ॥</p>
</blockquote>
<p>बलिं नित्यभोजननियमविधिपूर्वकं बलिम्,</p>
<blockquote>
<p>भोजनात् किंचिद् अन्नाग्रं धर्मराजाय वै बलिम् ।</p>
</blockquote>
<blockquote>
<p>दत्वाथ चित्रगुप्ताय प्रयतश् चेदम् उच्चरेत् ॥</p>
</blockquote>
<p>इति विहितम् इति यावत् । व्याहृत्यादिजपानन्तरं याज्ञवल्क्यः: &ldquo;जप्त्वा यथासुखं वाच्यम्&rdquo; इति । यथासुखम् इति पदम् अपरिपूर्णत्वाद् अन्विताभिधानात् पदान्तरम् अपेक्षते । तेन जुषध्वम् इति पदम् अध्याहार्यम् । अत एव,</p>
<blockquote>
<p>जुषध्वम् इति ते चोक्ताः सम्यग् विधृतभाजनाः ।</p>
</blockquote>
<blockquote>
<p>कृतमौनाः समश्नीयुर् आपोशनाद् अनन्तरम् ॥</p>
</blockquote>
<p>इति व्यासेनोक्तम् । आपोशनाद् अनन्तरम् अमृतोपस्तरणम् असीति मन्त्रेणापः पीत्वा तदनन्तरम् इत्य् अर्थः । प्राणाहुतयस् त्व् अशनक्रियायाम् अनुप्रविष्टा इति तासां करणे ऽपि समश्नीयुर् आपोसनाद् अनन्तरम् इत्य् अस्य न कश्चिद् विरोधः । भोक्तुम् उपक्रान्तेषु ब्राह्मणेषु श्रद्धकर्तुः कर्तव्यम् आह कात्यायनः: &ldquo;अश्नत्सु जपेद् व्याहृतिपूर्वां गायत्रीं सप्रणवां सकृत् त्रिर् वा रक्षोघ्नीः पित्र्यमन्त्रान् पुरुषसूक्तम् अप्रतिरथम् अन्यानि च पवित्राणि&rdquo; इति । रक्षोघ्नीः &ldquo;कृणुष्व पाजः प्रसितिं (?) न पृथ्वीम्&rdquo; इत्यद्या ऋचः । पित्र्यमन्त्राः: &ldquo;उदीरताम् अवरे&rdquo; इत्यादयः । अप्रतिरथः: &ldquo;आशुः शिशानः&rdquo; इति सूक्तम् । मनुर् अपि ।</p>
<blockquote>
<p>स्वाध्यायं श्रावयेत् पित्र्ये धर्मशास्त्राणि चैव हि ।</p>
</blockquote>
<blockquote>
<p>आख्यानानीतिहासांश् च पुराणान्य् अखिलानि च ॥</p>
</blockquote>
<p>श्रावयेद् यज्ञोपवीतीति शेषः,</p>
<blockquote>
<p>अपसव्येन कर्तव्यं सर्वं श्राद्धं यथाविधि ।</p>
</blockquote>
<blockquote>
<p>सूक्तस्तोत्रजपं मुक्त्वा विप्राणां च विसर्जनम् ॥</p>
</blockquote>
<p>इति जमदग्निस्मरणात् । सूक्तस्तोत्रग्रहणं भुञ्जानेषु विप्रेषु यद् यज् जप्यं तस्य सर्वस्योपलक्षणार्थम् । बृहस्पतिस् तु मन्त्रादिजपाद् अन्यद् अपि कर्तव्यम् आह ।</p>
<blockquote>
<p>भक्ष्यभोज्यगुणान् उक्त्वा भोजयेद् ब्राह्मणान् शनैः । इति ।</p>
</blockquote>
<p>भोक्तारं भोजयितारं च प्रत्य् आह वृद्धशातातपः ।</p>
<blockquote>
<p>अपेक्षितं याचितव्यं श्राद्धार्थम् उपकल्पितम् ।</p>
</blockquote>
<blockquote>
<p>न याचते द्विजो मूढः स भवेत् पितृघातकः ॥</p>
</blockquote>
<blockquote>
<p>अपेक्षितं यो न दद्याच् छ्राद्धार्थम् उपकल्पितम् ।</p>
</blockquote>
<blockquote>
<p>कृपणो मन्दबुद्धिश् च स श्रद्धफलं लभेत् ॥</p>
</blockquote>
<p>न केवलं श्राद्धफलालाभः अपि तु कष्टतमजन्मपाप्तिर् अपि । तथा च निगमः ।</p>
<blockquote>
<p>अपेक्षितं न दद्याद् यः श्राद्धार्थम् उपकल्पितम् ।</p>
</blockquote>
<blockquote>
<p>अथ कृच्छासु घोरासु तिर्यग्योनिषु जायते ॥</p>
</blockquote>
<p>यत् तु वायुपुराणे ऽभिहितम्,</p>
<blockquote>
<p>याचते यदि दातारं ब्राह्मणो ज्ञानवर्जितः ।</p>
</blockquote>
<blockquote>
<p>पितरस् तस्य रुष्यन्ति दातुर् भोक्तुर् न संशयः ॥</p>
</blockquote>
<p>यच् च यमेन,</p>
<blockquote>
<p>कृच्छ्रद्वादशरात्रेण मुच्यन्ते कर्मिणस् ततः ।</p>
</blockquote>
<blockquote>
<p>तस्माद् विद्वान् नैव दद्यान् न याचेन् न तु दापयेत् ॥ इति ।</p>
</blockquote>
<p>तत् श्राद्धार्थम् अनुपकल्पितवस्तुविषयम्, सामान्येनाभिधानात् । श्राद्धार्थम् उपकल्पितान्नादिविषये ऽप्य् अत्यन्ताधिकं दाता न दद्यात् । भोक्ता च न प्रतिगृह्णीयात् । तथा च शङ्खलिखितौ: &ldquo;नात्यधिकं दद्यान् न प्रतिगृह्णीयात्&rdquo; इति । अत्यधिकान्नस्यापरिग्रहणार्थं पूर्वपरिविष्टं प्रभूतम् अत्रास्ति । किम् अन्येनेति भोक्त्रा न वक्तव्यम्, किं तु हस्तसंज्ञया सूचनीयम् । तथा ताव् एव: &ldquo;अन्नपानादि न प्रभूतम् इति ब्रूयुर् अन्यत्र हस्तसंज्ञायाः&rdquo; इति । निगमो ऽपि ।</p>
<blockquote>
<p>नान्नपानादिकं श्राद्धे वारयेन् मुखतः क्वचित् ।</p>
</blockquote>
<blockquote>
<p>अनिष्टत्वाद् बहुत्वाद् वा वारणं हस्तसंज्ञया ॥</p>
</blockquote>
<p>एवं याचनम् अपि न मुखतः कुर्यात्, मौनभङ्गप्रसङ्गात् । तेन तद् अपि हस्तसंज्ञया कार्यम् । एवं दात्रापि पुनर्दानसमये अत्यधिकदानं न भविष्यतीति ज्ञापनार्थम् ईषद् ददामीति मुखतो न वक्तव्यम् । किं तु तूष्णीं किंचित् प्रदर्श्य प्रतिषेधसूचकहस्तसङ्केताभावे ऽभ्यनुज्ञासूचकहस्तसङ्केते वा देयम् । यद् आह यमः,</p>
<blockquote>
<p>यावद् धविष्यं भवति यावद् इष्टं प्रदीयते ।</p>
</blockquote>
<blockquote>
<p>तावद् अश्नन्ति पितरो यावन् नाह ददाम्य् अहम् ॥ इति ।</p>
</blockquote>
<p>परिविष्टान्नेषु यन् निरवशेषतया भुक्तं यच् च भोक्तुं पुनः पुनर् गृह्यते तत् तस्येष्टम् इत्य् अनुमाय तद् आनीय प्रदर्श्य प्रतिषेधसूचनाभावे देयम् । तथा च स एव ।</p>
<blockquote>
<p>यद् यद् रोचेत विप्रेभ्यस् तद् दद्याद् अविमत्सरः । इति ।</p>
</blockquote>
<p>मत्सरग्रहणं दोषान्तराणाम् उपलक्षणार्थम् । अत एव ब्रह्माण्डपुराणम् ।</p>
<blockquote>
<p>न चाश्रु पातयेज् जातु न शुक्तां गिरम् ईरयेत् ।</p>
</blockquote>
<blockquote>
<p>न चोद्वीक्षेत भुञ्जानं न च कुर्वीत मत्सरम् ॥</p>
</blockquote>
<blockquote>
<p>न दीनो न च वा क्रुद्धो न चैवान्यमना नरः ।</p>
</blockquote>
<blockquote>
<p>एकाग्रम् आधाय मनः श्राद्धं कुर्यात् सदा बुधः ॥ इति ।</p>
</blockquote>
<p>शुक्तां निष्ठुराम् । कार्ष्ण्याजिनिर् अपि ।</p>
<blockquote>
<p>कुर्याद् अथापरिश्रान्तो दम्भाहङ्कारवर्जितः ।</p>
</blockquote>
<blockquote>
<p>क्रोधं लोभं तथा मोहं वर्जयेच् छ्राद्धकर्मणि ॥ इति ।</p>
</blockquote>
<p>समानेषु स्वस्य श्रैष्ठ्यसिद्धये परमश्रेष्ठानि भक्ष्यभोज्यानि दद्याद् इत्य् आह स एव ।</p>
<blockquote>
<p>भक्ष्यभोज्यानि चोष्याणि पेयलेह्ययुतानि च ।</p>
</blockquote>
<blockquote>
<p>सर्वश्रेष्ठानि यो दद्यात् सर्वश्रेष्ठो भवेन् नरः ॥</p>
</blockquote>
<p>दत्तेषु भक्ष्यादिषु आ तृप्तेः स्वेच्छया न किंचिद् अवशेषयेत् । तथा च सुमन्तुः ।</p>
<blockquote>
<p>अक्रोधनो रसान् सम्यग् अद्याद् यद्य् अस्य रोचते ।</p>
</blockquote>
<blockquote>
<p>आ तृप्तेर् भोजनं तेषां कामतो नावशेषणम् ॥</p>
</blockquote>
<p><strong>इति स्मृतिचन्द्रिकायां परिवेषणविधिः</strong></p>
<h2 id="नमनतरतबरहमणवषयनतरम">निमन्त्रितब्राह्मणविषयान्तरम्</h2>
<p>**अथान्यान्य् अपि निमन्त्रितब्राह्मणविषयाणि **</p>
<p><strong>कानिचिद् वचनानि लिख्यन्ते</strong></p>
<p>तथा च प्रचेताः ।</p>
<blockquote>
<p>पीत्वापोशनम् अश्नीयात् पात्रदत्तम् अगर्हितम् ।</p>
</blockquote>
<blockquote>
<p>सर्वेन्द्रियाणां चापल्यं न कुर्यात् पाणिपादयोः ॥</p>
</blockquote>
<p>इन्द्रियादिषु चापल्यं भोजनार्थव्यापाराद् अभ्यधिकव्यापारः । तस्मिंस् तु कृते भुक्तम् अन्नं न पितॄन् प्रीणातीत्य् आह हारीतः ।</p>
<blockquote>
<p>उद्धृत्य पाणी विहसन् सक्रोधो विस्मयान्वितः ।</p>
</blockquote>
<blockquote>
<p>श्राद्धकाले तु यत् भुङ्क्ते न तत् प्रीणाति वै पितॄन् ॥</p>
</blockquote>
<p>बोधायनो ऽपि ।</p>
<blockquote>
<p>पादेन पादम् आक्रम्य यो भुङ्क्ते ऽनापदि द्विजः ।</p>
</blockquote>
<blockquote>
<p>नैवासौ भोज्यते श्राद्धे निराशाः पितरो गताः ॥</p>
</blockquote>
<p>वाग्व्यापारः सर्वो ऽपि न कार्यः । यद् आह निगमः: &ldquo;तूष्णीं भुञ्जीरन्न् अविलोकमाना अनुद्धृत्य पात्रम्&rdquo; इति । अविलोकयमानाः दिश इति शेषः । मनुर् अपि ।</p>
<blockquote>
<p>अत्युष्णं सर्वम् अन्नं स्याद् अश्नीरंश् चैव वाग्यताः ।</p>
</blockquote>
<blockquote>
<p>न च द्विजातयो ब्रूयुः दात्रा पृष्टान् हविर्गुणान् ॥</p>
</blockquote>
<p>अश्नीरंश् चैवेत्य् एवशब्देन एकपङ्क्त्युपविष्टब्राह्मणेषु भुञ्जानेषु कथंचिद् अन्योन्यस्पर्शने सत्य् अपि भोजनोपरमो नैव कार्य इत्य् आह । अत एव शङ्खः ।</p>
<blockquote>
<p>श्राद्धपङ्क्तौ तु भुञ्जानो ब्राह्मणो ब्राह्मणं स्पृशेत् ।</p>
</blockquote>
<blockquote>
<p>तद् अन्नम् अत्यजन् भुक्त्वा गायत्र्यष्टशतं जपेत् ॥</p>
</blockquote>
<p>वाग्यमनविधानाद् एव हविर्गुणवचननिषेधसिद्धौ पुनर्निषेधो हस्तसङ्केतेनाप्य् अतत्सूचनार्थः । अतो हस्तसङ्केतेनापि हविर्गुणकथने दोषम् आह अत्रिः ।</p>
<blockquote>
<p>हुङ्कारेणापि यो ब्रूयाद् धस्ताद् वापि गुणान् वदेत् ।</p>
</blockquote>
<blockquote>
<p>भूतलाञ् चोद्धरेत् पात्रं मुञ्चेद् धस्तेन वापि तत् ॥</p>
</blockquote>
<blockquote>
<p>प्रौढपादो बहिःकक्षो बहिर्जानुकरो ऽथ वा ।</p>
</blockquote>
<blockquote>
<p>अङ्गुष्ठेन विनाश्नाति मुखशब्देन वा पुनः ॥</p>
</blockquote>
<blockquote>
<p>पीतावशिष्टतोयादि पुनर् उद्धृत्य वा पिबेत् ।</p>
</blockquote>
<blockquote>
<p>खादितार्थं पुनः खादेत् मोदकादि फलानि वा ॥</p>
</blockquote>
<blockquote>
<p>मुखेन वा धमेद् अन्नं निष्ठीवेत् भाजने ऽथ वा ।</p>
</blockquote>
<blockquote>
<p>इत्थम् अश्नन् द्विजः श्राद्धं हत्वा गच्छत्य् अधोगतिम् ॥</p>
</blockquote>
<p>प्रौढपाद आसनाध्यारोपितपादः । बहिःकष उत्तरवासोबहिर्भूतकक्षद्वयः । भूतलात् पात्रोद्धरणे दोषो ऽन्नाद्याधारमहाभाजनविषयः । पानाद्याधारलघुपात्रस्य &ldquo;पुनर् उद्धृत्य वा पिबेत्&rdquo; इत्य् अनेनोद्धाराभ्यनुज्ञावगमात् । यत् तु देवलेनोक्तम्,</p>
<blockquote>
<p>अन्नपानकशीतोदं ददद्भिर् अवलोकितः ।</p>
</blockquote>
<blockquote>
<p>वक्तव्ये कारेणे संज्ञां कुर्वन् भुञ्जीत पाणिना ॥ इति ।</p>
</blockquote>
<p>अपेक्षानुसारेणान्नपानशीतलवार्यादिदातृभिर् अपेक्षां ज्ञातुम् अवलोकितः क्षुत्पिपासादिलक्षणे अपेक्षादेः कारणे वक्तव्ये पाणिना संज्ञां सङ्केतम् अपेक्षादिसूचकं कुर्वन् भुञ्जीतेति तस्यार्थः प्रत्येतव्यः । न तु स्वादुत्वादिहविर्गुणरूपे अपेक्षाकारणे संज्ञां कुर्वन्न् इति, एवंविधार्थपरिग्रहे पूर्वोक्तवचनविरोधापत्तेः । अन्नपानदात्रा तु हविर्गुणप्रश्नो ऽत्यर्थं दोषत्वान् न कार्य इत्य् आह शङ्खः ।</p>
<blockquote>
<p>श्राद्धे नियुक्तान् भुञ्जानान् न पृच्छेल् लवणादिषु ।</p>
</blockquote>
<blockquote>
<p>उच्छिष्टाः पितरो यान्ति पृच्छतो नात्र संशयः ॥</p>
</blockquote>
<blockquote>
<p>दातुः पतति बाहुर् वै जिह्वा भोक्तुश् च भिद्यते । इति ।</p>
</blockquote>
<p>लवणादिषु न्यूनाधिक्याभावेन हविषः साद्गुण्यं पुनर् अपि प्रदानार्थं न पृच्छेत् । न च पृष्ट्वा सम्यक्त्वेन ज्ञानं दद्यात्, &ldquo;दातुः पतति बाहुः&rdquo; इति दोषस्रवणात् । &ldquo;जिह्वा भोक्तुश् च भिद्यते&rdquo; इति निन्दाबलाद् धविःसाद्गुण्णं (?) सङ्केतेनापि भोक्ता। न सूचयेद् इति निषेधविधिर् गम्यते । पादुकयोर् उपविष्टपीठे वा पादौ निधाय न निमन्त्रिता अश्नीयुर् इत्य् आह विष्णुः: &ldquo;अश्नीयुर् ब्राह्मणा न सोपानत्काः न पीठोपरि निहितपादाः&rdquo; इति । अत्र द्वितीयनिषेधातिक्रमेण यो भुङ्क्ते तस्य दोषम् आह वृद्धशातातपः ।</p>
<blockquote>
<p>आसने पादम् आरोप्य यो भुङ्क्ते द्विजसत्तमः ।</p>
</blockquote>
<blockquote>
<p>हन्ति दैवं च पित्र्यं च तद् अन्नं च प्रजाः पशून् ॥</p>
</blockquote>
<p>निषेधान्तरम् आह प्रचेताः ।</p>
<blockquote>
<p>न स्पृशेद् वामहस्तेन भुञ्जानो ऽन्नं कदाचन ।</p>
</blockquote>
<blockquote>
<p>न पादौ न शिरो बस्तिं (?) न पदा भजनं स्पृशेत् ॥</p>
</blockquote>
<p>निगमो ऽपि ।</p>
<blockquote>
<p>मांसापूपफलेक्ष्वादि दन्तच्छेदं न भक्षयेत् ।</p>
</blockquote>
<blockquote>
<p>ग्रासशेषं न पात्रे ऽस्येत् पीतशेषं न नो पिबेत् (?) ॥</p>
</blockquote>
<p>दन्तच्छेदं न भक्षयेत् हस्तेन मांसादि धृत्वा स्वल्पं स्वल्पं दन्तैश् छित्वा न भक्षयेत् ग्रासशेषं आस्यार्पितग्रासशेषं पुनर् भाजने नास्येत् न क्षिपेत् । उशनापि ।</p>
<blockquote>
<p>भाजनं तु न निःशेषं कुर्यात् प्राज्ञः कथंचन ।</p>
</blockquote>
<blockquote>
<p>अन्यत्र धध्नह् क्षीराद् वा क्षौद्रात् सक्तुभ्य एव च ॥</p>
</blockquote>
<p>इति, यत् तु जमदग्निनोक्तम् &ldquo;न निन्देयुर् नावशेषयेयुः&rdquo; इति, तद् अधिकावशेषविषयम् । यतो ऽनन्तरम् आह स एव: &ldquo;अल्पं पुनर् उत्स्रष्टव्यं तस्यासंस्कृतप्रमीतानां भागधेयत्वात्&rdquo; इति । प्रचेता अपि वर्जनीयम् आह ।</p>
<blockquote>
<p>दन्तच्छेदं हस्तपानं वर्जयेच् चातिभोजनम् । इति ।</p>
</blockquote>
<p>हस्तपानं हस्तेन पेयादिपानं वर्जयेत् । अपित् तु लुघुपात्रेण (?) कुर्यात् । अतिभोजनं तृप्तौ सत्याम् अपि भोजनम् ॥</p>
<p>**इति स्मृतिचन्द्रिकायां निमन्त्रितभोक्तृविषयाणि **</p>
<h2 id="अगनवकरणदवध">अग्निविकिरणादिविधिः</h2>
<p>**अथाग्निविकिरणादिविधिः **</p>
<blockquote>
<p>तृप्तिं भुध्वान्नम् आदाय सतिलं पूर्ववज् जपेत् ।</p>
</blockquote>
<blockquote>
<p>तृप्तिं पृच्छेत् ॥॥॥॥॥॥॥॥॥॥॥। ॥ इति ।</p>
</blockquote>
<p>पूर्ववज् जपेद् इत्यादेर् अर्थः कात्यायनेन प्रपञ्चितः: &ldquo;गायत्रीं मधु मध्व् इति च जपित्वा तृप्याः स्थ इति पृच्छति&rdquo; इति । एवं पृष्टाः ते विप्राः तृप्ताः स्मः, इत् ब्रूयुः,</p>
<blockquote>
<p>तृप्ताः स्थ इति पृष्टास् ते ब्रूयुस् तृप्ताः स्म इत्य् अपि ।</p>
</blockquote>
<p>इति व्यासस्मरणात् । तृप्ताः स्मः इत्य् उक्ते अनन्तरं ब्राह्मण्डपुराणम् ।</p>
<blockquote>
<p>प्रोक्ष्य भूमिम् अथाद्भिस् तु भूमौ पितृपरायणः ।</p>
</blockquote>
<blockquote>
<p>ततो विकिरणं कुर्याद् विधिदृष्टेन कर्मणा ॥</p>
</blockquote>
<p>किं पुनर् विधिदृष्टं कर्मेत्य् अपेक्षिते मनुः ।</p>
<blockquote>
<p>सार्ववर्णिकम् अन्नाद्यं संनीयाप्लाव्य वारिणा ।</p>
</blockquote>
<blockquote>
<p>समुस्तृजेद् भुक्तवताम् अग्रतो विकिरन् भुवि ॥</p>
</blockquote>
<p>सर्वे विप्रभुक्तान्नव्यञ्जनवर्णाः प्रकारा यस्मिन्न् अन्नाद्ये तत्सार्ववर्णिकम् अन्नाद्यं संनीय यद् यद् अन्नं विप्रैर् उपभुक्तं ततस् तत एकदेशम् अवदायावदाय क्वचित् पात्रे एकीकृत्येत्य् अर्थः । मत्स्यपुराणे ।</p>
<blockquote>
<p>भुक्तवत्सु ततस् तेषु भाजने वान्तिके नृप ।</p>
</blockquote>
<blockquote>
<p>सार्ववर्णिकम् अन्नाद्यं संनीयाप्लाव्य वारिणा ॥</p>
</blockquote>
<blockquote>
<p>समुत्सृजेद् भुक्तवताम् अग्रतो विकिरेद् भुवि ॥</p>
</blockquote>
<p>आप्लाव्य अवोक्ष्येत्य् अर्थः । समुत्सृजेत् विनिक्षिपेत्, &ldquo;ये अग्नीति भुवि क्षिपेत्&rdquo; इति प्रचेतसाभिधानात् । ये अग्नीति मन्त्रः कात्यायनेन दर्शितः:</p>
<blockquote>
<p>ये अग्निदग्धा ये अनग्निदग्धा ये वा जाताः कुले मम ।</p>
</blockquote>
<blockquote>
<p>भूमौ दत्तेन पिण्डेन तृप्ता यान्तु परां गतिम् ॥ इति ।</p>
</blockquote>
<p>यद्य् अपि भूमौ दत्तेनेति मन्त्रवर्णात् विधायकसर्ववचनेषु भुवीत्यभिधानाच् च न दर्भास्तरणमात्रास्तीति प्रतिभाति । तथापि &ldquo;दर्भेषु विकिरश् यः&rdquo; इति मनुवचने दर्भसत्त्वानुवाददर्शनाद् दर्भान् आस्तीर्य तत्र विकिरो देय इति विधिः कल्प्यते । तेन दर्भास्तृतभूमौ विकिरो देयः न केवलायाम् इति मन्तव्यम् । सार्ववर्णिकान्नोद्दरणादि सर्वं प्राचीनावीतिना कार्यम्, सूक्तादिजपव्यतिरिक्ते श्राद्धकर्मणि प्राचीनावीतित्वाभिधानात् । विकिरनिक्षेपस्थाने विक्षेपात् पूर्वं पिण्डदानोक्तप्रकारेण तूष्णीं सतिलं वारि क्षिप्त्वा विकिरस्योपरि पुनः सतिलं वारि निक्षेप्तव्यम्,</p>
<blockquote>
<p>उदङ्मुखानां विप्राणां पुरः सोदकं ततः ।</p>
</blockquote>
<blockquote>
<p>अन्नं तु किरेत् भक्त्या ॥॥॥॥॥॥ ॥</p>
</blockquote>
<p>इति मार्कण्डेयेनोक्तत्वात् । अन्नं विकीर्यानन्तरम् उपवीती भूत्वाचामेत्, अनाचमने दोषस्मरणात् । तथा च मरीचिः ।</p>
<blockquote>
<p>श्राद्धेषु विकिरं दत्वा यो नाचामेन् मतिभ्रमात् ।</p>
</blockquote>
<blockquote>
<p>पितरस् तस्य षण्मासं भवन्त्य् उच्छिष्टभोजिनः ॥</p>
</blockquote>
<p>तदनन्तरं ब्राह्मणांश् चाचमयेत् । तथा च मदालसावाक्यम् ।</p>
<blockquote>
<p>॥॥॥॥॥॥॥॥॥॥॥॥॥॥॥॥॥॥॥॥॥॥ प्रकीर्य भुवि सर्वतः ।</p>
</blockquote>
<blockquote>
<p>तदन्वाचमनार्थाय दद्याद् आपः सकृत् सकृत् ॥</p>
</blockquote>
<p>तदनु अन्नविकिरणात् पश्चाद् आचमनार्थाय नित्यभोजननियमेषु उक्तं &ldquo;अमृतापिधानम् असि&rdquo; इति मन्त्रपूर्वकं यद् गण्डूषं तदर्थं वैस्वदैविकविप्रपूर्वकं प्रतिविप्रं सकृत् सकृद् अपो निनयेद् इत्य् अर्थः । गण्डूषकरणं च विप्रैर् हस्तलेपप्रक्षालनम् अकृत्वैव कार्यम् इति सूचयितुं सकृत् सकृद् अद्याद् इत्य् उक्तम् । एवं च यथा हस्तप्रक्षालनं क्र्त्वा गण्डूषकरणे नित्यभोजने पुरुषार्थविध्यतिक्रमात् पुरुषदोषः, तथात्र श्राद्धार्थविध्यतिक्रमाच् छ्राद्धस्य वैगुण्यं भवति । तथाह मरीचिः ।</p>
<blockquote>
<p>हस्तौ प्रक्षाल्य गण्डूषं यः पिबेद् अविचक्षणः ।</p>
</blockquote>
<blockquote>
<p>आसुरं तद् भवेच् छ्राद्धं पितॄणां नोपतिष्ठते ॥ इति ।</p>
</blockquote>
<p>गण्डूषं यः पिबेद् भोजने विरते &ldquo;अमृतापिधानम् असि&rdquo; इति मन्त्रेणापो यः पिबेद् इत्य् अर्थः । गण्डूषर्थोदकदानानन्तरं विष्णुः: &ldquo;उदङ्मुखेष्व् आचमनम् आदौ दद्यात् प्राङ्मुखेषु ततः प्रोक्षणम् इति श्राद्धशेषं प्रोक्ष्य दर्भपाणिः सर्वं कुर्वीत&rdquo; इति । पैतृकब्राह्मणेषु प्रथमं हस्तप्रक्षालनपूर्वकाचमनार्थम् अपो दत्वा पश्चाद् वैश्वदैविकब्राह्मणेषु दत्वा &ldquo;सुप्रोक्षितम्&rdquo; इति मन्त्रेण श्रद्धदेशं प्रोक्ष्य दर्भपाणिः सर्वम् उपरितनं कर्म कुर्याद् इत्य् अर्थः । एवंभूतहस्तप्रक्षालनपूर्वकाचमनक्रमविधिं हेतुवन् निगदार्थवादसहितम् आह शातातपः ।</p>
<blockquote>
<p>विश्वेदेवनिविष्टानां चरमं हस्तधावनम् ।</p>
</blockquote>
<blockquote>
<p>विसर्जनं च निर्दिष्टं तेषु रक्षा यतः स्थिरा ॥ इति ।</p>
</blockquote>
<p><strong>इति स्मृतिचन्द्रिकायाम् अन्नविकिरणादिविधिः</strong></p>
<h2 id="पणडदनवध">पिण्डदानविधिः</h2>
<p><strong>अथ पिण्डदानविधिः</strong></p>
<p>तत्र मनुः ।</p>
<blockquote>
<p>पिण्डनिर्वापणं केचित् पुरस्ताद् एव कुर्वते । इति ।</p>
</blockquote>
<p>ब्राह्मणभोजनात् पुरस्तात् तेषाम् अर्चनानन्तरम् अग्नौकरणानन्तरं वा पिण्डनिर्वापणं केचित् कुर्वत इत्य् अर्थः । एवम् एव स्मृत्यन्तरेषु भोजनात् पुरस्तात् पिण्डनिर्वापणस्य कालद्वयदर्शनात् । केचिद् इति वचनाद् अपरे ब्राह्मणभोजनात् परस्ताद् आचमनात् प्राग् ऊर्ध्वं वा (ब्राह्मणविसर्जनाद् पूर्वं वा) (?) पिण्डनिर्वपणम् कुर्वत इत्य् अवगम्यते, स्मृत्यन्तरेषु ब्राह्मणभोजनाद् ऊर्ध्वम् एव कलद्वयदर्शनात् । अत्र यथास्वशाखं व्यवस्था । तथा च स्मृत्यन्तरम् ।</p>
<blockquote>
<p>मुनिभिर् भिन्नकालेषु पिण्डदानं तु यत् स्मृतम् ।</p>
</blockquote>
<blockquote>
<p>तत् स्वशाखामयं यत्र तत्र कुयाद् विचक्षणः ॥</p>
</blockquote>
<p>तत् भिन्नकालेxउ स्मृतं पिण्डदानं यस्मिन् काले कृतं स्वशाखायाम् अनुमतम् अनुगृहीतं भवति तस्मिन् काले कुर्याद् इत्य् अर्थः । ब्राह्मणभोजनात् पुरस्तात् परस्ताद् वेति पक्षद्वये व्यवस्थाम् आह लोकाक्षिः ।</p>
<blockquote>
<p>अप्रशस्तेषु यागेषु पूर्वं पिण्डावनेजनम् ।</p>
</blockquote>
<blockquote>
<p>भोजनस्य प्रशस्तं तु पश्चाद् एवोपकल्पयेत् ॥</p>
</blockquote>
<p>अप्रशस्तेषु यागेषु सपिण्डीकरणाख्यश्राद्धात् पूर्वं विहितश्राद्धेषु । अवनेजनम् अवाचीनपाणिना निर्वपणम् । भोजनस्य निमन्त्रितब्राह्मणभोजनस्य । प्रशस्तं सपिण्डीकरणादिश्रद्धेxउ क्रियमाणं भोजनत् पश्चाद् एव यथाकालम् उपकल्पयेत् । एवं च पार्वणश्राद्धे भोजनात् पश्चाद् एव स्वशाखानुमते काले पिण्डं दद्यात् । तत्र आश्वलायनशाखिनां ब्राह्मणभोजनाद् ऊर्ध्वं तेष्व् आचान्तेषु पिण्डदानकालः । तथा आश्वलायनः: &ldquo;भुक्तवत्स्व् आचान्तेषु पिण्डं निदध्याद् अनाचान्तेष्व् एके&rdquo; इति । तत्र अनाचान्तेष्व् एके इति इति पक्षस्य सौकर्यात् स्वगृह्यानुक्तकालविशेषैर् अप्य् अयम् एव पक्षो ग्राह्यः । याज्ञवल्क्यस् तु पिण्डदानप्रकारम् आह ।</p>
<blockquote>
<p>सर्वम् अन्नम् उपादाय सतिलं दक्षिणामुखः ।</p>
</blockquote>
<blockquote>
<p>उच्छिष्टसंनिधौ पिण्डान् दद्यात् तु पितृयज्ञवत् ॥</p>
</blockquote>
<p>श्राद्धार्थपाकसिद्धं सर्वप्रकारम् अन्नं स्तोकं स्तोकम् उद्धृत्य क्वचित् पात्रे समवदाय तदन्नमयान् पिण्डान् स्वशाखाविहितपिण्डपितृयज्ञविधानेन स्मृतिकारोपदिष्टेन सतिलत्वदक्षिणामुखत्वादिविशेषसहितेनोच्छिष्टसंनिधौ दद्याद् इत्य् अर्थः । ननूच्छिष्टसंधिर् अशुचिर् देशो भवतीति तत्र कथं पिण्डदानं विधीयत इत्य् आशङ्क्याह अत्रिः ।</p>
<blockquote>
<p>पितॄणाम् आसनस्थाद् अग्रतिस्रष्व् अरत्निषु ।</p>
</blockquote>
<blockquote>
<p>उच्छिष्टसंनिधानं तन् नोच्छिष्टासनसंनिधौ ॥</p>
</blockquote>
<p>उच्छिष्टसंपर्करहितासन्नदेशोपलक्षणार्थं त्रिष्व् अरत्निष्व् इत्य् उक्तम् । तेन नात्र त्र्यरत्निनियमः । अत एव जातूकर्ण्यः ।</p>
<blockquote>
<p>व्यायाममात्रं समुत्सृज्य पिण्डांस् तत्र प्रदापयेत् । इति ।</p>
</blockquote>
<p>पारस्करो ऽपि ।</p>
<blockquote>
<p>पात्राणां बाहुमात्रेण पिण्डदानं विधीयते । इति ।</p>
</blockquote>
<p>पात्राणाम् उच्छिष्टाशनवद् अमात्राणाम् आधारस्थानात् । बाहुमात्रेण बाहुमात्रम् उत्सृजेद् इत्य् अर्थः । व्यासो ऽपि ।</p>
<blockquote>
<p>अरत्निमात्रम् उत्सृज्य पिण्डांस् तत्र प्रदापयेत् ।</p>
</blockquote>
<blockquote>
<p>यत्रोपस्पृशतां वापि प्राप्नुवन्ति न बिन्दवः ॥ इति ।</p>
</blockquote>
<p>कार्ष्णाजिनिर् अपि पिण्डपितृयज्ञविधानेन क्रियमाणे पिण्डदाने विशेषम् आह ।</p>
<blockquote>
<p>अन्नं पात्रे समुद्धृत्य सर्वस्य प्रकृतस्य तु ।</p>
</blockquote>
<blockquote>
<p>शेषान्नप्रश्नपूर्वं तु दद्यात् पिण्डान् क्रमेण तु ॥ इति ।</p>
</blockquote>
<p>शेषम् अन्नं पिण्डार्थम् उद्धृताच् छेषं सर्वं प्रकृतम् अन्नम् । तस्य एवंविधशेषान्नस्य प्रश्नः तत्पूर्वकं पिण्डान् दद्यात् । शेषम् अप्य् अस्तिकं क्रियताम् इत्य् एवंविधं प्रश्नं कृत्वा तदनुगुणं विप्राणाम् उत्तरं च श्रुत्वा पश्चात् पिण्डदानविधिं कुर्याद् इति यावत् । किं पुनस् तदनुगुणम् उत्तरं विप्रैर् वक्तव्यम् इत्य् अपेक्षिते तत्सूचनार्थम् उशनसोक्तम्: &ldquo;तैर् अनुज्ञातः शेषम् इष्टेभ्यो दद्यात् स्वयं वा भुञ्जीत&rdquo; इति । इष्टेभ्यो दद्याद् इष्टान् भोजयेत् स्वयं वा भुञ्जीतेत्य् अर्थः । वाशब्दो ऽत्र चशब्दार्थे द्रष्टव्यः, &ldquo;भुञ्जीत पितृसेवितम्&rdquo; इति याज्ञवल्क्येन नित्यवद् भोजनविधानात् । यत एव पितृसेवितावशिष्टभोजनं नित्यम् अत एवैकाद्श्याम् उपवाससिद्धये पितृसेवितशेषभोजनस्थाने प्रत्याम्नायः स्मर्यते ।</p>
<blockquote>
<p>उपवासो यदा नित्यः श्राद्धं नैमित्तिकं भवेत् ।</p>
</blockquote>
<blockquote>
<p>उपवासं तदा कुर्याद् आघ्राय पितृसेवितम् ॥ इति ।</p>
</blockquote>
<p>यत् पुनर् औशनसवचनगतवाशब्दस्य प्रसिद्धार्थत्वम् अभिसंध्याभिहितं देवस्वामिना: &ldquo;भुञ्जीत पितृसेवितम् इत्य् एतन् न नैयमिकम्&rdquo; इति, एवं च स्वयं भुञ्जीतेत्य् औशनसवचस्थवाशब्देन पितृसेवितशेषभोजनस्य पाक्षिकत्वावगतेर् भुञ्जीत पितृसेवितम् इत्य् एतद् याज्ञवल्कीयं विधानं न नैयमिकं न नित्यम् इति तदीयग्रह्थस्यार्थः — तद् एतच् चिन्त्यम्, याज्ञवल्कीयं च वचनं नित्यम्, प्रत्याम्नायवचनस्य दर्शितत्वात्,</p>
<blockquote>
<p>श्राद्धं कृत्वा तु यो विप्रो न भुङ्क्ते तु कदाचन ।</p>
</blockquote>
<blockquote>
<p>देवा हविर् न गृह्णन्ति कव्यानि पितरस् तथा ॥</p>
</blockquote>
<p>इति देवलेन पितृसेवितशेषभोजनाकरणे दोषस्मरणाच् च । एवं चेष्टैः सह भुज्यताम् इत्य् अभ्यनुज्ञारूपम् उत्तरं विप्रैर् देयम् इत्य् उशनसा सूचितम् इति मन्तव्यम् । देवलो ऽपि पितृयज्ञविधानेन पिण्डदाने विशेषम् आह ।</p>
<blockquote>
<p>ततः सर्वाशनं पात्रे गृहीत्वा विधिवत् स्वयम् ।</p>
</blockquote>
<blockquote>
<p>तेषाम् उच्छेषणस्थाने तेन पात्रेण निक्षिपेत् ॥</p>
</blockquote>
<p>तेषां भुक्तवतां ब्राह्मणानाम् उच्छेषणस्थाने उच्छिष्टसंनिधाव् इत्य् अर्थः । पात्रेण निक्षेपो नैयमिको न भवति । यद् आह मरीचिः ।</p>
<blockquote>
<p>पात्राणां खड्गपात्रेण पिण्डदानं विधीयते ।</p>
</blockquote>
<blockquote>
<p>राजतौदुम्बराभ्यां वा हस्तेनैवाथ वा पुनः ॥</p>
</blockquote>
<p>हस्तेनेति पक्षः श्रेयान् इत्य् अर्थम् एवकारः कृतः, न पुनर् अवधारणार्थः । तथात्वे पूर्वापरविरोधो देववचनविरोधश् च स्यात् । पिण्डनिर्वापणस्थाने प्रथमं यत् कर्तव्यं तद् ब्रह्माण्डपुराणे दर्शितम् ।</p>
<blockquote>
<p>सव्योत्तराभ्यां पाणिभ्यां कुर्याद् उल्लेखनं द्विजः ।</p>
</blockquote>
<blockquote>
<p>प्रघर्षणं ततः कुर्याच् छ्राद्धकर्मण्य् अतन्द्रितः ॥</p>
</blockquote>
<blockquote>
<p>खण्डनं प्रेषणं चैव तथैवोल्लेखनक्रिया ।</p>
</blockquote>
<blockquote>
<p>सकृद् एव पितॄणां स्याद् देवानां तु त्रिर् उच्यते ॥</p>
</blockquote>
<p>खण्डनं बर्हिरादेच्छेदनम् (?) । पेषणं भूमिघर्षणादिकम् । उल्लेखनक्रिया पिण्डनिर्वापणलेखाकरणम् । केनोल्लेखनं कार्यम् इत्य् अपेक्षायाम् उक्तं तत्रैव ।</p>
<blockquote>
<p>वज्रेण वा कुशैर् वापि उल्लिखेत् तु महीम् द्विजः । इति ।</p>
</blockquote>
<p>वज्रेण स्फ्येनेत्य् अर्थः । &ldquo;वज्रो वै स्फ्यः&rdquo; इत् श्रुतेः । पारस्करेण तु स्फ्यशब्देनैवोक्तम् ।</p>
<blockquote>
<p>कराभ्याम् उल्लिखेत् स्फ्येन कुशैर् वापि महीं द्विजः । इति ।</p>
</blockquote>
<p>कराभ्यां गृहीतेन स्फ्येन गृहीतैः कुशैर् वा महीं लिखेद् इत्य् अर्थः । अत्र मन्त्रम् आह कात्यायनः: &ldquo;उल्लिख्यापहताः&rdquo; इति । &ldquo;अपहता असुरा रक्षांसि पिशाचा वेदिषदः&rdquo; इति मन्त्रेणोल्लिख्येत्य् अन्वयः । अनेन मन्त्रेण स्प्येनोल्लेखनं पितृयज्ञवद् इत्य् अनेन प्राप्तम् । उल्लेखनानन्तरम् उल्लिखितदेशम् अवोक्षेत्, &ldquo;स्प्येन तेषाम् उल्लिखेद् अपहता असुरा रक्षांसि पिशाचा वेदिषद इति ताम् अवोक्ष्य&rdquo; इति आश्वलायनेन पिण्डपितृयज्ञधर्मकथने ऽभिधानात् । रेखां दक्षिणाप्राचीम् उल्लिखेत्, &ldquo;सर्वकर्मणि तां दिशम्&rdquo; इत् परिभाषायां तेनैवोक्तत्वात् । अवोक्षितदेशे कुशान् आस्तृणुयात्, &ldquo;क्षिपेत् कुशांस् तत्र च दक्षिणाग्रान्&rdquo; इति पुराणे ऽभिधानात् । इदम् अपि पिण्डपितृयज्ञवद् इत्य् अनेनैव प्राप्तम्, सकृदाच्छिन्नैर् अवस्तीर्येति पिण्डपितृयज्ञे विहितत्वात् । एवं च दक्षिणाग्रत्वमात्रम् एव पौराणिको विशेषः । कुशालाभे विष्णुधर्मोत्तरे ऽभिहितम् ।</p>
<blockquote>
<p>पिण्डनिर्वपणं कार्यं कुशालाभे विचक्षणैः ।</p>
</blockquote>
<blockquote>
<p>काशेषु राजदूर्वासु पवित्रे परमे स्मृते ॥</p>
</blockquote>
<p>राजदूर्वासु अतिदीर्घदूर्वासु । कुशास्तरणे विशेषो वायुपुराणे दर्शितः ।</p>
<blockquote>
<p>सकृद् एवास्तरेद् दर्भान् पिण्डार्थं दक्षिणामुखः ।</p>
</blockquote>
<blockquote>
<p>प्राग्दक्षिणाग्रान्  नियतः ॥ इति ।</p>
</blockquote>
<p>एवं च दक्षिणाग्रतया सह दक्षिणाप्रागग्रताया विकल्पो वेदितव्यः । दर्भास्तरणानन्तरं सुमन्तुः ।</p>
<blockquote>
<p>असाव् अवनेनिङ्क्ष्वेति पुरुषं पुरुषं प्रति ।</p>
</blockquote>
<blockquote>
<p>त्रिस् त्रिर् एकेन हस्तेन विदधीतावनेजनम् ॥</p>
</blockquote>
<p>असाव् इत्य् अत्र पित्रादीनां गोत्रसहितनामग्रहणं संबोधनरूपेण कृत्वा अवनेनिङ्क्ष्वेति वक्तव्यम्,</p>
<blockquote>
<p>पिण्डोदकप्रदानं तु नित्यनैमित्तिकेष्व् अपि ।</p>
</blockquote>
<blockquote>
<p>आलभ्य नाम गोत्रेण कर्तव्यं सर्वदैव हि ॥</p>
</blockquote>
<p>इति व्यासस्मरणात् । आलभ्य पित्रादीन् संबोध्येत्य् अर्थः । एकेन हस्तेनेत्य् अञ्जलिनिवृत्त्यर्थम् उक्तम् । तथा च सुमन्तुः ।</p>
<blockquote>
<p>श्राद्धे सेचनकाले तु पाणिनैकेन दीयते ।</p>
</blockquote>
<blockquote>
<p>तर्पणे तूभयं कुर्याद् एष एव विधिः सदा ॥ इति ।</p>
</blockquote>
<p>एकेन पाणिना सव्येतरेण,</p>
<blockquote>
<p>अपसव्येन हस्तेन निर्वपेद् उदकं भुवि ।</p>
</blockquote>
<p>इति मनुस्मरणात् । अपसव्यहस्ते प्रदेशविशेषो मदालसयोक्तः ।</p>
<blockquote>
<p>पितृतीर्थेन तोयं च दद्यात् तेभ्यः समाहितः । इति ।</p>
</blockquote>
<p>तेभ्यः पितृभ्यः । चशब्दात् सतिलं तोयं प्रत्येतव्यम् । तथा च उशनसोक्तम्: &ldquo;तिलमिश्रितोदकेनासिच्य दर्भास्तीर्णायां भूमौ पिण्डान् (?) दद्यात्&rdquo; इति । कात्यायनस् त्व् अवनेजनम् उदपात्रेण कर्तव्यम् इत्य् आह: &ldquo;उदपात्रेणावनेजयत्य् असाव् अवनेनिङ्क्ष्वेति यजमानस्य पितृप्रभृतींस् त्रीन्&rdquo; इति । आश्वलायनस् त्व् अवनेजने मन्त्रान्तरम् आह: &ldquo;प्राचीनावीती रेखं त्रिर् उदकेनोपनयेच् छुन्दन्तां पितरः शुन्धन्तां पितामहाः शुन्धन्तां प्रपितामहाः&rdquo; इति । कात्यायनस् त्व् अवनेजनानन्तरं बर्हिरास्त्रणं कार्यम् इत्य् आह: &ldquo;उपमूलं च सकृद् आच्छिन्नं रेखायां कृत्वा यथवनिक्तं पिण्डान् ददाति&rdquo; इति । अवनेजनबर्हिरास्तरणयोः पौर्वापर्यविकल्पे यथास्वशाखं व्यवस्था । एवम् एवावनेनिङ्क्ष्व शुन्धन्तां पितर इत्यादिमन्त्राणाम् अपि यथास्वशाखं व्यवस्था । एवम् एवावनेजनकरणभूतहस्तोदपात्रयोर् अपि । यथावनिक्तं पिण्डदाने मन्त्रान् आह कात्यायनः: &ldquo;असाव् एतत् ते इति, ये च त्वाम् (?) अन्व् इति चैके&rdquo; इति । असाव् इत्य् अत्र पित्रादीनां संबोधनरूपेण गोत्रसहितनामग्रहणं कृत्वा एतत् ते इति वक्तव्यम्,</p>
<blockquote>
<p>पिण्डोदकप्रदानं तु नित्यनैमित्तिकेष्व् अपि ।</p>
</blockquote>
<blockquote>
<p>आलभ्य नाम गोत्रेण कर्तव्यं सर्वदैव हि ॥</p>
</blockquote>
<p>इति व्यासस्मरणात् । एवं च अमुकगोत्रामुकशर्मन्न् एतत् ते इति पिण्डदानमन्त्र उन्नेयः । &ldquo;ये च त्वाम् अनु इत् चैके&rdquo; इति पक्षे मन्त्रत्रये ऽप्य् एतत् ते इत्य् अस्माद् अनन्तरम् &ldquo;ये च त्वाम् अनु&rdquo; इति मन्त्रशेषो द्रष्टव्यः । आश्वलायनस् त्व् अन्यथा पिण्डदानमन्त्रान् आह: &ldquo;एतत् ते ऽसौ, ये च त्वाम् अनु&rdquo; इति । अत्रापि असाव् इत्य् अत्र संबोधनरूपेण पित्रादीनां गोत्रसहितनामग्रहणं कर्तव्यम् । <span style="text-decoration:underline;">नन्व्</span> एतत् ते इत्य् अत्रैतद् इति कथं नपुंसकलिङ्गनिर्देशः, पिण्डस्यैतच् छब्दाभिधेयत्वात् तस्य च पुंलिङ्गत्वात् (?) । अत एव गोभिलेन: &ldquo;असाव् एष ते पिण्डो ये च त्वाम् अनु&rdquo; इत्य् उक्तम् । अत्र केचिद् एतत् ते पिण्डरूपम् अन्नम् इत्य् अध्याहारः कार्य इत्य् आहुः, तद् अयुक्तम् । अगत्याध्याहार आश्रयणीयः । अस्ति चात्र गतिः &ldquo;क्रुद्धस्य पिण्डं पतति&rdquo; इति वृद्धप्रयोगदर्शनात् । नपुंसकलिङ्गो ऽपि भूरिप्रयोगसिद्धः पिण्डशब्दो ऽस्ति । तेन पिण्डदानमन्त्रे ऽपि एतत् पिण्डं तवेत्य् अध्याहारं विनैवार्थो ऽवगन्तव्यः । अवनेजनादिकं च सर्वं पितृयज्ञवद् इत्य् अनेनैव प्राप्तम् । सतिलत्वमात्रं तु विशेषः । पिण्डे ऽपि सतिलत्वरूपो विशेषो मदालसयोक्तः ।</p>
<blockquote>
<p>सतिलेन ततो ऽन्नेन पिण्डांस् त्रीन् एव पुत्रकः ।</p>
</blockquote>
<blockquote>
<p>पितॄन् उद्दिश्य दर्भेषु दद्याद् उच्छिष्टसंनिधौ ॥</p>
</blockquote>
<p>पितॄन् यजमानस्य जनकादीन् इत्य् अर्थः । तथा च कार्ष्णाजिनिः ।</p>
<blockquote>
<p>तेषां लोकान्तरस्थानां बान्धवैर् नामगोत्रतः ।</p>
</blockquote>
<blockquote>
<p>अपसव्येन दर्भेषु पिण्डा देयास् त्रयस् तु वै ॥</p>
</blockquote>
<p>तेषां पितृपितामहप्रपितामहानाम् । अपसव्येन दक्षिणहस्तेन । लोकान्तरस्थानाम् इत्य् अत्र मृतानाम् इति ज्ञापयितुम् आह स एव ।</p>
<blockquote>
<p>नाना तु जातय इह तिर्यग्योनिषु जतिषु ।</p>
</blockquote>
<blockquote>
<p>पिण्डभाजो भवन्त्य् एते तासु तासु च योनिषु ॥</p>
</blockquote>
<p>इह इहलोक इत्य् अर्थः । अनेन पिण्डदानरूपश्राद्धे ऽपि यजमानस्य पूर्वपुरुषा एव देवताः न वस्वादय इति गम्यते । एवं च यद् युक्तं स्मृत्यन्तरे,</p>
<blockquote>
<p>प्रथमो वरुणो देवः प्रजापतिस् तथापरः ।</p>
</blockquote>
<blockquote>
<p>तृतीयो ऽग्निः स्मृतः पिण्ड एव पिण्डविधिः स्मृतः ॥</p>
</blockquote>
<p>इति, तत् न वरुणादीनां देवतात्वप्रतिपादनपरम्, किं तु यथा वसुरुद्रादित्यत्वरूपाः पितरः श्राद्धदेवता इति याज्ञवल्क्येनान्नत्यागादौ वस्वादिरूपेण पित्रदयो ध्यातव्याः इत्य् एवंपरतयोक्तम्, तथा पिण्डदाने वरुणादिरूपेण पित्रदयो ध्यातव्याः इत्य् एवंपरतयोक्तम् इत् मन्तव्यम् । तेन यथान्नत्यागे वस्वादिरूपान् सपत्नीकान् पित्रादीन् चतुर्थ्यन्तेन पित्रादिपदेन गोत्रनमसहितेनोद्दिश्यान्नत्यागः क्रियते तथैतत् ते इति मन्त्रोच्चारणानन्तरं वरुणादिरूपान् सपत्नीकान् पित्रादीन् उद्दिश्य पिण्डत्यागः कर्तव्यः । अथ वा आवाहनादौ अन्नत्यागपर्यन्ते पिण्डनिर्वापणादौ च सर्वत्रात्मानम् अनिरुद्धत्वेन प्रद्युम्नसंकर्षणवसुदेवरूपेण पितृपितामहप्रपितामहांश् च यथाक्रमेण ध्यत्वा आवाहनादिकं कुर्यात् । तथा च भविष्यत्पुराणे ।</p>
<blockquote>
<p>अनिरुद्धः स्वयं देवः प्रद्युम्नस् तु पिता स्मृतः ।</p>
</blockquote>
<blockquote>
<p>सङ्कर्षणस् तज्जनको वासुदेवस् तु तत्पिता ॥</p>
</blockquote>
<p>स्वयं श्राद्धकर्ता अनिरुद्धो देवः । श्राद्धकर्तुः पिता प्रद्युम्नः स्मृतः । तज्जनकः श्राद्धकर्तृपितृजनकः सङ्कर्षणः स्मृतः । तत्पिता श्राद्धकर्तृपितृजनकपिता वसुदेवः स्मृत इत्य् अर्थः । पिण्डदाता पिण्डदानसमये सव्यं जान्व् आच्य पिण्डदानं कुर्याद् इति वायुपुराणे ऽभिहितम् ।</p>
<blockquote>
<p>मधुसर्पिस्तिलयुतान् त्रीन् पिण्डान् निर्वपेद् बुधः ।</p>
</blockquote>
<blockquote>
<p>जानु कृत्वा तथा सव्यं भूमौ पितृपरायणः ॥</p>
</blockquote>
<p>सव्यं जानु भूमौ कृत्वा सव्यं जान्व् आच्येत्य् अर्थः । एतत् पितृयज्ञवद् इत्य् अनेनैव सिद्धम् । त्रीन् पिण्डान् इति वदन् मात्रादीनां पृथक्पिण्डनिर्वापणाभावं दर्शयति । तेन सपत्नीकस्य पित्रादेर् एकैकः पिण्डो निर्वपणीयः । पिण्डप्रमाणम् आह व्यासः ।</p>
<blockquote>
<p>द्विहायनस्य वत्सस्य विशत्य् आस्ये यथासुखम् ।</p>
</blockquote>
<blockquote>
<p>तथा कुर्यात् प्रमाणं तु पिण्डानां व्यासभाषितम् ॥</p>
</blockquote>
<p>द्विहायनो द्विवर्षो वत्सः । प्रमाणान्तराण्य् आह अङ्गिराः ।</p>
<blockquote>
<p>कपित्थबिल्वमात्रान् वा पिण्डान् दद्याद् विधानतः ।</p>
</blockquote>
<blockquote>
<p>कुक्कुटाण्डप्रमाणान् वा यदि वामलकैः समान् ॥</p>
</blockquote>
<blockquote>
<p>बदरेण समान् वापि दद्याच् छ्राद्धासमन्वितः ॥ इति ।</p>
</blockquote>
<p>आमलके तु विशेषम् आह मरीचिः ।</p>
<blockquote>
<p>आर्द्रामलकमात्रांस् तु पिण्डान् कुर्वीत पार्वणे ।</p>
</blockquote>
<p>अमावास्याख्ये पार्वणे । पिण्डपितृयज्ञानन्तरम्,</p>
<blockquote>
<p>पितृयज्ञं तु निर्वर्त्य विप्रश् चन्द्रक्षये ऽग्निमान् ।</p>
</blockquote>
<blockquote>
<p>पिण्डान्वाहार्यकं श्राद्धं कुर्यान् मासानुमासिकम् ॥</p>
</blockquote>
<p>इति वचनेन यद् विहितं तद् इदम् अमावास्यारूपपर्वसंबन्धलक्षणप्रवृत्तिनिमित्तेन योगेन रूढ्या वा पार्वणशब्देनोच्यते । तथा च शातातपः ।</p>
<blockquote>
<p>दर्शश्राद्धं च यत् प्रोक्तं पार्वणं तत् प्रकीर्तितम् । इति ।</p>
</blockquote>
<p>तत्र ब्राह्मणनिमन्त्रनादिसर्वधर्माणाम् आम्नानात् श्राद्धान्तराणां सर्वेषां प्रकृतिभूतं तद् इत्य् अवगन्तव्यम्, तद्विकृतिभूतम् इतरद् एकोद्दिष्टादिश्राद्धम् । एवं च पार्वणग्रहणम् अन्तरेण आर्द्रामलकप्रमाणस्य प्रकरणाद् एव पार्वणार्थत्वे लब्धे पार्वणग्रहणं विस्पष्टार्थम् । एतेषु प्रमाणेषु शक्त्यनुसारेण व्यवस्था कल्प्या । प्रमाणान्तरम् अपि ब्रह्माण्डपुराणे वचोभङ्ग्या दर्शितम् ।</p>
<blockquote>
<p>त्रीन् पिण्डान् आनुपूर्वेण साङ्गुष्ठमुष्टिबन्धनात् । इति ।</p>
</blockquote>
<p>साङ्गुष्ठमुष्टिग्राह्यप्रमाणकात् किंचिद् अभ्यधिकानीत्य् अर्थः । आनुपूर्व्येण दक्षिणापवर्गत्वदक्षिणाप्रागपवर्गत्वादिविरुद्धानुपूर्व्येण । पितृयज्ञव्द् इत्य् अतिदेशेन पिण्डानां दक्षिणापवर्गत्वस्य दक्षिनाप्रागपवर्गत्वस्य वा प्राप्तत्वात् । पिण्डनिर्वापणानन्तरं मनुः ।</p>
<blockquote>
<p>न्युप्य पिण्डान् पितृभ्यस् तु प्रयतो विधिपूर्वकम् ।</p>
</blockquote>
<blockquote>
<p>तेषु दर्भेषु तं हस्तं निमृज्याल् लेपभागिनाम् ॥</p>
</blockquote>
<p>प्रपितामहपितृपितामहप्रपितामहाः लेपभागिनः । &ldquo;लेपभाजश् चतुर्थाद्याः&rdquo; इति मत्स्येनाभिधानात् । लेपनिर्मार्जनमन्त्रम् आह विष्णुः: &ldquo;अत्र पितरो मादयध्वम् इति दर्भमूलेषु करावघर्षण्म्&rdquo; इति । करावघर्षणं हस्तलेपनिर्मार्जनम् । करावघर्षणानन्तरं कात्यायनः: &ldquo;अत्र पितर इत्य् उक्त्वा उदङ्ङ् आस्ते आतमनाद् आत्मानम् आवृत्यामी मदन्त इति जपति&rdquo; इति । दक्षिणम् आत्मानम् आवृत्य आतमनात् प्राणायामेन वायुपीडावधि उदङ्मुख आसीत । ततः यथाशक्यम् अनुच्छ्व्सन्न् एवाभिपर्यावृत्य &ldquo;अमी मदन्त&rdquo; इत् जपित्वा प्राणान् मोचयेत् इति । कर्मप्रदीपे विशेष उक्तः ।</p>
<blockquote>
<p>वामेनावर्तनं केचिद् उदगन्तं प्रचक्षते ।</p>
</blockquote>
<blockquote>
<p>आवृत्य प्राणान् आयम्य पितॄन् ध्यायन् यथार्हतः ॥</p>
</blockquote>
<blockquote>
<p>जपंस् तेनैव चावृत्य ततः प्राणान् प्रमोचयेत् ॥</p>
</blockquote>
<p>वामेनावर्तनं सव्येनावर्तनम् । उदगन्तं यावद् आवर्तनेनोदङ्मुखो भवति तावद् आवर्तनं कार्यं नाधिकावर्तनम् इति गौतमादिव्यतिरिक्ता मुनयः प्रचक्षते,</p>
<blockquote>
<p>सर्वं गौतमशाण्दिल्यौ शाण्डिल्यायन एव च ॥</p>
</blockquote>
<p>इति तत्रैवाभिधानात् । जपन् अमी मदन्तेति तेनैवावृत्य वामेनैव दक्षिणामुखान्तम् आवृत्य प्राणान् मोचयेद् उच्छ्वसेद् इत्य् अर्थः । विष्णुस् तु न्युप्तप्ण्डानुमन्त्रणादिवादोदशादानान्तम् आश्वलायनोक्तपितृयज्ञानुसारेणाह: &ldquo;दत्वा च पिण्डान् निवृतान् अनुमन्त्र्यीतात पितरो मादयध्वं यथाभागम् आवृषायध्वम्&rdquo; इति । ततः सव्यावृदुदङ्मुखः परावृत्य यथाशक्ति प्राणानां निरोधान्तं कृत्वा पर्यावृत्यामी मदन्तेत्य् अनुमन्त्र्य शेआवघ्राणं कृत्वा शुन्धन्तां पितर इति पूर्वदुदकं (?) निनीय पिण्डोपरि ततो ऽसाव् अभ्यङ्क्ष्वेत्य् अभ्यञ्जनं दद्याद् अङ्क्ष्वेत्य् अञ्जनम् अथ वस्त्रम् अभावे दशाम् ऊर्णां वा ऽएतद् वः पितरो वासो मानोतोन्यत्  (?) पितरो युङ्ध्वम्ऽ इति । पिण्डान् उप्त्वा शेषावघ्राणं पात्रस्थशेषाभिघ्राणं पूर्ववद् उदकनिनयनं तिलमिश्रोदकावनेजनं ततो ऽवनेजनानन्तरम् असाव् अभ्यङ्क्ष्य इति मन्त्रेणाभ्यञ्जनं पिण्डोपरि प्रतिपिण्डं दद्यात् असाव् इत्य् अत्र संबोधनरूपेण पित्रादीनां नामग्रहणम्, असाव् अङ्क्ष्येति मन्त्रेण पिण्डोपरि प्रतिपिण्डम् अञ्जनं दद्याद् एतद् इति मन्त्रेण प्रतिपिण्डं यथालाभं दशादिकं दद्यात् । यत् तु शङ्खेनोक्तम्,</p>
<blockquote>
<p>क्षुमासूत्रं प्रदातव्यं कार्पासम् अथ वा नवम् ।</p>
</blockquote>
<blockquote>
<p>दशां विवर्जयेत् प्राज्ञो यद्य् अप्य् अहतवत्रजाम् ॥। इति ।</p>
</blockquote>
<p>क्षुमा अतसी । अत्र यद्य् अपि नित्यवद् दशाप्रतिषेधः प्रतिभाति (?), तथापि पूर्वोक्तस्मृतौ दशाया विधानात् षोडशिग्रहणाग्रहणवद् विकल्पो ऽनुसंधेयः । वस्त्राभावे पुराणे ऽप्य् उक्तम् ।</p>
<blockquote>
<p>सूत्राण्य् ऊर्णा दशा वापि पतिर् लोम प्रदापयेत् । इति ।</p>
</blockquote>
<p>पतिः यजमानः । लोमप्रदानपक्षः पूर्ववयसि न भवति तद् आह कात्यायनः: &ldquo;एतद् वः पितरः, इति सूत्राणि प्रैपिण्डं वयस्य् उत्तरे यजमानस्य लोमानि वा&rdquo; इति । उत्तरे वयसि पञ्चाशद्वर्षाद् ऊर्ध्वम् इत्य् अर्थः । वाशब्दाद् उत्तरे वयसि लोमपक्षः पक्षान्तराण्य् अपि । एतत् सर्वं &ldquo;पितृयज्ञवत्&rdquo; इत्य् अनेन प्राप्तम् । अवनेजने तु पितृयज्ञाद् विशेषम् आह व्याघ्रः ।</p>
<blockquote>
<p>अद्भिः प्रक्षाल्य तत् पात्रं प्रतिपिण्डं तु पूर्ववत् ।</p>
</blockquote>
<blockquote>
<p>कृत्वावनेजनं कुर्यात् पिण्डपात्रम् अधोबिलम् ॥ इति ।</p>
</blockquote>
<p>पूर्ववत् पिण्डप्रदानात् पूर्वं विहितावनेजनवत् । एवं च द्वितीयावनेजनम् अपि पिण्डपात्रप्रक्षालनोदकेन कार्यम्, न तु पितृयज्ञवद् उदकान्तरेण । अत एव,</p>
<blockquote>
<p>पात्रनिर्णेजनेनैव पुनः प्रत्यवनेजयेत् ।</p>
</blockquote>
<p>इति पुराणे एवकारः कृतः । एतद् व इति मन्त्रेण दशादानानन्तरं पितृयज्ञाद् विशेषम् आह व्याघ्रः ।</p>
<blockquote>
<p>गन्धपुष्पाणि धूपं च दीपं चैव निवेदयेत् ।</p>
</blockquote>
<blockquote>
<p>एतद् वः पितरो वासोदशां दत्वा पृथक् पृथक् ॥</p>
</blockquote>
<p>एतद् व इति मन्त्रेण प्रतिपिण्डं वाससो दशां दत्वा गन्धदिकम् अपि प्रतिपिण्डं दद्याद् इत्य् अर्थः । यत् तु विष्णुनोक्तम्: &ldquo;पिण्डनिर्वापणं कृत्वार्घ्यपुष्पधूपानुलेपनान्नाद्यभक्ष्यभोज्यानि निवेदयेत् । उदपात्रं मधुघृतनिलैः संयुक्तं चेति&rdquo; इति तत्, पिण्डनिर्वापणानन्तरम् अर्घ्यादिविशेषप्रात्यर्थम् । अन्यथा,</p>
<blockquote>
<p>न्युप्य पिण्डान् पितृभ्यस् तु प्रयतो विधिपूर्वकम् ।</p>
</blockquote>
<blockquote>
<p>तेषु दर्भेषु तं हस्तं निमृज्याल् लेपभागिनाम् ॥</p>
</blockquote>
<p>इति मनूपदिष्टयुक्ततरक्रमविरोधापत्तेः । तेनार्घादिप्रदर्शन्मात्रार्थं विष्णुवचनम्, न तु पिण्डनिर्वापणानन्तर्यप्रतिपादनार्थम् अपीति न व्याघ्रोक्तानन्तर्यपरिपन्थीति (?) मन्तव्यम् । यत् तु मत्स्यपुराणे ऽभिहितम्,</p>
<blockquote>
<p>गन्धधूपादिकं दद्यात् कृत्वा प्रत्यवनेजनम् ।</p>
</blockquote>
<p>इति, तत् प्रत्यवनेजनात् पूर्वं न गन्धादिदानम् इत्य् एवंपरम् । न तु प्रत्यवनेजनानन्तरम् एव गन्धादिदानं कर्तव्यम् इत्य् एवंपरम् । &ldquo;प्रकृतेः पूर्वोक्तत्वा अपूर्वम् अन्ते स्यात्&rdquo; इति न्यायेनावनेजनानन्तरम् अभ्यञ्जनादिदानं तदनन्तरं गन्धादिदानम् इति न्यायमूलकक्रमाभिदायकप्रागुक्तव्याघ्रवचनविरोधापत्तेः । अतः एतद् अपि न व्याघ्रोक्तानन्तर्यपरिपन्थि । यत एव प्रत्यवनेजनगन्धादिदानयोः परस्परक्रमपरं न मत्स्यपुराणवचनम् । अत एव विष्णुना प्रकृतिभूतपिण्डपितृयज्ञक्रम एवात्रोक्तः: &ldquo;शुन्धन्तां पितर इति पूर्ववद् उदकनिनयनं पिण्डोपरि ततो ऽसाव् अभ्यङ्क्ष्वेत्य् अभ्यञ्जनं दद्यात्&rdquo; इति । तस्माद् व्याघ्रवचनावगतक्रमेण दशां दत्वानन्तरं गन्धादिना पिण्डार्चनं कार्यम् इति सिद्धम् । पिण्डार्चनं प्रकृत्य पुराणे ।</p>
<blockquote>
<p>यत् किंचित् पच्यते गेहे भक्ष्यं भोज्यम् अगर्हितम् ।</p>
</blockquote>
<blockquote>
<p>अनिवेद्य न भोक्तव्यं पिण्डमूले कथंचन ॥</p>
</blockquote>
<p>तेन सर्वस्माद् आदाय पिण्डार्चने उपहारो देय इत्य् अभिप्रायः । पिण्डार्चनानन्तरं कर्तव्यम् आह बृहस्पतिः ।</p>
<blockquote>
<p>धूपदीपैर् माल्यगन्धैः तदा वस्त्राञ्जनादिना ।</p>
</blockquote>
<blockquote>
<p>समभयर्च्योदपात्रं तु तेषाम् उपरि निक्षिपेत् ॥</p>
</blockquote>
<p>धूपदीप इत्यादिपाठक्रमो नात्र विवक्षितः श्लोकसिद्धिपर्त्वात् । ततश् चायम् अर्थः: अभ्यञ्जनाञ्जनवस्त्रगन्धमाल्यधूपदीपसार्ववर्णिकान्नोपहारैः पिण्डान् समभ्यर्च्य तेषां पिण्डानाम् उपरि पात्रपूर्णम् उदकं तेनैव पात्रेण निनयेद् इति । उदपात्रनिनयनानन्तरं विष्णुः: &ldquo;अथैनान् उपतिष्ठते ऽनमो वः पितरःऽ इत्यादिना ऽमनो ऽन्वाहुवामहेऽ इत्य् ऋगन्तेन । अथैतान् पिण्डांश् चालयेत् ऽपरेत नः पितरः सौम्या गम्भीरेभिः पथिभिः पूर्वेभिः दत्वाअथात्म्भ्यं द्रविणेह भद्रं रयिं च नः सर्ववीरान् नियछत&rdquo; इति । नमो वः पितर इत्यादिना मन्त्रेण आश्वलायनपठितेनेति शेषः । आश्वलायनोक्तपितृयज्ञकल्पानुसारित्वाद् विष्णुस्मृतेः । मनो ऽन्वाहुवामह इति त्यृचः (?) अन्ते यस्य नमो वः पितर इत्यादिमन्त्रस्य असौ मनो ऽन्वाहुवामह इति त्यृचान्तः । तेनात्र नमस्काराञ्जलिं बध्वा उपस्थानं कर्तव्यम्, मन्त्रलिङ्गानुगुण्यात् । अत एव नमस्काराञ्जलिम् आश्रित्य नियममात्रम् उक्तं ब्राह्मणपुराणे ।</p>
<blockquote>
<p>सव्योत्तराभ्यां पाणिभ्यां वदेन् मन्त्रम् इमं सदा ।</p>
</blockquote>
<blockquote>
<p>नमो वः पितर इष इति सम्यग् अतन्द्रितः ॥</p>
</blockquote>
<p>&ldquo;नमो वः पितरः&rdquo; इति सम्यग् वदतः सव्योत्तराभ्यां पाणिभ्यां दक्षिणपाणिम् उत्तानं कृत्वा तदुपरि सव्यपाणिना अधोमुखेन नमस्काराञ्जलिं बध्वा &ldquo;नमो वः पितर इषे&rdquo; इतीदम् आश्वलायनोक्तं मन्त्रं वदेद् इत्य् अर्थः । पिण्डवालनानन्तरं &ldquo;अग्ने तद् अद्य&rdquo; इत्य् एतया ऋचा अग्नौकरणाग्निं प्रतिगच्छेत् । &ldquo;यद् अन्तरिक्षम्&rdquo; इत्य् एतयर्चा गार्हपत्यं प्रतिगच्छेत् । तथा च पिण्डपितृयज्ञकल्पे आश्वलायनेनोक्तम्: &ldquo;अग्निं प्रत्येयाद् अग्नि तम् अद्याश्वं न स्तोमैः&rdquo; इति । गार्हपत्यम् &ldquo;यद् अन्तरिक्षं पृथिवीम् उत द्यां यन् मातरं पितरं वा जिहिंसि म अग्निर् मा तस्माद् एनसो गार्हपत्यः प्र मुञ्चतु दुरिता यानि चकृम करोतु माम् अनेनसम्&rdquo; इति । एवम् उक्तम् उल्लेखनाद्यग्निस्मीपगमनान्तं पिण्डदानविधानं मातामहाद्यर्थपिण्डदाने ऽप्य् अवगन्तव्यम्,</p>
<blockquote>
<p>मातामहानाम् अप्य् एवं दद्याद् आचमनं ततः ।</p>
</blockquote>
<p>इति याज्ञवल्क्येनोक्तत्वात् । यथा पित्रादीनां विप्रनिमन्त्रणादितद्विसर्जनान्तश्राद्धकल्पः एवं मातामहादीनाम् अपि विप्रनिमन्त्रणादि कृत्स्नश्राद्धकल्पो ज्ञेय इत्य् अर्थः । मातामहादीनाम् अप्य् एवं पित्रादीनाम् इव पिण्डदानं कुर्याद् इति । तथा च मदालसावाक्यम् ।</p>
<blockquote>
<p>तद्वन् मातामहानां च दद्यात् पिण्डान् यथाविधि । इति ।</p>
</blockquote>
<p>तद्वत् पितृवद् इत्य् अर्थः । यद्य् अप्य् अस्मिन् वाक्ये पितृवर्गस्य पिण्डदानविधानम् उक्त्वा तद्वद् इत्य् अनेन मातामहवर्गस्य पिण्डदानाभिधानात् पितृवर्गार्थपिण्डदानविधिं समाप्य मातामहवर्गार्थपिण्डदानं भिन्नतन्त्रतया कार्यम् इति प्रतिभात् । तथापि कृत्स्नश्राद्धानुष्ठानं समानतन्त्रतया वर्गद्वयस्येति &ldquo;तन्त्रं वा वैश्वदैविकम्&rdquo; इत्य् अत्रैवोक्तत्वात् पिण्डदानम् अपि समानतन्त्रतयैव वर्गद्वयस्य कार्यम् । अत एव पुराणे समानतन्त्रेणानुष्ठानम् उक्तम् ।</p>
<blockquote>
<p>उपमूलात् समास्तीर्य दर्भानुच्छिष्टसंनिधौ ।</p>
</blockquote>
<blockquote>
<p>कृत्वावनेजनं दद्यात् त्रीन् त्रीन् पिण्डान् यथाक्रमम् ॥</p>
</blockquote>
<p>उपमूलात् मूलसमीपात् त्रीन् इति वीप्सया वर्गद्वयस्य समानतन्त्रेण पिण्डनिर्वपणम् इत्य् उक्तम् ।</p>
<p><strong>इति स्मृतिचन्द्रिकायां पिण्डदानविधिः</strong></p>
<h2 id="पत-यजञ-धरमक-पणड-दन-परयग">पितृ-यज्ञ-धर्मक-पिण्ड-दान-प्रयोगः</h2>
<p><strong>अथ पितृ-यज्ञ-धर्मक-पिण्ड-दान-प्रयोगः</strong></p>
<p>अथोपदेशातिदेशसंकलनतया संपन्नः पिण्डदानप्रयोग उच्यते । श्राद्धार्थपाकसिद्धात् सर्वविधाद् अन्नात् षट्पिण्डपर्याप्तं किंचिद् अभ्यधिकम् अन्नं पात्रान्तरे समुद्धृत्य शेषम् अप्य् अस्ति किं क्रियताम् इति पृष्ट्वा इष्टैः संहोपभुज्यताम् इत्य् एवंविधम् अनुज्ञारूपम् उत्तरं विप्रदत्तं श्रुत्वा अनन्तरं स्फ्येन दर्भैर् वा &ldquo;अपहता असुरा रक्षांसि पिशाचा वेदिषदः&rdquo; इति मन्त्रेण सव्योत्तराभ्यां पाणिभ्यां पिण्डस्थाने दक्षिणाप्राचीम् एकां रेखां कृत्वा ततो दक्षिणतो द्वितीयां रेखां प्रथमरेखावत् कुर्यात् । ततो रेखाद्वयसमीपभूमाव् उद्धननं कृत्वा तूष्णीं द्विर् अभ्युक्ष्य सकृदाच्छिन्नम् उपमूललूनं बर्हिर् दक्षिणाप्रागग्रं दक्षिणाग्रं वा पृथक् पृथग् रेखाद्वये संस्तीर्य दक्षिणेन हस्तेन पितृतीर्थेन प्रथमरेखागतबर्हिषि पिण्डस्थाने &ldquo;शुन्धन्तां पितरः शुन्धन्तां पितामहाः शुन्धन्तां प्रपितामहाः&rdquo; इति त्रिभिर् मन्त्रैस् तिलमिश्रम् उदकं निनीय द्वितीयरेखागतबर्हिषि पिण्डस्थानेषु &ldquo;शुन्धन्तां मातामहाः शुन्धन्तां मातुःपितामहाः शुन्धन्तां मातुःप्रपितामहाः&rdquo; इति मन्त्रैर् तिलमिश्रम् उदकं निनयेत् । अथ वा प्रथमरेखायाम् &ldquo;पितर् अमुकगोरामुकशर्मन् अवनेनिङ्क्ष्व, पितामहामुकगोत्रामुकशर्मन्न् अवनेनिङ्क्ष्व, प्रपितामहामुकगोरामुकशर्मन्न् अवनेनिङ्क्ष्व&rdquo; इति मन्त्रैर् निनयेत् । द्वितीयरेखायां &ldquo;मातामहामुकगोत्रामुकशर्मन्न् अवनेनिङ्क्ष्व, मतुःपितामहामुकगोत्रामुकशर्मन्न् अवनेनिङ्क्ष्व, मातुःप्रपितामहामुकगोत्रामुकशर्मन्न् अवनेनिङ्क्ष्व&rdquo; इत् मन्त्रैर् निनयेत् । ततो दक्षिणामुखः सव्यं जान्व् आच्य घृतमधुतिलमिश्रम् अन्नं पूर्वप्रकरणोक्तार्द्रामलकाद्यन्यतमप्रमाणकं पिण्डं कृत्वा &ldquo;एतत् ते पितर् अमुकगोत्रामुकशर्मन् ये च त्वाम् अनु&rdquo; इत्य् उक्त्वा पित्रे ऽमुकगोत्रायाम् अमुकशर्मणे वसुरूपाय सपत्नीकायेदम् अन्नं न ममेत्य् उक्त्वा प्रथमपिण्डस्थाने अवाचीनपाणिना प्रक्षिपेत् । एतत् ते पितामहामुकगोत्रामुकशर्मन् ये च त्वम् अन्व् इत्य् उक्त्वा पितामहायामुकगोत्रायामुकशर्मणे प्रजापतिरूपाय सपत्नीकायेदम् अन्नं न ममेत्य् उक्त्वा द्वितीयस्थाने द्वितीयपिण्डं प्रक्षिपेत् । एवम् एतत् ते प्रपितामह अमुकगोत्रामुकशर्मन् ये च त्वाम् अन्व् इत्य् उक्त्वा प्रपितामहायामुकगोत्रायामुकशर्मणे ऽग्निरूपाय सपत्नीकायेदम् अन्नम् इत्य् उक्त्वा तृतीयस्थाने त्र्तीयं पिण्डं प्रक्षिपेत् । एते च पिण्डाः दक्षिणापवर्गा दक्षिणाप्रागपवर्गा वा बर्हिःस्तरणानुसारेण कार्याः । ततो द्वितीयरेखायाम् एवम् एव पिण्डस्थानेxउ पिण्डान् प्रक्षिपेत् । एतत् ते मातामह अमुकगोत्रामुकशर्मन् ये च त्वाम् अनु इत्य् उक्त्वा मातामहायामुकगोत्रायामुकशर्मणे वरुणरूपाय सपत्नीकायेदं न ममेति प्रथमपिण्डे विशेषः । मातुःपितामहमातुःप्रपितामहयोः प्रजापत्यग्निरूपाभ्याम् इदं न ममेति पिण्डान् प्रक्षिपेत् । एते च पिण्डः दक्षिणावपर्गाः दक्षिणाप्रागपवर्गा वा बर्हिःस्तरणानुसारेण कार्याः । एवम् आश्वलायनमतानुसारेण पिण्डदानमन्त्रा दर्शिताः । कात्यायनादिमतानुसारेण पिण्डदान्मन्त्राः पूर्वप्रकरण् एव दर्शिताः । तन्मतानुसारिभिर् इहाप्य् अनुसंधेयाः । एवं पिण्डान् दत्वा रेखायाम् आस्तीर्णे बर्हिषि &ldquo;अत्र पितरो मादयध्वम्&rdquo; इत्य् एतावन्मात्रेण हस्तलेपनिर्मार्जनं कृत्वा &ldquo;अत्र पितरो मादयध्वं यथाभागम् आवृषायध्वम्&rdquo; इत्य् उक्त्वा, अप्रदक्षिणावर्तनेनोदङ्मुखो भूत्वा यथाशक्त्य् अनुच्छ्वसन्न् आसित्वाभिषर्यावृत्य &ldquo;अमी मदन्त पितरो यथाभागम् आवृषायीषथ&rdquo; इति षट्पिण्डान् सकृद् एव अनुमन्त्र्य उच्छ्वसेत् । ततस् तूष्णीं पिण्डपात्रस्थशेषम् अवघ्राय प्रक्षालनोदकेन &ldquo;शुन्धन्ताम् पितरः&rdquo; इत्यादिभिः षड्भिर् मन्त्रैः पितः अमुकगोत्र अमुकशर्मन् अवनेनिङ्क्ष्व इत्यादिभिः षड्भिर् मन्त्रैः षट्सु पिण्डेषु पूर्ववद् अवनेजनं क्र्त्वा पिण्डपात्रम् अधोमुखं कुर्यात् । ततो ऽमुकगोत्र अमुकशर्मन् अभ्यङ्क्ष्वेति यथानामधेयं षट्सु पिण्डेषु तैलं दत्वा अमुकशर्मन् अङ्क्ष्वेत्य् यथानामधेयं षट्सु पिण्डेषु अञ्जनं दद्यात् । &ldquo;एतद् वः पितरो वासो मानोतोन्यत् पितरो युङ्ध्वम्&rdquo; इतिमन्त्रेण वासोदशादिकं षट्पिण्डेषु दद्यात् । ततस् तूष्णीम् अर्घ्यगन्धमाल्यधूपदीपसार्ववर्णिकान्नोपहारैर् मधुघृततिलसहितोदपात्रेण प्रतिपिण्डम् अर्चनं कुर्यात् । ततः पात्रपूर्णम् उदकं तेनैव पात्रेण सर्वेषां पिण्डानाम् उपरि निनयेत् । दक्षिणं पाणिम् उत्तानं कृत्वा तदुपरि सव्यपाणिनाधोमुखेन नमस्काराञ्जलिं बध्वा &ldquo;नमो वः पितर इषे नमो वः पितर ऊर्जे नमो वः पितरः शुष्माय नमो वः पितरो घोराय नमो वः पितरो जीवाय नमो वः पितरो रसाय स्वधा वः पितरो नमो वः पितरो नम एता युष्माकं पितर इमा अस्माकं वो जीवन्त इह सन्तः स्याम मनो ऽन्वाहुवामहे नाराशंसेन सोमेन पितॄणां च मन्वभिः&rdquo; इति तिसृभि ऋग्बिश् च सर्वान् पिण्डान् सकृद् एवोपतिष्ठेत् । ततः &ldquo;परेत पितरः सोम्यासो गम्भीरेभिः पथिभिः पूर्वेभिः । दत्वायास्मभ्यं द्रविणेह भद्रं रयिं च न स्मर्ववीरं नियच्छत&rdquo; इति मन्त्रेण पिण्डांश् चालयेत् । ततः &ldquo;अग्ने तम् अद्याश्वं न स्तोमैः क्रतुं न भद्रं हृदि स्पृशम् । ऋद्धामात ओहैः&rdquo; इत्य् एतरर्चाग्नौकरणाग्निं प्रतिगच्छेत् । &ldquo;यद् अन्तरिक्षं पृथिवीम् उत द्यां यन् मातरं पितरं वा जिहिंसिम । अग्निर् मा तस्माद् एनसो गार्हपत्यः प्रमुञ्चतु दुरिता यानि चकृम करोतु माम् अनेनसम्&rdquo; इति मन्त्रेण गार्हपत्यं प्रतिगच्छेत् । एवम् अभ्यञ्जनादिकम् आश्वलायनमतानुसारेणोक्तम् । येषां स्वगृह्ये प्रकारान्तरम् अनुक्तं तेषाम् आश्वलायनोकतम् अभ्यञ्जनादिकम् अनुष्ठेयम्, विष्णुस्मृतिपरिग्रहेण स्मार्ततया सर्वसाधारणत्वात् ॥</p>
<p>**इति स्मृतिचन्द्रिकायां पितृयज्ञधर्मकपिण्डदानप्रयोगः **</p>
<h2 id="पणडदनवषयनतरम">पिण्डदानविषयान्तरम्</h2>
<p><strong>अथान्यान्य् अपि पिण्डदानविषयाणि कानिचिद् वचनानि लिख्यन्ते</strong></p>
<p>तत्र बृहस्पतिः ।</p>
<blockquote>
<p>सर्वस्मात् प्रकृताद् अन्नात् पिण्डान् मधुतिलान्वितात् ।</p>
</blockquote>
<blockquote>
<p>पितृमातामहादीनां दद्याद् गृह्यविधानतः ॥</p>
</blockquote>
<p>एतद् उक्तं भवति । आपस्तम्बादिगृह्येषु यत्र पितृयज्ञविधानाद् विध्यन्तरेण पिण्डदाम् उक्तं तद्गृह्यानुसारिणां तदुक्तविध्यन्तरेणैव पित्रादिभ्यो मातामहादिभ्यश् च पिण्डदानं कार्यम् इति । यस्य च रवस्य (?) गृह्ये विधानान्तरं नोपदिश्यते पिण्डपितृयज्ञविधानं वा निर्दिश्यते तेनैव पिण्डपितृयज्ञकल्पेन पिण्डदानं कार्यं नान्येनेति मन्तव्यम् । गृह्योक्तविधानान्तरेषूदाहरणार्थम् आपस्तम्बगृह्योक्तं विध्यन्तरं प्रदर्श्यते तत्र ह्य् एवम् अभिहितम्: &ldquo;भुक्तवतो ऽनुव्रज्य प्रदक्षिणीकृत्य द्वैधं दक्षिणाग्रान् दर्भान् संस्तीर्य तेषूत्तरैर् अपो दत्वोत्तरैः दक्षिनापवर्गान् पिण्डान् दत्वा पूर्ववद् उत्तरैर् अपो दत्वोत्तरैर् उपस्थायोदपात्रेण त्रिः प्रसव्यं परिषिच्य न्युब्ज्य पात्राण्य् उत्तरं यजुर् अनवानं (?) त्र्यवरार्धम् आवर्तयित्वा प्रोक्ष्य पात्राणि द्वंद्वम् अभ्युपाहृत्य&rdquo; इति । अस्यार्थो विविच्यते । &ldquo;भुक्तवतो ऽनुव्रज्य प्रदक्षिणीकृत्य&rdquo; इत्य् अनेन ब्राह्मणभोजनात्मकं प्रधानम् अनुव्रजनप्रदक्षिणीकरणान्तपाश्चात्याङ्गजातसहितं (?) परिसमाप्यानन्तरं पिण्डप्रदानात्मकं प्रधानं साङ्गम् अनुष्ठातव्यम् । न पुनर् ब्राह्मणभोजनात्मकं प्रधानम् अपरिसमाप्य अनन्तरम् इत्य् उक्तम् । ततश् च स्वकीयस्थानं प्रति गतेषु विप्रेषु पिण्डनिर्वापणम् अनुष्ठेयम्, न तु भुक्तव्त्स्व् आचान्तेषु अनाचान्तेषु तिष्ठत्सु विप्रेष्व् अवगन्तव्यम् । द्वैधं दक्षिणाग्रान् दर्भान् संस्तीर्य द्विधाभूतं यथा भवति दक्षिणाग्रान् दर्भान् अनुपहतदेशस्य पूर्वभागे पश्चाद्भागे च पृथक् पृथक् संस्तीर्य तेषूत्तरैर् अपो दत्वा तेषु द्विधा संस्तीर्णेषु दर्भेषु उत्तरैः &ldquo;मार्जयन्तां मम पितरः&rdquo; इत्यादिभिर् मन्त्रैः एकस्मिन् पिण्डस्थाने एकैकेन मन्त्रेणापो निनयेत् । पूर्वभागस्थदर्भेषु प्रथमपिण्डस्थाने &ldquo;मार्जयन्ताम् पितरः&rdquo; इति मन्त्रेणापो निनयेत् । द्वितीयतृतीयपिण्डस्थानयोः &ldquo;मार्जयन्तां पितामहाः प्रपितामहाः&rdquo; इति मन्त्राभ्याम् अपो निनयेत् । पश्चाद्भागस्थदर्भेषु प्रथमपिण्डस्थाने &ldquo;मार्जयन्तां मातरः&rdquo; इति मन्त्रेण, द्वितीयतृतीयपिण्डस्थानयोः &ldquo;मार्जयन्तां पितामह्यः प्रपितामह्यः&rdquo; इति अपो निनयेत् । उत्तरैर् एव दक्षिणापवर्गान् पिण्डान् दत्वा &ldquo;एतत् ते ततासौ ये च त्वाम् अनु&rdquo; इत्यादिभिर् मन्त्रैः एकस्मिन् पिण्डस्थाने एकैकेन मन्त्रेण एकैकपिण्डं पित्रादीन् उद्दिश्य त्यागपूर्वं निवपेद् इत्य् अर्थः । तत्र पूर्वभागस्थदर्भेषूदकनिनयनक्रमेण &ldquo;एतत् ते ततासौ ये च त्वाम् अनु&rdquo; इति मन्त्रेण प्रथमपिण्डस्य निवपनम् । एवं पितामहप्रपितामहपिण्डयोर् निवपनम् । पश्चाद्भागस्थदर्भेषु &ldquo;एतत् ते मातर् असौ याश् च त्वाम् अनु&rdquo; इति मन्त्रेण प्रथमपीण्डस्य । एवं पितामहीप्रपितामह्योः पिण्डयोर् निवपनम् । &ldquo;स्त्रीभ्यश् च पिण्डा इह पश्चिमाः स्युः&rdquo; इति गृह्यभाष्यार्थसंग्रहकारेणाभिधानात् पश्चाद्भागस्थदर्भेषु स्त्रीणां पिण्डनिवपनम् इत्य् अवगन्तव्यम् । षट्स्व् अपि पिण्डमन्त्रेषु असाव् इत्य् अत्र संबोधनरूपेण पितृपितामहप्रपितामहानां मातृपितामहीप्रपितामहीनां च नामग्रहणं कर्तव्यम्,</p>
<blockquote>
<p>अर्घ्यदाने च संकल्पे पिण्डदाने तथाक्षये ।</p>
</blockquote>
<blockquote>
<p>गोत्रसंबन्धनामानि यथावत् प्रैपादयेत् ॥</p>
</blockquote>
<p>इति पारस्करस्मरणात् । पिण्डाश् च विप्रभोजनावशिष्टसर्वप्रकारान्नमया मधुतिलान्विता न देयाः । &ldquo;सर्वस्मात् प्रकृताद् अन्नात्&rdquo; इत्यादेर् आपस्तम्बेनानिबद्धत्वाद् ओदनमात्रेणैव पिण्डदानं कार्यम् इत्य् आहुः । पूर्ववद् उत्तरैर् अपो दत्वा पिण्डनिर्वपणात् पूर्वोदकनिनयनवद् दर्भेष्व् एव पिण्डसमीपे उत्तरैः &ldquo;एतत् ते ततासौ&rdquo; इत्यादिभ्यः षड्भ्यो मन्त्रेभ्यः परस्तात् पठितैः &ldquo;मार्जयन्तां पितरः&rdquo; इत्यादिभिर् एव मन्त्रैर् अपो निनयेद् इत्य् अर्थः । पूर्वोक्तोदकनिनयने पश्चादुक्तोदकनिनयने च तिलमिश्रम् उदकं ग्राह्यम् इति केचिद् वदन्ति । उत्तरैर् उपस्थाय &ldquo;ये च वो ऽत्र&rdquo; इत्यदिभिर् मन्तैर् उपस्थायेत्य् अर्थः । &ldquo;ये च वो ऽत्र ये चास्मास्व् आशंसन्ते ते च वहन्तां तृप्यन्तु भवन्तः तृप्यत तृप्यत तृप्यत&rdquo; इत्य् एतैर् मन्त्रैः पितृवर्गार्थपिण्डोपस्थानम् । &ldquo;याश् च वो ऽत्र याश् चास्मास्व् आशंसन्ते ताश् च वहन्तां तृप्यन्तु भवत्यः तृप्यत तृप्यत तृप्यत&rdquo; इत्य् एतैर् मन्त्रैः मातृवर्गार्थपिण्डोपस्थानं कार्यम् इति मन्त्रलिङ्गाद् अवगन्तव्यम् । उत्तरयोदपात्रेण त्रिः प्रसव्यं परिषिच्य (?) उत्तरया &ldquo;पुत्रान् पौत्रान्&rdquo; इत्य् ऋचा उभयेषां पिण्डान् परिषिच्येत्य् अर्थः । न्युब्ज्य पात्राणि न्युब्ज्य अधोमुखतया स्थापयित्वेर्थ (?) । उत्तरं यजुरनवानं (?) त्र्यव्रार्धम् आवर्तयित्वा &ldquo;तृप्यत तृप्यत तृप्यत&rdquo; इत्य् एकं यजुस् त्रिवारं जप्त्वान्यपक्षावलम्बनेनानुच्छ्वस्वन् आवर्त्येत्य् अर्थः । प्रोक्ष्य पात्राणि द्वंद्वम् अभ्युदाहृत्य न्युब्जीकृतानि पात्राणि प्रोक्ष्य द्वे पात्रे युगपद् उद्धत्यान्यत्र स्थापयेद् इत्य् अर्थः । एवम् उक्तापस्तम्बगृह्यविधानतो गृह्यान्त्रोक्तविधानतो वा यथास्वगृह्यं पिण्डान् दद्यात् । गृह्योक्तविधाने ऽपि मातामहादीनां पिण्डनिवपनं कार्यम्,</p>
<blockquote>
<p>पितृमातामहादीनां दद्याद् गृह्यविधानतः ।</p>
</blockquote>
<p>इत्य् एतस्मिन्न् एव प्रकरणे बृहस्पतिवचनेन दर्शितत्वात् । तत्र आपस्तम्बगृह्यविधानतो मातामहादीनां पृथक्पिण्डनिवपनं कार्यं विकृतेः प्रकृतिवत् कर्तव्यत्वात् । विकृतित्वं च मातामहादिश्राद्धस्य भाष्यार्थसंग्रहकारेणोक्तम् ।</p>
<blockquote>
<p>मातामहादेर् अप्य् एवं श्राद्धं कुर्यात् प्रयत्नतः । इति ।</p>
</blockquote>
<p>ततश् च तद्गृह्यानुसारिणाम् एवं मातामहाद्यर्थपिण्डदानप्रयोगः । मातृवर्गार्थदर्भसंस्तरणं विधाय ततः पश्चाद् भागे मातामहवर्गार्थदर्भसंस्तरणं कृत्वा ततः पश्चाद्भागे मातामहीवर्गार्थदर्भसंस्तरणं कुर्यात् । मातृवर्गार्थम् अपो दत्वा मातामहवर्गार्थम् अपो दद्यात् । &ldquo;मार्जयन्तां मातामहाः&rdquo; इत्यादिमन्त्रा ऊह्याः । मातामहवर्गार्थम् अपो दत्वा मातामहीवर्गार्थम् अपो दद्यात् &ldquo;मार्जयन्तां मातामह्यः&rdquo; इति मन्त्रा ऊह्याः । मातृवर्गार्थपिण्डान् दत्वा मातामहवर्गार्थपिण्डान् दद्यात् &ldquo;एतत् ते मातामह अमुकगोत्र अमुकशर्मन् ये च त्वाम् अनु&rdquo; इति पिण्डदानमान्त्रा ऊह्याः । मातामहवर्गार्थपिण्डान् दत्वा मातामहीवर्गार्थपिण्डान् दद्यात् । &ldquo;एतत् ते मातामही अमुकगोत्रे अमुकनाम्नि याश् च त्वाम् अनु&rdquo; इति पिण्डदानमन्त्रा ऊह्याः । मातृवर्गार्थपिण्डसमीपे पुनर् अपो दत्वा मातामहवर्गार्थपिण्डसमीपे (?) पुनर् अपो दद्यात् । तदनन्तरं मातामहीवर्गपिण्डसमीपे पुनर् अपो निनयेत् । निनयनमन्त्राणाम् ऊहः पूर्ववद् एव कार्यः । मातृवर्गार्थपिण्डान् उपस्थाय पितृवर्गार्थपिण्डोपस्थानमन्त्रैर् एव मातामहवर्गार्थपिण्डोपस्थानं कार्यम् । ततो मातृवर्गार्थपिण्डोपस्थानमन्त्रैर् एव मातामहीवर्गार्थपिण्डोपस्थानं कार्यम् । &ldquo;पुत्रान् पौत्रान्&rdquo; इत्य् एतयर्चा द्वादशपिण्डानां युगपत् त्रिः प्रसव्यं परिषेचनं कार्यम्, शेषं यजुरावर्तनादि साधारणतया सकृद् एव कार्यम्, &ldquo;मार्जयन्तां मातामहाः&rdquo; इत्य् ऊहो भाष्यार्थसंग्रहकारेण सूचितः ।</p>
<blockquote>
<p>योज्यः पित्रादिशब्दानाम् स्थाने मातमहादिकः ।</p>
</blockquote>
<blockquote>
<p>अन्नहोमे तथा स्पर्शे जलपिण्डादिदानके ॥</p>
</blockquote>
<blockquote>
<p>यन् मे मातामहीत्यादि तत्रोदाहरणं भवेत् ॥ इति ।</p>
</blockquote>
<p>अन्नहोमे &ldquo;यन् मे माता प्रलुलोभ चरन्त्य् अननुव्रता&rdquo; इत्यदिभिः मन्त्रैः अग्नौकरान्नहोमे । स्पर्शे &ldquo;एष ते तत मधुमां ऊर्मिः सरस्वान्&rdquo; इत्यादिभिर् मन्त्रैः ब्राह्मणभोजनार्थान्नस्पर्शे । जलपिण्डादिदानके &ldquo;मर्जयन्तां पितरः&rdquo; इत्यादिजलदानमन्त्रे, &ldquo;एतत् ते ततासौ ये च त्वाम् अनु&rdquo; इत्यादिपिण्डदानमन्त्रे च पित्रादिशब्दानां स्थाने मातामहादिशब्दो योज्यः प्रयोज्य इत्य् अर्थः । यन् मे मातामहीत्यादि तत्रोदाहरणं भवेद् इत्य् अस्यायम् अर्थः: तत्र पित्रादिशब्दस्थाने मातामहादिशब्दयोजनम् । &ldquo;यन् मे माता प्रलुलोभ चरत्य् अननुव्रता तन् मे रेतः पिता वृङ्क्ताम्&rdquo; इति मन्त्रेण मातामहार्थम् अन्नहोमे कर्तव्ये मन्त्रगतमातृपदस्थाने मातामहीपदप्रक्षेपेण यन् मे मातामहीत्य् एवं संपन्न ऊहः, तथा एतन्मन्त्रगतपितृपदस्थाने मातामहपदप्रक्षेपेण तन् मे रेतो मातामहो वृङ्क्ताम् इत्य् एवं संपन्न ऊहश् (?) चोदाहरणं भवेद् इति । नामाज्ञाने पिण्डदानं प्रकृत्य गृह्यान्तरं &ldquo;यदि नामानि न विद्यात् स्वधा पितृभ्यः पृथिवीषद्भ्यः इति प्रथमपिण्डं दद्यात् स्वधा पितृभ्यो ऽन्तरिक्षसद्भ्य इति द्वितीयम्, स्वधा पितृभ्यो द्विषद्भ्य इति तृतीयम्&rdquo; इति । एते मन्त्राः मातामहाद्यर्थपिण्डदानमन्त्रे ऽपि नामाज्ञानविषये प्रयोज्याः । गोत्राज्ञाने ऽप्य् आह व्याघ्रपात्: &ldquo;गोत्रनाशे तु कश्यपः&rdquo; इति । गोत्राज्ञाने कश्यपगोत्रग्रहणं कर्तव्यम्, कश्यपगोत्रस्य सर्वसाधारणत्वात् । तथा च श्रुतिः: &ldquo;तस्माद् आहुः सर्वाः प्रजाः कश्यपः&rdquo; इति । एवं च मातामहादिगोत्राज्ञाने ऽपि काश्यपगोत्रग्रहणं कर्तव्यम् ॥</p>
<p><strong>इति स्मृतिचन्द्रिकायां पिण्डदानविषयाणि</strong></p>
<h2 id="बरहमण-भजनतमक-परधन-पशचतयङगम">ब्राह्मण-भोजनात्मक-प्रधान-पाश्चात्याङ्गम्</h2>
<p><strong>अथ ब्राह्मण-भोजनात्मक-प्रधान-पाश्चात्याङ्गविषयाणि</strong></p>
<p>तत्र मत्स्यः ।</p>
<blockquote>
<p>अथाचान्तेषु चाचम्य वारि दद्यात् सकृत् सकृत् ॥ इति ।</p>
</blockquote>
<p>ब्राह्मणेष्व् आचान्तेषु स्वयम् अप्य् आचान्तो भुक्तवद् ब्राह्मणदक्षिणहस्तेषु सकृत् सकृद् अपो दद्याद् इत्य् अर्थः । एतद् अनाचान्तेषु विप्रेषु पिण्डदानपक्षे द्रष्टव्यम् । आचान्तेषु पिण्डदानपक्षे आचम्य पिण्डं दद्यात् ततो विप्रहस्तेषु सकृत् सकृद् अपो दद्यात् । तेषां पवित्रपाणित्वाय दर्भाश् च देयाः, भोजनसमयपवित्राणाम् उच्छिष्टत्वेन त्यक्तत्वात् । पद्मपुराण्ē ऽपि ।</p>
<blockquote>
<p>आचान्तेषूदकं दद्यात् पुष्पाणि सयवानि च । इति ।</p>
</blockquote>
<p>ऽवैश्वदैविकब्राह्मणहस्तेष्व् इति शेषः, सयवानि चेत्य् अभिधानात् । पैतृकब्राह्मणहस्तेषु तु यवस्थाने तिला देयाः, अर्घ्यादौ तथा दर्शनात् । सयवानि चेति चशब्दात् पुनर् अप्य् उदकं देयम् इति सूच्यते । हस्तेषु दत्तानां यवादीनां दर्भाणाम् इव धारणप्रयोजनकार्याभावात् कृतकार्यत्वेन क्वचित् शुचौ देशे प्रक्षेपणं विप्राः कुर्युः । प्रक्षेपणानन्तरं पुनः मत्यः ।</p>
<blockquote>
<p>आचान्तेषु पुनर् दद्याज् जलपुष्पाक्षतोदकम् ।</p>
</blockquote>
<blockquote>
<p>दत्वाशीः प्रतिगृह्णीयात् द्विजेभ्यः प्राङ्मुखो बुधः ॥</p>
</blockquote>
<p>पुनःशब्देन पद्मपुरानोक्तं सयवपुष्पं जलं प्रथमं देयम् इति सूचितम् । जलपुष्पाक्षतोदकं दद्यात् प्रथमं जलं दद्यात् साक्षतपुष्पं प्रदाय पुनर् अपि जलं दद्याद् इत्य् अर्थः । आशीः प्रतिगृह्णीयाद् आशिषः प्रतिगृह्णीयाद् इत्य् अर्थः । काः पुनर् आशिषः कथं च तासां प्रतिग्रहः, प्रतिगृह्य किं कर्तव्यम् इत्य् अपेक्षिते तेनैवानन्तरम् उक्तम् ।</p>
<blockquote>
<p>अघोराः पितरः सन्तु सन्त्व् इत्य् उक्ते पुनर् द्विजैः ।</p>
</blockquote>
<blockquote>
<p>गोत्रं तथा वर्धतां नस् तथेत्य् उक्तश् च तैः पुनः ॥</p>
</blockquote>
<blockquote>
<p>दातारो नो ऽभिवर्धन्तां वेदाः सन्ततिर् एव च ।</p>
</blockquote>
<blockquote>
<p>श्रद्धा च नो मा व्यपगात् बहुदेयं च नो ऽस्त्व् इति ॥</p>
</blockquote>
<blockquote>
<p>एताः सत्याशिषः सन्तु सन्त्व् इत्य् उक्तश् च तैः पुनः ।</p>
</blockquote>
<blockquote>
<p>स्वस्तिवाचनकं कुर्यात् ॥॥॥॥॥॥॥॥॥। ॥ इति ।</p>
</blockquote>
<p>अघोराः पितरः सन्त्व् इति श्राद्धकर्त्रा वर्तव्यम् । शिवाः पितरः सन्त्व् इति तस्यार्थः । सन्त्व् इत्य् उक्ते पुनर् द्विजैः सन्त्व् अधोराः पितर इत्य् उक्ते गोत्रं वर्धतां न इति कर्त्रा वक्तव्यम् । तथेत्य् उक्तश् च तैः पुनः तैर् द्विजैः वर्धतां गोत्रम् इत्य् उक्ताः कर्ता दातारो नो ऽभिवर्धन्तां इत्यादिश्लोकं पठित्वा एताः सत्या आशिषः सन्त्व् इति ब्रूयात् । सन्त्व् इत्य् उक्तश् च तैः पुनः स्वस्तिवाचनं कुर्यात् । तैर् द्विजैः सन्त्व् एताः सत्या आशिष इत्य् उक्तः कर्ता द्विजैदत्तम् (?) अक्षतपुष्पं शिरसा प्रतिगृह्य स्वस्तिवाचनं कुर्यात् । कात्यायनगृह्ये तु दातार इत्यादिकं नोक्तम् । अघोराः पितरः सन्त्व् इत्य् उक्ते गोत्रं नो वर्धताम् इत्य् एतावन्मात्रम् उक्तम् । यद्य् अप्य् आशीःप्रतिग्रहानन्तरम् एव स्वस्तिवाचनं कार्यम् इति मत्स्यवचनमात्रात् प्रतिभाति । तथाप्य् आशिषं परिगृह्यानन्तरं भोजनपात्राणि चालयित्वा स्वस्तिवाचनं कुर्यात् । अन्यथा दोषश्रवणात् । तथा च नारायणः ।</p>
<blockquote>
<p>अचालयित्वा तत्पात्रं स्वस्ति कुर्वन्ति ये द्विजाः ।</p>
</blockquote>
<blockquote>
<p>निराशाः पितरस् तेषां शप्त्वा यान्ति यथागतम् ॥</p>
</blockquote>
<p>बृहस्पतिर् अपि ।</p>
<blockquote>
<p>भाजनेषु च तिष्ठत्सु स्वस्ति कुर्वन्ति ये द्विजाः ।</p>
</blockquote>
<blockquote>
<p>तद् दत्तम् असुरैर् भुक्तं निराशाः पितरो गताः ॥</p>
</blockquote>
<p>तस्मात् स्वस्तिवाचनात् प्राक् पात्रचालनम् अवश्यं कार्यम् इत्य् अभिप्रायः पात्रचालनकर्तृविषये विधिप्रतिषेधौ जातूकर्ण्येन दर्शितौ ।</p>
<blockquote>
<p>पात्राण्य् उच्चालयेच् छ्राद्धे स्वयं शिष्यो ऽथ वा सुतः ।</p>
</blockquote>
<blockquote>
<p>न स्त्रीभिर् न च बालेन नासजात्या कथंचन ॥</p>
</blockquote>
<p>स्वस्तिवाचनप्रकारस् तु पारस्करेण दर्शितः: &ldquo;स्वस्तीति भगवन् ब्रूहीति वाचनम्&rdquo; इति । अक्रोदकं दत्वा स्वस्तिवाचनम् इति कात्यायनेनोक्तो विशेषः । अत्रैवं प्रयोगः: यज्ञोपवीती वैश्वदैविकहस्ते उदकं दत्वा पुरूरवार्द्रवसंज्ञिकेभ्यो विश्वेभ्यो देवेभ्यः स्वस्तीति भगवन् ब्रूहीति कर्ता ब्रूयात् । विप्रेण च तेभ्यः स्वस्तीति वक्तव्यम् । प्राचीनावीती पित्र्यब्राह्मणहस्तेषूदकं दत्वा पितृभ्यः पितामहेभ्यः प्रपितामहेभ्यः अमुकगोत्रेभ्यः अमुकशर्मभ्यः स्वस्तीति भगवन् ब्रूहीति कर्ता ब्रूयात् । विप्रेण च तेभ्यः स्वस्तीति वक्तव्यम् । एवं मातामहादिब्राह्मणहस्तेषूदकं दत्वा मातामहमातुःपितामहमातुःप्रपितामहेभ्यो ऽमुकगोत्रेभ्यो ऽमुकशर्मभ्यः स्वस्तीति भगवन् ब्रूहीति कर्ता ब्रूयात् । विप्रेण च तेभ्यः स्वस्तीति वक्तव्यम् । स्वस्तिवाचनानन्तरं याज्ञवल्क्यः: &ldquo;ततः कुर्याद् अक्षय्योदकम् एव च&rdquo; इति । ततः स्वस्तिवाचनानन्तरम् अक्षय्योदकं कुर्यात् । अक्षय्यम् अस्त्व् इत्य् उक्त्वा विप्रहस्ते जलं निनयेद् इत्य् अर्थः । पित्र्यविप्रहस्ते तु सतिलं जलं निनयेत्, अक्षय्यम् अस्त्व् इति च तिलोदकं दत्वेति कात्यायनेनोक्तत्वात् । अस्त्व् अक्षय्यम् इति विप्रैर् वाच्यम् । तथा च मार्कण्डेयपुराणम् ।</p>
<blockquote>
<p>पितॄणां नामगोत्रेण जलं देयम् अनन्तरम् ।</p>
</blockquote>
<blockquote>
<p>ब्राह्मणानां द्विजैर् वाच्यम् अक्षय्यम् इदम् अस्त्व् इति ॥</p>
</blockquote>
<p>ब्राह्मणानां हस्तेष्व् इति शेषः । अत्रैवं प्रयोगः: पुरूरवार्द्रवसंज्ञकानां विश्वेषां देवानाम् अक्षय्यम् अस्त्व् इति वैश्वदैविकब्राह्मणहस्तेषु केवलं जलं यज्ञोपवीती निनयेत् । पितृपितामहप्रपितामहानाम् अमुकगोत्राणाम् अमुकशर्मणां सपत्नीकानाम् अक्षय्यम् अस्त्व् इति पित्र्यब्राह्मणहस्तेषु सतिलं जलं प्राचीनावीती निनयेत् । एवं मातामहादीनाम् अमुकगोत्राणाम् अमुकशर्मणां सपत्नीकानां अक्षय्यम् अस्त्व् इति मातामहादिब्राह्मणहस्तेषु सतिलं जलं निनयेत् । वैश्वदैवादिद्विजैः तत्प्रदानानन्तरम् अक्षय्यम् इदम् अस्त्व् इति वक्तव्यम् । अक्षय्योदकदानानन्तरं दक्षिणां दद्यात् । तथा च मत्यः ।</p>
<blockquote>
<p>अक्षय्योदकम् एव च ।</p>
</blockquote>
<blockquote>
<p>सतिलं नामगोत्रेण दद्याच् छक्त्या च दक्षिणाम् ॥ इति ।</p>
</blockquote>
<p>सतिलम् अक्षय्योदकं पित्रादिनामगोत्रेण दद्यात् । तदनन्तरं शक्त्यनुसारेण दक्षिणां दद्याद् इत्य् अर्थः । अत्र देयवस्तूनि निर्दिश्य व्यास आह ।</p>
<blockquote>
<p>गोभूहिरण्यवासांसि नव्यानि शयनानि च ।</p>
</blockquote>
<blockquote>
<p>दद्याद् यद् इष्टं विप्राणाम् आत्मनः पितुर् एव च ॥</p>
</blockquote>
<blockquote>
<p>वित्तशाठ्येन रहितः पितृभ्यः प्रीतिम् आचरन् ॥ इति ।</p>
</blockquote>
<p>वित्तशाठ्येन रहितो गवादिकं पितृभ्यो दद्यात् । तेषां प्रीतिम् आचरन्न् इत्य् अन्वयः । पारस्करो ऽपि: &ldquo;हिरण्यं विश्वेभ्यो देवेभ्यो रजतं पितृभ्यो ऽन्यच् च गोकृष्णाजिनादिकं यावच् छक्नुयात्&rdquo; इति । वायुपुराणे ।</p>
<blockquote>
<p>लोके श्रेष्ठतमं यत् तु आत्मनश् चापि यत् प्रियम् ।</p>
</blockquote>
<blockquote>
<p>सर्वं पितॄणां दातव्यं तेषाम् एवाक्षयार्थिना ॥</p>
</blockquote>
<p>पितॄणां पितृभ्य इत्य् अर्थः । पितृभ्यो दक्षिणादाने प्रकारम् आह जमदग्निः ।</p>
<blockquote>
<p>सतिलं नामगोत्रेण दद्याच् छक्त्या च दक्षिनां ।</p>
</blockquote>
<blockquote>
<p>हिरण्यरत्नवासांसि हर्म्याणि शयनानि च ॥ इति ।</p>
</blockquote>
<p>हिरण्यादि द्रव्यं तिलोपेतं पितृभ्यो गोत्रनामसहितेभ्यः प्रतिपदयामीति संकल्प्य पैतृकब्राह्मणानां भुक्तवतां समर्पयेद् इत्य् अर्थः, &ldquo;ब्राह्मणान् भोजयित्वा तु दद्याच् छक्त्या च दक्षिणाम्&rdquo; इत्युक्तत्वात् । यत् तु वायुप्राणे ऽभिहितम्,</p>
<blockquote>
<p>यद् यद् इष्टतमं लोके यच् चान्यद् विद्यते गृहे ।</p>
</blockquote>
<blockquote>
<p>तत् तद् गुणवते देयं तदैवाक्षयम् इच्छता ॥</p>
</blockquote>
<p>इति, तत् देवेभ्यः पितृभ्यश् च संकल्पितं दक्षिणाद्रव्यम्, न भक्ष्यभोज्यादिकम् । भक्ष्यभोज्यं तु भोक्तृविप्रेभ्यः समं देयम् । दक्षिणादिद्रव्यम् अपि भोक्तृविप्रगुणानुसारेण विषमं देयम् इत्य् एवंपरम्, न तु गुणवन्तं ब्राह्मणम् उद्दिश्य देयपरम् इत्य् अवगन्तव्यम् । पारस्पकरः ।</p>
<blockquote>
<p>एकपङ्क्त्युपविष्टानां विप्राणां श्राद्धकर्मणि ।</p>
</blockquote>
<blockquote>
<p>भक्ष्य्भोज्यं समं देयं दक्षिणा त्व् अनुसारतः ॥ इति ।</p>
</blockquote>
<p>समं देयं गुणतारतम्यनिबन्धनवैषम्यं हित्वा देयम् इत्य् अर्थः । दक्षिणादौ तारतम्यनिबन्धनवैषम्ये कृते ऽपि न दोषः । अनुसारतः निमन्त्रितविप्रगुणानुसारेणेत्य् अर्थः । एवं चेत्थं दक्षिणादानप्रयोगः: यज्ञोपवीती पुरूरवार्द्रवसंज्ञिकेभ्यो विश्वेभ्यो देवेभ्यो हिरण्यादिदक्षिणां प्रतिपादयामीति संकल्प्य वैश्वदैविकब्राह्मणहस्ते समर्पयेत् । ततः प्राचीनावीती पितृपितामहप्रपितामहेभ्यो ऽमुकगोरेभ्यो ऽमुकशर्मभ्यः सपत्नीकेभ्यः रजतादिदक्षिणां प्रतिपादयामीति संकल्प्य पितृवर्गार्थविप्रहस्ते समर्पयेत् । एवं मातामहादिभ्यः समर्पयेत् । <span style="text-decoration:underline;">ननु</span> यदि पित्राद्युद्देशेन द्रव्यत्यागः न पुनर् ब्राह्मणोद्देशेन, कथं तर्हि ब्राह्मणानां दक्षिणाद्रव्ये स्वाम्यम् । <span style="text-decoration:underline;">उच्यते</span>: यथा दर्शपूर्णमासयोर् दक्षिणादाने &ldquo;ब्राह्मणा अयं व ओदनः&rdquo; इत्य् उक्त्वा यजमानेन ओदने समर्पिते ब्राह्मणोद्देशेन ओदनत्यागाभावे ऽपि ऋत्विजां कर्मकर्त्वेनैव ओदनस्वाम्यम् उत्पद्यते, तथेहापि हिरण्यरजतादिसर्मर्पणे तत्र स्वाम्यं ब्राह्मणानां कर्मकर्त्वेनैव सिध्यति । यथा वा — प्रतिष्ठादौ प्रातिष्ठाप्यदेवतायै संकल्पितवस्त्राभरणादिषु आचार्यस्य स्वाम्यम् &ldquo;प्रतिष्ठान्ते तु सर्वम् उपकरणम् आचार्यो गृह्णाति&rdquo; इति वचनानुगृहीतकरकरत्वेनैव भवति, तथेहापि &ldquo;ब्राह्मणान् भोजयित्वा तु दद्याच् छक्त्या च दक्षिणाम्&rdquo; इत्यनुगृहीतेन कर्मकर्त्वेन ब्राह्मणानां पित्राद्युद्देशेन संकल्पितरजतादौ स्वाम्यं संपद्यत इति न कश्चिद् विरोधः । अथ वा ब्राह्मणोद्देशेन त्यागाद् एवात्रापि ब्राह्मणानां स्वाम्यं भविष्यति,</p>
<blockquote>
<p>आचान्तेभ्यो द्विजेभ्यस् तु प्रयच्छेद् अथ दक्षिणाम् । इति ।</p>
</blockquote>
<p>देवलेन द्विजान् उद्दिश्य दक्षिणा देयेत्य् अभिहितम् ।</p>
<blockquote>
<p>दक्षिणां पितृविप्रेभ्यो दद्यात् पूर्वं ततो द्वयोः । इति ।</p>
</blockquote>
<p>द्वयोर् वैश्वदैविकविप्रयोर् इति यावत् । द्वयोर् इति षष्ठी पितृविप्रेभ्य इति चतुर्थीसमभिव्यागारात् चतुर्थ्यर्थे द्रष्टव्या । एवाम् चायम् अर्थः: पूर्वं पितृविप्रेभ्यो दक्षिणां दत्वा पश्चाद् वैश्वदैविकब्राह्मणाभ्यां दद्याद् इति । अस्मिन् पक्षे दक्षिणादानस्यापैतृकत्वात् पितृविप्रेभ्यो ऽपि यज्ञोपवीत्य् एव दद्यात् । अत एव जमदग्निः ।</p>
<blockquote>
<p>सर्वं कर्मापसव्येन दक्षिणादानवर्जितम् । इति ।</p>
</blockquote>
<p>यत् पुनस् तेनोक्तम्,</p>
<blockquote>
<p>अपसव्यं तु तत्रापि मत्स्यो भगवान् हि मेने ।</p>
</blockquote>
<p>इति, तत् पितॄन् उद्धिश्य दक्षिणादानपक्षे द्रष्टव्यम् । बृहस्पतिस् तु अनिमन्त्रितविप्रेभ्यो ऽपि दक्षिणादानम् आह ।</p>
<blockquote>
<p>ज्ञातयो बान्धवा निःस्वास् तथा वातिथयो ऽपरे ।</p>
</blockquote>
<blockquote>
<p>प्रदद्याद् दक्षिणां तेषां सर्वेषाम् अनुरूपतः ॥ इति ।</p>
</blockquote>
<p>ज्ञातयः पितृसंबन्धाः । बान्धवा मातृसंबन्धाः । दक्षिणादानानन्तरं याज्ञवल्क्यः ।</p>
<blockquote>
<p>दत्वा तु दक्षिणां शक्त्या स्वधाकारम् उदाहरेत् । इति ।</p>
</blockquote>
<p>दक्षिणादानानन्तरं स्वधां वाचयिष्ये इति विप्रान् अनुज्ञापयेद् इत्य् अर्थः । अत्रिर् अपि ।</p>
<blockquote>
<p>वाचयिष्ये स्वधां प्रश्नम् इत्थं कुर्याद् द्विजातिषु । इति ।</p>
</blockquote>
<p>स्वधां वाचयिष्ये इतीत्थं स्वधाप्रश्नं द्विजातिष्व् आसीनेष्व् एव कुर्याद् इत्य् अर्थः । ततो द्विजातयः वाच्यताम् इत्य् अनुज्ञां दद्युः,</p>
<blockquote>
<p>वाच्यताम् इत्य् अनुज्ञां तु प्रीता दद्युः समाहिताः ।</p>
</blockquote>
<p>इति तेनैवानन्तरम् अभिधानात् । एवम् अनुज्ञातः किं कुर्याद् इत्य् अपेक्षिते याज्ञवल्क्यः ।</p>
<blockquote>
<p>वाच्यताम् इत्य् अनुज्ञातः प्रकृतेभ्यः स्वधोच्यताम् । इति ।</p>
</blockquote>
<p>अनेनेदम् उक्तम्: पितृभ्य पितामहेभ्यः प्रपितामहेभ्यो मातामहेभ्यो मातुःपितामहेभ्यो मातुःप्रपितामहेभ्यः सपत्नीकेभ्यः स्वधोच्यताम् इति कर्ता ब्रूयाद् इति । अस्तु स्वधेति विप्रा ब्रूयुः । ततः कर्ता कमण्डलुना पिण्डसमीपभूमौ जलं सिञ्चेत् । कात्यायनस् तु दर्भान् आस्तीर्य तस्यां भूमौ समन्त्रकं सेचनं कार्यम् इत्य् आह: &ldquo;सपवित्रान् कुशान् आस्तीर्य स्वधां वाचयिष्ये इति पृच्छति वाच्यताम् इत्य् उक्ते पितृभ्यः पितामहेभ्यः प्रपितामहेभ्याह् स्वधोच्यतं  अस्तु स्वधेत्य् उच्यमाने ऊर्जं वहन्तीर् इत्य् अपो निषिञ्चेत् सपवित्रेषु कुशेषु&rdquo; इति । सपवित्रेषु अर्घ्यसंस्कारार्थपवित्रसहितेषु । सपवित्रेष्व् इति वदन् न्युब्जीकृतार्घ्यपात्रम् उत्तानं कृत्वा तत्र पवित्राणि ग्राह्याण्य् अस्मिन् काल इति सूचयति । अत एव संग्रहकारः ।</p>
<blockquote>
<p>याज्ञवल्क्यो विसर्गात् प्राक् पात्रम् उत्तानम् इच्छति ।</p>
</blockquote>
<blockquote>
<p>यमो विसर्जनं कृत्वा गृह्यकर्तापि शौनकः ॥</p>
</blockquote>
<blockquote>
<p>प्रीतिप्रश्णात् तु देवानां पूर्वं कात्यायनादयः ॥ इति ।</p>
</blockquote>
<p>विसर्जनात् प्राग् विप्रविसर्जनात् पूर्वम्, देवानां प्रीतिप्रश्नात् पूर्वं विश्वेदेवाः प्रीयन्ताम् इत्य् अभिधानात् पूर्वम्, स्वधावाचनकाले इत्य् अर्थः । अत्र यथास्वगृह्यं व्यवस्था,</p>
<blockquote>
<p>सर्वेषाम् अपि पक्षाणां स्वस्वगृह्यात् तु गृह्यते ।</p>
</blockquote>
<p>इति स्मरणात् । स्वस्वगृह्योक्तपक्षस्याभावे तु स्वेच्छैव पक्षविशेषग्रहणे नियामिका,</p>
<blockquote>
<p>स्वगृह्योक्तस्य चाभावे ग्रहणं स्वेच्छया भवेत् ।</p>
</blockquote>
<p>इत्य् अपि स्मरणात् । सपवित्रकुशवत्यां भूमौ उदकधारानिषेचनानन्तरं स्वधा संपद्यताम् इति कर्ता ब्रूयात् । विप्रैश् च संपद्यतां स्वधा इति स्वधाकारात्मिका पितॄणाम् आशीर् वक्तव्या । तथा च अत्रिः ।</p>
<blockquote>
<p>अस्तु स्वधेति तैः प्रोक्ते निषिच्योदीर्य नित्यशः ।</p>
</blockquote>
<blockquote>
<p>स्वधाकारः परा प्रोक्ता पितृष्व् आशीः स्वयंभुवा ॥</p>
</blockquote>
<blockquote>
<p>आयुःपुत्रदनारोग्यशान्त्यर्थं वाचयेद् द्विजान् ॥ इति ।</p>
</blockquote>
<p>तैर् विप्रैर् अस्तु स्वधेत्य् उक्ते कर्ता &ldquo;ऋचे त्वा रुचे त्वा समिथ्स्रवन्ति (?) सरितः&rdquo; इत्यादिकम् &ldquo;स्वधां दुहाना अमृतस्य धाराम्&rdquo; इत्यन्तं मन्त्रं सामर्थ्यरूपलिङ्गाद् एवात्र प्राप्तम् उदीर्योदकधारां निषिच्य स्वयंभुवा ब्रह्मणा प्रोक्ता पितृस्वधाकारात्मिका परा उत्कृष्टा या आशीस् ताम् आयुरादिफलसिद्ध्यर्थं द्विजान् वाचयेद् इत्य् अर्थः । स्वधावाचनानन्तरं याज्ञवल्क्यः ।</p>
<blockquote>
<p>विश्वेदेवाश् च प्रीयन्तां विप्रैश् चोक्ते इदं जपेत् । इति ।</p>
</blockquote>
<p>विश्वेदेवाः प्रीयन्ताम् इति पूर्वं श्राद्धकर्ता, पश्चात् प्रीयन्तां विश्वेदेवा इति वैश्वदैविकविप्रैश् चोक्ते, चशब्दात् पितरः प्रीयन्ताम् इति पूर्वं कर्ता, पश्चात् प्रीयन्तां पितर इति पित्र्यविप्रैश् चोक्ते इदं वक्ष्यमाणं जपेत् &ldquo;दातारो नो ऽभिवर्धन्ताम्&rdquo; इत्यादिकम् आशीःप्रार्थनावाक्यवृन्दं कर्ता पठेद् इत्य् अर्थः । अत्र संग्रहकारः ।</p>
<blockquote>
<p>दातार इति याज्ञोक्त्या पादार्थः प्रार्थना स्मृता ।</p>
</blockquote>
<blockquote>
<p>तां सुरप्रीतिसंप्रश्नान् प्राक् प्रचेतनास् तु मन्यते ॥</p>
</blockquote>
<blockquote>
<p>पारस्करः स्वस्ति वाच्यं कृत्वाशीर् ग्रहणं जगौ ।</p>
</blockquote>
<blockquote>
<p>विसर्जितेषु विप्रेषु बहिष्ठेषु मनुर् जगौ ॥</p>
</blockquote>
<blockquote>
<p>यान्य् अत्र कालभेदेन कर्माणि मुनयो जगुः ।</p>
</blockquote>
<blockquote>
<p>स्वस्वगृह्यानुसारेण विकल्पस् तेषु युज्यते ।</p>
</blockquote>
<blockquote>
<p>न गृह्यादिस्मृतिर् येषां श्राद्धादाव् उपलभ्यते ॥</p>
</blockquote>
<blockquote>
<p>कर्तुम् अर्हन्ति ते कृत्स्नं यस्य कस्य मुनेर् इति ॥</p>
</blockquote>
<p>वैकल्पिकेषु स्वगृह्याद्युक्तपक्षाभावे यस्य कस्यचिद् एकस्य मुनेः पक्षं स्वेच्छानुगुणं कुर्याद् इत्य् अर्थः । विश्वेदेवाः प्रीयन्ताम् इत्य् उक्त्वा वैश्वदैविकब्राह्मणपाणौ अपो दत्वा पितरः प्रीयन्ताम् इत्य् उक्त्वा पैतृकब्राह्मणपाणौ अपो दत्वा अनन्तरं सर्वब्राह्मणपाणिषु सपुष्पाः साक्षतास् चापो दद्यात् । तथा च अत्रिः ।</p>
<blockquote>
<p>विप्रपाणौ तु दत्वापः सपुष्पाः साक्षतास् ततः । इति ।</p>
</blockquote>
<p>अपो दद्याद् इति शेषः । अत्र बृहस्पतिः ।</p>
<blockquote>
<p>वाजे वाज इति प्रोच्य ब्राह्मणांस् तान् विसर्जयेत् ।</p>
</blockquote>
<blockquote>
<p>विप्रान् प्रदक्षिणीकृत्य पितृभ्यः प्रार्थयेद् वरान् ॥</p>
</blockquote>
<p>तान् पाणिधृतपुष्पाक्षतान् विसर्जयेत् । स्वस्थानं प्रति गमनार्थं आसनेभ्य उत्थापयेत्,</p>
<blockquote>
<p>वाजे वाज इत्य् उत्थाप्य कृत्वा चैतान् प्रदक्षिणम् ।</p>
</blockquote>
<p>इति मार्कण्डेयस्मरणात् । उत्थापने च साक्षाद्विप्रहस्तग्रहणं न कुर्यात्, किं तु हस्तसंसृष्टदर्भद्वारा,</p>
<blockquote>
<p>वाजे वाजे इति जपन् कुशाग्रेण विसर्जयेत् ।</p>
</blockquote>
<p>इति मत्स्येनाभिधानात् । कुशाग्रेण कुशेन हस्तस्पर्शनं कृत्वेत्य् अर्थः । अग्रेण तु हस्तस्पर्शने क्रियमाणे एकदा एकस्यैव हस्तसंस्पर्शो न बहूनाम् । ततश् च &ldquo;तृप्ता यात&rdquo; इति बहुवचनम् &ldquo;अदितिः पाशान्&rdquo; इतिवद् अविवक्षितं स्यात् । एवं च कुशेन यावतां हस्तसंस्पर्शनं युगपत् कर्तुं शक्यं तावतां सकृन् मन्त्रोच्चारणम्, यातेति बहुवचनतो बहुविप्रविसर्जनलक्षणकार्यस्य सकृदुच्चारणाद् एव सिद्धेः । असंभवे मन्त्रावृत्तिः । विनोत्थानं विप्राणां यानं च संभवतीत्य् अर्थाद् उत्तिष्ठतेत्य् अपि यातेत्य् अनेनैवोक्तं भवति । विप्राणाम् उत्थापनेनैव तत्रावाहितदेवपितॄणाम् अप्य् उत्थापनं सिद्धम् इति स्मृतिषु तत् पृथन्ङोक्तम् (?) । तथापि तस्य स्पष्टानुसंधानार्थं दर्भेण संस्पर्शनात् पूर्वम् उत्तिष्ठत पितरो विश्वैर् देवैः सहेत्य् उक्त्वा विप्रविसर्जनं कार्यम् । एवं च द्विजविसर्जनसंपातायातं पित्रादिविसर्जनं नाहत्यानुष्ठेयम् इति न विसर्जने प्राचीनावीतिना भवितव्यम् । अत एव &ldquo;उपवीती विसर्जनम्&rdquo; इत् शौनकेनोक्तम् । विप्रविसर्जने क्रमः पुराणे दर्शितः ।</p>
<blockquote>
<p>पश्चाद् विसर्जयेद् देवान् पूर्वं पैतामहान् द्विजान् ।</p>
</blockquote>
<blockquote>
<p>मातामहानाम् अप्य् एवं सह देवैः क्रमः स्मृतः ॥</p>
</blockquote>
<p>देवान् वैश्वदैविकद्विजान् । पैतामहान् पित्रादिस्थानेषूपविष्टान् । विप्रोत्थापनानन्तरं कात्यायनः: &ldquo;आमा वाजस्य, इत्य् अनुव्रज्य प्रदक्षिणीकृत्य&rdquo; इति । प्रदक्षिणीकरणानन्तर दातार इत्यादिश्लोकद्वयेन पितृसकाशाद् वरयाचनं कार्यम् । तथा च मत्स्यः ।</p>
<blockquote>
<p>विसृज्य ब्राह्मणांस् तांस् तु तेषां कृत्वा प्रदक्षिणम् ।</p>
</blockquote>
<blockquote>
<p>दक्षिणां दिशम् आकांक्षन् पितॄन् याचेत मानवः ॥</p>
</blockquote>
<blockquote>
<p>दातारो नो ऽभिवर्धन्तां वेदाः सन्ततिर् एव च ।</p>
</blockquote>
<blockquote>
<p>श्रद्धा च नो मा व्यगमद् बहु देयं च नो ऽस्तु ॥</p>
</blockquote>
<blockquote>
<p>अन्नं च नो बहु भवेद् अतिथींश् च लभेमहि ।</p>
</blockquote>
<blockquote>
<p>याचितारश् च नः सन्तु मा च याचिष्म कंचन ॥ इति ।</p>
</blockquote>
<p>दक्षिणां दिशम् आकांक्षन् दक्षिणाभिमुखः श्लोकद्वयेन प्रतीयमानान् वरान् श्लोकद्वयपादेनैव पितॄन् याचेत न् विप्रान् इत्य् अर्थः । बृहस्पतिर् अपि ।</p>
<blockquote>
<p>विप्रान् प्रदक्षिणीकृत्य पितृभ्यः प्रार्थयेद् वरान् । इति ।</p>
</blockquote>
<p>वरयाचनानन्तरं वृद्धशातातपः ।</p>
<blockquote>
<p>एवम् अस्त्व् इति तैर् वाच्यं मूर्ध्ना ग्राह्यं च तेन तत् । इति ।</p>
</blockquote>
<p>तैः भूतपूर्वगत्या पित्रधिष्ठानभूतैर् विप्रैर् एवम् अस्त्व् इति वाच्यम्, साक्षात् पितृभिर् एवम् अस्त्व् इति वचनासंभवात् । एवम् अस्त्व् इत्य् उक्त्वा तैः स्वहस्तगतं पुष्पाक्षतं प्रदेयम् । तेन श्राद्धकर्त्रा च तत्पुष्पाक्षतं मूर्ध्ना ग्राह्यम् । एवम् आशीर् ग्रहणानन्तरं स एवाह ।</p>
<blockquote>
<p>ततः प्रदक्षिणं कृत्वा पुनस् तेषां कृताञ्जलिः ।</p>
</blockquote>
<blockquote>
<p>उक्त्वा चैव प्रियां वाचं प्रणिपत्य प्रसादयेत् ॥ इति ।</p>
</blockquote>
<p>प्रियां वाचम्: &ldquo;धन्या वयं युष्मदनुग्रहेण पितॄणाम् अनृणा जाताः&rdquo; इत्येवमादिकाम् । प्रसादनार्थं यद् वक्तव्यं तद् आह बृहस्पतिः ।</p>
<blockquote>
<p>अद्य मे सफलं जन्म भवत्पादाभिवन्दनात् ।</p>
</blockquote>
<blockquote>
<p>अद्य मे वंशजाः सर्वे याता वो ऽनुग्रहाद् दिवम् ॥</p>
</blockquote>
<blockquote>
<p>पत्रशाकादिदानेन क्लेशिता युयम् ईदृशाः ।</p>
</blockquote>
<blockquote>
<p>तत्क्लेशजातं चित्ते तु विस्मृत्य क्षन्तुम् अर्हथ ॥ इति ।</p>
</blockquote>
<p>एवं प्रसाद्यानन्तरं सर्वं संपूर्णम् अस्त्व् इति विप्राः प्रार्थयितव्याः । तथा च विष्णुः ।</p>
<blockquote>
<p>मन्त्रहीनं क्रियाहीनं भक्तिहीनं द्विजोत्तमाः ।</p>
</blockquote>
<blockquote>
<p>श्राद्धं संपूर्णतां यातु प्रसादाद् भवतां मम ॥ इति ।</p>
</blockquote>
<p>विप्रैर् अपि सर्वं संपूर्णम् अस्त्व् इत्य् उक्त्वा हविर्गुणस्तुतिः कर्तव्या,</p>
<blockquote>
<p>श्राद्धावसाने कर्तव्या द्विजैर् अन्नगुणस्तुतिः ।</p>
</blockquote>
<p>इति वृद्धवसिष्ठस्मरणात् । ततो विप्रान् स्वस्थानगमनार्थं विसर्जयेत् । तथा च पुराणम् ।</p>
<blockquote>
<p>विसर्जयेत् प्रीतिमतः संमान्याभ्यर्च्य तांस् ततः । इति ।</p>
</blockquote>
<p>मार्कण्डेयो ऽपि ।</p>
<blockquote>
<p>जानुभ्याम् अवनीं गत्वा प्रणिपत्य विसर्जयेत् । इति ।</p>
</blockquote>
<p>मदालसावाक्यम् अपि ।</p>
<blockquote>
<p>वसर्जयेत् प्रियाण्य् उक्त्वा प्रणिपत्य च भक्तितः ।</p>
</blockquote>
<blockquote>
<p>आद्वारम् अनुगच्छेत आगच्छेतानुमोदितः ॥ इति ।</p>
</blockquote>
<p>अनुमोदितो ब्राह्मणैर् इति शेषः ।</p>
<p><strong>इति स्मृतिचन्द्रिकायां ब्राह्मभोजनात्मकप्रधानपाश् चात्याङ्गविषयाणि</strong></p>
<h2 id="पणडपरतपततयद">पिण्डप्रतिपत्त्यादिः</h2>
<p><strong>अथ पिण्डप्रतिपत्त्यादिविषयाणि</strong></p>
<p><strong>समाप्तं च पार्वणश्राद्धविधानम्</strong></p>
<h2 id="यथशकत-परवणनषठनवध">यथाशक्ति पार्वणानुष्ठानविधिः</h2>
<p><strong>अथ यथाशक्ति पार्वणानुष्ठानविधिः</strong></p>
<p>तत्र शातातपः ।</p>
<blockquote>
<p>यथा कथंचिन् नित्यानि कुर्याद् इन्दुक्षयादिषु ।</p>
</blockquote>
<blockquote>
<p>पात्रद्रव्यादिसंपत्सु सर्वकामफलं लभेत् ॥</p>
</blockquote>
<p>अमावास्यादिकालेषु चोदितानि नित्याधिकाराणि पार्वणश्राद्धादीनि पात्रद्रव्यादिसंपत्त्यलाभे ऽपि यथा कथंचित् कुर्यात् यथाशक्ति कुर्याद् इति पूर्वार्धस्यार्थः । तत्र पात्रासंपत्तौ देवलेनोक्तम् ।</p>
<blockquote>
<p>एकेनापि च विप्रेण षट्पिण्डं श्राद्धम् आचरेत् ।</p>
</blockquote>
<blockquote>
<p>षडर्घ्यान् दापयेत् तस्मै षड्भ्यो दद्यात् तथासनम् ॥</p>
</blockquote>
<blockquote>
<p>पिता भुङ्क्ते द्विजकरे मुखे भुङ्क्ते पितामहः ।</p>
</blockquote>
<blockquote>
<p>प्रपितामहस् तु तालौ च कण्ठे मातामहः स्मृतः ॥</p>
</blockquote>
<blockquote>
<p>प्रमातामहस् तु हृदये वृद्धो नाभौ तु संस्थितः ॥ इति ।</p>
</blockquote>
<p>वृद्धः प्रमातामहस्य पिता । अत्र वसिष्ठः ।</p>
<blockquote>
<p>यद्य् एकं भोजयेच् छ्राद्धे दैवं तत्र कथं भवेत् ।</p>
</blockquote>
<blockquote>
<p>अन्नं पात्रे समुद्धृत्य सर्वस्य प्रकृतस्य च ॥</p>
</blockquote>
<blockquote>
<p>देवतायतने कृत्वा ततः श्राद्धं प्रवर्तयेत् ।</p>
</blockquote>
<blockquote>
<p>प्रास्येद् अग्नौ तद् अन्नं तु दद्याद् वा ब्रह्मचारिणे ॥ इति ।</p>
</blockquote>
<p>देवतायतनं वैश्वदैविकब्राह्मणोपवेशनस्थानम् । तत्र ब्राह्मणार्चनात् पूर्वं स्थण्डिले विश्वान् देवान् आवाह्यासनकल्पनादिधूपदीपाच्छादनान्तम् आराधनं कृत्वा पश्चात् पित्रर्थम् उपविष्टं ब्राह्मणम् अभ्यर्च्य अन्नपरिवेषणकाले प्रकृतस्य श्राद्धार्थं संपादितस्य सर्वस्य संबन्धि किंचिद् अन्नं पात्रे समुद्धृत्याभ्घार्याराधितस्थाने पुरतो निधायान्नत्यागकाले पूर्वम् एतद् अन्नं विश्वान् देवान् उद्दिश्य त्यक्त्वानन्तरं श्राद्धं प्रवर्तयेत् । पितॄन् उद्दिश्य ब्राह्मणस्य पुरतः परिविष्टम् अन्नं त्यजेद् इत्य् अर्थः । एकस्यापि ब्राह्मणस्यालाभे देवलेनोक्तम् ।</p>
<blockquote>
<p>पात्राभावे परं कृत्वा पितृयज्ञविधिं नरः ।</p>
</blockquote>
<blockquote>
<p>निर्दिश्याप्य् अन्नम् उद्धृत्य यत्र पात्रं ततो गतिः ॥</p>
</blockquote>
<blockquote>
<p>निधाय वा दर्भवटून् आसनेषु समाहितः ।</p>
</blockquote>
<blockquote>
<p>प्रैषानुप्रैषसंयुक्तं विधानं प्रतिपादयेत् ॥</p>
</blockquote>
<blockquote>
<p>पात्राभावे क्षिपेद् अग्नौ गवे दद्याद् अथाप्सु वा ।</p>
</blockquote>
<blockquote>
<p>न तु प्राप्तस्य लोपो ऽस्ति पैतृकस्य विशेषतः ॥</p>
</blockquote>
<p>अस्यार्थः: पात्राभावे ऽनुकल्पतयोक्तविप्रस्याभावे पितृयज्ञविधिं पिण्डपितृयज्ञधर्मकम् अग्नौकरणं परं केवलं (?) कृत्वा अमावास्यायाम् (?) अन्नं भाजनादाव् उद्धृत्य निर्दिश्य चतुर्थ्यन्तशब्देन देवान् पितॄन् उद्दिश्य उद्धृतम् अन्नं त्यक्त्वा यत्रात्यन्तानतिदूरे पात्रलक्षणान्वितो विप्रो ऽस्ति, तत्र नीत्वा तस्मै तद् अन्नं समर्पयेत् । यद् वा: पितृयज्ञधर्मकम् अग्नौकरणं कृत्वा दर्भवटून् कुशमयान् विप्रप्रतिनिधीन् वटून् अत्यन्ताल्पपरिमाणान् आसनेषु संस्थाप्य दैवे क्षणः क्रियतां श्राद्धे क्षणः क्रियताम् इत्यादिप्रैषसंयुक्तम् ॐ तथेत्याद्यनुप्रैषसंयुक्तं कृत्स्नं श्राद्धविधानं कृत्वा देवपित्रर्थं त्यक्तम् अन्नं पूर्ववत् पात्रलणयुक्तविप्रेभ्यः (?) प्रतिपादयेत् समर्पयेत् । अतिदूरस्थे तु पात्रे पक्षद्वये ऽपि त्यक्तम् अन्नम् अग्नौ क्षिपेत् । अथ वा गवे बक्षणार्थं प्रयच्छेत् । नद्याद्युदके वा क्षिपेत् । न तु पात्राभावमात्रेण कर्मणो लोपः कार्य इति । पक्वद्रव्यसंपादनासंभवे तु सुमन्तुः ।</p>
<blockquote>
<p>पाकाभावे ऽधिकारः स्याद् विप्रादीनां नराधिप ।</p>
</blockquote>
<blockquote>
<p>अपत्नीनां महाबाहो विदेशगमनादिभिः ॥</p>
</blockquote>
<blockquote>
<p>सदा चैव तु शूद्राणाम् आमश्राद्धं विदुर् बुधाः ।</p>
</blockquote>
<blockquote>
<p>आत्मनो देशकालाभ्यां विषमे समुपागते ॥</p>
</blockquote>
<blockquote>
<p>आपद्य् अनग्नौ तीर्थे च प्रवासे पत्न्यसंभवे ।</p>
</blockquote>
<blockquote>
<p>चन्द्रसूर्यग्रहे चैव दद्याद् आमं विशेषतः ॥ इति ।</p>
</blockquote>
<p>विप्रादीनां त्रैवर्णिकादीनां पत्नीरहितानां विदेशगमनादिभिश् च कारणैः पाकसंपादनासंभवे आमश्राद्धे अधिकारः स्यात् । चन्द्रसूर्यग्रहे ऽपि यस्य पाकासंभवः स आमं दद्यात् । यस्य वा भोक्तुर् ब्राह्मणस्यालाभः सो ऽप्य् आमं दद्यात् । शूद्रस् तु सर्वश्राद्धेषु पार्वणविधानेनामम् एव दद्यात् । तथा च मर्कण्डेयः ।</p>
<blockquote>
<p>सर्वं श्राद्धं तथा कार्यं शूद्रेणाप्य् एवम् एव तु ।</p>
</blockquote>
<blockquote>
<p>मन्त्रवर्जं तु शूद्रस्य सर्वम् एवं विधीयते ॥</p>
</blockquote>
<p>एवम् एव पार्वणविधिनैव । तथा च प्रचेताः ।</p>
<blockquote>
<p>स्त्री (?) शूद्रः स्वपचश् चैव जातकर्मणि चाप्य् अथ ।</p>
</blockquote>
<blockquote>
<p>आमश्राद्धं तदा कुर्याद् विधिना पार्वणेन तु ॥</p>
</blockquote>
<p>स्वयं पवतीति स्वपचः । वायुपुराणे ।</p>
<blockquote>
<p>न पक्वं भोजयेद् विप्रान् सच्छूद्रो ऽपि कदाचन ।</p>
</blockquote>
<blockquote>
<p>भोजयेत् त्व् अश्नतां पापं तस्यापि प्रभवेत् सताम् ॥</p>
</blockquote>
<p>सतां शूद्रान्नभोजने भोक्तृणां शूद्रस्य च पापं भवेत् । कः पुनः सच्छूद्र इत्य् अपेक्षिते व्याघ्रः ।</p>
<blockquote>
<p>संस्कृतानां तु शूद्रायां ब्रह्मवीर्यसमुद्भवः ।</p>
</blockquote>
<blockquote>
<p>स्वकर्मनिरतश् चैव सच्छूद्रः संप्रकीर्तितः ॥</p>
</blockquote>
<p>उशनसा तु लब्धक्रीतादिपक्वान्नसद्भावे ऽप्य् आमश्राद्धम् एव द्विजैः कार्यम् इत्य् उक्तम् ।</p>
<blockquote>
<p>अपत्नीकः प्रवासी च यस्य भार्या रजस्वला ।</p>
</blockquote>
<blockquote>
<p>सिद्धान्नेन न कुर्वीत आमं तस्य विधीयते ॥</p>
</blockquote>
<p>सिद्धान्नेन कार्यान्तरार्थं यथा कथंचित् सिद्धानेन । अपत्नीकादिग्रहणं पाकसामग्र्यादिरहितपुरुषोपलक्षणार्थम् । अत एव जमदग्निः ।</p>
<blockquote>
<p>न भवेद् यस्य सामग्री दारा वा गृहम् एव वा ।</p>
</blockquote>
<blockquote>
<p>आमश्राद्धं प्रकुर्वीत वृद्धो बालश् च यो भवेत् ॥</p>
</blockquote>
<p>पाकसामग्रीसद्भावे कस्यचिद् आमश्राद्धं कर्तव्यम् इत्य् आह स एव ।</p>
<blockquote>
<p>यावत् स्यान् नाग्निसंयुक्तः उत्सन्नाग्निर् अथापि वा ।</p>
</blockquote>
<blockquote>
<p>आमश्राद्धं तदा कुर्याद् धस्ते ऽग्नौकरणं भवेत् ॥</p>
</blockquote>
<p>पक्वेन श्राद्धं क्वचिद् आवश्यकम् इत्य् आह हारीतः ।</p>
<blockquote>
<p>श्राद्धविघ्ने द्विजातीनाम् आमश्राद्धं प्रकीर्तितम् ।</p>
</blockquote>
<blockquote>
<p>अमावास्याद्यनियतं माससंवत्सराद् ऋते ॥</p>
</blockquote>
<p>अनेन मासिकम् आब्दिकं च श्राद्धम् अवश्यं पक्वान्नेन कार्यम् इति वचोभङ्ग्योक्तम् इति मन्तव्यम् । यत् पुनर् जमद्गनिनोक्तम्,</p>
<blockquote>
<p>श्राद्धज्ञः श्रद्धया श्राद्धं श्राद्धकाले यथाविधि ।</p>
</blockquote>
<blockquote>
<p>पक्वेन वाश्रितेनापि नूनं कुर्यात् पितुः सुतः ॥</p>
</blockquote>
<p>इति, तत् मासिके साम्वत्सरिके ऽपि सर्वथा पक्वान्नासिद्धौ आमद्रव्यविधानार्थम् इति न पूर्वोक्तजमदग्निवचनेन गतार्थम् । आमश्राद्धे विशेषम् आह व्यासः ।</p>
<blockquote>
<p>आमं तद् अनु कौन्तेय दद्याद् अन्नं चतुर्गुणम् ।</p>
</blockquote>
<blockquote>
<p>सिद्धान्ने तु विधिर् यः स्याद् आमश्राद्धे ऽप्य् असौ विधिः ॥</p>
</blockquote>
<blockquote>
<p>आवाहनादि सर्वं स्यात् पिण्डदानं च भारत ।</p>
</blockquote>
<blockquote>
<p>दद्याद् यच् च द्विजातिभ्यः शृतं वाशृतम् एव वा ॥</p>
</blockquote>
<blockquote>
<p>तेनाग्नौकरणं कुर्यात् पिण्डांस् तेनैव निर्वपेत् ॥</p>
</blockquote>
<p>अन्नम् आमरूपं पुरुषापेक्षया चतुर्गुणं दद्याद् इत्य् अर्थः । अग्नौकरण्म् अत्र पाणाव् एव,</p>
<blockquote>
<p>आमश्राद्धं यदा कुर्याद् विधिज्ञः श्राद्धस् तदा ।</p>
</blockquote>
<blockquote>
<p>हस्ते ऽगनुकरणं कुर्याद् ब्राह्मणः स्वविधानतः ॥</p>
</blockquote>
<p>इति तेनैवोक्तत्वात् । षट्त्रिंशन्मते ऽपि ।</p>
<blockquote>
<p>आमश्राद्धं यदा कुर्यात् पिण्डदानंकथं भएत् ।</p>
</blockquote>
<blockquote>
<p>गृहपाकात् समुद्धृत्य सक्तुभिः पायसेन वा ॥ इति ।</p>
</blockquote>
<p>पिण्डदानं भवेद् इति शेषः । आमद्रव्यगृहपाकसक्तुपायसेषु यथालाभं व्यवस्था । एत चामश्राद्धं पूर्वाह्ने कार्यम्, &ldquo;आमश्राद्धं तु पूर्वाह्ने&rdquo; इति शातातपस्मरणात् । यत् तु तेनैवोक्तम्</p>
<blockquote>
<p>मध्याह्नात् परतो यत् तु कुतपः समुदाहृतः ।</p>
</blockquote>
<blockquote>
<p>आममात्रेण तत्रैव पितॄणां दत्तम् अक्षयम् ॥</p>
</blockquote>
<p>इति, तत् श्राद्धकर्तुः आमश्राद्धविषयम् इत्य् अपरार्केण साधितम् । आमद्रव्यासंभवे तु व्यासेनोक्तम् ।</p>
<blockquote>
<p>द्रव्याभावे द्विजाभावे प्रवासे पुत्रजन्मनि ।</p>
</blockquote>
<blockquote>
<p>हेमश्राद्धं प्रकुर्वीत यस्य भार्या रजस्वला ॥</p>
</blockquote>
<p>अत्राप्य् आमश्राद्धविशेषो यथासंभवम् अनुसंधेयः । आमश्राद्धे हेमश्राद्धे च भोजनप्रयुक्तापोशनकर्मादीनां &ldquo;यथासुखं जुपध्वं तृप्ताः स्थ&rdquo; इत्यादीनां च द्वारकार्यलोपान् निवृत्तिर् अवगन्तव्या । केषुचिन् मन्त्रेषूहो ऽप्य् एव्वम् अवगन्तव्यः । तथा च मरीचिः ।</p>
<blockquote>
<p>आवाहने स्वधाकारे मन्त्रा ऊह्या विसर्जने ।</p>
</blockquote>
<blockquote>
<p>अन्नकर्मण्य् अनूहाः स्युर् आमश्राद्धविधिः स्मृतः ॥</p>
</blockquote>
<p>आवाहने आवाहनमन्त्रे । &ldquo;पितॄन् हविषे अत्तवे&rdquo; इत्य् अत्र अत्तव इति पदस्थाने स्वीकर्तव्य इत्य् ऊहः कार्यः । स्वधाकारे &ldquo;नमो वः पितर इषे&rdquo; इत्याद्मन्त्रे इष इति पदस्थाने आमद्रव्यायेत्य् ऊहः कर्तव्यः । विसर्जने विप्रविसर्जनमन्त्रे &ldquo;वाजे वाजे&rdquo; इत्यदिके तृप्ता इति पदस्थाने उद्धृत्य आमेन तर्पयन्त इत्य् ऊहः कार्यः । अन्नकर्मणि ब्राह्मणाङ्गुष्ठनिवेशनादौ &ldquo;विष्णो हव्यं रक्षस्व&rdquo; इत्यादयो मन्त्रा अनूह्याः स्युः । आमश्राद्धविधिः स्मृतः इत्य् आमश्राद्धग्रहणं हेमश्राद्दोपलक्षणार्थम् । हेमद्रव्यालाभे ऽपि स्मृत्यन्तरोक्तम् ।</p>
<blockquote>
<p>तृणानि वा गवे दद्यात् पिण्डान् वाथापि निर्वपेत् ।</p>
</blockquote>
<blockquote>
<p>तिलोदकैः पितॄन् वाथ तर्पयेत् स्नानपूर्वकम् ॥</p>
</blockquote>
<blockquote>
<p>अग्निना वा दहेत् कक्षं श्राद्धकाले समागते ॥</p>
</blockquote>
<blockquote>
<p>तस्मिंश् चोपवसेद् अह्नि जपेद् वा श्राद्धसंहिताम् ॥ इति ।</p>
</blockquote>
<p>अत्रापि यथासंभवं व्यवस्था । अङ्गसंपादनासंभवे ऽपि स्मृथन्तरोक्तम् ।</p>
<blockquote>
<p>अङ्गानि पितृयज्ञस्य यदा कर्तुं न शक्नुयात् ।</p>
</blockquote>
<blockquote>
<p>स यदा वाचयेद् विप्रान् सकला सिद्धिर् अस्त्व् इति ॥</p>
</blockquote>
<p>पितृयज्ञस्य श्राद्धस्य सकला सिद्धिः सकलाङ्गसिद्धिर् अस्त्व् इति भवन्तो ब्रुवन्तु इति प्रार्थनेति । निमन्त्रितान् विप्रान् सकलाङ्गसिद्धिर् अस्य श्राद्धस्यास्त्व् इति वाचयेद् इत्य् अर्थः । विस्मृतपार्वणानुष्ठानासंभवे तु व्यासेनोक्तम् ।</p>
<blockquote>
<p>त्यक्ताग्नेः पार्वणं नैव नैकोद्दिष्टं सपिण्डनम् ।</p>
</blockquote>
<blockquote>
<p>अत्यकाग्नेस् तु पिण्डोक्तिस् तस्मात् संकल्प्य भोजयेत् ॥</p>
</blockquote>
<p>अयम् अर्थः: त्यक्ताग्नेर् अविधिनोत्सृष्टाग्नेः पार्वणैकोद्दिष्टसपिण्डीकरणात्मकश्राद्धकर्मणि नैवाधिकारः । पिण्डोक्तिः श्राद्धं कर्तव्यम् इत्युक्तिः अत्यक्ताग्नेः त्यक्ताग्निव्यतिरिक्तस्यैव अत्यक्तागेर् एव श्राद्धाधिकार इति यावत् । तस्मात् त्यक्ताग्निर् एव संकल्प्य भोजयेत् । संकल्पविधानेन श्राद्धं कुर्याद् इति । संकल्पविधानस्य पार्वणविधानात् को भेद इत्य् अपेक्षिते स एवाह ।</p>
<blockquote>
<p>संकल्पं तु यदा कुर्यान् न कुर्यात् पात्रपूरणम् ।</p>
</blockquote>
<blockquote>
<p>नावाहनाग्नौकरणं पिण्डांश् चैव न दापयेत् ॥</p>
</blockquote>
<p>पात्रपूरणम् अर्घ्यदानम् । आवाहनस्य समन्त्रकस्य निषेधः, न त्व् आवाहनमात्रस्य तदभावे देवपितृसांनिध्याभावात् । ततश् चावाहनमन्त्रम् अनुक्त्वैव पुरूरवार्द्रवसंज्ञकान् विश्वान् देवान् आवाहयामीत्य् एतावन्मात्रम् उक्त्वा देवावाहनं कार्यम् । पित्राद्यावाहने ऽप्य् एवम् एव । पिण्डांश् चैवेत्य् अत्र चैवशब्देन उच्छिष्टपिण्डस्यापि निषेधः । अत एव स्मृत्यन्तरे,</p>
<blockquote>
<p>संकल्पं तु यदा श्राद्धं न कुर्यात् पात्रपूरणम् ।</p>
</blockquote>
<blockquote>
<p>विकिरं च न दातव्यम् ।</p>
</blockquote>
<p>इति स्पष्टम् उक्तम् । एवम् अनुकल्पानुष्ठाने ऽपि शाठ्याभावे सति मुख्यकल्पानुष्ठानफलं भवति । तथा च स्मृत्यन्तरम् ।</p>
<blockquote>
<p>श्राद्धानुकल्पं यः कुर्याज् जात्यवस्थाद्यपेक्षया ।</p>
</blockquote>
<blockquote>
<p>श्राद्धांशे सर्वम् आप्नोति मुख्यकल्पफलं नरः ॥ इति ।</p>
</blockquote>
<p>श्राद्धांशे श्राद्धप्रधानांशे ब्राह्मणभोजनमात्रे पिण्डप्रदानमात्रे ऽपि वा कृते, अङ्गांशे यथाशक्ति कतिपयानुष्ठाने ऽपि कृत इत्य् अर्थः ॥</p>
<p>**इति स्मृतिचन्द्रिकायां यथाशक्तिपार्वणानुष्ठानविधिः **</p>
<h2 id="मतहशरदधवध">मृताहश्राद्धविधिः</h2>
<p><strong>अथ मृताहश्राद्धविधिः</strong></p>
<p>एवं प्रतिमासं कर्तव्यं पार्वणश्राद्धम् उक्तम् । अथ प्रतिसंवत्सरं कर्तव्यं सांवत्सरिकश्राद्धम् उच्यते ।</p>
<p>अत्र लोकाक्षिः ।</p>
<blockquote>
<p>श्राद्धं कुर्याद् अवश्यं तु प्रमीतपितृकः स्वयम् ।</p>
</blockquote>
<blockquote>
<p>इन्दुक्षये मासि मासि वृद्धौ प्रत्यब्दम् एव च ॥</p>
</blockquote>
<p>स्वयंग्रहणम् आदरार्थं न पुनः पुत्रशिष्यर्त्विगादिनिवृत्त्यर्थम्, यजमानस्य पितः असाव् एतत् ते तत इत्य् अन्यकर्तृकपिण्डनिर्वपणदर्शनात् । असाव् एतत् ते तत इति मन्त्रेण यजमानस्य पित्रे ऋत्विगादिः पिण्डान् दद्याद् इति । तत्रामुकगोत्रामुकशर्मन्न् एतत् ते तत इति मन्त्रम् उक्त्वामुकगोत्रायामुकशर्मणे यजमानस्य पित्रे असाव् एतत् ते, इत्य् अयं पिण्डो न यजमानयजमानस्य । स्मृत्यन्तरे यजमानस्येत्य् उक्त्या बर्हिषि पिण्डस्थापनम् इति विशेषो ऽवगन्तव्यः । एतच् चान्यकर्तृकत्वं यजमानस्यासामर्थ्ये गुरुतरकार्यान्तरव्यग्रत्वेन कालातिपत्तिविषये वा द्रष्टव्यम् । प्रत्यब्दं श्राद्धं कथं कर्तव्यम् इत्य् अपेक्षिते जातूकर्णः ।</p>
<blockquote>
<p>पितुः पितृगणस्थस्य कुर्यात् पार्वणवत् सुतः ।</p>
</blockquote>
<blockquote>
<p>प्रत्यब्दं प्रतिमासं च विधिर् ज्ञेयः सनातनः ॥</p>
</blockquote>
<p>पितृगणस्थः सपिण्डितः तस्य प्रत्यब्दं प्रतिमासं च पार्वणवद् आब्दिकं मासिकं च श्राद्धं सुतो मृताहे कुर्याद् इत्य् अर्थः । एतद् उक्तं भवति: यथा अमावास्याश्राद्धे अर्घ्यदानादौ पितृपितामहप्रपितामहानां त्रयाणाम् उद्देशः तथा पितुर् आब्दिकश्राद्धे ऽपि त्रयाणाम् उद्देशः कार्यः । इति ।</p>
<blockquote>
<p>दर्शवत् स्यात् त्रयोद्देशः सपिण्डीकरणे कृते । इति ।</p>
</blockquote>
<p>प्रतिमासं चेति तावत् । &ldquo;तान्य् एव तु पुनः कुर्यात्&rdquo; इति वचनात् सपिण्डीकरणाद् ऊर्ध्वम् अपि प्रथमसंवत्सरे क्रियमाणानुमासिकेषु पार्वणवत् त्रिदेवताकं कुर्याद् इति विधानार्थम् उक्तम् इति मन्तव्यम् । न च वाच्यम्,</p>
<blockquote>
<p>पितरो यत्र पूज्यन्ते तत्र मातामहा ध्रुवम् ।</p>
</blockquote>
<p>इति वचनात्, पितृमृताहे (?) मातामहादीनाम् अपि श्राद्धं कार्यम् इति । यद् आह पारस्करः ।</p>
<blockquote>
<p>पितुर् गतस्य देवत्वम् औरसस्य त्रिपूरुषम् । इति ।</p>
</blockquote>
<p>देवत्वं गतस्य सपिण्डीकरणेन पितृत्वं प्राप्तस्य । त्रिपुरुषग्रहणं षट्पुरुषनिवृत्त्यर्थम् । तेन मृताहे मातमहश्राद्धं न कार्यम् । कात्यायनो ऽपि ।</p>
<blockquote>
<p>कर्षूसमन्वितं मुक्त्वा तदाद्यं श्राद्धषोडशम् ।</p>
</blockquote>
<blockquote>
<p>प्रत्याब्दिकम् अशेषेषु पिण्डाः स्युः षड् इति स्थितिः ॥ इति ।</p>
</blockquote>
<p>कर्षूसमन्वितं सपिण्डीकरणम् । अनेनार्थात् कर्षूसमन्वितादिषि मातामहश्राद्धं न विद्यत इत्य् उक्तम् । संग्रहकारस् तु पितृमृताहे मातामहादिश्राद्धं न कार्यम् इति न्यायेनैवोपपादयति ।</p>
<blockquote>
<p>याज्ञवल्क्येन कालस् तु अमावास्यादिनोदितः ।</p>
</blockquote>
<blockquote>
<p>अविशेषेण पित्र्यस्य तथा मातामहस्य च ॥</p>
</blockquote>
<blockquote>
<p>युगपच् च स विज्ञेयो वचनाद् वक्ष्यमाणकात् ।</p>
</blockquote>
<blockquote>
<p>कालभेदेन तन्त्रं स्याद् देशभेदेन चैव हि ॥</p>
</blockquote>
<blockquote>
<p>तस्मात् तन्त्रविधानात् तु यौगपद्यं प्रतीयते ।</p>
</blockquote>
<blockquote>
<p>अमावास्यादिकालेषु तद् ज्ञेयं न मृते ऽहनि ॥</p>
</blockquote>
<blockquote>
<p>अमावास्यादिकालेषु कालैकत्वात् सहक्रिया ।</p>
</blockquote>
<blockquote>
<p>मृताहनि तु तद्भेदान् न युज्येत सहक्रिया ॥ इति ।</p>
</blockquote>
<p>प्रथमश्लोकस्यायम् अर्थः: अमावास्यादिना</p>
<blockquote>
<p>अमावास्याष्टका वृद्धिः कृष्णपक्षो ऽयनद्वयम् ।</p>
</blockquote>
<p>इत्यादिवचनेन श्राद्धकालः अविशेषेण सामान्येन पित्र्यस्य पितृश्राद्धस्य मातामहसंबन्धिश्राद्धस्य च याज्ञवल्क्येनोदित इति । युगपच् च स विज्ञेय इति पादस्यायम् अर्थः: स याज्ञवल्क्येनोदितः कालः पिण्डपितृयज्ञदर्शश्राद्धयोर् इव न भागक्रमेण । किं तु पितृश्राद्धमातामहश्राद्धयोर् युगपद् (?) एकदा भागक्रमम् अन्तरेणैव ज्ञेय इति । <span style="text-decoration:underline;">ननु</span> कालविधायके पूर्वोक्तवचने युगपदादिपदाभावात् कथम् एवम् अवगतिर् इत्य् आशङ्क्योक्तम् &ldquo;वचनाद् वक्ष्यमाणकात्&rdquo; इति । अस्यायम् अर्थः: यद्य् अपि न कालविधायकात् पूर्वोक्तवचनाद् एवम् अवगतिः तथापि,</p>
<blockquote>
<p>मातामहानाम् अप्य् एवं तन्त्रं वा वैश्वदैविकम् ।</p>
</blockquote>
<p>इत्य् अस्मिन्न् एव श्राद्धप्रकरणे वक्ष्यमाणाद् वचनाद् एवम् अवगतिर् भविष्यतीति । <span style="text-decoration:underline;">नन्व्</span> अस्माद् अपि वचनात् कथं यौगपद्यावगतिर् इत्य् आशङ्क्य कालभेदेनेत्यादिना समर्थयते स्पष्टार्थो ऽयं श्लोक इति । एवं च यत्र पैतृकस्य मातामहश्राद्धस्य चामावास्यादिकाले यौगपद्यं प्रतीतं तत्रैवनयोः समानतन्त्रत्वं न पुनर् मृताह इत्य् आह:</p>
<blockquote>
<p>अमावास्यादिकालेषु तद् ज्ञेयं न मृते ऽहनि । इति ।</p>
</blockquote>
<p>मृते ऽहनि यौगपद्यस्याप्रतीतेर् इत्य् अभिप्रायः । कथं पुनर् यौगपद्यस्याप्रतीतिर् मृताह इत्य् आशङ्क्याह: अमावास्यादिकालेष्व् इत्यादि । तस्यायम् अर्थः: अमावास्यादिकालेषु पैतृकमातामहश्राद्धयोर् अविशेषेण प्राप्तयोः कालैकत्वाद् एकस्मिन्न् एव कालभगे कर्तव्यत्वावगमात् समानतन्त्रता युज्यते । मृताहे तु प्रतिपुरुषम् आयुःप्रमाणभेदात् पितृमातामहयोर् भिन्नकालत्वान् मातामहश्राद्धस्य पितृमृताहो न काल इति, तद्भागरूपकालैक्यस्य दूरोत्सारितत्वात् तन्निबन्धेनानयोः समानतन्त्रतात्यन्तं न युज्यत इति । अनेनैव न्यायेन मात्रादिश्राद्धस्यापि पितृमृताहो न काल इति, तत्र तस्य प्राप्त्यभावात् । पितृमृताहे केवलपितृपितामहप्रपितामहानाम् एव देवतात्वम्, न पुनः सपत्नीकानाम् इति मन्तव्यम् । यद्य् अप्य् अनेनैव न्यायेन पितृमृताहः पितामहश्राद्दस्यापि न कालः, मातृमृताहश् च पितामह्यादिश्राद्धस्य न कालः, तथापि पार्वणवद् इति वचनात् पितामहप्रपितामहयोर् अपि पितृमृताहे, पितामहीप्रपितामह्योर् अपि मातृमृताहे देवतात्वं न तु न्यायत इति सर्वम् अनवद्यम् । यदा पितुः सांवत्सरिकश्राद्धकालः, मातुः सांवत्सरिकश्राद्धकालश् च दैवद् एको जातः तदापि न सपत्नीकं पितृसांवत्सरिकश्राद्धम् । किं तु मातापित्रोर् मरणपौर्वापर्यानुसारिक्रमेण तयोः सांवत्सरिकश्राद्धद्वयं विप्रनिमन्त्रणादितद्विसर्जनान्तं पृथग् एव कार्यम् । यदा तु मातापित्रोर् युगपन्मरणे पौर्वापर्यम् अज्ञातम्, तदा पूर्वं पितुः सांवत्सरिकं कृत्वा पश्चान् मातुः साम्वत्सरिकश्राद्धं कार्यं पितुर् मुख्यत्वात् । एवंभूतविषये भ्रात्रादिसांवत्सरिकश्राद्धदिनैक्ये श्राद्धम् अनेकं ज्येष्ठादिक्रमेण पृथग् एव कार्यम् । यत् तु प्रचेतसोक्तम्,</p>
<blockquote>
<p>नैकः श्राद्धद्वयं कुर्यात् समाने ऽहनि कुत्रचित् ।</p>
</blockquote>
<p>इति, तद् एकस्मिन्न् एव श्राद्धे पुनः पुनः श्राद्धं न कुर्याद् इत्य् एवंपरम् । तेन नानानिमित्तकानेकश्राद्धम् एकस्मिन्न् अहनि कुर्वतो न प्रचेतसो वचनविरोधः । यत् तु लोकाक्षिणोक्तम्,</p>
<blockquote>
<p>मृते ऽहनि समासेन पिण्डनिर्वपणं पृथक् ।</p>
</blockquote>
<blockquote>
<p>नवश्राद्धं च दम्पत्योर् अन्वारोहण एव तु ॥</p>
</blockquote>
<p>इति, अनेनापि न मृताहे सपत्नीकं श्राद्धम् उक्तं येन पूर्वोक्तविरोधः स्यात् । किं तर्ह्य् अनेनोक्तम् । उच्यते: दम्पत्योर् मृताहैक्ये समासेन संक्षेपेण पिण्डनिर्वपणं यथा द्वैपितृकश्राद्धे एकस्मिन् पिण्डे द्वयोः पित्रोर् अमुकनाम्ने अमुकनाम्ने च इत्य् उद्दिश्यैक एव पिण्डो दीयते तथेहाप्य् एकस्मिन् पिण्डे द्वयोर् मातापित्रोर् अमुकायामुकायै चेत्य् उद्देशं कृत्वा एक एव पिण्डो देयः । ब्राह्मणाश् चायुग्माः पिण्डदानवद् एव द्वाव् एवोद्दिश्य भोजयितव्याः । पिण्डनिर्वपणग्रहणस्य श्राद्धोपलक्षणपरत्वात् । एवं चैतच् छ्राद्धम् अनेकोद्देश्यसाहित्यरूपचोदनालिङ्गात् पार्वणधर्मकं तन्त्रेण कार्यम् । नवश्राद्धं तु दम्पत्योः पृथक् कार्यम् । ततश् चैकोद्दिष्टरूपं श्राद्धद्वयं प्राग्द्वादशाहान् नवश्राद्धदिनेषु पितुर् मातुश् च कार्यम् । एवम् उक्तविधं सांवत्सरिकश्राद्धं नवश्राद्धं चैकचित्याम् अन्वारोहणे मात्रा कृते कर्तव्यम् । नान्यत्रेत्य् अवधारयितुम् अन्वारोहण एवेत्य् उक्तम् । यत् तु स्मृत्यन्तरम्,</p>
<blockquote>
<p>एकचित्यां समारुढौ दम्पती निधनं गतौ ।</p>
</blockquote>
<blockquote>
<p>पृथक् छ्राद्धं तयोः कुर्याद् ओदनं च पृथक् पृथक् ॥</p>
</blockquote>
<p>इति—ओदनं ओदनपिण्डः—तद् एतन् नवश्राद्धमात्रविषये योजयेत् । प्रत्यब्दं तद् येषाम् एकोद्दिष्टविधानेनैव मासिकम् आब्दिकं च श्राद्धं मातापित्रोर् मृताहे भेदेनोदितं तद्विषयम् इति न पूर्वोक्तसांवत्सरिकश्राद्धविशेषेण सहास्यापि विरोधः । यत् पुनर् भृगुणैव &ldquo;प्रत्यब्दं च&rdquo; इत्य् उक्त्वानन्तरम् उक्तं &ldquo;नवश्राद्धं युगपत् तु समापयेत्&rdquo; इति, तस्यायम् अर्थ: मातापित्रोर् मृताहैक्ये मात्रा चैकचित्यन्वारोहणे कृते सति पितुर् नवश्राद्धं चैककालम् एकपाकेन (पाकाभावस्यैव?) तन्त्रेण प्रधानात् पूर्वाङ्गकलापं कृत्वा प्रथमं पित्रे पश्चान्मात्रे च श्राद्धं कृत्वा पाश्चात्याङ्गकलापं च कृत्वा तन्त्रेण कुर्याद् इति । अनेकमातृभिर् एकचित्याम् अन्वारोहणे कृते ऽप्य् एवम् एव । पितुर् अनन्तरं साक्षान् मातुस् तदनन्तरम् उपमातृषु ज्येष्ठादिक्रमेण नवश्राद्धं कुर्यात् तथा च स एव ।</p>
<blockquote>
<p>एककाले गतासूनां बहूनाम् अथ वा द्वयोः ।</p>
</blockquote>
<blockquote>
<p>तन्त्रेण श्रपणं क्र्त्वा कुर्याच् छ्राद्धं पृथक् पृथक् ॥</p>
</blockquote>
<blockquote>
<p>पूर्वकस्य मृतस्यादौ द्वितीयस्य ततः पुनः ।</p>
</blockquote>
<blockquote>
<p>तृतीयस्य ततः कुर्यात् संनिपातेष्व् अयं क्रमः ॥ इति ।</p>
</blockquote>
<p>श्रपणं प्रदेयान्नपाकः पूर्वकस्य मुख्यस्य द्वितीयस्य मुख्यापेक्षा जघन्यस्य तृतीयस्य जघन्यतरस्येत्य् अर्थः । भिन्नचित्याम् अन्वारोहणे तु सर्वं पृथग् एव कर्यम् । एवम् उक्तविधिष्व् अन्यतमविधिना यथोक्तव्यवस्थानुसारिणा मृताहश्राद्धम् अवश्यं कर्तव्यम् । तथा च कार्ष्णाजिनिः ।</p>
<blockquote>
<p>ऊषरेषु यथा क्षिप्तं बीजं न प्रतिरोहति ।</p>
</blockquote>
<blockquote>
<p>तथा च तद् भवेत् तेषां यन् न दत्तं मृते ऽहनि ॥</p>
</blockquote>
<p>एतेन मृताहे अन्नम् अवश्यं दातव्यम् इत्य् अभिप्रायः । &ldquo;तच् च पार्वणवत् स्मृतम्&rdquo; इति जातूकर्णादीनां बहुतराणां पक्षः । &ldquo;एकोद्दिष्टविधानेन&rdquo; इति याज्ञवल्क्यादीनां बहूनाम् । अत एव सुमन्तुः ।</p>
<blockquote>
<p>कर्तव्यं पर्वणं राजन् नैकोद्दिष्टं कथंचन ।</p>
</blockquote>
<blockquote>
<p>सुबहून्य् अत्र वाक्यानि मुनिगीतानि चक्षते ॥</p>
</blockquote>
<blockquote>
<p>अल्पेतराणि राजेन्द्र एकोद्दिष्टं पर्चक्षते ॥ इति ।</p>
</blockquote>
<p>अत्र पार्वणपक्षे चक्षते प्रचक्षते धर्मशास्त्रज्ञाः । अल्पेतराणि बहूनि कतिपयानि वाक्यान्य् एकोद्दिष्टपक्षं प्रचक्षत इत्य् अर्थः । तेन एकोद्दिष्टपक्षं परित्यज्य पार्वणपक्ष एव परिग्राह्य इत्य् आह स एव ।</p>
<blockquote>
<p>तस्माद् वचनसामर्थ्यात् पार्वणं स्यान् मृते ऽहनि ॥ इति ।</p>
</blockquote>
<p>वचनसामर्थ्याद् बहुतराणां वचनानां सामर्थाद् इत्य् अर्थः । अयम् एवार्थो जैमिनिनाप्य् उक्तः: &ldquo;विप्रतिषिद्धधर्मसमवाये भूयसां स्यात् सधर्मत्वम्&rdquo; इति । प्रत्यक्षश्रुतिमूलत्वात् जातूकर्ण्यादिवचनान्य् एव बलवन्ति । प्रत्यक्षश्रुतिश् चेयम्: &ldquo;मासि मासि ऋताव् ऋतौ हेमन्तग्रीष्मवर्षासु प्रतिसंवत्सरे च दैवाश् च पितरश् च सहासताम्&rdquo; इति । प्रतिसंवत्सरे मृताहे देवाश् च पितरश् च सहासतां विश्वेदेवाः पितृपितामहप्रपितामहाश् च श्राद्धं भोक्तुं सह तिष्ठन्त्व् इत्य् अर्थः । अनया श्रुत्या सदैवं श्राद्धं कार्यं मृताह इत्य् उक्तम् । तस्मात् सर्वैर् एव पार्वणपक्षो ग्राह्यः । पार्वणविधायकवचनैः एकोद्दिष्टविधायकवचनानां बाधितत्वात् । अथ वा कतिपयैर् एव पर्वणपक्षः परिग्राह्यः । तथा च स्मृत्यन्तरम् ।</p>
<blockquote>
<p>पितुः पितृगणस्थस्य कुर्यातां दर्शवत् सुतौ ।</p>
</blockquote>
<blockquote>
<p>प्रत्यब्दं प्रतिमासं च विधिज्ञौ क्षेत्रजौरसौ ॥</p>
</blockquote>
<p>एकोद्दिष्टवद् इतरे सुताः कुर्युर् इति शेषः । अत एव सुमन्तुः ।</p>
<blockquote>
<p>प्रत्यब्दं पार्वणेनैव विधिना क्षेत्रजौरसौ ।</p>
</blockquote>
<blockquote>
<p>कुर्याताम् इतरे कुर्युर् एकोद्दिष्टं सुता दश ॥</p>
</blockquote>
<p>उक्ता चैवं परस्परविरुद्धानां स्मृतीनां विषयभेदेन व्यवस्था,</p>
<blockquote>
<p>श्र्रुतिद्विधं तु यत्र स्यात् तत्र धर्माव् उभौ स्मृतौ ।</p>
</blockquote>
<blockquote>
<p>स्मृतिद्वैधे तु विषयः कल्पनीयः पृथक् पृथक् ॥</p>
</blockquote>
<p>इति जाबालस्मरणात् । एवम् एव विषयव्यवस्था मातृमृताहे ऽपीत्य् आह कात्यायनः ।</p>
<blockquote>
<p>प्रत्यब्दं यो यथा कुर्यात् पुत्रः पित्रे सदा द्विजः ।</p>
</blockquote>
<blockquote>
<p>तथैव मातुः कर्तव्यं पार्वणं वान्यद् एव वा ॥</p>
</blockquote>
<p>यत् तु तेनैवोक्तम् ।</p>
<blockquote>
<p>पितृव्यभ्रातृमातॄणां एकोद्दिष्टं सदैव तु ।</p>
</blockquote>
<p>इति, तत्र मातृशब्दो गौणमुख्यमातृसपत्नीपर इति पितृव्यादिसमभिव्याहाराद् अवगम्यते । अतो न पूर्वोक्तवचनेन सह विरोधः । एतच् च मातृग्रहणं मुख्यमातृव्यतिरिक्तस्त्रीणाम् उपलक्षणार्थम् । अत एव विष्णुधर्मोत्तरम् ।</p>
<blockquote>
<p>प्रतिसंवत्सरं कार्यम् एकोद्दिष्टं नरैः स्त्रियाः ।</p>
</blockquote>
<blockquote>
<p>मृते ऽहनि यथान्यायं नॄणां यद्वद् इहोदितम् ॥</p>
</blockquote>
<p>यद्वत् पुरुषाणां समन्त्रकं श्राद्धं तद्वत् द्विजातिस्त्रीणां कृतविवाहानां समन्त्रकम् एव श्राद्धं कार्यम् । इत्य् अन्त्यपादस्यार्थः । अपरिणीतानां तु स्त्रीणां संस्कारहीनत्वाद् अमन्त्रकम् एव । स्त्रिया इत्य् एतद् अपुत्रायाः स्त्रिया इत्य् अभिप्रायकम् । अत एव गर्गः ।</p>
<blockquote>
<p>अपुत्रा या मृताः काश्चित् स्त्रियो वा पुरुषाश् च ये ।</p>
</blockquote>
<blockquote>
<p>तेषाम् अपि च देयं स्याद् एकोद्दिष्टं न पार्वणम् ॥ इति ।</p>
</blockquote>
<p>स्त्रियः मातुः सपत्न्यादयः । पुरुषाः पितृव्यादयः । यद् वा,</p>
<blockquote>
<p>येनास्य पितरो याताः येन याताः पितामहाः ।</p>
</blockquote>
<blockquote>
<p>तेन यायात् सतां मार्गं। तत्र गच्छन् न रिष्यति ॥</p>
</blockquote>
<p>इति स्मृत्यन्तरोक्तपूर्वपुरुषाचारेणैकोद्दिष्टपार्वणपक्षयोर् उदितानुदितहोमवत् अन्योन्यनिन्दार्थवादेन सह विहितयोः मातापितृमृताहश्राद्धविषये व्यवस्था बोद्धव्या । अत्र पैठीनसिः ।</p>
<blockquote>
<p>विभक्तैस् तु पृथक् कार्यं प्रतिसांवत्सरादिकम् ।</p>
</blockquote>
<blockquote>
<p>एकेनैवाविभक्तेषु कृते सर्वैस् तु तत्कृतम् ॥</p>
</blockquote>
<p><strong>इति स्मृतिचन्द्रिकायां मृतहश्राद्धविधिः</strong></p>
<h2 id="परवण-शरदध-वकत-भत-शरदधष-नतयद-शरदधवषय">पार्वण-श्राद्ध-विकृति-भूत-श्राद्धेषु नित्यादि-श्राद्धविषयाः</h2>
<p><strong>अथ पार्वण-श्राद्ध-विकृति-भूत-श्राद्धेषु नित्यादि-श्राद्धविषयाणि</strong></p>
<p>अथ श्राद्धभेदप्रकरणोक्तपार्वणविकृतिभूतनित्यश्राद्धविषयाणि कानिचिद् वचनानि लिख्यन्ते । तत्र पारस्करः ।</p>
<blockquote>
<p>अहन्य् अहनि यच् छ्राद्धं तन् नित्यम् इति कीर्तितम् ।</p>
</blockquote>
<blockquote>
<p>वैश्वदेवविहीनं तु अशक्ताव् उदकेन च ॥</p>
</blockquote>
<p>वैश्वदेवविहीनं तु पार्वणधर्मातिदेशतः प्राप्तस्य वैश्वदैविकस्य कर्मणोनुष्ठानेन (?) रहितम् । अनेन नित्यश्राद्धं पार्वणवन् न कार्यम् इति सूचितम् । अहन्य् अहनीत्य् एतद् अत्यन्तश्रद्धालुविषयं सुसमृद्धविषयं वा । यथाह देवलः ।</p>
<blockquote>
<p>एतेन विधिना श्राद्धं कुर्यात् संवत्सरं सकृत् ।</p>
</blockquote>
<blockquote>
<p>त्रिश् चतुर् वा यथाश्रद्धं मासे मासे दिने दिने ॥ इति ।</p>
</blockquote>
<p>एतेन विधिना पार्वणविधानेन प्रतिसंवत्सरम् एकवारं विशिष्टे ऽह्नि, प्रतिसंवत्सरं त्रिवारं वा त्रिषु मसेषु विशिष्टे ऽह्नि, प्रतिसंवत्सरं चतुर्वारं चतुर्षु मासेषु विशिष्टे ऽह्नि, मासे मासे वा विशिष्टे ऽह्नि, दिने दिने वा यथाश्रद्धं श्रद्धानुसारेण श्राद्धं नित्यश्राद्धं कुर्याद् इत्य् अर्थः । यथाश्रद्धम् इत्य् एतत् यथासामर्थम् इत्य् अस्यापि प्रदर्शनार्थम् । शक्त्यपेक्षयापि व्यवस्थाया उचितत्वात् । अस्य च नित्यश्राद्धस्य् कल्पः अस्माभिर् आह्निके सम्यक्प्रपञ्चित इति नेह प्रपञ्च्यते ।</p>
<blockquote>
<p>नैमित्तिकं तु श्राद्धम् एकोद्दिष्टात्मकं पार्वणविकृतिभूतं आशौचकाण्डे ऽस्माभिर् वक्ष्यते । काम्यश्राद्धं तु शातातपेन निरूपितम् ।</p>
</blockquote>
<blockquote>
<p>कामाय तु हितं काम्यम् अभिप्रेतार्थसिद्धये ।</p>
</blockquote>
<blockquote>
<p>पार्वणेन विधानेन तद् अप्य् उक्तं यथाक्रमम् ॥ इति ।</p>
</blockquote>
<p>तद् अपि काम्यश्राद्धम् अपि पार्वणविधानेन प्रतिपदोक्तधर्मान्तरसहितं विप्रनिमन्त्रणाद्युक्तक्रमानतिक्रमेण कार्यम् इति मुनिभिर् उक्तम् इत्य् अर्थः । तेन काम्यश्राद्धम् &ldquo;काम्ये तु धुनिरोचनौ&rdquo; इति वचनेन प्रतिपदोक्तधुनिरोचनसंज्ञिकविश्वदेवान्वितं कर्यम् ।</p>
<blockquote>
<p>वृद्धिश्राद्धम् अपि प्रतिपदोक्तधर्मान्तरसहितं पार्वणवत् कार्यम् । तथा च विष्णुधर्मोत्तरम्,</p>
</blockquote>
<blockquote>
<p>वृद्धौ श्राद्धं नरः कुर्वन् नित्यं वृद्धिम् अवाप्नुयात् ।</p>
</blockquote>
<p>इत्य् उक्त्वा,</p>
<blockquote>
<p>वृद्धौ समर्चयेद् विद्वान् नित्यं नान्दीमुखान् पितॄन् ।</p>
</blockquote>
<blockquote>
<p>संपादितो विशेषस् तु शेषं पार्वणवद् भवेत् ॥</p>
</blockquote>
<p>इत्य् उक्तम् । वृद्धौ पुत्रजन्मविवाहाद्यभिवृद्धिरूपनिमित्ते प्रस्तुत इत्य् अर्थः,</p>
<blockquote>
<p>पुत्रजन्मविवाहादौ वृद्धिश्राद्धम् उदाहृतम् ।</p>
</blockquote>
<p>इति वसिष्ठस्मरणात् । नरो ऽत्र पिता विवक्षितः । अत एव विष्णुपुराणे ।</p>
<blockquote>
<p>जातस्य जातकर्मादिक्रियाकाण्डम् असेषतः ।</p>
</blockquote>
<blockquote>
<p>पुत्रस्य कुर्वीत पिता श्राद्धं चाभ्युदयात्मकम् ॥</p>
</blockquote>
<p>कात्यायनो ऽपि ।</p>
<blockquote>
<p>स्वपितृभ्यः पिता दद्यात् सुतसंस्कारकर्मसु ।</p>
</blockquote>
<blockquote>
<p>पिण्डान् ओद्वहनात् तेषां तस्याभावे तु तत् क्रमात् ॥</p>
</blockquote>
<p>अस्यार्थः: सुतसंस्कारकर्मसु जातकर्मादिषु तेषां सुतानां ओद्वहनात् विवाहपर्यन्तेषु पिता स्वपितृभ्यः पिण्डान् दद्यात् । वृद्धिश्राद्धं कुर्याद् इत्य् अर्थः । तस्याभावे तु पितुर् अभावे तु तत्कर्मात् तेषु जातकर्मादिकर्मसु,</p>
<blockquote>
<p>असंस्कृतास् तु संस्कार्या भ्रातृभिः पूर्वसंस्कृतैः ।</p>
</blockquote>
<p>इत्यादिवचनात् यो गम्यमानः कर्तृक्रमः तेन क्रमेण ज्येष्टभ्रात्रादिः स्वपितृभ्यो दद्याद् इति । समावर्तनस्यापि विवाहात् प्राचीनसुतसंस्कारत्वाज् जीवपितृकसमावर्तने पिता स्वपितृभ्यो दद्यात् । अजीवपितृकस् तु पूर्वसंस्कृतभ्रात्रसंभवे स्वयम् एव पितृभ्यो दद्यात् उपनयनेन कर्माधिकारस्य जातत्वात् । विवाहे ऽप्य् एवम् एव द्रष्टव्यम् ।</p>
<blockquote>
<p>वृद्धौ समर्चयेद् विद्वान् नित्यं नान्दीमुखान् पितॄन् ।</p>
</blockquote>
<p>इत्यादिविष्णुधर्मोत्तरवचनशेषस्यायम् अर्थः: वृद्धौ वृद्धिश्राद्धे नान्दीमुखसंज्ञिकान् पितॄन् समर्चयेत् । संपादितो विशेषस् तु नान्दीमुखसंज्ञारूपो वैशेषिको धर्मः संपादितः प्रतिपदितः । शेषं पार्वणवद् भवेत् । प्रतिपादितनान्दीमुखसंज्ञारूपवैशेषिकधर्माद् अन्यद् धर्मजातं पार्वणवद् इहाप्य् अवगन्तव्यम् इति ।</p>
<blockquote>
<p>न चैवं पुरूरवार्द्रवसंज्ञिकरूपो धर्मः पार्वणवत् विश्वेषां देवानाम् अत्र स्याद् इति वाच्यं विष्णुधर्मोत्तरे नान्दीमुखसंज्ञारूपवैशेषिकधर्माभिधानस्य स्मृत्यन्तरोक्तवैशेषिकधर्मप्रदर्शनार्थत्वात् । तस्मात् &ldquo;सत्यो नान्दीमुखो वसुः&rdquo; इत्यदयः स्मृत्यन्त्रोक्ताः विशेषाः वृद्धिश्राद्धे ग्राह्याः । तत्र तावत् शातातपेन केचन विसेषा उक्ताः ।</p>
</blockquote>
<blockquote>
<p>मातृश्राद्धम् तु पूर्वं स्यात् पितॄणां तदनन्तरम् ।</p>
</blockquote>
<blockquote>
<p>ततो मातामहानां च वृद्धौ श्राद्धत्रयम् स्मृतम् ॥ इति ।</p>
</blockquote>
<p>मातामहश्राद्धं पार्वणवत् सपत्नीकम् एव । न तु मात्रादिश्राद्धवन् मातामहादिश्राद्धं पृथक् कार्यम् इति वक्तुं श्राद्धत्रयं स्मृतम् इत्य् उक्तम् । न तु मातृश्राद्धम् इत्य् अनेन मातुर् एव श्राद्धं पृथग्विहितं न पितामहीप्रपितामह्योर् अपि वाच्यम् । मातृशब्दस्यात्र लक्षणया मात्रादिपरत्वात् । अत एवोक्तं तेनैव ।</p>
<blockquote>
<p>पित्रादित्रयपत्नीनां भोज्या मतॄः प्रति द्विजाः ।</p>
</blockquote>
<blockquote>
<p>स्त्रीणाम् एव तु तद् यस्मान् मतृश्राद्धम् इहोच्यते ॥ इति ।</p>
</blockquote>
<p>मातॄः प्रति द्विजाः भोज्याः । मातृपितमहीप्रपितामहीर् उद्दिश्य भोज्याः द्विजा इत्य् अर्थः । पित्रादित्रयपत्नीनां स्त्रीणां इह पृथग् एवैतच् छ्राद्धं यस्मात् तस्मान् मातृश्राद्धम् इत्य् उच्यत इत्य् अन्वयः । उक्तश्राद्धत्रयस्य कालभेदम् आह गर्ग्यः ।</p>
<blockquote>
<p>मातृश्राद्धं तु पूर्वेद्युः कर्माह्न्य् एव पैतृकम् ।</p>
</blockquote>
<blockquote>
<p>मातामह्यं चोत्तरेद्युर् वृद्धौ श्राद्धत्रयं स्मृतम् ॥</p>
</blockquote>
<p>एवं दिनत्रयश्राद्धपक्षो यदा दुष्करः तदा त्व् आह वृद्धशातातपः ।</p>
<blockquote>
<p>पृथग्दिने त्व् अशक्तश् चेद् एकस्मिन् पूर्ववासरे ।</p>
</blockquote>
<blockquote>
<p>श्राद्धत्रयं तु कुर्वीत वैशदेवं तु तान्त्रिकम् ॥ इति ।</p>
</blockquote>
<p>फलदेशकालद्रव्यदेवतासाधारण्याद् अत्र वैश्वदैविकं तन्त्रेणैव कर्यम् इत्य् अर्थः । <span style="text-decoration:underline;">ननु</span> कथम् अत्र कालसाधारण्यम्,</p>
<blockquote>
<p>पूर्वाह्णे मातृकं श्राद्धं मध्याह्ने पैतृकं तथा।</p>
</blockquote>
<blockquote>
<p>ततो मातामहानां तु वृद्धौ श्राद्धत्रयं स्मृतम् ॥</p>
</blockquote>
<p>इति शातातपेन मातृश्राद्धादिषु पूर्वाह्णादिकालभेदविधानात् । अतः कथम् अत्र तन्त्रता । सत्यं शातातपवचनासुसारेणानुष्ठाने कालभेदान् न तन्त्रता । किं तु</p>
<blockquote>
<p>पूर्वाह्णे दैविकं कर्यं अपराह्ने तु पैतृकम् ।</p>
</blockquote>
<blockquote>
<p>एकोद्दिष्टं तु मध्याह्ने प्रातर् वृद्धिनिमित्तकम् ॥</p>
</blockquote>
<p>इति प्राचेतसवचानौसरेणैकदिने प्रातःकाले यदा श्राद्धत्रयानुष्टानं तदैव वैश्वदैविकं तन्त्रं स्यात् कालैक्यात् । प्रतःशब्दो ऽत्र न सङ्गवाख्यकालनिवृत्तिपरः,</p>
<blockquote>
<p>पूर्वाह्णे वै भवेद् वृद्धिर् विना जन्मनिमित्तकम् ।</p>
</blockquote>
<blockquote>
<p>पुत्रजन्मनि कुर्वीत श्राद्धं तात्कलिकं बुधः ॥</p>
</blockquote>
<p>इत्य् अत्रिणाभिधानात् । लघुपक्षत्वाद् वैश्वदैविकतन्त्रपक्षेणैव संप्रत्य् अनुष्ठानम् । वृद्धशातातपो ऽपि विशेषान् आह ।</p>
<blockquote>
<p>त्रिष्व् अप्य् एतेषु युग्मांस् तु ब्राह्मणान् नियतः शुचिः ।</p>
</blockquote>
<blockquote>
<p>प्रदक्षिणं तु सव्येन भोजयेद् देवपूर्वकम् ॥ इति ।</p>
</blockquote>
<p>अयम् अर्थः: द्वौ दैवे ब्राह्मणौ । द्वौ मातृश्राद्धे । द्वौ पितृश्राद्धे । द्वौ सपत्नीकमातमहश्राद्धे एवम् अष्टावरान् ब्राह्मणान् निमन्त्रणादि विसर्जनान्तं प्रदक्षिणं यथा भवति तथा कुर्वन् सव्येन सव्यांसगतेनैव यज्ञसूत्रेणोत्तरवाससा चान्वितः श्राद्धकर्ता भोजयेद् इति । अत्र विष्णुपुराणोक्तविशेषः ।</p>
<blockquote>
<p>युग्मांस् तु प्राङ्मुखान् विप्रान् भोजयेन् मनुजेश्वर । इति ।</p>
</blockquote>
<p>प्रचेता अपि विशेषम् आह ।</p>
<blockquote>
<p>न जपत् पैतृकं जप्यं न मांसं तत्र दापयेत् ।</p>
</blockquote>
<blockquote>
<p>प्राङ्मुखो देवतीर्थेन क्षिप्रं देशविमार्जनम् ॥ इति ।</p>
</blockquote>
<p>पैतृकं पितृलिङ्गकं जप्यं भोजनसमयादौ जप्यत्वेन विहितम् अत्र न प्रयोक्तव्यं जपस्यैवात्र निषेधात् । पितृलिङ्गो ऽपि करणमन्त्रः प्रयोक्तव्य एव । अत एव स्मृत्यन्तरम् ।</p>
<blockquote>
<p>पितृलिङ्गेन मन्त्रेण यत् कर्म मुनिभिः स्मृतम् ।</p>
</blockquote>
<blockquote>
<p>तेनैव तद् विधातव्यम् अमन्त्रम् अकृतं यतः ॥ इति ।</p>
</blockquote>
<p>प्राङ्मुखः कर्ता देवतीर्थेन पैतृकम् अप् कर्मजातं कुर्याद् इति तृतीयपादस्यार्थः । क्षिप्रं देशादिमार्जनं भुक्तवत्सु द्विजेषु तानि भोजनस्थानानि संमार्जनं कर्तुं कर्तुः प्राङ्मुखत्वं भोक्तृषूदङ्मुखेषु सत्सु कथंचिद् विप्राभिमुख्यसंभवाद् युज्यते । न तु प्राङ्मुखेषु भोक्तृषु । तेनोदङ्मुखान् ब्राह्मणान् भोजयेद् इति पक्षो ऽस्माद् वचनाद् गम्यत इत्य् अवगन्तव्यम् । विष्णुपुराणोक्ते तु प्राङ्मुखान् ब्राह्मणान् भोजयेद् इति पक्षे कथंचिद् विप्राभिमुख्यं कर्तुर् उदङ्मुखत्वे सति युज्यते न तु प्राङ्मुखत्व इति कर्तुर् उदङ्मुखत्वपक्षस् तद्वचनाद् गम्यत इति बोद्धव्यम् । एवं च यदा प्राङ्मुखा विप्रास् तदा कर्तोदङ्मुख आवहनादिकं कुर्यात् । यदा तु विप्रा उदङ्मुखाः तदा कर्ता प्राङ्मुख इत्य् अवगन्तव्यम् । अत एव आश्वलायनगृह्यपरिशिष्टम्: &ldquo;आभ्युदयिके युग्माः ब्राह्मणाः । अमूला दर्भाः । प्राङ्मुखेभ्य उदङ्मुखो दद्यात् । उदमुखेभ्यः प्राङ्मुखः । द्वौ दर्भौ पवित्रे&rdquo; इति । भविष्यत्पुराणे ऽपि विशेष उक्तः ।</p>
<blockquote>
<p>मधुरं भोजनं दद्यान् न चाम्लं परिवेषयेत् ।</p>
</blockquote>
<blockquote>
<p>रक्तपुष्पं तिलांश् चैव ह्य् अपसव्यं च वर्जयेत् ॥</p>
</blockquote>
<p>पार्वणे जलोद्भवानि रकपुष्पाणि विहितानि तदितररक्तपुष्पाणि प्रतिषिद्धानि इह् जलोद्भवरक्तपुष्पस्यापि प्रषेधार्थं रक्तपुष्पग्रहणम् । केन तर्हि तिलकार्यं कर्तव्यम् इत्य् अपेक्षिते कात्यायनः: &ldquo;यवैस् तिलार्थः&rdquo; इति ।</p>
<blockquote>
<p>तिलार्थस् तिलकार्यं यवैः कर्तव्यम् इत्य् अर्थः । एवं च &ldquo;तिलो ऽसि सोमदेवत्यः&rdquo; इति मन्त्रे यवोसीत्य् ऊहः कार्य इत्य् अह स एव &ldquo;तत्र यवो ऽसीत्य् ऊहः&rdquo; इति । तत्र तथासति तिलकार्यार्थं यवोपादाने सतीय् अर्थः । अन्नत्यागादौ स्वधाशब्दो न प्रयोक्तव्य इत्य् आह स एव: &ldquo;न स्वधां प्रयुञ्जीत&rdquo; इति । एवं च &ldquo;स्वधा नमः&rdquo; इत्य् अत्र &ldquo;स्वाहार्घ्याः&rdquo; इत्य् एवं प्रयोगः कर्तव्यः,</p>
</blockquote>
<blockquote>
<p>सदा परिचरेद् भक्त्या पितॄन् अप्य् अत्र देववत् ।</p>
</blockquote>
<p>इति तेनैवाभिधानात् । देववद् इत्य् अभिधानात्, सव्यजानुप्रपतनं पित्र्येषूपचारेषु न कर्तव्यम् । तथा चोक्तं तेनैव ।</p>
<blockquote>
<p>निपातो न हि सव्यस्य जानुनो विद्यते क्वचित् । इति ।</p>
</blockquote>
<p>एवं च यत्र यत्र पार्वणश्राद्धे दैविकप्रचाराद् अन्यथा पैतृकप्रचारः स्मृतः तत्र तत्र वृद्धिश्राद्धे दैविकप्रचार आश्रयणीयः । मत्स्यपुराणे विशेष उक्तः: &ldquo;दद्याद् अर्घ्यं द्वयोर् द्वयोः&rdquo; इति । अर्घ्यग्रहणं पाद्यादेर् अपि प्रदर्शनार्थम् । अत् एवानन्तरम् उक्तं तत्रैव ।</p>
<blockquote>
<p>युग्मा द्विजातयः पूज्या नान्दीशब्दानुपूर्वकम् । इति ।</p>
</blockquote>
<p>एवं चैवं प्रयोगः: नान्दीदैवे क्षणः क्रियताम् इति दैवे द्वयोर् द्वयोर् युगपद् एव निमन्त्रणं कृत्वा ॐ तथेति द्वाभ्यां विप्राभ्यां युगपद् उक्ते प्राप्नुतां भवन्ताव् इति कर्ता ब्रूयात् । विप्रौ तु प्राप्नवावेति युगपद् एव प्रतिवचनं ब्रूयाताम् । एवम् एव पित्र्यनिमन्त्रणं नान्दीमुखश्राद्धे क्षणः क्रियताम् इति तु विशेषः । आवाहनादौ तु प्रयोगप्रकारम् आह कात्यायनः: &ldquo;ऽनान्दीमुखान् पितॄन् आवहयिष्येऽ इति पृच्छति, ऽअस्तु स्वधाऽ इत्य् अस्य स्थाने तु ऽनान्दीमुखाः पितरः पितामहाः प्रपितामहाः मातामहाश् च प्रीयन्ताम्ऽ इति प्रतिवचनम् । ऽस्वधां वाचयिष्येऽ इत्य् अस्य स्थाने ऽनान्दीमुखान् पितॄन् वाचयिष्येऽ इति पृच्छति, नान्दीमुखाः पितर इत्य् आदि प्रीयन्ताम् इत्यन्तं प्रतिवचनम्&rdquo; इति । विप्रा ब्रूयुर् इत्य् अर्थः । तृप्ताः स्थेति प्रश्नस्थाने संपन्नम् इति पृच्छेद् इत्य् आह स एव: &ldquo;संपन्नम् इति तृप्तिप्रश्ने&rdquo; इति । पिण्डद्रव्ये तु विशेषम् आह स एव: &ldquo;दधिबदराक्षतमिश्राः पिण्डाः&rdquo; इति । कार्या इति शेषः । अत एव वृद्धवसिष्ठः ।</p>
<blockquote>
<p>तृप्तिप्रश्ने तु संपन्नं दैवे रुचितम् इत्य् अपि ।</p>
</blockquote>
<blockquote>
<p>दधिकर्कन्धुसंमिश्राः पिण्डाः कार्या यथाक्रमम् ॥ इति ।</p>
</blockquote>
<p>कर्कन्धूः बदरीफलम् । पिण्डदाने विसेषम् आह स एव ।</p>
<blockquote>
<p>प्राङ्मुखो देवतीर्थेन प्राक्कूलेषु कुशेषु च ।</p>
</blockquote>
<blockquote>
<p>दत्वा पिण्डाण् न कुर्वीत पिण्डपात्रम् अधोमुखम् ॥ इति ।</p>
</blockquote>
<p>प्राक्कूलेषु प्रागग्रेषु । पिण्डदानम् अत्र नोच्छिष्तसमीपे । किं तु भोजनशालाया बहिः कार्य्म्,</p>
<blockquote>
<p>प्रदद्यात् प्राङ्मुखः पिण्डान् वृद्धौ नाम्ना स बाह्यतः ।</p>
</blockquote>
<p>इति वृद्धशातातपस्मरणात्, &ldquo;बहिस् तु प्राक्कूलेषु च दध्यक्षतकर्कन्धूमिश्रान् पिण्डान् निधापयेत्&rdquo; इति प्रचेतसाभिधानाच् च । चतुर्विंशतिमते ऽपि विशेष उक्तः ।</p>
<blockquote>
<p>एकं नाम्ना परं तूष्णीं दद्यात् पिण्डान् पृथक् पृथक् ॥ इति ।</p>
</blockquote>
<p>पृथक् पृथग् एकैकस्मिन् द्वौ द्वौ पिण्डौ दद्यात् । तत्र प्रथमपिण्डं नाम्ना गोत्रमन्त्रसहितेन दद्यात् । द्वितीयं तूष्णीं दद्याद् इत्य् अर्थः । भविष्यपुराणे तु पिण्डपानम् अत्र वैकल्पिकम् इत्य् उक्तम् ।</p>
<blockquote>
<p>पिण्डनिर्वपणं कुर्यान् न वा कुर्यान् नराधिप ।</p>
</blockquote>
<blockquote>
<p>वृद्धिश्राद्धे महाबाहो कुलधर्मान् अवेक्ष्य तु ॥ इति ।</p>
</blockquote>
<p>कुलधर्मान् अवेक्ष्येत्य् अभिधानात्, येषां कुले पिण्डदानादिविप्रविसर्जनान्तस्य कर्मकलापस्य अननुष्ठानं तेषां विप्रभोजनान्तम् एव वृद्धिश्राद्धं कार्यम् । विप्रविसर्जनान्तपक्षे ऽपि पितृभ्यो वरयाचनमन्त्रात् &ldquo;दातारः&rdquo; इत्यादेः पूर्वं मातृभ्यो वरयाचनमन्त्रो ऽत्र प्रयोज्यः । एतद् अपि तत्रैवोक्तम् ।</p>
<blockquote>
<p>माता पितामही चैव तथैव प्रपितामही ।</p>
</blockquote>
<blockquote>
<p>एता भवन्तु मे प्रीताः प्रयच्छन्तु च मङ्गलम् ॥ इति ।</p>
</blockquote>
<p><strong>इति स्मृतिचन्द्रिकायां पार्वणश्राद्धविकृतिभूतश्राद्धेषु नित्यादिश्राद्धविषयाणि</strong></p>
<h2 id="कतययनदयकत-वदध-शरदध-परयग-पदधत">कात्यायनाद्युक्त-वृद्धि-श्राद्ध-प्रयोग-पद्धतिः</h2>
<p><strong>अथ कात्यायनाद्युक्त-वृद्धि-श्राद्ध-प्रयोग-पद्धतिः</strong></p>
<p>अथ वृद्धिश्राद्धस्यैव् प्रयोगसौकर्यायै कात्यायनाद्युक्तप्रयोगपद्धतिः लिख्यते । तत्र तावत् कात्यायन आह ।</p>
<blockquote>
<p>अतः परं प्रवक्ष्यामि विशेष इह यो भवेत् ।</p>
</blockquote>
<blockquote>
<p>प्रातर् आमन्त्रितान् विप्रान् युग्मान् उभयतस् तथा ॥</p>
</blockquote>
<blockquote>
<p>उपवेश्य कुशान् दद्याद् ऋजून् एव हि पाणिना ॥ इति ।</p>
</blockquote>
<p>पूर्वेद्युर् निमन्त्रितान् विप्रान् उत्तरेद्युः प्रातः पूर्वाह्ने प्रक्षालितपादान् आसनेषूपवेश्य प्रक्रान्तं कर्म करिष्ये इत्यादि पार्वणवत् कुर्यात् । विशेषस् तु वैश्वदैविकार्थं पित्रार्थम् अपि युग्मान् एव ब्राह्मणान् उपवेश्य ऋजून् द्विगुणभङ्गरहितान् युग्मान् समूलान् कुशान् आसनार्थं विप्राणां प्राक्मुकानाम् उदङ्मुखानां वा दक्षिणोरुसमीपे पूर्वकॢप्तासनस्योपरि प्राङ्मुख उदङ्मुखो वा दद्यात् । ततो नान्दीदैवे क्षणः क्रियताम् इत्यादिपूर्वप्रकरणोक्तप्रकारेण दैवे पित्र्ये च पुनर् आमन्त्रणं च कुर्यात् । ततः पार्वणवद् विश्वान् देवान् विप्रद्वये सकृद् आवाह्य मातृपितामहीप्रपितामहीर् आवाहयिष्ये इति मातृवर्गार्थविप्रौ पृष्ट्वा, &ldquo;उशन्तस् त्वा हवामहे&rdquo; इति मन्त्रेण विप्रद्वये मातृवर्गं सकृद् आवाह्य नन्दीमुखान् पितॄन् आवाहयिष्ये इति पितृवर्गार्थविप्रौ पृष्ट्वा विप्रद्वये ऽपि पितृवर्गम् आवाहयेत् । नात्र सपत्नीकानाम् आवाहनम् । ततो नान्दीमुखान् मातामहान् सपत्नीकान् आवाहयिष्ये इति मातामहवर्गार्थविप्रौ पृष्ट्वा सपत्नीकं मातामहवर्गं विप्रद्वये सकृद् आवाहयेत् । ततो ऽर्घ्योदकसंस्कारं कुर्यात् । तत्र विशेष आश्वलायनगृह्यपरिशिष्टे ऽभिहितः: &ldquo;द्वौ दर्भौ पवित्रे पात्राणि चत्वारि ऽशं नो देवीःऽ इत्य् अनुमन्त्रितासु यवान् आवपति &ldquo;यवो ऽसि सोमदैवत्यो गोसवे देवनिर्मितः । प्रत्नवद्भिः प्रत्नः ॥॥॥॥॥।॥ इति दृष्ट्वा नान्दीमुखान् पितॄन् इमान् लोकान् प्रीणयाहि नः स्वाहेति स्वधार्घ्याः&rdquo; इति । समीपनयनमन्त्रो ऽपि स्वाहार्घ्या इत्य् ऊह्यः । अर्घ्यप्रदाने तु विशेषः कात्यायनेन दर्शितः ।</p>
<blockquote>
<p>गोत्रनामभिर् आमन्त्र्य पितृभ्यो ऽर्घ्यं निवेदयेत् ।</p>
</blockquote>
<blockquote>
<p>नात्रापसव्यकरणं न पित्र्यं तीर्थम् इष्यते ॥</p>
</blockquote>
<blockquote>
<p>पात्राणां पूरणादीनि दैवेनैव हि कारयेत् ।</p>
</blockquote>
<blockquote>
<p>ज्येष्ठोत्तरकरान् युग्मान् कराग्राग्रपवित्रकान् ॥</p>
</blockquote>
<blockquote>
<p>कृत्वार्घ्यं संप्रदातव्यं नैकस्यात्र प्रदीयते ॥ इति ।</p>
</blockquote>
<p>ज्येष्ठोत्तरकारान् इत्यादेर् अयम् अर्थः: द्वयोर् द्वयोर् ब्राह्मणयोर् हस्तौ मेलयित्वार्घ्यदानं कार्यं तत्र ज्येष्ठस्य ब्राह्मणस्य हस्ते उत्तरः कार्य इति । &ldquo;या दिव्या आपः&rdquo; इत्याद्यर्घ्यदानमन्त्रान्ते विशेष आश्वलायनगृह्यपरिशिष्टे दर्शितः: &ldquo;विश्वेदेवा इदं वो अर्घ्यं नान्दीमुखाः पितर इति यथालिङ्गम् अर्घ्यदानम्&rdquo; इति । विश्वेदेवा इदं व इत्य् अत्र सत्यवसुसंज्ञका विश्वेदेवा इति पूर्वप्रकरणोक्तो विशेषो द्रष्टव्यः । एवं यत्र यत्र विशेषां देवानां नामनिर्देशः क्रियते तत्र तत्रायं विशेषो ऽनुसंधेयः । अर्घ्यदानवत् ब्राह्मणयोर् हस्तौ मेलयित्वा न गन्धादिदानं किं तु पार्वणवद् एकैकस्य हस्त एव, अर्घ्यवद् विशेषानभिधानात् । एकैकस्य हस्ते ऽपि द्विर् द्विर् गन्धादिदानं कार्यम्, &ldquo;गन्धादिदानं द्विर् द्विः&rdquo; इति गृह्यपरिशिष्टे ऽभिधानात् । अग्नौकरणविशेषस् तेनैवोक्तः: &ldquo;पाणौ होमो ऽग्नये कव्यवहनाय स्वाहा सोमाय पितृमते स्वाहा&rdquo; इति । &ldquo;नित्यं चाग्नौकरणं स्वाहाकारेण होमश् च&rdquo; इति गृह्यपरिशिष्टे पाठान्तरम् । पूर्ववद् इति वक्तव्ये नित्यम् इति तत्र तत्र परिशिष्टकारादिभिर् उच्यते । ततश् चायम् अर्थः: नित्यं चाग्नौकरणं पूर्ववद् एवाग्नौकरणं इति । पार्वणवद् अग्नौ पाणौ वा करणम् इति । &ldquo;इदं विष्णुः&rdquo; इत्य् अङ्गुष्ठग्रहणमन्त्रस्थाने मन्त्रान्तरम् उक्तं तत्रैव: &ldquo;अतो देवा अवन्तु न इत्य् अङ्गुष्ठग्रहणम्&rdquo; इति । अपोशनदानानन्तरं जपे विशेषः कात्यायनेन दर्शितः ।</p>
<blockquote>
<p>मधु मध्व् इति यस् तत्र त्रिर् जपेच् छ्रेय इच्छता ।</p>
</blockquote>
<blockquote>
<p>गायत्र्यान्नं तत्र सो ऽत्र मधुमन्त्रविवर्जितः ॥ इति ।</p>
</blockquote>
<p>मधुमन्त्रः &ldquo;मधु वाता&rdquo; इत्यादिमन्त्रः । भुञ्जानेषु विप्रेषु जप्यमन्त्रविशेषस् तेनैवोक्तः ।</p>
<blockquote>
<p>न चाश्नत्सु जपेद् अत्र कदाचित् पितृसंहिताम् ।</p>
</blockquote>
<blockquote>
<p>अन्य एव जपः कार्यः सोमसामादिकः शुभः ॥ इति ।</p>
</blockquote>
<p>गृह्यपरिशिष्टे: &ldquo;पावमानीः शंवतीर् ऐन्द्रीर् अप्रतिरथं च श्रावयेत्&rdquo; इति । पावमानीः &ldquo;स्वादिष्ठया&rdquo; इत्य् एवमाद्याः । शंवतीः &ldquo;शं न इन्द्राग्नी भवताम् अवोभिः&rdquo; इत्याद्याः । ऐन्द्रीः &ldquo;इन्द्र त्वा वृषभं वयम्&rdquo; इत्याद्याः । अप्रतिरथम् &ldquo;आशुः शिशानः&rdquo; इति सूक्तम् । &ldquo;मधु वाताः&rdquo; इत्यृचःस्थाने &ldquo;उपास्मै गायता नरः&rdquo; इति पञ्च मधुमतीश् च श्रावयेत् । &ldquo;अक्षन्न् अमी मदन्त इति षष्ठीं&rdquo; इति गृहपरिशिष्टे पाठान्तरम् । तृप्तिप्रश्नादौ विसेषः कात्यायनेन दर्शितः ।</p>
<blockquote>
<p>संपन्नम् इति तृप्ताःस्थप्रश्नस्थाने विधीयते ।</p>
</blockquote>
<blockquote>
<p>सुसंपन्नम् इति प्रोक्ते शेषम् अन्नं निवेदयेत् ॥</p>
</blockquote>
<blockquote>
<p>यस् तत्र विकिरो ऽन्नस्य तिलवान् यवमांस् तथा।</p>
</blockquote>
<blockquote>
<p>उच्छिष्टसंनिधौ सो ऽत्र तृप्तेषु विपरीतकः ॥ इति ।</p>
</blockquote>
<p>तत्र पार्वणे तृप्तेषु विप्रेषु उच्छिष्तसंनिधौ यो ऽन्नादेः विकिरः तृप्तिप्रश्न उत्तराभ्यां प्रागनुष्ठेयतया तदीयगृह्यसूत्रे उक्तः, सो ऽत्र वृद्धिश्राद्धे विपरीतकः तृप्तिप्रश्न उत्तराभ्याम् ऊर्ध्वम् अनुष्ठेय इत्य् अर्थः । पिण्डदाने ऽपि विशेषस् तेनैव दर्शितः ।</p>
<blockquote>
<p>प्रागग्रेषु तु दर्भेषु आद्यम् आमन्त्र्य पूर्ववत् ।</p>
</blockquote>
<blockquote>
<p>अपः क्षिपेन् मूलदेशे ऽवनेनिङ्क्ष्वेति निस्तिलाः ॥</p>
</blockquote>
<blockquote>
<p>द्वितीयं च तृतीयं च मध्यदेशाग्रदेशयोः ।</p>
</blockquote>
<blockquote>
<p>मातामहप्रभृतींस् तु एतेषाम् एव वामतः ॥</p>
</blockquote>
<blockquote>
<p>सर्वस्वाद् अन्नम् उद्धृत्य व्यञ्जनैः सूपपायसैः ।</p>
</blockquote>
<blockquote>
<p>संयोज्य यवकर्कन्धूदधिभिः प्राङ्मुखस् ततः ॥</p>
</blockquote>
<blockquote>
<p>अवनेजनवत् पिण्डान् दत्वा बिल्वप्रमाणकान् ।</p>
</blockquote>
<blockquote>
<p>तत्पात्रक्षालनेनाथ पुनर् अप्य् अवनेजयेत् ॥</p>
</blockquote>
<blockquote>
<p>उत्तरोत्तरदानेन पिण्डानाम् उत्तरोत्तरः ।</p>
</blockquote>
<blockquote>
<p>भवेद् अधश् च करणाद् अधरः श्राद्धकर्मसु ॥</p>
</blockquote>
<blockquote>
<p>तस्माच् छ्राद्धेषु सर्वेषु वृद्धिमत्स्व् इतरेषु च ।</p>
</blockquote>
<blockquote>
<p>मूलमध्याग्रदेशेषु ईषत्सक्तांश् च निर्वपेत् ॥</p>
</blockquote>
<blockquote>
<p>गन्धादि निर्वपेत् तूष्णीं ततश् चाचमयेद् द्विजान् ॥ इति ।</p>
</blockquote>
<p>मातामहप्रभृतींस् तु एतेषाम् एव वामत इत्य् अस्यायम् अर्थः । एतेषां मातृवर्गार्थम् अवनेजनस्थानानाम् उत्तरतः कृतपितृवर्गार्थावनेजनस्थानाम् उत्तरतः मातामहप्रभृतीन् अवनेजयेद् इत्य् अर्थः । एतद् उक्तं भवति । पिण्डस्थाने संस्तीर्णेषु प्रागग्रेषु दर्भेषु मूलमध्याग्रदेशेषु प्रथमं मातृवर्गपिण्डदानार्थम् अपः क्षिपेत् । तत उत्तरतः पितृवर्गपिण्डदानार्थम्, तत उत्तरतो मातामहवर्गार्थम् एवम् अपः क्षिपेद् इति । पिण्डान् दत्वेत्य् अत्र मातृभ्यः पितृभ्यो मातामहेभ्यश् चेति शेषः । ईषत्सक्तान् परस्परम् ईषत्स्पृष्टान् मात्रादिषु पित्रादिषु च प्रत्येकं द्वौ द्वौ पिण्डौ देयौ । तत्र प्रथमः पिण्डः समन्त्रकनामगोत्रेण देयः । द्वितीयस् तूष्णीम् इति । शेषः प्राचीनप्रकरणोक्तो ऽनुसंधेयः । पिण्डार्चनानन्तरं कर्तव्यविशेषस् तस्मिन्न् एव दर्शितः ।</p>
<blockquote>
<p>तद्वद् द्विर् भूमिम् आसिञ्चेत् सुष्ठुप्रोक्षितम् अस्त्व् इति ।</p>
</blockquote>
<blockquote>
<p>शिवा आपस् सन्त्व् इति च युगमान् एवोदकेन हि ॥</p>
</blockquote>
<blockquote>
<p>सौमनस्यम् अस्त्व् इति च पुष्पदानम् अनन्तरम् ।</p>
</blockquote>
<blockquote>
<p>अक्षतं चारिष्टं चास्त्व् इत्य् अक्षतान् प्रतिपादयेत् ॥ इति ।</p>
</blockquote>
<p>स्वस्तिवाचने ऽपि विशेषस् तेनैव दर्शितः: &ldquo;युग्मान् एव स्वस्ति वाच्यम्&rdquo; इति । अक्षय्ये स्वधावचने च विशेषो नान्दीमुखाः पितरः प्रीयन्ताम् इति । अक्षय्यस्थाने नन्दीमुखान् पितॄन् वाचयिष्य इति पृच्छति । नन्दीमुखाः पितरः पितामहाः प्रपितामहाश् च प्रीयन्ताम् इति वचनेन प्राचीनप्रकरणोक्तम् अनुसंधेयम् । शेषं पार्वणवद् एव । पार्वणं च द्विविधं विस्तृतपर्वणम् अविस्तृतपार्वणं चेति । तत्राविस्तृतपर्वणं संकल्पविधानेन क्रियमाणम् । पिण्डनिर्वापणादिदेसिकवचनेन द्विविधपर्चणधर्मातिदेशाद् विस्तृतपार्वणधर्मानुष्ठानासंभवे संकल्पविधानपर्वणधर्मकम् अपि वृद्धिश्राद्धाद्यनुष्ठेयम् इत्य् अवगन्तवयम् ॥</p>
<p><strong>इति स्मृतिचन्द्रिकायां कात्यायनाद्युक्तवृद्धिश्राद्धप्रयोगविधिः</strong></p>
<h2 id="आभयदयककरमनरपणम">आभ्युदयिककर्मनिरूपणम्</h2>
<p><strong>अथ आभ्युदयिककर्मनिरूपणम्</strong></p>
<p>अथाभ्युदयिकश्राद्धनिरूपणप्रसङ्गाद् अन्यद् आभ्युदयिकं कर्म निरूप्यते } तत्र चतुर्विंशतिमतम् ।</p>
<blockquote>
<p>श्राद्ध आभ्युदये प्राप्ते देवतास्थापनं स्मृतम् ।</p>
</blockquote>
<blockquote>
<p>जातिधर्मकुलश्रेणीलोकानां वृद्धिकारणम् ॥</p>
</blockquote>
<blockquote>
<p>तिस्रः पूज्याः पितुः पक्षे तिस्रो मातामहे तथा ।</p>
</blockquote>
<blockquote>
<p>इत्य् एता मातरः प्रोक्ताः पितृमातृष्वसाष्टमी ॥</p>
</blockquote>
<blockquote>
<p>ब्राह्म्याद्याश् च तथा सप्त दुर्गाक्षेत्रगणाधिपान् ।</p>
</blockquote>
<blockquote>
<p>वृद्ध्यादौ पूजयित्वा तु पश्चान् नान्दीमुखान् पितॄन् ॥</p>
</blockquote>
<blockquote>
<p>मातृपूवान् पितॄन् पूज्य ततो मातामहान् अपि ।</p>
</blockquote>
<blockquote>
<p>मातामही ततः केचिद् युग्मा भोज्या द्विजातयः ॥ इति ।</p>
</blockquote>
<p>आभ्युदये अभ्युदयनिमित्ते श्राद्धे प्राप्ते कर्तव्यतया प्रस्तुते ततः प्राग् एव मात्रादिपूजनार्थं देवतास्थपनं स्थण्डिलादौ मात्रादिगणाधिपान्तदेवतावाहनं स्मृतम् इति प्रथमार्धस्यार्थः । पितुः पक्षे पितृवर्गे तिस्रः मातृपितामहीप्रपितामह्यः पूज्याः । तथा मातामहे मातामहवर्गे तिस्रः मातामहीमतुःपितामहीमातुःप्रपितामह्यः । &ldquo;पितृमातृस्वसाष्टमी&rdquo; इति पितृष्वसा सप्तमी मातृष्वसा अष्टमी पूज्याः इत्य् अष्टौ मनुष्यमातरः प्रोक्ता इति द्वितीयश्लोकस्यार्थः । ब्राह्म्याद्यास् तथा सप्त ब्राह्मी वैष्णवी माहेश्वरी ऐन्द्री वाराही कौमारी चामुण्डा इत्य् एताः सप्त देवमातरः । तथा दुर्गाक्षेत्रगणाधिपान् । दुर्गां क्षेत्राधिपं गणाधिपं च वृद्ध्यादौ वृद्धिश्राद्धात् प्राक् षोडशोपचारैः पूजयित्वा पश्चान् नान्दीमुखान् पितॄन् श्राद्धे पूजयेद् इति तृतीयश्लोकस्यार्थः । शेषं व्यक्तम् । अथ वा वृद्धिश्राद्धात् प्राक् कात्ययनोक्तदेवताः पूज्याः । तास् तु तृतीयश्लोके प्रदर्श्यन्ते ।</p>
<blockquote>
<p>कर्मादिषु च सर्वेषु मातरः सगणाधिपाः ।</p>
</blockquote>
<blockquote>
<p>पूजनीयाः प्रयत्नेन पूजिताः पूजयन्ति ताः ॥</p>
</blockquote>
<blockquote>
<p>प्रतिमासु च शुद्धासु लिखिता वा पटादिषु ।</p>
</blockquote>
<blockquote>
<p>गन्धपुष्पाक्षतैश् चैव नैवेद्यैश् च पृथग्विधैः ॥</p>
</blockquote>
<blockquote>
<p>(कुल)कुड्यालग्ना वनोद्धारा पञ्चधारा घृतेन तु ।</p>
</blockquote>
<blockquote>
<p>कारयेत् सप्तधारा वा नातिनीचा न चोच्छ्रिताः ॥</p>
</blockquote>
<blockquote>
<p>आयुष्याणि च शान्त्यर्थं जप्त्वा तत्र समाहितः ।</p>
</blockquote>
<blockquote>
<p>षड्भ्यः पितृभ्यः तदनु श्राद्धदानम् उपक्रमेत् ॥</p>
</blockquote>
<blockquote>
<p>वसिष्ठोक्तो विधिः कृत्स्नः द्रष्टव्यो ऽत्र निरामिषः ।</p>
</blockquote>
<blockquote>
<p>गौरी पद्मा शची मेधा सावित्री विजया जया ॥</p>
</blockquote>
<blockquote>
<p>देवसेना स्वधा स्वाहा मातरो लोकमातरः ।</p>
</blockquote>
<blockquote>
<p>धृष्टिः पुष्टिस् तथा तुष्टिः आत्मदेवतया सह ॥</p>
</blockquote>
<blockquote>
<p>आभ्यो ऽर्घ्यं गन्धपुष्पं च धूपदीपं निवेदयेत् ॥ इति ।</p>
</blockquote>
<p>कर्मादिषु नान्दीश्राद्धप्रयोजककर्मोपक्रमेषु आयुष्याणि &ldquo;आ नो भद्राः क्रतवः&rdquo; इत्यादिनोक्तानि । षड्भ्यः पितृभ्यः पित्रादिभ्यो मातामहादिभ्यश् च मातृश्राद्धपूर्वकं श्राद्धदानम् उपक्रमेत् । वसिष्ठोक्तोप् विधिः वसिष्ठादिस्मृतिकारोक्तविधिः । आत्मदेवता आत्मनो ऽभीष्टदेवता ।</p>
<blockquote>
<p>कर्मादिषु च सर्वेषु मातरः सगणाधिपाः ।</p>
</blockquote>
<blockquote>
<p>पूजनीयाः प्रयत्नेन पूजिताः पूजयन्ति ताः ॥</p>
</blockquote>
<p>इत्य् अनेनोक्तमात्रादयः पूजनीयाः ।</p>
<blockquote>
<p>कन्यापुत्रविवाहेषु प्रवेशे नववेश्मनः ।</p>
</blockquote>
<blockquote>
<p>नामकर्मणि बालानाम् अन्नप्राशनकर्मणि ॥</p>
</blockquote>
<blockquote>
<p>सीमन्तोन्नयने चैव पुत्रादिमुखदर्शने ।</p>
</blockquote>
<blockquote>
<p>नान्दीमुखं पितृगणं पूजयेत् प्रयतो गृही ॥</p>
</blockquote>
<blockquote>
<p>कर्मण्य् अथाभ्युदयिके  माङ्गल्यवति शोभने ।</p>
</blockquote>
<blockquote>
<p>जन्मन्य् अथोपनयने विवाहे पुत्रकन्ययोः ॥</p>
</blockquote>
<blockquote>
<p>पितॄन् नान्दीमुखान् नाम तर्पेयेद् विधिपूर्वकम् ॥</p>
</blockquote>
<p>इत्यादिवचनेनोक्तनान्दीमुखश्राद्धस्य चानुष्ठानं क्वचिद् विषये तन्त्रेण कार्यम्, न त्व् आवृत्त्या इत्य् अत्राह स एव ।</p>
<blockquote>
<p>गणशः क्रियमाणेषु मातृभ्यः पूजनं सकृत् ।</p>
</blockquote>
<blockquote>
<p>सकृद् एव भवेच् छ्राद्धम् आदौ न पृथगादिषु ॥</p>
</blockquote>
<p>अस्यार्थः: देशान्तरगतस्य चिरकालम् अश्रूयमाणसद्भावस्य मृत इति बुद्ध्या पुत्रादिना कृतप्रेतकार्यस्य कालान्तरे आगतस्य यानि जातकर्मादीनि संस्कारकर्माणि पुनः संभूय क्रियन्ते तथा तस्य कृतप्रायश्चित्तस्य यानि जातकर्मादीनि कर्माणि संभूय क्रियन्ते तथोपनयनात् प्राक् स्वस्वकाले कथंचिद् अकृतचौलपर्यन्तसंस्करस्य यानि कर्माण्य् उपनयनात् पूर्वं संभूय क्रियन्ते तेषु गणशः संभूय क्रियमाणेषु जातकर्मादिसंस्कारेषु मात्रादिपूजाया नान्दीश्राद्धस्य च सकृत् तन्त्रेण प्रथमं क्रियमाणस्य कर्मण आदौ अनुष्ठानं न पृथगादिषु नावृत्त्या सर्वसंस्कारकर्मादिष्व् इति । यत् तु तेनैवोक्तम्,</p>
<blockquote>
<p>मातृयागक्रियां पूर्वं कृत्वा शेषं तु मङ्गलम् ।</p>
</blockquote>
<blockquote>
<p>ऋतुत्रयात् तु कर्तव्यं न चान्यल् लघु मङ्गलम् ॥</p>
</blockquote>
<p>इति, तत् पूर्वोक्तव्यतिरिक्तविषये क्रमेण यथाकालक्रियमाणसर्वसंस्कारकर्मणां षण्मासातिक्रमे ऽपि कालात्ययाभावे सति द्रष्टव्यम् ॥</p>
<p><strong>इति स्मृतिचन्द्रिकायां आभ्युदयिककर्मनिरूपणम्</strong></p>
<h2 id="करमङगशरदधवषयनतरम">कर्माङ्गश्राद्धविषयान्तरम्</h2>
<p><strong>अथ कर्माङ्गश्राद्धविषयाणि</strong></p>
<p>अथ वृद्धिश्राद्धविकृतिभूतकर्माङ्गश्राद्धविषयाणि । तत्र पारस्करः ।</p>
<blockquote>
<p>निषेककाले सोमे च सीमन्तोन्नयने तथा ।</p>
</blockquote>
<blockquote>
<p>ज्ञेयं पुंसवने श्राद्धं कर्माङ्गं वृद्धिमत् स्मृतम् ॥ इति ।</p>
</blockquote>
<p>निषेककालो भार्याया ऋतुस्नानकालाद् आरभ्य षोडशरात्रपर्यन्तः । तत्र पूर्णनक्षत्रान्वितदिने गर्भाधानाख्यकर्माङ्गश्राद्धं कार्यम् । सोमे सोमयागकाले तत्र दीक्षादिदिने तदङ्गश्राद्धं कार्यम् । सोमशब्दो ऽत्र आधानाग्निहोत्रादिकर्मणाम् उपलक्षणार्थः । कर्माङ्गवचनम् अकरणे कर्मवैगुण्यज्ञापनार्थम् । अत एवैतत् कृत्वैव कर्म कर्तव्यम् इति वचोभङ्ग्या शातातपेन दर्शितम् ।</p>
<blockquote>
<p>तान् इष्ट्वा तु पितॄन् यज्ञे कर्म वैदिकम् आचरेत् । इति ।</p>
</blockquote>
<p>पितॄन् नान्दीमुखसंज्ञिकान् । वैदिकं कर्म गर्भाधानपुंसवनसीमन्तोन्नयनसोमयागाग्निहोत्रादिकम् । एतच् च कर्माङ्गश्राद्धम् असकृत्क्रियमाणाग्निहोत्रादिकर्मणां प्रथमम् एकदैव कर्तव्यम् । यत् आह कात्यायनः ।</p>
<blockquote>
<p>असकृद् यानि कर्माणि क्रियेरन् कर्मकारिभिः ।</p>
</blockquote>
<blockquote>
<p>प्रतियागं न चैताः स्युः मातरः श्राद्धम् एव च ॥ इति ।</p>
</blockquote>
<p>एताः &ldquo;कर्मादिषु च सर्वेषु मातरः सगणाधिपाः पूजनीयाः प्रयत्नेन&rdquo; इत्य् अनेन या गणाधिपसहिताः मातर उक्ता इत्य् अर्थः । श्राद्धं कर्माङ्गश्राद्धम् । अत एवानन्तरम् उक्तं तेनैव ।</p>
<blockquote>
<p>आधाने होमयोश् चैव वैस्वदेवे तथैव च ।</p>
</blockquote>
<blockquote>
<p>बलिकर्मणि दर्शे च पूर्णमसे तथैव च ॥</p>
</blockquote>
<blockquote>
<p>सर्वयज्ञेषु यज्ञज्ञाः वदन्त्य् एवं मनीषिणः ।</p>
</blockquote>
<blockquote>
<p>एकम् एव भवेच् छ्राद्धम् एतेषु न पृथक् पृथक् ॥ इति ।</p>
</blockquote>
<p>होमयोर् इत्य् अनेनाधानसमभिव्याहाराद् द्विवचनात् सायंप्रातर् अग्निहोत्रावृत्तौ कर्माङ्गश्राद्धं कर्यम् । यतो ऽनन्तरम् आह ।</p>
<blockquote>
<p>नाष्टकासु भवेच् छ्राद्धं न श्राद्धे श्राद्धम् इष्यते । इति ।</p>
</blockquote>
<p>अष्टकाश्राद्धविषयाः विशेषधर्मास् तत्तद्गृह्योक्ता द्रष्टव्याः । गोष्ठीश्राद्धशुद्ध्यर्थश्राद्धयात्राश्राद्धपुष्ट्यर्थश्राद्धविषयाणि विशेषवचनानि अस्मिन्न् एव काण्डे श्राद्धभेदनिरूपणप्रकरणे दर्शितान्य् अनुसंधेयानि । सपिण्डीकरणश्राद्धविषयाणि तु विशेषवचनान्य् आशौचकाण्डे दर्शयिष्यामः ॥</p>
<p><strong>इति स्मृतिचन्द्रिकायां कर्माङ्गश्राद्धविषयाणि</strong></p>
<h2 id="तरथशरदधम">तीर्थश्राद्धम्</h2>
<p><strong>अथ तीर्थश्राद्धविषयाणि</strong></p>
<p>तत्र मत्स्यपुराणम् ।</p>
<blockquote>
<p>स्नात्वा नदीषु सर्वासु पितॄन् देवांश् च तर्पयेत् ।</p>
</blockquote>
<blockquote>
<p>तत्र तत्र यथावित्तं कुर्याच् छ्राद्धादिकं तथा ॥</p>
</blockquote>
<blockquote>
<p>अकाले ऽप्य् अथ वा काले तीर्थश्राद्धे तथा नरैः ।</p>
</blockquote>
<blockquote>
<p>प्राप्तैर् एव सदा कार्यं कर्तव्यं पितृतर्पणम् ॥</p>
</blockquote>
<blockquote>
<p>तीर्थे तु ब्राह्मणान् नैव परीक्षेत कथंचन ।</p>
</blockquote>
<blockquote>
<p>अन्नार्थिनम् अनुप्राप्तं भोजयेन् मनुशासनात् ॥</p>
</blockquote>
<blockquote>
<p>सक्तुभिः पिण्डदानं स्यात् संयावैः पायसेन वा ।</p>
</blockquote>
<blockquote>
<p>कर्तव्यम् ऋषिभिर् दृष्टं पिण्याकेनैङ्गुदेन वा ॥</p>
</blockquote>
<blockquote>
<p>पिण्याकेन तिलानां वा तत्र सद्भिर् नरैः सह ।</p>
</blockquote>
<blockquote>
<p>श्राद्धं च तत्र कर्तव्यम् अर्घ्यावहनवर्जितम् ॥</p>
</blockquote>
<blockquote>
<p>श्वध्वाङ्क्षगृधकङ्काद्या घ्नन्ति दृष्टा न ते क्रियाः ॥ इति ।</p>
</blockquote>
<p>ऐङ्गुदेन पिण्याकेन इङ्गुदफलनिष्पन्नेन पिण्याकेन । श्वध्वाङ्क्षादयः श्राद्धकर्त्रादिभिर् दृष्टा अपि तीर्थे क्रियमाणाः श्राद्धक्रियाः न घ्नन्तीत्य् अर्थः ॥</p>
<p><strong>इति स्मृतिचन्द्रिकायां तीर्थश्राद्धविषयाणि</strong></p>
<blockquote>
<p>श्राद्धकाण्डस्य रचना वचनैर् मुनिभिः कृतैः ।</p>
</blockquote>
<blockquote>
<p>कृता गदाधरप्रीत्यै श्रीमद्याज्ञिकवेदणैः ॥</p>
</blockquote>
<p><strong>इति सकलविद्याविशारद-श्रीकेशवादित्यभट्टोपाद्यायसूनु-याज्ञिकदेवणभट्टोपाध्यायसोमयाजिचिरचितायां स्मृतिचन्द्रिकायां श्राद्धकाण्डः समाप्तः ॥</strong></p>
<p><strong>श्रीः</strong></p>

  </div>
</article>







<aside class="card border" id="section-tree-item-">
    <div class="card-title bg-light-gray border d-flex justify-content-between">
        <a href="https://vishvAsa.github.io/kalpAntaram/smRti-chandrikA/Text/shrAddham/">श्राद्धम् </a>
        <a data-toggle="collapse" href="#section-tree-item-body-" role="button" aria-expanded="false" aria-controls="section-tree-item-body-" >…<i class="fas fa-caret-down" class="collapsed"></i> </a>
    </div>
    <nav id="section-tree-item-body-" class="card-body p-0 collapse">
        
        <li>draft: false</li>
        
        <li>iscjklanguage: false</li>
        
        <li>title: श्राद्धम्</li>
        
        <li>unicode_script: devanagari</li>
        
    </nav>
</aside>


      </main>
    </div>
    <footer class="bg-yellow  p-1" role="contentinfo">
  <div id="disqus_thread"></div>
  <div id="div_footer_bar" class="container-fluid d-flex justify-content-between">
    <a class="btn btn-secondary" href="https://github.com/vishvAsa/kalpAntaram/issues/new" >
      प्रतिस्पन्दः
    </a>
    <a class="btn btn-secondary" href="http://creativecommons.org/licenses/by/4.0/"><img alt="Creative Commons License" style="border-width:0" src="https://i.creativecommons.org/l/by/4.0/80x15.png" /></a>
    <div class="btn small border">
      Built on 2021 Jun 27 14:41:59 UTC. (<a href="http://google.com/search?q=14%3a41%3a59%20UTC to IST">IST</a>)
    </div>
  <ul id="footer-bar-right-custom" class="list-group list-group-horizontal">
  </ul>
  </div>
</footer>

  </body>
  <script type='text/javascript'>
    
    
    
    module_main.default.onDocumentReadyTasks();
  </script>
</html>
