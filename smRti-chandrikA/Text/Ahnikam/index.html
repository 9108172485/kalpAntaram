<!DOCTYPE html>
<html lang="en-us">
  <head>
    <meta charset="utf-8">
    <meta http-equiv="X-UA-Compatible" content="IE=edge,chrome=1">
    
    <title>संस्कारे विश्वासटिप्पन्यः  | आह्निकम्</title>
    <meta name="HandheldFriendly" content="True">
    <meta name="MobileOptimized" content="320">

    <meta name="viewport" content="width=device-width,minimum-scale=1">
    <meta name="generator" content="Hugo 0.83.1" />
    
    
      <META NAME="ROBOTS" CONTENT="INDEX, FOLLOW">
    

    <link href="/kalpAntaram/smRti-chandrikA/Text/Ahnikam/" rel="alternate" type="application/rss+xml" title="संस्कारे विश्वासटिप्पन्यः" />
    <link href="/kalpAntaram/smRti-chandrikA/Text/Ahnikam/" rel="feed" type="application/rss+xml" title="संस्कारे विश्वासटिप्पन्यः" />

    <meta property="og:title" content="आह्निकम्" />
<meta property="og:description" content="आह्निककाण्ड
मूत्रपुरीषोत्सर्जनविधिः मूत्रपुरीषोत्सर्जनविधिः
उक्ताः संस्काराः । इदानीम् अवसरप्राप्तम् आह्निकं प्रस्तूयते । तत्र मनुः ।
 ब्राह्मे मुहूर्त उत्थाय धर्मार्थाव् अनुचिन्तयेत् ।
  कायक्लेशांश् च तन्मूलान् वेदतत्त्वार्थम् एव च ॥
 वेदतत्त्वार्थः प्रमात्मा । तथा च कूर्मपुराणे ।
 ब्राह्मे मुहूर्त उत्थाय धर्मार्थाव् अनुचिन्तयेत् ।
  कायक्लेशं तद् उद्भूतं ध्यायीत मनसेश्वरम् ॥
 याज्ञवल्क्यो ऽपि ।
 ब्राह्मे मुहूर्त उत्थाय चिन्तयेद् आत्मनो हितम् ।
  धर्मार्थकामाण् स्वे काले यथाशक्ति न हापयेत् ॥" />
<meta property="og:type" content="article" />
<meta property="og:url" content="https://vishvAsa.github.io/kalpAntaram/smRti-chandrikA/Text/Ahnikam/" /><meta property="article:section" content="smRti-chandrikA" />



<meta itemprop="name" content="आह्निकम्">
<meta itemprop="description" content="आह्निककाण्ड
मूत्रपुरीषोत्सर्जनविधिः मूत्रपुरीषोत्सर्जनविधिः
उक्ताः संस्काराः । इदानीम् अवसरप्राप्तम् आह्निकं प्रस्तूयते । तत्र मनुः ।
 ब्राह्मे मुहूर्त उत्थाय धर्मार्थाव् अनुचिन्तयेत् ।
  कायक्लेशांश् च तन्मूलान् वेदतत्त्वार्थम् एव च ॥
 वेदतत्त्वार्थः प्रमात्मा । तथा च कूर्मपुराणे ।
 ब्राह्मे मुहूर्त उत्थाय धर्मार्थाव् अनुचिन्तयेत् ।
  कायक्लेशं तद् उद्भूतं ध्यायीत मनसेश्वरम् ॥
 याज्ञवल्क्यो ऽपि ।
 ब्राह्मे मुहूर्त उत्थाय चिन्तयेद् आत्मनो हितम् ।
  धर्मार्थकामाण् स्वे काले यथाशक्ति न हापयेत् ॥">

<meta itemprop="wordCount" content="49237">
<meta itemprop="keywords" content="" /><meta name="twitter:card" content="summary"/>
<meta name="twitter:title" content="आह्निकम्"/>
<meta name="twitter:description" content="आह्निककाण्ड
मूत्रपुरीषोत्सर्जनविधिः मूत्रपुरीषोत्सर्जनविधिः
उक्ताः संस्काराः । इदानीम् अवसरप्राप्तम् आह्निकं प्रस्तूयते । तत्र मनुः ।
 ब्राह्मे मुहूर्त उत्थाय धर्मार्थाव् अनुचिन्तयेत् ।
  कायक्लेशांश् च तन्मूलान् वेदतत्त्वार्थम् एव च ॥
 वेदतत्त्वार्थः प्रमात्मा । तथा च कूर्मपुराणे ।
 ब्राह्मे मुहूर्त उत्थाय धर्मार्थाव् अनुचिन्तयेत् ।
  कायक्लेशं तद् उद्भूतं ध्यायीत मनसेश्वरम् ॥
 याज्ञवल्क्यो ऽपि ।
 ब्राह्मे मुहूर्त उत्थाय चिन्तयेद् आत्मनो हितम् ।
  धर्मार्थकामाण् स्वे काले यथाशक्ति न हापयेत् ॥"/>

      
    

    <script src="/kalpAntaram/webpack_dist/dir_tree-bundle.js"></script>
    <script type="text/javascript">
    
    let baseURL = "https:\/\/vishvAsa.github.io\/kalpAntaram\/";
    let basePath = "/" + baseURL.split("/").slice(3).join("/");
    let siteParams = JSON.parse("{\u0022contactlink\u0022:\u0022https:\/\/github.com\/vishvAsa\/kalpAntaram\/issues\/new\u0022,\u0022disqusshortcode\u0022:\u0022vvasuki-site\u0022,\u0022env\u0022:\u0022production\u0022,\u0022fullsearchurl\u0022:\u0022\/full_search\u0022,\u0022githubeditmepathbase\u0022:\u0022https:\/\/github.com\/vishvAsa\/kalpAntaram\/edit\/content\/\u0022,\u0022mainSections\u0022:[\u0022vishvasa-matam\u0022],\u0022mainsections\u0022:[\u0022vishvasa-matam\u0022]}");
    let pageDefaultsList = JSON.parse("[{\u0022scope\u0022:{\u0022pathPrefix\u0022:\u0022\u0022},\u0022values\u0022:{\u0022comments\u0022:true,\u0022footernav\u0022:\u0022top_bar\u0022,\u0022layout\u0022:\u0022page\u0022,\u0022search\u0022:true,\u0022sidebar\u0022:\u0022home_sidebar\u0022,\u0022topnav\u0022:\u0022top_bar\u0022,\u0022unicode_script\u0022:\u0022devanagari\u0022}}]");
    let sidebarsData = JSON.parse("{\u0022home_sidebar\u0022:{\u0022contents\u0022:[{\u0022url\u0022:\u0022recdir:\/\/\u0022},{\u0022contents\u0022:[{\u0022title\u0022:\u0022ज्यौतिषम्\u0022,\u0022url\u0022:\u0022..\/jyotiSham\/\u0022},{\u0022title\u0022:\u0022संस्कृतम्\u0022,\u0022url\u0022:\u0022..\/sanskrit\/\u0022},{\u0022title\u0022:\u0022संस्कारः\u0022,\u0022url\u0022:\u0022..\/saMskAra\/\u0022},{\u0022title\u0022:\u0022आगमः\u0022,\u0022url\u0022:\u0022..\/AgamaH\/\u0022},{\u0022title\u0022:\u0022कल्पान्तरम्\u0022,\u0022url\u0022:\u0022..\/kalpAntaram\/\u0022},{\u0022title\u0022:\u0022Notes Home\u0022,\u0022url\u0022:\u0022..\/notes\/\u0022},{\u0022title\u0022:\u0022वेदाः\u0022,\u0022url\u0022:\u0022..\/vedAH\/\u0022},{\u0022title\u0022:\u0022पुराणम्\u0022,\u0022url\u0022:\u0022..\/purANam\/\u0022},{\u0022title\u0022:\u0022काव्यम्\u0022,\u0022url\u0022:\u0022..\/kAvyam\/\u0022},{\u0022title\u0022:\u0022ಕನ್ನಡ\u0022,\u0022url\u0022:\u0022..\/kannaDa\/\u0022},{\u0022title\u0022:\u0022मीमांसा\u0022,\u0022url\u0022:\u0022..\/mImAMsA\/\u0022},{\u0022title\u0022:\u0022त्रिपिटकम्\u0022,\u0022url\u0022:\u0022..\/tipiTaka\/\u0022},{\u0022title\u0022:\u0022पाळयः\u0022,\u0022url\u0022:\u0022..\/pALi\/\u0022},{\u0022title\u0022:\u0022भाषान्तरम्\u0022,\u0022url\u0022:\u0022..\/bhAShAntaram\/\u0022},{\u0022title\u0022:\u0022English Lit\u0022,\u0022url\u0022:\u0022..\/english\/\u0022}],\u0022title\u0022:\u0022सङ्ग्रहान्तरम्\u0022},{\u0022contents\u0022:[{\u0022title\u0022:\u0022Tags\u0022,\u0022url\u0022:\u0022\/tags\/\u0022},{\u0022title\u0022:\u0022Categories\u0022,\u0022url\u0022:\u0022\/categories\/\u0022}],\u0022title\u0022:\u0022प्रकीर्णम्\u0022},{\u0022title\u0022:\u0022Vishvas\u0027s home page\u0022,\u0022url\u0022:\u0022\/\u0022},{\u0022title\u0022:\u0022\\u003ci class=\\\u0022fas fa-hand-holding-heart\\\u0022\\u003e\\u003c\/i\\u003eDonate Via Vishvas\u0022,\u0022url\u0022:\u0022https:\/\/vishvAsa.github.io\/interests\/dharma-via-vishvas\/\u0022}],\u0022title\u0022:\u0022भागाः\u0022}}");
    let autocompletePageUrl = "\/kalpAntaram\/data\/pages.tsv";
    
    var pageRelUrlTree = {};
</script>

    <script>
    
    let pageVars = {};
    pageVars.pageUrlMinusBasePath = "\/kalpAntaram\/smRti-chandrikA\/Text\/Ahnikam\/".replace(basePath, "/");
    pageVars.pageParams = {};
    pageVars.pageSource = "smRti-chandrikA\/Text\/Ahnikam.md";
    console.log(pageVars.pageSource);
    var pageDefaults;
    for (let possiblePageDefaults of pageDefaultsList) {
      if (pageVars.pageSource.startsWith(possiblePageDefaults.scope.pathPrefix)) {
        pageDefaults = possiblePageDefaults.values
      }
    }
    
    </script>
    <script src="/kalpAntaram/webpack_dist/main-bundle.js"></script>
    <script src="/kalpAntaram/webpack_dist/transliteration-bundle.js"></script>
    <script src="/kalpAntaram/non_webpack_js/disqus.js"></script>
    <script src="/kalpAntaram/webpack_dist/ui_lib-bundle.js"></script>
    <script src="/kalpAntaram/webpack_dist/search-bundle.js"></script>

    <link rel="stylesheet" href="/kalpAntaram/css/fonts.css">
    <link rel="stylesheet" href="/kalpAntaram/css/@fortawesome/fontawesome-free/css/solid.min.css">
    

    <link rel="stylesheet" href="/kalpAntaram/css/@fortawesome/fontawesome-free/css/fontawesome.min.css">

    
    <link rel="alternate" hreflang="sa-Deva" href="https://vishvAsa.github.io/kalpAntaram/smRti-chandrikA/Text/Ahnikam/" />
    <link rel="alternate" hreflang="sa-Deva" href="https://vishvAsa.github.io/kalpAntaram/smRti-chandrikA/Text/Ahnikam/?transliteration_target=devanagari" />
    <link rel="alternate" hreflang="sa-Knda" href="https://vishvAsa.github.io/kalpAntaram/smRti-chandrikA/Text/Ahnikam/?transliteration_target=kannada" />
    <link rel="alternate" hreflang="sa-Mlym" href="https://vishvAsa.github.io/kalpAntaram/smRti-chandrikA/Text/Ahnikam/?transliteration_target=malayalam" />
    <link rel="alternate" hreflang="sa-Telu" href="https://vishvAsa.github.io/kalpAntaram/smRti-chandrikA/Text/Ahnikam/?transliteration_target=telugu" />
    <link rel="alternate" hreflang="sa-Taml-t-sa-Taml-m0-superscript" href="https://vishvAsa.github.io/kalpAntaram/smRti-chandrikA/Text/Ahnikam/?transliteration_target=tamil_superscripted" />
    <link rel="alternate" hreflang="sa-Taml" href="https://vishvAsa.github.io/kalpAntaram/smRti-chandrikA/Text/Ahnikam/?transliteration_target=tamil" />
    <link rel="alternate" hreflang="sa-Gran" href="https://vishvAsa.github.io/kalpAntaram/smRti-chandrikA/Text/Ahnikam/?transliteration_target=grantha" />
    <link rel="alternate" hreflang="sa-Gujr" href="https://vishvAsa.github.io/kalpAntaram/smRti-chandrikA/Text/Ahnikam/?transliteration_target=gujarati" />
    <link rel="alternate" hreflang="sa-Orya" href="https://vishvAsa.github.io/kalpAntaram/smRti-chandrikA/Text/Ahnikam/?transliteration_target=oriya" />
    <link rel="alternate" hreflang="sa-Beng-t-sa-Beng-m0-assamese" href="https://vishvAsa.github.io/kalpAntaram/smRti-chandrikA/Text/Ahnikam/?transliteration_target=assamese" />
    <link rel="alternate" hreflang="sa-Beng" href="https://vishvAsa.github.io/kalpAntaram/smRti-chandrikA/Text/Ahnikam/?transliteration_target=bengali" />
    <link rel="alternate" hreflang="sa-Guru" href="https://vishvAsa.github.io/kalpAntaram/smRti-chandrikA/Text/Ahnikam/?transliteration_target=gurmukhi" />
    <link rel="alternate" hreflang="sa-Cyrl" href="https://vishvAsa.github.io/kalpAntaram/smRti-chandrikA/Text/Ahnikam/?transliteration_target=cyrillic" />
    <link rel="alternate" hreflang="sa-Sinh" href="https://vishvAsa.github.io/kalpAntaram/smRti-chandrikA/Text/Ahnikam/?transliteration_target=sinhala" />
    <link rel="alternate" hreflang="sa-Shar" href="https://vishvAsa.github.io/kalpAntaram/smRti-chandrikA/Text/Ahnikam/?transliteration_target=sharada" />
    <link rel="alternate" hreflang="sa-Brah" href="https://vishvAsa.github.io/kalpAntaram/smRti-chandrikA/Text/Ahnikam/?transliteration_target=brahmi" />
    <link rel="alternate" hreflang="sa-Modi" href="https://vishvAsa.github.io/kalpAntaram/smRti-chandrikA/Text/Ahnikam/?transliteration_target=modi" />
    <link rel="alternate" hreflang="sa-Tirh" href="https://vishvAsa.github.io/kalpAntaram/smRti-chandrikA/Text/Ahnikam/?transliteration_target=tirhuta_maithili" />
    <link rel="alternate" hreflang="sa-Latn-t-sa-Zyyy-m0-iso" href="https://vishvAsa.github.io/kalpAntaram/smRti-chandrikA/Text/Ahnikam/?transliteration_target=iso" />
      <link rel="alternate" hreflang="sa-Latn-t-sa-Zyyy-m0-iast" href="https://vishvAsa.github.io/kalpAntaram/smRti-chandrikA/Text/Ahnikam/?transliteration_target=iast" />
  </head>

  <body class="ma0 bg-near-white">
    


    
<header class="p-1 bg-yellow">
    <nav role="navigation">
      <div id="div_top_bar" class="row">
        <div class="col-md-3 justify-content-start">
          <a  href="/kalpAntaram/" class="btn col border">
            <i class="fas fa-gopuram ">संस्कारे विश्वासटिप्पन्यः <br/> आह्निकम्</i>
          </a>
        </div>
        <div id="div_top_bar_right" class="col-md-auto d-flex justify-content-center">
          ✍
          <select name="transliterationDropdown" size="1" onchange="module_transliteration.updateTransliteration()">
            <option value="devanagari" selected="">स</option>
            <option value="iso">ā</option>
            <option value="kannada">ಅ</option>
            <option value="malayalam">അ</option>
            <option value="telugu">క</option>
            <option value="tamil_superscripted">க²</option>
            <option value="tamil_extended">க</option>
            <option value="grantha">𑌅</option>
            <option value="gujarati">અ</option>
            <option value="oriya">ଅ</option>
            <option value="assamese">অস</option>
            <option value="bengali">অ</option>
            <option value="gurmukhi">ਅ</option>
            <option value="cyrillic">пу</option>
            <option value="sinhala">අ</option>
            <option value="sharada">𑆑𑇀𑆰</option>
            <option value="brahmi">𑀅</option>
            <option value="modi">𑘦𑘻𑘚𑘲</option>
            <option value="tirhuta_maithili">𑒁</option>
          </select>
          🗨:
          <select name="commentStyleDropdown" size="1" onchange="module_main.default.updateCommentStyleFromDropdown()">
            <option value="on">✔</option>
            <option value="hidden">✗</option>
          </select>
          <div><a  name="speakerButton" class="btn btn-secondary" onclick="module_main.default.handleSpeakToggle()">🎧️</a></div>
        </div>
        <div class="row col  d-flex justify-content-center">
          <a href="/full_search"  class="btn btn-secondary">🥽🔦</a>
          <div><a  name="previousPage" href="" class="btn btn-secondary">###<i class="fas fa-caret-left"></i></a></div>
          <div ><a name="nextPage" href="" class="btn btn-secondary"><i class="fas fa-caret-right"></i> ### </a></div>
        </div>
        <ul id="top-bar-right-custom" class="list-group list-group-horizontal">
        </ul>
      </div>
    </nav>
</header>

    
    <div class="row" name="contentRow">
      
      <aside class="col-md-3 card border " id="sidebar">
          <div id="fastSearch">
              <input id="searchInput" placeholder="शीर्षिकान्विष्यताम्"  tabindex="0">
          </div>
          <div id="sidebarTitle" class="card-title bg-light-gray border d-flex justify-content-between" >
          <a name="sidebarToggleLink" data-toggle="collapse" href="#sidebar_body" role="button" aria-expanded="true" aria-controls="sidebar_body" onclick="module_main.default.sidebarToggleHandler()">
            Menu <i class="fas fa-caret-down"></i></a>
        </div>
        <nav class="card-body p-0 collapse show" id="sidebar_body">
          <ul id="displayed_sidebar" class="list pl2 p-2 bg-yellow">
        </ul>
        </nav>
      </aside>
      <main class="col p-3" role="main">
        
<header class='border d-flex justify-content-between'>
    <h1 id="आह्निकम्">आह्निकम्</h1>
    
    <a id="editLink" class="btn btn-primary"  href="https://github.com/vishvAsa/kalpAntaram/edit/content/smRti-chandrikA/Text/Ahnikam.md"><i class="fas fa-edit"></i></a>
    
</header>
<article>
  <aside id="toc_card" class="card border ">
    <div id="toc_header" class="card-title border d-flex justify-content-between">
        <a data-toggle="collapse" href="#toc_body" role="button" aria-expanded="true" aria-controls="toc_body">
          What's in this page? <i class="fas fa-caret-down"></i> </a>
    </div>
    <div id="toc_body" class="card-body collapse p-0">
      
      <ul id="toc_ul" class="list p-0">
      </ul>
    </div>
  </aside>
  <div id="post_content">
  <p><strong>आह्निककाण्ड</strong></p>
<h2 id="मतरपरषतसरजनवध">मूत्रपुरीषोत्सर्जनविधिः</h2>
<p><strong>मूत्रपुरीषोत्सर्जनविधिः</strong></p>
<p>उक्ताः संस्काराः । इदानीम् अवसरप्राप्तम् आह्निकं प्रस्तूयते । तत्र मनुः ।</p>
<blockquote>
<p>ब्राह्मे मुहूर्त उत्थाय धर्मार्थाव् अनुचिन्तयेत् ।</p>
</blockquote>
<blockquote>
<p>कायक्लेशांश् च तन्मूलान् वेदतत्त्वार्थम् एव च ॥</p>
</blockquote>
<p>वेदतत्त्वार्थः प्रमात्मा । तथा च कूर्मपुराणे ।</p>
<blockquote>
<p>ब्राह्मे मुहूर्त उत्थाय धर्मार्थाव् अनुचिन्तयेत् ।</p>
</blockquote>
<blockquote>
<p>कायक्लेशं तद् उद्भूतं ध्यायीत मनसेश्वरम् ॥</p>
</blockquote>
<p>याज्ञवल्क्यो ऽपि ।</p>
<blockquote>
<p>ब्राह्मे मुहूर्त उत्थाय चिन्तयेद् आत्मनो हितम् ।</p>
</blockquote>
<blockquote>
<p>धर्मार्थकामाण् स्वे काले यथाशक्ति न हापयेत् ॥</p>
</blockquote>
<p>धर्मादिषु यो यस्मिन् काले विहितः स तस्मिन्न् एव कर्तव्य इत्य् अर्थः । अत्र यत् कर्तव्यं तद् आह विष्णुः: &ldquo;ब्राह्मे मुहूर्ते उत्थाय मूत्रपुरीषोत्सर्गं कुर्यात्&rdquo; इति । ब्राह्ममुहूर्तो रात्रेः पश्चिमो यामः,</p>
<blockquote>
<p>रात्रेस् तु पश्चिमे यामे रात्रेर् आचम्य चोदकम् ।</p>
</blockquote>
<blockquote>
<p>अन्तर्धाय तृणैर् भूमिं शिरः प्रावृत्य वाससा ॥</p>
</blockquote>
<blockquote>
<p>वाचं नियम्य यत्नेन ष्ठीवनोच्छ्वासवर्जितः ।</p>
</blockquote>
<blockquote>
<p>कुर्याण् मूत्रपुरीषे तु शुचौ देशे समाहितः ॥ इति ।</p>
</blockquote>
<p>अनेन यत्र स्वप्नादिना निमित्तेनाचमनप्राप्तिः तत्राचम्यैव मूत्रपुरीषे कुर्याद् इत्य् उक्तं भवति । तृणान्य् अयज्ञियानि । तथा च यमः ।</p>
<blockquote>
<p>शिरः प्रावृत्य कुर्वीत शकृन् मूत्रविसर्जनम् ।</p>
</blockquote>
<blockquote>
<p>अयज्ञियैर् अनार्द्रैश् च तृणैः संछाद्य मेदिनीम् ॥ इति ।</p>
</blockquote>
<p>तृणग्रहणं काष्ठादेर् अपि प्रदर्शनार्थम् । अत एव मनुः ।</p>
<blockquote>
<p>निरस्कृत्योच्चरेत् काष्ठं पत्रं लोष्टं तृणानि वा ।</p>
</blockquote>
<blockquote>
<p>नियम्य प्रयतो वाचं संवीताङ्गो ऽवकुण्ठितः ॥ इति ।</p>
</blockquote>
<p>तिरस्करणम् अन्तर्धानम् । संवीताङ्गः आच्छादितदेहः । अवकुण्ठितः प्रच्छन्नशिराः । अत्र विशेषम् आह विष्णुः: &ldquo;घ्राणास्ये वाससा वेष्टयित्वा मृद्धानीं ग्रीवायाम् आसज्योच्चरेत्&rdquo; इति । मृद्धानीं मृद्बन्धनार्थं शाटीम् । आपस्तम्बो ऽपि ।</p>
<blockquote>
<p>नोर्ध्वं नाधो न तिर्यक् च किंचिद् ईक्षेत बुद्धिमान् ।</p>
</blockquote>
<blockquote>
<p>नभोभूम्यन्तरं पश्यन् कृत्वा मूर्ध्नि च वस्त्रकम् ॥</p>
</blockquote>
<p>अङ्गिरा अपि ।</p>
<blockquote>
<p>कृत्वा यज्ञोपवीतं तु पृष्ठतः कण्ठलम्बितम् ।</p>
</blockquote>
<blockquote>
<p>विण्मूत्रं तु गृही कुर्याद् यद् वा कर्णे समाहितः ॥ इति ।</p>
</blockquote>
<p>कर्णे निधानम् एकवस्त्रविषयम् । तथा च साङ्ख्यायनगृह्यम्: &ldquo;यद्य् एकवस्त्रो यज्ञोपवीतं कर्णे कृत्वा मूत्रपुरीषोत्सर्गं कुर्यात्&rdquo; इति । देवलो ऽपि ।</p>
<blockquote>
<p>सदैवोदङ्मुखः प्रातः सायाह्ने दक्षिणामुखः ।</p>
</blockquote>
<blockquote>
<p>विण्मूत्रम् आचरेन् नित्यं संध्यासु परिवर्जयेत् ॥</p>
</blockquote>
<p>मनुर् अपि ।</p>
<blockquote>
<p>मूत्रोच्चारसमुत्सर्गं दिवा कुर्याद् उदङ्मुखः ।</p>
</blockquote>
<blockquote>
<p>दाक्षिणाभिमुखो रात्रौ संध्ययोस् तु यथा दिवा ॥ इति ।</p>
</blockquote>
<p>अत्रैषां विकल्पो वेदितव्यः । यत् तु देवलेनोक्तम्,</p>
<blockquote>
<p>विण्मूत्रम् आचरेन् नित्यं संध्यासु परिवर्जयेत् ।</p>
</blockquote>
<p>इति, तन् निरुद्धेतरविषयम्, &ldquo;न वेगं धारयेन् नोपरुद्धः क्रियां कुर्यात्&rdquo; इति गौतमस्मरणात् । यद् अपि मनुना,</p>
<blockquote>
<p>छायायाम् अन्धकारे वा रात्राव् अहनि वा द्विजः ।</p>
</blockquote>
<blockquote>
<p>यथासुखमुखः कुर्यात् प्राणबाधभयेषु च ॥</p>
</blockquote>
<p>इति, तद् अपि रात्राव् अहनि वा नीहाराद्यन्धकारजनितदिङ्मोहनविषयम् । एतच् चावस्थाद् दक्षिणस्यां दिशि दक्षिणापरस्यां दिशि वा कार्यम् । तथा च आपस्तम्बः: &ldquo;आराच् चावसथान् मूत्रपुरीषे कुर्याद् दक्षिणां दिशं दक्षिणापरां वा&rdquo; इति । गत्वेति शेषः । आराद् दूराद् इत्य् अर्थः । तथा च मनुः ।</p>
<blockquote>
<p>दूराद् आवसथान् मूत्रं दूरात् पादावसेचनम् ।</p>
</blockquote>
<blockquote>
<p>उच्छिष्टान्ननिषेकं च दूराद् एव समाचरेत् ॥</p>
</blockquote>
<p>अत्र ब्रह्माण्डपुरानम् ।</p>
<blockquote>
<p>प्रतिश्रयाद् दक्षिणपश्चिमेन क्षिप्रं गत्वा क्षेत्रमात्रं शरस्य ।</p>
</blockquote>
<blockquote>
<p>कुर्यात् पुरीषं हि शिरो ऽवकुण्ठ्य न च स्पृशेज् जातु शिरः करेण ॥</p>
</blockquote>
<p>प्रतिश्रयो निकेतनम् । एतद् अहर्विषयम् । यद् आह आपस्तम्बः: &ldquo;अस्तम् इते च बहिर् ग्रामाद् आराद् अवस्थाद् वा मूत्रपुरीषयोः कर्म वर्जयेत्&rdquo; इति । अत्र मनुः ।</p>
<blockquote>
<p>न मूत्रं पथि कुर्वीत न भस्मनि न गोव्रजे ।</p>
</blockquote>
<blockquote>
<p>न फालकृष्टे न जले न चित्यां न च पर्वते ॥</p>
</blockquote>
<blockquote>
<p>न जीर्णदेवायतने न वल्मीके कदाचन ।</p>
</blockquote>
<blockquote>
<p>न ससत्त्वेषु गर्तेषु न गच्छन् नापि च स्थितः ॥</p>
</blockquote>
<blockquote>
<p>न नदीतीरम् आसाद्य न च पर्वतमस्तके ।</p>
</blockquote>
<blockquote>
<p>वाय्वग्निविप्रान् आदित्यम् अपः पश्यंस् तथैव गाः ॥</p>
</blockquote>
<blockquote>
<p>न कचाचन कुर्वीत विण्मूत्रस्य विसर्जनम् ॥ इति ।</p>
</blockquote>
<p>चितिः हविःप्रक्षेपादिकरणेष्टकासमूहः । ससत्वेषु सप्राणिष्व् इत्य् अर्थः । पर्वतग्रहणेनैव तत्र निषेधे सिद्धे पुनः पर्वतमस्तकग्रहणम् अत्यन्तार्तस्य पर्वते न दोष इति वक्तुम् इत्य् उक्तं तद्भाष्ये । यमो ऽपि ।</p>
<blockquote>
<p>तुषाङ्गारकपालानि देवतायतनानि च ।</p>
</blockquote>
<blockquote>
<p>राजमार्गश्मशानानि क्षेत्राणि च च बिलानि च ॥</p>
</blockquote>
<blockquote>
<p>उपरुद्धो न सेवेत छायां दृश्यं चतुष्पथम् ।</p>
</blockquote>
<blockquote>
<p>उदकं चोदकान्तं च पन्थानं च विवर्जयेत् ॥</p>
</blockquote>
<blockquote>
<p>वर्जयेद् वृक्षमूलानि चैत्यश्वभ्रबिलानि च ॥</p>
</blockquote>
<p>हारीतो ऽपि: &ldquo;न चत्वरोपद्वारयोर् मूत्रपुरीषे कुर्यात् न गोमये न गोष्ठे न तीर्थे न सस्यपूर्णे न यज्ञभूमौ न यज्ञियानां वृक्षाणाम् अधस्तात्&rdquo; इति । चत्वरम् अङ्गणम् । उपद्वारं द्वारसमीपम् । आपस्तम्बो ऽपि: &ldquo;न सोपानत्को मूत्रपुरीषे कुर्यात्&rdquo; इति । विष्णुर् अपि: &ldquo;नाप्रच्छदितायां भूमौ नोषरे न शाद्वले नोद्यानोदकसमीपयोर् नाकाशे&rdquo; इति । शाद्वलो हरिततृणप्रदेशः । गौतमो ऽपि: &ldquo;न वाय्वग्निविप्रादित्यापो देवता गाश् च प्रतिपश्यन् वा मूत्रपुरीषामेधान्य् उदस्येत्&rdquo; इति । प्रतिशब्द आभिमुख्ये । यमो ऽपि ।</p>
<blockquote>
<p>प्रत्यादित्यं न मेहेत न पश्येद् आत्मनः शकृत् ।</p>
</blockquote>
<blockquote>
<p>दृष्ट्वा सूर्यं निरीक्षेत गाम् अग्निं ब्राह्मणं तथा ॥</p>
</blockquote>
<p>विष्णुर् अपि: &ldquo;न प्रत्यनिलानलेन्द्वर्कस्त्रीगुरुब्राह्मणान्&rdquo; इति । व्यासो ऽपि ।</p>
<blockquote>
<p>पुरीषं यदि वा मूरं ये न कुर्वन्ति मानवाः ।</p>
</blockquote>
<blockquote>
<p>राजमार्गे गवां मध्ये धान्यमध्ये च् ये शुभाः ॥</p>
</blockquote>
<p>मूत्रपुरीषाधिकारे शङ्खः: &ldquo;नानुदको नामृत्को नागप्रिवेष्टितशिराः&rdquo; इति । एतद् विप्रकृष्टोदकमृत्तिकाभिप्रायम् । अत एव आपस्तम्बः: &ldquo;शिरःपरिवेष्टनं प्रथमं निवीतं द्वितीयं दिशाम् अवलोकनं तृतीयम् अन्तर्धानं चतुर्थं मौनं पञ्चमं पुरीषं षष्ठं मृत्तिकाग्रहणं सप्तमम् उदकम् अष्टमम्&rdquo; इति । ततो लोष्टादिना परिमृष्टगुदमेहनो गृहीतशिश्नश् चोत्तिष्ठेत् । तथा च भरद्वाजः ।</p>
<blockquote>
<p>अथापकृष्य विण्मूत्रं लोष्टकाष्टतृणादिना ।</p>
</blockquote>
<blockquote>
<p>उदस्तवासा उत्तिष्ठेद् दृढं विधृतमेहनः ॥ इति ।</p>
</blockquote>
<p>उदस्तवासा उत्क्षिप्तवाहाः । मेहनं लिङ्गम् । अत्र विशेषम् आह हारीतः ।</p>
<blockquote>
<p>लोष्टेन परिमृज्यात् तु शुष्ककाष्ठेन वा गुदम् । इति ।</p>
</blockquote>
<p>पुराणे ऽपि ।</p>
<blockquote>
<p>मार्जनं वामहस्तेन वीरणाद्यैर् अयाज्ञियैः ।</p>
</blockquote>
<blockquote>
<p>कुर्यान् मूत्रपुरीषाणाम् एवम् आयुर् न हीयते ॥ इति ।</p>
</blockquote>
<p>यत् तु गौतमेनोक्तम्: &ldquo;न पर्णलोष्टाश्मभिर् मूत्रपुरीषापकर्षणं कुर्यात्&rdquo; इति, तद् उक्तकाष्ठासंभवविषयम् इत्य् अनवद्यम् । अत्र जाबालिः ।</p>
<blockquote>
<p>स्नानं कृत्वार्द्रवासास् तु विण्मूत्रं कुरुते यदि ।</p>
</blockquote>
<blockquote>
<p>प्राणायामत्रयं कृत्वा पुनः स्नानेन शुध्यति ॥</p>
</blockquote>
<p>हारीतो ऽपि ।</p>
<blockquote>
<p>आहारं तु रहः कुर्याद् विहारं चैव सर्वदा ।</p>
</blockquote>
<blockquote>
<p>सुप्ताभ्यां लक्ष्मीयुक्तः स्यात् प्राकाशे हीयते श्रिया ॥ इति ।</p>
</blockquote>
<p><strong>इति स्मृतिचन्द्रिकायां मूत्रपुरीषोत्सर्जनविधिः</strong></p>
<h2 id="शचवध">शौचविधिः</h2>
<p><strong>अथ शौचविधिः</strong></p>
<p>तत्र याज्ञवल्क्यः ।</p>
<blockquote>
<p>गृहीतशिश्नश् चोत्थाय मृद्भिर् अभ्युद्धृतैर् जलैः ।</p>
</blockquote>
<blockquote>
<p>गन्धलेपकषयकरं शौचं कुर्याद् अतन्द्रितः ॥</p>
</blockquote>
<p>उद्धृतैः कमण्डल्वादिभिः । अतन्द्रितो ऽनलस इत्य् अर्थः । देवलो ऽपि ।</p>
<blockquote>
<p>आ शौचान् नोत्सृजेच् छिश्नं प्रस्रावोच्चारयोर् अपि ।</p>
</blockquote>
<blockquote>
<p>गुदं हस्तौ च निर्णिज्य मृदम्भोभ्यां मुहुर् मुहुः ॥ इति ।</p>
</blockquote>
<p>एतच् च जलाशयाद् अन्यत्र कार्यम् । तथा च पैठीनसिः ।</p>
<blockquote>
<p>मूत्रोच्चारे कृते शौचं न स्याद् अन्तर्जलाशये ।</p>
</blockquote>
<blockquote>
<p>अन्यत्रोद्धृत्य तत् कुर्यात् सर्वदैव समाहितः ॥</p>
</blockquote>
<p>दक्षो ऽपि ।</p>
<blockquote>
<p>तीर्थे शौचं न कुर्वीत कुर्वीतोद्धृत्य वारिणा ।</p>
</blockquote>
<blockquote>
<p>मृत्तिका वारि चैवास्य शौचाय परिचारकौ ॥ इति ।</p>
</blockquote>
<p>यदा तूद्धरणम् उदकस्य न संभवति तदा विशेषम् आह विवस्वान् ।</p>
<blockquote>
<p>अरत्निमात्रं जलं त्यक्त्वा कुराच् छौचम् अनुद्धृते ।</p>
</blockquote>
<blockquote>
<p>पश्चात् तच्छोदयेत् तीर्थम् अन्यथा ह्य् अशुचिर् भवेत् ॥</p>
</blockquote>
<p>तीर्थम् अत्र शौचस्थलम् । अत एव ऋश्यशृङ्गः ।</p>
<blockquote>
<p>यस्मिन् स्थाने कृतं शौचं वारिणा तत् तु शोधयेत् ।</p>
</blockquote>
<blockquote>
<p>न शुद्धिस् तु भवेत् तस्य मृत्तिकां यो न शोधयेत् ॥</p>
</blockquote>
<p>तत्र मृत्स्वरूपम् आह यमः ।</p>
<blockquote>
<p>आहरेन् मृत्तिकां प्राज्ञः कूलात् ससिकता तु या ।</p>
</blockquote>
<p>कूलग्रहणम् अनुपहतदेशोपलक्षणार्थम् । मरीचिर् अपि ।</p>
<blockquote>
<p>विप्रे तु शुक्ला मृच्छौचे रक्ता क्षत्रे विधीयते ।</p>
</blockquote>
<blockquote>
<p>हरिद्रवर्णा वैश्ये तु शूद्रे कृष्णा विनिर्दिशेत् ॥ इति ।</p>
</blockquote>
<p>अत्र, &ldquo;कृष्णा स्त्रीशुद्रयोस् तथा&rdquo; इति काश्यपीये विशेषः । यत्र पुनर् उक्तलक्षणा मृन् न लभ्यते तत्र कथम् इत्य् अपेक्षिते मनुर् आह ।</p>
<blockquote>
<p>यस्मिन् देशे तु यत् तोयं या च यत्रैव मृत्तिका ।</p>
</blockquote>
<blockquote>
<p>सैव तत्र प्रशस्ता स्यात् तथा शौचं विधीयते ॥ इति ।</p>
</blockquote>
<p>अत्र वर्ज्या यमेन दर्शिताः ।</p>
<blockquote>
<p>नाखुकृष्टान् न वल्मीकात् पांसुलान् न च कर्दमात् ।</p>
</blockquote>
<blockquote>
<p>न मार्गान् नोषरान् नैव शौचशिष्टात्  परस्य च ॥</p>
</blockquote>
<blockquote>
<p>एतास् तु वर्जयेन् नित्यं वृथा शौचं हि तत् स्मृतम् ।</p>
</blockquote>
<p>देवलो ऽपि ।</p>
<blockquote>
<p>अङ्गारतुषकीटास्थिशर्करावालुकान्विताम् ।</p>
</blockquote>
<blockquote>
<p>वल्मीकोषरतोयान्तः कुड्याघातश्मशानजाम् ।</p>
</blockquote>
<blockquote>
<p>आहृताम् अन्यशौचार्थम् आददीत न मृत्तिकाम् ।</p>
</blockquote>
<p>विष्णुपुराणे ऽपि ।</p>
<blockquote>
<p>वल्मीकान् मूषिकोत्खातान् मृदं नान्तर्जलात् तथा ।</p>
</blockquote>
<blockquote>
<p>शौचावशिष्टां गेहाच् च नादद्यात् कूपसंभवाम् ॥</p>
</blockquote>
<blockquote>
<p>अन्तः प्राण्युपपन्नां च हलोत्खातां तथा नृप ।</p>
</blockquote>
<blockquote>
<p>परित्यजेन् मृदस् त्व् एताः सकलाः शौचसाधनाः ॥ इति ।</p>
</blockquote>
<p>नान्तर्जलाद् इति वाप्यादिव्यतिरिक्तविषयम् । अत एव यमः ।</p>
<blockquote>
<p>वापीकूपतटाकेषु बाह्यतो नाहरेन् मृदम् ।</p>
</blockquote>
<blockquote>
<p>आहरेज् जलमाध्यात् तु परतो मणिबन्धनात् ॥ इति ।</p>
</blockquote>
<p>वापी दीर्घिका । मणिबन्धनं करबाहुसंधिदेशः । एवम् आहृत्योदकं मृदं चाहनि शौचम् उदङ्मुखः कुर्यात् । तथा च ब्रह्माण्डपुराणम् ।</p>
<blockquote>
<p>उद्धृत्योदकम् आदाय मृत्तिकां चैव वाग्यतः ।</p>
</blockquote>
<blockquote>
<p>उदङ्मुखो दिवा कुर्याद् रात्रौ चेद् दक्षिणामुखः ॥ इति ।</p>
</blockquote>
<p>अत्र मृत्संख्याम् आह दक्षः ।</p>
<blockquote>
<p>एका लिङ्गे करे तिस्र उभयोर् मृद्द्वयं स्मृतम् ।</p>
</blockquote>
<p>एतन् मूत्रशौचविषयम् । यद् आह शातातपः ।</p>
<blockquote>
<p>एका लिङ्गे करे सव्ये तिस्रो द्वे हस्त्योर् द्वयोः ।</p>
</blockquote>
<blockquote>
<p>मूत्रशौचं समाख्यातं शुक्ले तु त्रिगुणं भवेत् ॥ इति ।</p>
</blockquote>
<p>अत्र मृत्परिमाणम् आह विवस्वान् ।</p>
<blockquote>
<p>पर्वमात्रप्रमाणास् तु लिङ्गशौचे मृदः स्मृताः ।</p>
</blockquote>
<p>दक्षो ऽपि ।</p>
<blockquote>
<p>लिङ्गे तु मृत् समाख्याता त्रिपर्व पूर्यते यया ।</p>
</blockquote>
<blockquote>
<p>दातव्यम् उदकं तावद् यावत् स्यात् मृत्तिकाक्षयः ॥ इति ।</p>
</blockquote>
<p>अत्र विशेषम् आह ब्रह्माण्डपुराणे ।</p>
<blockquote>
<p>आद्यन्तयोस् तु शौचानाम् अद्भिः प्रक्षालनं स्मृतम् ।</p>
</blockquote>
<blockquote>
<p>सुनिर्णिक्ते मृदं दद्यान् मृदन्ते जलम् एव च ॥ इति ।</p>
</blockquote>
<p>यत् तु विवस्वद्वचनम्,</p>
<blockquote>
<p>तिस्रो मृदो लिङ्गशौचे ग्राह्याः सान्तरमृत्तिकाः ।</p>
</blockquote>
<blockquote>
<p>वामपाणौ मृदः पञ्च तिस्रः पाण्योर् द्वयोर् अपि ॥</p>
</blockquote>
<p>इति, तल् लेपभूयस्त्वाभिप्रायम्, दक्षोक्ताल्पपरिमाणाभिप्रायं वा । सान्तरा जलेन व्यवहिता इत्य् अर्थः । दक्षो ऽपि शौचम् आह ।</p>
<blockquote>
<p>तिस्रो ऽपाने दशैकस्मिन्न् उभयोः सप्त मृत्तिकाः । इति ।</p>
</blockquote>
<p>मनुर् अपि ।</p>
<blockquote>
<p>एका लिङ्गे गुदे तिस्रस् तथैकस्मिन् करे दश ।</p>
</blockquote>
<blockquote>
<p>उभयोः सप्त दातव्या मृदः शुद्धिम् अभीप्सता ॥ इति ।</p>
</blockquote>
<blockquote>
<p><span style="text-decoration:underline;">ननु</span> किम् इदं केवलविट्छौचविषयम् आहो स्वित् सहकरणशौचविषयं वा । न तावद् आद्यम्, लिङ्गशौचस्यादृष्टार्थत्वप्रसङ्गात्, परस्परानपेक्षशौचद्वयविधानघटनाच् च । नापि द्वितीयम्, मूतशौचान्तःपातिनो हस्तशौचस्य लोपप्रसङ्गात् । न चात्र लोपो ऽस्त्व् इति वाच्यम्, प्रमाणाभावात्, मूत्रशौचप्रतिपादकवचनविरोधाच् च । नापि तन्त्रम्, गुदशौचव्यवायेनानेककालत्वात् । नापि प्रसङ्गः प्रयोजनान्तरसंभवात् । ननु च यदि सहकरणविषयत्वम्, तर्हि पृथक्करणे मनुना मूत्रशौचम् अनुक्तम् एव स्यात् । अतः किंविषयम् एतद् इति न विद्मः ।</p>
</blockquote>
<blockquote>
<p><span style="text-decoration:underline;">उच्यते</span> । सत्यं न विट्छौचविषयत्वम्, किं तु &ldquo;एका लिङ्गे&rdquo; इत्य् एतदुक्तन्यायेन पूर्वोक्तमूत्रशौचोपलक्षणार्थम् । एवं च तस्मिंस् तस्मिन् निमित्ते तत् तच् छौचम् अनुष्ठेयम् इत्य् उक्तं भवति । यत्र क्रमेण निमित्तद्वयसंनिपातस् तत्र तेनैवोक्तक्रमेण नैमित्तिकानुष्ठानम् । यत्र पुनः सहनिमित्तद्वयम्, तत्राप्य् उक्तन्यायेन नैमित्तिकम् अनुष्ठेयम् इत्य् उक्तं भवतीत्य् अनवद्यम् ।</p>
</blockquote>
<blockquote>
<p>अत्र मृत्परिमाणम् आह अङ्गिराः ।</p>
</blockquote>
<blockquote>
<p>प्रथमा प्रसृतिर् ज्ञेया द्वितीया च तदर्धिका ।</p>
</blockquote>
<blockquote>
<p>तृतीया मृत्तिका ज्ञेया त्रिभागकरपूरणा ॥ इति ।</p>
</blockquote>
<p>हस्तशौचे तु विशेषम् आह हारीतः: &ldquo;एका लिङ्गे तिस्रो ऽपाने दद्याद् दश सव्ये षट् पृष्ठे सप्त पद्भ्याम्&rdquo; इति । पृष्ठे सव्यस्य पश्चाद्भागे, तस्यैव प्रकृतत्वात् । दक्षो ऽपि ।</p>
<blockquote>
<p>षड् अन्या नखशुद्धौ तु देयाः शौचेप्सुना मृदः ।</p>
</blockquote>
<blockquote>
<p>न शौचं वर्षधाराभिर् आचरेत् तु कदाचन ॥ इति ।</p>
</blockquote>
<p>नखशौचानन्तरं शङ्खः ।</p>
<blockquote>
<p>तिस्रस् तु मृत्तिका देयाः कृत्वा तु नखशोधनम् ।</p>
</blockquote>
<blockquote>
<p>तिस्रस् तु पादयोर् देयाः शौचमाकस्य नित्यशः ॥ इति ।</p>
</blockquote>
<p>अत्र विशेषम् आह मरीचिः ।</p>
<blockquote>
<p>तिसृभिश् चा तलात् पादौ शोध्यौ गुल्फौ तथैव च ।</p>
</blockquote>
<blockquote>
<p>हस्तौ त्व् आ मणिबन्धाच् च लेपगन्धापकर्षणात् ॥</p>
</blockquote>
<p>एतच् च शौचद्वयं गृहस्थस्य वेदितव्यम् । तथा च मनुः ।</p>
<blockquote>
<p>एतच् छौचं गृहस्थस्य द्विगुणं ब्रह्मचारिणाम् ।</p>
</blockquote>
<blockquote>
<p>त्रिगुणं स्याद् वनस्थानां यतीनां च चतुर्गुणम् ॥ इति ।</p>
</blockquote>
<p>यत् तु वसिष्ठेनोक्तम्,</p>
<blockquote>
<p>पञ्चापाने दशैकस्मिन्न् उभयोः सप्त मृत्तिकाः ।</p>
</blockquote>
<p>इति, यद् अपि यमेन,</p>
<blockquote>
<p>द्वे लिङ्गे मृत्तिके देये गुदे पञ्च करे दश ।</p>
</blockquote>
<blockquote>
<p>उभयोः सप्त दातव्याः पुनर् एका गुदे तथा ॥</p>
</blockquote>
<p>इति, अत्रापि,</p>
<blockquote>
<p>अर्धप्रसृतिमात्रा तु प्रथमा मृत्तिका भवेत् ।</p>
</blockquote>
<blockquote>
<p>पूर्वपूर्वार्धमात्रास् तु चतस्रो ऽन्याः प्रकीर्तिताः ॥</p>
</blockquote>
<p>इति वृद्धवसिष्ठेनाल्पपरिमाणविधानाद् अविरोधः । &ldquo;द्वे लिङ्गे&rdquo; इति लेपभूयस्त्वाभिप्रायम्,</p>
<blockquote>
<p>विण्मूत्रोत्सर्गशुद्ध्यर्थं मृद्वार्य् आदेयम् अर्थवत् ॥</p>
</blockquote>
<p>इति मनुस्मरणात् । गुदे पुनर् दानं तु सर्वत्र विट्छौचे संबध्यते, विरोधाभावात् । यद् अपि शङ्खेनोक्तम्,</p>
<blockquote>
<p>मेहने मृत्तिकाः सप्त लिङ्गे द्वे परिकीर्तिते ।</p>
</blockquote>
<blockquote>
<p>एकस्मिन् विंशतिर् हस्ते द्वयोर् ज्ञेयाश् चतुर्दश ॥</p>
</blockquote>
<blockquote>
<p>तिस्रस् तु मृत्तिका देयाः कृत्वा तु नखशोधनम् ।</p>
</blockquote>
<blockquote>
<p>तिस्रस् तु पादयोर् ज्ञेयाः शौचकामस्य नित्यशः ॥</p>
</blockquote>
<blockquote>
<p>एतच् छौचं गृहस्थानां तथा गुरुनिवासिनाम् ।</p>
</blockquote>
<blockquote>
<p>द्विगुणं स्याद् वनस्थानां यतीनां त्रिगुणं भवेत् ॥</p>
</blockquote>
<p>इति, अत्रापि, &ldquo;अवदानसमा मृत् स्यात्&rdquo; इति मरीच्युक्ताल्पपरिमाणाश्रयणाद् अविरोधः । अङ्गुष्ठपर्वमात्रम् अवदानम् । मेहनम् अत्र पायुः । यत् तु शातातपेनोक्तम्,</p>
<blockquote>
<p>आर्द्रामलकमात्रास् तु ग्रासा इन्दुव्रते स्मृताः ।</p>
</blockquote>
<blockquote>
<p>तथैवाहुतयः सर्वाः शौचार्थे याश् च मृत्तिकाः ॥</p>
</blockquote>
<p>इति, तद् धस्तशौचाभिप्रायं गुदलिङ्गयोः परिमाणान्तरविधानात् । इन्दुव्रतं चान्द्रायणम् । एवम् उक्तशौचकरणे ऽपि यत्र गन्धो लेपश् च नापैति तत्र संख्यातिरेके ऽप्य् अविरोध इत्य् आह मनुः ।</p>
<blockquote>
<p>यावन् नापैत्य् अमेध्याक्ताद् गन्धो लेपश् च तत्कृतः ।</p>
</blockquote>
<blockquote>
<p>तावन् मृद् वारि चादेयं सर्वासु द्रव्यशुद्धिषु ॥</p>
</blockquote>
<p>देवलो ऽपि ।</p>
<blockquote>
<p>यावत् तु शुद्धिं मन्येत तावच् छौचं विधीयते ।</p>
</blockquote>
<blockquote>
<p>प्रमाणं शौचसंख्याया न शिष्टैर् उपदिश्यते ॥ इति ।</p>
</blockquote>
<p>यत् तु दक्षेणोक्तम्,</p>
<blockquote>
<p>न्यूनाधिकं न कर्तव्यं शौचं शुद्धिम् अभीप्सता ।</p>
</blockquote>
<blockquote>
<p>प्रायश्चित्तेन शुद्ध्येत विहितातिक्रमे कृते ॥</p>
</blockquote>
<p>इति, तत् संकल्पितसंख्याया अर्वाक् तत्समाप्तौ वा गन्धाद्यपगमे वेदितव्यम् । एवं चोक्तसंख्याया अर्वाग् एव यत्र गन्धाद्यपगमस् तत्र संख्यानियमो ऽदृष्टार्थ इत्य् अनुसंधेयम् । एवम् उक्तशौचकरणे ऽपि यस्य भावशुद्धिर् नास्ति न तस्य शुद्धिर् इत्य् आह व्याघ्रपादः ।</p>
<blockquote>
<p>शौचं तु द्विविधं प्रोक्तं बाह्यम् आभ्यन्तरं तथा ।</p>
</blockquote>
<blockquote>
<p>मृज्जलाभ्यां स्मृतं बाह्यं भावशुद्धिस् तथान्तरम् ॥</p>
</blockquote>
<blockquote>
<p>गङ्गातोयेन कृत्स्नेन मृद्भारैश् च नगोपमैः ।</p>
</blockquote>
<blockquote>
<p>आ मृत्योर् आचरेच् छौचं भावदुष्टो न शुद्ध्यति ॥ इति ।</p>
</blockquote>
<p>भोजने तु गुदस्रावे शुद्धौ विशेषम् आह बृहस्पतिः ।</p>
<blockquote>
<p>भुञ्जानस्य तु विप्रस्य कदाचित् स्रवते गुदः ।</p>
</blockquote>
<blockquote>
<p>उच्छिष्टम् अशुचित्वं च तस्य शौचं कथं भवेत् ॥</p>
</blockquote>
<blockquote>
<p>पूर्वं कृत्वा तु शौचं तु ततः पश्चाद् उपस्पृशेत् ।</p>
</blockquote>
<blockquote>
<p>ततः कृतोपवासश् च पञ्चगव्येन शुद्ध्यति ॥</p>
</blockquote>
<p>अनुपनीतानां तु पितामहोक्तं द्रष्टव्यम् ।</p>
<blockquote>
<p>न यावद् उपनीयन्ते द्विजाः शूद्रास् तथाङ्गनाः ।</p>
</blockquote>
<blockquote>
<p>गन्धलेपक्षयकरं शौचम् एषां विधीयते ॥ इति ।</p>
</blockquote>
<p>स्त्रीशूद्रयोस् त्व् आदिपुराणे विशेषो दर्शितः ।</p>
<blockquote>
<p>स्त्रीशूद्रयोर् अर्धमानं प्रोक्तं शौचं मनीषिभिः । इति ।</p>
</blockquote>
<p>यस् तु विण्मूत्रोत्सर्जनायोपविष्टस् तन् न करोति तस्याप्य् अर्धशौचम् एव । तथा च वृद्धपराशरः ।</p>
<blockquote>
<p>उपविष्टस् तु विण्मूत्रं कर्तुं यस् तु न विन्दति ।</p>
</blockquote>
<blockquote>
<p>स कुर्याद् अर्धशौचं तु स्वस्य शौचस्य सर्वदा ॥ इति ।</p>
</blockquote>
<p>एवं रात्राव् अपि द्रष्टव्यम् । तद् उक्तं चतुर्विंशतौ ।</p>
<blockquote>
<p>यद् दिवा विहितं शौचं तद् अर्धं निशि कीर्तितम् ।</p>
</blockquote>
<blockquote>
<p>तदर्धम् आतुरे प्रोक्तम् आतुरस्यार्धम् अध्वनि ॥</p>
</blockquote>
<p>एतच्छौचसामर्थ्याभावातुरविषयम् । अन्यथा तु यथासामर्थ्यम् एव शौचम् । तथा च आदिपुराणम् ।</p>
<blockquote>
<p>दिवा शौचस्य निश्य् अर्धं पथिकादौ विधीयते ।</p>
</blockquote>
<blockquote>
<p>आर्तः कुर्याद् यथाशक्ति स्वस्थः कुर्याद् यथोदितम् ॥</p>
</blockquote>
<p>बोधायनो ऽपि ।</p>
<blockquote>
<p>देशं कालं तथात्मानं द्रव्यं द्रव्यप्रयोजनम् ।</p>
</blockquote>
<blockquote>
<p>उपपत्तिम् अवस्थां च ज्ञात्वा शौचं प्रकल्पयेत् ॥ इति ।</p>
</blockquote>
<p>अत्र दक्षः ।</p>
<blockquote>
<p>शौचे यत्नः सदा कार्यः शौचमूलो द्विजः स्मृतः ।</p>
</blockquote>
<blockquote>
<p>शौचाचारविहीनस्य समस्ता निष्फलाः क्रियाः ।</p>
</blockquote>
<blockquote>
<p>यस्य शौचे ऽपि शैथिल्यं वृत्तं तस्याप्य् अरक्षितम् ॥</p>
</blockquote>
<p>देवलो ऽपि ।</p>
<blockquote>
<p>धर्मविद् दक्षिणं हस्तम् अधःशौचे च योजयेत् ।</p>
</blockquote>
<blockquote>
<p>तथैव वामहस्तेन नाभेर् ऊर्ध्वं न शोधयेत् ॥</p>
</blockquote>
<p>आपस्तम्बो ऽपि: &ldquo;शक्तिविषये न मुहूर्तम् अप्य् अप्रतः स्यात्&rdquo; इति ।</p>
<p><strong>इति स्मृतिचन्द्रिकायां शौचविधिः</strong></p>
<h2 id="शररमलशचम">शारीरमलशौचम्</h2>
<p><strong>अथ शारीरमलशौचम्</strong></p>
<p>तत्र मनुः ।</p>
<blockquote>
<p>ऊर्ध्वं नाभेत् यानि खानि तानि मेध्यानि सर्वशः ।</p>
</blockquote>
<blockquote>
<p>यान्य् अधस्तान्य् अमेध्यानि देहाच् चैव मलाश् च्युताः ॥ इति ।</p>
</blockquote>
<p>खानीन्द्रियछिद्राणि । मला अपि तेनैवोक्ताः ।</p>
<blockquote>
<p>वसा शुक्रम् असृङ् मज्जा मूरविड्घ्राणकर्णविट् ।</p>
</blockquote>
<blockquote>
<p>श्लेष्माश्रु दूषिका स्वेदो द्वादशैते नृणां मलाः ॥ इति ।</p>
</blockquote>
<p>वसा कायस्नेहः । असृक् शोणितम् । मज्जा शिरसो मेदः । कर्णविट् कर्णमलम् । अश्रु नेत्रजलम् । एतैर् उपहतस्य शुद्धिम् आह बोधायनः ।</p>
<blockquote>
<p>आददीत मृदो ऽपश् च षट्सु पूर्वेषु शुद्धये ।</p>
</blockquote>
<blockquote>
<p>उत्तरेषु तु षट्स्व् अद्भिः केवलाभिर् विशुद्ध्यति ॥ इति ।</p>
</blockquote>
<p>मनुस् तूत्तरेष्व् अपि मृज्जलाभ्यां शुद्धिर् इत्य् आह ।</p>
<blockquote>
<p>विण्मूत्रोत्सर्गशुद्ध्यर्थं मृद्वार्य् आदेयम् अर्थवत् ।</p>
</blockquote>
<blockquote>
<p>दैहिकानां मलानां च शुद्धिषु द्वादशस्व् अपि ॥</p>
</blockquote>
<p>विण्मूत्रम् उत्सृज्यते येन तत् तथोक्तम् । तच्छुद्ध्यर्थम् इत्य् अर्थः । एतच् च पूर्वोक्तेन विकल्प्यमानं देशकालाद्यपेक्षया व्यवस्थापनीयम् । इदं च बोधायनोक्तम् ।</p>
<blockquote>
<p>देशं कालं तथात्मानं द्रव्यं द्रव्यप्रयोजनम् ।</p>
</blockquote>
<blockquote>
<p>उपपत्तिम् अवस्थां च ज्ञात्वा शौचं प्रकल्पयेत् ॥ इति ।</p>
</blockquote>
<p>एतत् स्वकीयमलसंस्पर्शने । परकीयमलसंस्पर्शे तु देवलोक्तं द्रष्टव्यम् ।</p>
<blockquote>
<p>मानुषास्थि वसां विष्ठाम् अर्तवं मूत्ररेतसी ।</p>
</blockquote>
<blockquote>
<p>मज्जानं शोणितं वापि परस्य यदि संस्पृशेत् ॥</p>
</blockquote>
<blockquote>
<p>स्नात्वापमृज्य चेलादीन् आचम्य स शुचिर् भवेत् ।</p>
</blockquote>
<blockquote>
<p>तान्य् एव स्वानि संस्पृश्य पूतः स्यात् परिमार्जनात् ॥ इति ।</p>
</blockquote>
<p>परिमार्जनं प्रक्षालनम् । अत्र विशेषम् आह विष्णुः: &ldquo;नाभेर् अधस्ताद् बाहुषु च कायिकैर् मलैः सुरादिभिर् मद्यैर् वोपहतो मृत्तोयैस् तद् अङ्गं प्रक्षाल्य स्नानेनेन्द्रियेषूपहतस् तूपोष्य स्नात्वा पञ्चगव्येन दशनच्छदोपहत्श् चेति ॥ अत्र यमः ।</p>
<blockquote>
<p>गात्रे तिस्रः पादयोस् तु हस्तयोस् तिस्र एव तु ।</p>
</blockquote>
<blockquote>
<p>मृदः पञ्च दशामेध्ये हस्तादीनां विशेषतः ॥</p>
</blockquote>
<blockquote>
<p>एतद् आत्मीयमूत्रादिस्पर्शे शौचम् उदाहृतम् ।</p>
</blockquote>
<blockquote>
<p>उत्सर्गकालाद् अन्यत्र परकीये तु पठ्यते ॥</p>
</blockquote>
<blockquote>
<p>परस्य शोणितस्पर्से रेतोविण्मूत्रयोस् तथा ।</p>
</blockquote>
<blockquote>
<p>चतुर्णाम् अपि वर्णानां द्वात्रिंशन् मृत्तिकाः स्म्र्ताः ॥ इति ॥</p>
</blockquote>
<p><strong>इति स्मृतिचन्द्रिकायां शारीरमलशौचम्</strong></p>
<h2 id="आचनमन">आचनमन्</h2>
<h3 id="आचमनवध">आचमनविधिः</h3>
<p><strong>अथाचमनविधिः</strong></p>
<p>तत्र वृद्धपराशरः ।</p>
<blockquote>
<p>कृत्वाथ शौचं प्रक्षाल्य पादौ हस्तौ च मृज्जलैः ।</p>
</blockquote>
<blockquote>
<p>निबद्धशिखकच्छस् तु द्विज आचामम् आचरेत् ॥</p>
</blockquote>
<p>अत्र विशेषम् आह मार्कण्डेयः।</p>
<blockquote>
<p>सपवित्रेण हस्तेन कुर्याद् आचमनक्रियाम् ।</p>
</blockquote>
<blockquote>
<p>नोच्छिष्टं तत् पवित्रं तु भुक्तोच्छिष्टं तु वर्जयेत् ॥ इति ।</p>
</blockquote>
<p>एतद् दक्षिणहस्ताभिप्रायम्, वामे निषेधश्रवणात् । तद् आह हारीतः ।</p>
<blockquote>
<p>वामहस्ते कुशान् कृत्वा समाचामति यो द्विजः ।</p>
</blockquote>
<blockquote>
<p>उपसृष्टं भवेत् तेन रुधिरेण मलेन च ॥ इति ।</p>
</blockquote>
<p>एतद् अपि केवलवामहस्तविषयम्, उभयोः फलविशेषश्रवणात् । तथा च गोबिलः ।</p>
<blockquote>
<p>उभयत्र स्थितैर् दर्भैः समाचामति यो द्विजः ।</p>
</blockquote>
<blockquote>
<p>सोमपानफलं तस्य भुक्त्वा यज्ञफलं लभेत् ॥ इति ।</p>
</blockquote>
<p>अत्र दिङ्नियमम् आह हारीतः ।</p>
<blockquote>
<p>ऐषान्याभिमुखो भूत्वोपस्पृशेत् तु यथाविधि ।</p>
</blockquote>
<p>ऐशान्य् उत्तरपूर्वा । उपस्पृशेत् आचामेद् इत्य् अर्थः । याज्ञवल्क्यो ऽपि ।</p>
<blockquote>
<p>अन्तर्जानु शुचौ देश उपविष्ट उदङ्मुखः ।</p>
</blockquote>
<blockquote>
<p>प्राग् वा ब्राह्मेण तीर्थेन द्विजो नित्यम् उपस्पृसेत् ॥</p>
</blockquote>
<p>अन्तर्जानु जान्वोर् अन्तरा अरत्निं कृत्वेत्य् अर्थः, &ldquo;अन्तर् ऊर्वोर् अरत्निं कृत्वा त्रिर् अपो हार्दं पिबेत्&rdquo; इति हारीतस्मरणात् । ब्राह्मग्रहणं कायदैवयोर् अपि प्रदर्शनार्थम् । अत एव मनुः ।</p>
<blockquote>
<p>ब्राह्मेण विप्रस् तीर्थेन नित्यकालम् उपस्पृशेत् ।</p>
</blockquote>
<blockquote>
<p>कायत्रैदशिकाभ्यां वा न पित्र्येण कदाचन ॥ इति ।</p>
</blockquote>
<p>विप्रग्रहणम् इतरयोर् अपि प्रदर्शनार्थम्, &ldquo;द्विजो नित्यम् उपस्पृशेत्&rdquo; इत् स्मरणात् । कायं प्राजापत्यम् । त्रैदशिकं दैवम् । अत्र तीर्थस्वीकरणम् आचमनस्याद्यप्रयोगे वेदितव्यम् । न प्रतिप्रयोगम् । तथात्वे नित्यकालम् इत्य् अघटनात् । तीर्थान्य् अपि याज्ञवल्क्येन दर्शितानि ।</p>
<blockquote>
<p>कनिष्ठादेशिन्यङ्गुष्ठमूलान्य् अग्रं करस्य च ।</p>
</blockquote>
<blockquote>
<p>प्रजापतिपितृब्रह्मदेवतीर्थान्य् अनुक्रमात् ॥</p>
</blockquote>
<p>देशिन्य् उपाङ्गुष्ठिका । अत्र विशेषम् आहतुः शङ्खलिखितौ: &ldquo;अङ्गुष्टमूलस्योत्तरतः प्रागग्रायां रखायाम् ब्राह्मं तीर्थं देशिन्यङ्गुष्ठयोर् अन्तरा पित्र्यं कनिष्ठिकातलयोर् अन्तरा प्राजापत्यम्&rdquo; इति । तत्रोदकनियमम् आह शाङ्कः ।</p>
<blockquote>
<p>अद्भिः समुद्धृताभिस् तु हीनाभिः फेनबुद्बुदैः ।</p>
</blockquote>
<blockquote>
<p>वह्निना च न तप्ताभिर् अक्षाराभिर् उपस्पृशेत् ॥</p>
</blockquote>
<p>आचामेद् इत्य् अनुवृत्तौ याज्ञवल्क्यो ऽपि ।</p>
<blockquote>
<p>अद्भिस् तु प्रकृतिस्थाभिर् हीनाभिः फेनबुद्बुदैः ।</p>
</blockquote>
<p>प्रकृतिस्थाभिः अविकृताभिः । हारीतो ऽपि ।</p>
<blockquote>
<p>विवर्णं गन्धवत् तोयं फेनिलं च विवर्जयेत् ॥</p>
</blockquote>
<p>वसिष्ठो ऽपि ।</p>
<blockquote>
<p>न वर्णरसदुष्टास् तु याश् च स्युर् अशुभागमाः ।</p>
</blockquote>
<p>प्रचेता अपि ।</p>
<blockquote>
<p>अनुष्णाभिर् अफेनाभिः पूताभिर् वस्त्रचक्षुषा ।</p>
</blockquote>
<blockquote>
<p>हृद्गताभिर् अशब्दाभिस् त्रिचतुर् वा द्विर् आचमेत् ॥</p>
</blockquote>
<p>अनुष्णाबिर् इत्य् अनातुर्विषयम् । अत एव यमः ।</p>
<blockquote>
<p>रात्राव् अनीक्षितेनैव शुद्धिर् उक्ता मनीषिणाम् ।</p>
</blockquote>
<blockquote>
<p>उदकेनातुराणां च तथोष्णेनोष्णपायिनाम् ॥</p>
</blockquote>
<p>उष्णपायिनाम् आतुराणां न पुनर् आतुरमात्राणाम् इत्य् अर्थः । आपस्तम्बो ऽपि: &ldquo;न वर्षधारास्व् आचामेत् तथा न प्रदरोदके तप्ताभिश् चाकारणात्&rdquo; इति । प्रदरो गर्तः । न प्रदरोदक इति गोर् अपर्याप्तोदकविषयम्, &ldquo;प्रदाराद् अपि या गोस् तर्पणाय स्युः&rdquo; इति वसिष्ठस्मरणात् । यत्र पुनर् उक्तलक्षणा आपो न लभ्यन्ते तत्र कथम् इत्य् अपेक्षिते देवलः ।</p>
<blockquote>
<p>येषु देशेषु ये देवा येषु देशेषु ये द्विजाः ।</p>
</blockquote>
<blockquote>
<p>येषु देशेषु यत् तोयं या च यत्रैव मृत्तिका ॥</p>
</blockquote>
<blockquote>
<p>येषु स्थानेषु यच् छौचं धर्माचारश् च यादृशः ।</p>
</blockquote>
<blockquote>
<p>तत्र तान् नावमन्येत धर्मस् तत्रैव तादृशः ॥ इति ।</p>
</blockquote>
<p>एतच् चोदकं यावद् वामेन न संस्पृशति तावन् नाचामेद् इत्य् आह यमः ।</p>
<blockquote>
<p>तावन् नोपस्पृशेद् विद्वान् यावद् वामेन न स्पृशेत् ।</p>
</blockquote>
<blockquote>
<p>वामे हि द्वादशादित्या वरुणश् च जलेश्वरः ॥ इति ।</p>
</blockquote>
<p>अत्र दक्षः ।</p>
<blockquote>
<p>प्रक्षाल्य पादौ हस्तौ च त्रिः पिबेद् अम्बु वीक्षितम् । इति ।</p>
</blockquote>
<p>वीक्षितम् इत्य् अहर्विषयम्,</p>
<blockquote>
<p>रात्राव् अवीक्षितेनैव शुद्धिर् उक्ता मनीषिणाम् ।</p>
</blockquote>
<p>इति यमस्मरणात् । प्रक्षालने विशेषम् आह हारीतः: &ldquo;आ मणिबन्धनात् पाणी प्रक्षाल्य आ जङ्घात् पादौ&rdquo; इति । मणिबन्धः करबाहुसंधिदेशः । देवलो ऽपि ।</p>
<blockquote>
<p>इत्य् एवम् अद्भिर् आजानु प्रक्षाल्य चरणौ पृथक् ।</p>
</blockquote>
<blockquote>
<p>हस्तौ चा मणिबन्धाभ्यां पश्चाद् आसीत संयतः ॥</p>
</blockquote>
<blockquote>
<p>अथाम्बु प्रथमात् तीर्थाद् दक्षिणात् त्रिः पिबेत् समम् । इति ।</p>
</blockquote>
<p>प्रथमाद् ब्राह्माद् इत्य् अर्थः । प्रक्षालनानन्तरं विष्णुपुराणम् ।</p>
<blockquote>
<p>निष्पादिताङ्घ्रिशौचस् तु पादाव् अभ्युक्ष्य वै पुनः ।</p>
</blockquote>
<blockquote>
<p>त्रिः पिबेत् सलिलं तेन तथाद्भिः परिमार्जयेत् ॥ इति ।</p>
</blockquote>
<p>त्रिः पिबेद् इत्य् अर्वाङ् निषेधपरं न पुनर् ऊर्ध्वम्, &ldquo;शुचौ देश आसीनो दक्षिणं बाहुं जान्वन्तरा कृत्वा यज्ञोपवीत्य् आ मणिबन्धनात् पाणी प्रक्षाल्य वाग्यतो हृदयस्पृषस् त्रिश् चतुर् वाप आचामेत्&rdquo; इति गौतमस्मरणात् (ग्ध् १।३६) । आत्मतुष्ट्यभिप्रायेण चायं विकल्पः । हृदयस्पृशो हृदयंगमा इत्य् अर्थः । तथा च देवलः ।</p>
<blockquote>
<p>अप्सु पीतासु हृदयं प्राप्तासु ब्राह्मणः शुचिः ।</p>
</blockquote>
<blockquote>
<p>राजन्यः कण्ठम् आस्यं वै विट् छूद्रः स्पर्शनाच् छुचिः ॥ इति ।</p>
</blockquote>
<p>स्पर्शनात् तालुनेत्य् शेषः । शूद्रग्रहणं स्त्रीणाम् अपि प्रदर्शनार्थम् । अत एव याज्ञवल्क्यः ।</p>
<blockquote>
<p>हृत्कण्ठतालुगाभिस् तु यथासङ्ख्यं द्विजातयः ।</p>
</blockquote>
<blockquote>
<p>शुध्येरन् स्त्री च शूद्रश् च सकृत् स्पृष्टाभिर् अन्ततः ॥ इति ।</p>
</blockquote>
<p>सकृद् एकवारम् । अन्ततस् तेन तालुना स्पृष्टाभिर् इत्य् अर्थः,</p>
<blockquote>
<p>अप्सु प्राप्तासु हृदयं ब्राह्मणः शुद्धिम् आप्नुयात् ।</p>
</blockquote>
<blockquote>
<p>राजन्यः कण्ठतालू च वैश्यः शूद्रः स्त्रियो ऽपि च ॥</p>
</blockquote>
<p>इति स्मरणात् । हृदयंगमानां परिमाणम् आह उशना: &ldquo;माषमज्जनमात्रा हृदयंगमा भवन्ति&rdquo; इति । भारद्वाजो ऽपि ।</p>
<blockquote>
<p>माषमज्जनमात्रास् तु संगृह्य त्रिः पिबेद् अपः । इति ।</p>
</blockquote>
<p>ग्रहणे ऽपि विशेषम् आह स एव ।</p>
<blockquote>
<p>आयतं पूर्वतः कृत्वा गोकर्माकृतिवत् करम् ।</p>
</blockquote>
<blockquote>
<p>संहताङ्गुलिना तोयं गृहीत्वा पाणिना द्विजः ॥</p>
</blockquote>
<blockquote>
<p>मुक्ताङ्गुष्ठकनिष्ठे तु शेषेणाचमनं चरेत् ॥ इति ।</p>
</blockquote>
<p>पाणिना दक्षिणेनेति शेषः । तथा च पुराणम् ।</p>
<blockquote>
<p>दक्षिणं तु करं कृत्वा गोकर्नाकृतिवत् पुनः ।</p>
</blockquote>
<blockquote>
<p>त्रिः पिबेद् दक्षिणेनाम्बु द्विर् आस्यं परिमार्जयेत् ॥ इति ।</p>
</blockquote>
<p>तत्परिमार्जनम् अङ्गुष्ठमूलेनैव कार्यम् । तथा च दक्षः ।</p>
<blockquote>
<p>संमृज्याङ्गुष्ठमूलेन द्विः प्रमृज्यात् ततो मुखम् । इति ।</p>
</blockquote>
<p>संमृज्यालोमकं देशम् इति शेषः । आपस्तम्बस् तु त्रिः परिमृज्येद् इत्य् आह: &ldquo;त्रिर् ओष्ठौ परिमृजेद् द्विर् इत्य् एके । सकृद् उपस्पृशेद् द्विर् इत्य् एके । दक्षिणेन पाणिना सव्यं प्रोक्ष्य पादौ शिरश् चेन्द्रियाण्य् उपस्पृशेत्&rdquo; इति । ओष्ठौ चात्र सलोमकौ, &ldquo;अथर्ववेदेतिहासुपुराणानीति ध्यायन् ब्राह्मेण तीर्थेनोष्ठयोः सलोमदेशम् उन्मृजेत्&rdquo; इति कण्वस्मरणात् । सकृद् उपस्पृशेन् मुखम् इति शेषः, &ldquo;ओष्ठौ परिमृज्य ततो मुखं परिमृजेद् अग्निं ध्यायन्&rdquo; इति भार्गवस्मरणात् । इन्द्रियाणि शीर्षण्यानि चोपस्पृशेत्, &ldquo;खानि चोपस्पृशेच् छीर्षण्यानि&rdquo; इति गौतमस्मरणात् । तदुपस्पर्शनम् आह दक्षः ।</p>
<blockquote>
<p>संहृत्य तिसृभिः पूर्वम् आस्यम् एवम् उपस्पृशेत् ।</p>
</blockquote>
<blockquote>
<p>अङ्गुष्ठेन प्रदेशिन्या घ्राणं पश्चाद् अनन्तरम् ॥</p>
</blockquote>
<blockquote>
<p>अङ्गुष्ठानामिकाभ्यां च चक्षुःश्रोत्रे पुनः पुनः ।</p>
</blockquote>
<blockquote>
<p>नाभिं कनिष्ठाङ्गुष्ठाभ्यां हृदयं तु तलेन वै ॥</p>
</blockquote>
<blockquote>
<p>सर्वाभिश् च शिरः पश्चाद् बाहू चाग्रेण संस्पृशेत् ॥ इति ।</p>
</blockquote>
<p>तिसृभिर् मध्यमाभिर् इति शेषः,</p>
<blockquote>
<p>मध्यमाभिर् मुखं पूर्वं तिसृभिः समुपस्पृशेत् ।</p>
</blockquote>
<p>इति योगयाज्ञवल्क्यस्मरणात् । प्रदेशिन्युपाङ्गुष्ठिका । अनामिकोपकनिष्ठिका । पुनः पुनर् उदकम् आलभ्येति शेषः,</p>
<blockquote>
<p>प्राणस्थानानि सर्वाणि स्पृष्ट्वा जलम् उपस्पृशेत् ।</p>
</blockquote>
<blockquote>
<p>आचामन् ब्राह्मणो नित्यम् इत्य् आह भवान् भृगुः ॥</p>
</blockquote>
<p>इति वैयाघ्रपादस्मरणात् । शिरःशब्दो ऽत्र मूर्धानम् आह, &ldquo;मूर्धानं हृदयं स्पृशेत्&rdquo; इति विष्णुस्मरणात् । अग्रेण कराग्रेणेत्य् अर्थः । तथा च वैयाघ्रपादः ।</p>
<blockquote>
<p>अंसौ स्पृष्ट्वा कराग्रेण तोयं स्पृष्ट्वा समाहितः ।</p>
</blockquote>
<blockquote>
<p>संस्मृत्य पद्मनाभं च विप्रः सम्यग् विशुद्ध्यति ॥ इति ।</p>
</blockquote>
<p>अत्र &ldquo;ओङ्कारेण सह यज्ञपुरुषं मनसा स्मरेत्&rdquo; इति नारायणीये विशेषः । अत्र पैठीनसिः: &ldquo;सव्ये पाणौ शेषा अपो निनयेत्&rdquo; इति । शेषा आचमनशिष्टाः । वृद्धशङ्खस् त्व् अन्यथोपस्पर्शनम् आह ।</p>
<blockquote>
<p>तर्जन्यङ्गुष्ठयोगेन स्पृशेन् नासापुटद्वयम् ।</p>
</blockquote>
<blockquote>
<p>मध्यमाङ्गुष्ठयोगेन स्पृशेन् नेत्रद्वयं ततः ॥</p>
</blockquote>
<blockquote>
<p>अङ्गुष्ठस्व्यानामिकया योगेन श्रवेणे स्पृशेत् ।</p>
</blockquote>
<blockquote>
<p>कनिष्टाङ्गुष्ठयोगेन स्पृशेत् स्कन्धद्वयं नरः ॥</p>
</blockquote>
<blockquote>
<p>नाभिं च हृदयं तद्वत् स्पृशेत् पानितलेन तु ।</p>
</blockquote>
<blockquote>
<p>संस्पृशेत् तु ततः शीर्षम् अयम् आचमने विधिः ॥ इति ।</p>
</blockquote>
<p>शङ्खो ऽपि ।</p>
<blockquote>
<p>ततो ऽङ्गुलिचतुष्केन स्पृशेन् मूर्धानम् आदितः ।</p>
</blockquote>
<blockquote>
<p>तर्जन्यङ्गुष्ठयोगेन स्पृशेन् नेत्रद्वयं पृथक् ॥</p>
</blockquote>
<blockquote>
<p>मध्यमानामिकाभ्यां तु स्पृशेन् नासापुटे क्रमात् ।</p>
</blockquote>
<blockquote>
<p>अङ्गुष्ठेन कणियस्याः कर्णे संयोगतः स्पृशेत् ॥</p>
</blockquote>
<blockquote>
<p>तर्जन्यङ्गुष्ठयोगेन नाभिं हृदि तलं स्पृशेत् ॥</p>
</blockquote>
<p>पाइठीनसिर् अपि: &ldquo;अग्निर् अङ्गुष्ठस् तस्मात् तेनैव सर्वाणि स्थानानि स्पृशेत्&rdquo; इति । अत्र यथास्वशाखं व्यवस्था । येषां तु शाखिनाम् अङ्गोपस्पर्शनम् अनाख्यातं तेषां विकल्प एव । यत्र पुनः कतिपयाङ्गोपस्पर्शनम् उक्तं तत्राविरोधाद् वचनानुसाराद् वाङ्गानन्तरोपस्पर्शनम् अस्तीत्य् अवगन्तव्यम् । अत एव संवर्तः ।</p>
<blockquote>
<p>परिमृज्याद्भिर् आस्यं तु द्वादशाङ्गानि चालभेत् । इति ।</p>
</blockquote>
<p>एवं कुर्वतः फलम् आह वैयाघ्रपादः ।</p>
<blockquote>
<p>एवं यो ब्राह्मणो नित्यम् उपस्पर्शनम् आचरेत् ।</p>
</blockquote>
<blockquote>
<p>ब्रह्मादिस्तम्बपर्यन्तं जगत् सपदि तर्पयेत् ॥</p>
</blockquote>
<p>वृद्धशङ्खो ऽपि ।</p>
<blockquote>
<p>त्रिः प्राश्नीयाद् यद् अम्भस् तु प्रीता तेनास्य देवताः ।</p>
</blockquote>
<blockquote>
<p>ब्रह्मा विष्णुश् च रुद्रश् च भवन्तीत्य् अनुशुश्रुमः ॥</p>
</blockquote>
<blockquote>
<p>गङ्गा च यमुना चैव प्रीयेते परिमार्जनात् ।</p>
</blockquote>
<blockquote>
<p>पादाभ्यां प्रीयते विष्णुः ब्रह्मा शिरसि कीर्तितः ॥</p>
</blockquote>
<blockquote>
<p>नासत्यदस्रौ प्रीयेते स्पृष्टे नासापुटद्वये ।</p>
</blockquote>
<blockquote>
<p>स्पृष्टे लोचनयुग्मे तु प्रीयेते शशिभास्करौ ॥</p>
</blockquote>
<blockquote>
<p>कर्णयुग्मे तथा स्पृष्टे प्रीयेते त्व् अनलानिलौ ।</p>
</blockquote>
<blockquote>
<p>स्कन्धयोः स्पर्शनाद् एव प्रीयन्ते सर्वदेवताः ॥</p>
</blockquote>
<blockquote>
<p>नाभिस्पर्शेन देवेशाः प्रीयन्ते चास्य नित्यशः ।</p>
</blockquote>
<blockquote>
<p>संस्पृष्टे हृदये चास्य प्रीयन्ते सर्वदेवताः ॥</p>
</blockquote>
<blockquote>
<p>मूर्ध्नि संस्पर्शनाद् देवः प्रीतस् तु पुरुषो भवेत् ।</p>
</blockquote>
<blockquote>
<p>भूम्यम्बुपर्वता नागा अंसयोस् तु चराचरम् ॥ इति ।</p>
</blockquote>
<p>अथाकरणे दोषः पुराणे दर्शितः ।</p>
<blockquote>
<p>यः क्रियाः कुरुते मोहाद् अनाचम्यैव नास्तिकः ।</p>
</blockquote>
<blockquote>
<p>भवन्ति हि वृथ तस्य किर्याः सर्वा न संशयः ॥ इति ।</p>
</blockquote>
<p><strong>इति स्मृतिचन्द्रिकायाम् आचमनविधिः</strong></p>
<h3 id="आचमननमततन">आचमननिमित्तानि</h3>
<p><strong>अथाचमननिमित्तानि</strong></p>
<p>तत्र मनुः ।</p>
<blockquote>
<p>कृत्वा मूत्रं पुरीषं वा खान्य् आचान्त उपस्पृशेत् ।</p>
</blockquote>
<blockquote>
<p>वेदम् अध्येष्यमाणश् च अन्नम् अश्नंश् च सर्वदा ॥</p>
</blockquote>
<p>खाणीन्द्रियाणि । आचान्तस् त्रिर् अपः पीत्वेत्य् अर्थः । आपस्तम्बो ऽपि: &ldquo;स्वप्ने क्षवथौ शिङ्खाणिकाश्र्वालम्भे लोहितस्य केशानाम् अग्नेर् गवां ब्राह्मणस्य स्त्रियाश् चालम्भे महापथं च गत्वामेध्यं चोपस्पृश्याप्रयतं च मनुष्यं नीवीं च परिधायाप उपस्पृशेत्&rdquo; इति । क्षवथूः क्षुतम् । शिङ्खाणिका नासामलम् । अश्रु नेत्रजलम् । नीवीशब्देनात्राधोवासो लक्ष्यते । अधोवस्त्रग्रथनं नीवी । कूर्मपुराणे ऽपि ।</p>
<blockquote>
<p>चण्डालम्लेच्छसंभाषे स्त्रीशूद्रोच्छिष्टभोजने ।</p>
</blockquote>
<blockquote>
<p>उच्छिष्टं पुरुषं दृष्ट्वा भोज्यं चापि तथाविधम् ॥</p>
</blockquote>
<blockquote>
<p>आचामेद् अश्रुपाते वा लोहितस्य तथैव च ।</p>
</blockquote>
<blockquote>
<p>अग्नेर् गवाम् अथालम्भे स्पृष्ट्वाप्रयतम् एव च ॥</p>
</blockquote>
<blockquote>
<p>स्त्रीणाम् अथात्मनः स्पर्शे नीवीं विपरिधाय च ।</p>
</blockquote>
<p>हारीतो ऽपि: &ldquo;सुषुप्सुर् भोक्ष्यन् वाचामेत्&rdquo; इति । प्रजापतिर् अपि ।</p>
<blockquote>
<p>उपक्रमे विशिष्टस्य कर्मणः प्रयतो ऽपि सन् ।</p>
</blockquote>
<p>आचामेद् इति शेषः । मार्कण्डेयपुराणे ऽपि ।</p>
<blockquote>
<p>देवार्चनादिकार्याणि तथा गुर्वभिवादनम् ।</p>
</blockquote>
<blockquote>
<p>कुर्वीत सम्यग् आचम्य तद्वद् एव भुजिक्रियाम् ॥</p>
</blockquote>
<p>वसिष्ठो ऽपि ।</p>
<blockquote>
<p>आचामेच् चर्वणे नित्यं मुक्त्वा ताम्बूलचर्वणम् ।</p>
</blockquote>
<blockquote>
<p>ओष्ठौ विलोमकौ स्पृष्ट्वा वासो विपरिधाय च ॥</p>
</blockquote>
<blockquote>
<p>सुप्त्वा क्षुत्त्वा च भुक्त्वा च ष्ठीवित्वोक्त्वानृतं वचः ।</p>
</blockquote>
<blockquote>
<p>रथां श्मशाने वाक्रम्य आचामेत् प्रयतो ऽपि सन् ॥</p>
</blockquote>
<p>बृहस्पतिर् अपि ।</p>
<blockquote>
<p>अधोवायुसमुत्सर्गे आक्रन्दे क्रोधसंभवे ।</p>
</blockquote>
<blockquote>
<p>मार्जारमूषकस्पर्शे प्रहासे ऽनृतभाषणे ॥</p>
</blockquote>
<blockquote>
<p>निमित्तेष्व् एषु सर्वेषु कर्म कुर्वन्न् उपस्पृशेत् ।</p>
</blockquote>
<p>हारीतो ऽपि: &ldquo;देवता (?) अभिगन्तुकाम आचामेत्&rdquo; इति । यमो ऽपि ।</p>
<blockquote>
<p>उत्तीर्योदकम् आचामेद् अवतीर्य तथैव च ।</p>
</blockquote>
<blockquote>
<p>एवं स्याच् छ्रेयसा युक्तो वरुणाश् चैव पूजितः ॥</p>
</blockquote>
<p>अवतीर्य प्रविश्येत्य् अर्थः । हारीतो ऽपि: &ldquo;नोत्तरेद् अनुपस्पृश्य&rdquo; इति । जलम् इति शेषः। उपस्पर्शनम् आचमनम् । ब्रह्माण्डपुराणे ऽपि ।</p>
<blockquote>
<p>संदेहेषु च सर्वेषु शिखामोक्षे तथैव च ।</p>
</blockquote>
<blockquote>
<p>विना यज्ञोपवीतेन नित्यम् एवम् उपस्पृशेत् ॥</p>
</blockquote>
<p>मनुर् अपि ।</p>
<blockquote>
<p>आचम्य प्रयतो नित्यं जपेद् अशुचिदर्शने ।</p>
</blockquote>
<p>अशुच्य् अमेध्यादि । पद्मपुराणे ।</p>
<blockquote>
<p>चण्डालादीन् जपे होमे दृष्ट्वाचामेद् द्विजोत्तमः ।</p>
</blockquote>
<blockquote>
<p>श्वादीन् दृष्ट्वा तथैवापि कर्णं वा दक्षिणं स्पृशेत् ॥</p>
</blockquote>
<p>वसिष्ठो ऽपि ।</p>
<blockquote>
<p>क्षुते निष्ठीवने सुप्ते प्रिहासे ऽश्रुपातने ।</p>
</blockquote>
<blockquote>
<p>पञ्चस्व् एतेषु चाचामेच् छ्रोत्रं वा द्क्षिणं स्पृशेत् ॥ इति ।</p>
</blockquote>
<p>अत्राथवदम् आह पराशरः ।</p>
<blockquote>
<p>प्रभासादीनि तीर्थानि गङ्गाद्याः सरितस् तथा ।</p>
</blockquote>
<blockquote>
<p>विप्रस्य दक्षिणे कर्णे सन्तीति मनुर् अब्रवीत् ॥</p>
</blockquote>
<blockquote>
<p>आदित्यो वरौणः सोमो वह्निर् वायस् तथैव च ।</p>
</blockquote>
<blockquote>
<p>विप्रस्य दक्षिणे कर्णे नित्यं तिष्ठन्ति देवताः ॥ इति ।</p>
</blockquote>
<p>एतच् च दक्षिणकर्णस्पर्शनम् आचमनासंभवे वेदितव्यम् । तथा च मार्कण्डेयपुराणम् ।</p>
<blockquote>
<p>सम्यग् आचम्य तोयेन क्रियाः कुर्वीत वै शुचिः ।</p>
</blockquote>
<blockquote>
<p>देवानाम् ऋषीणां च पितॄणां चैव यत्नतः ॥</p>
</blockquote>
<blockquote>
<p>कुर्वीतालम्भनं वापि दक्षिणश्रवणस्य वै ।</p>
</blockquote>
<blockquote>
<p>यथाविभवतो ह्य् एतत् पूर्वाभावे ततः परम् ॥</p>
</blockquote>
<blockquote>
<p>न विद्यामाने पूर्वोक्त उत्तरप्राप्तिर् इष्यते । इति ।</p>
</blockquote>
<p>अथ वा बोधायनोक्तं द्रष्टव्यम्: &ldquo;नीवीं विप्रः परिधायाप उपस्पृशेद् आर्द्रतृणं भूमिं गोमयं वा स्पृशेत्&rdquo; इति । उपप्ēशेद् आचामेद् इत्य् अर्थः । आपस्तम्बो ऽपि: &ldquo;नीवीं च परिधायाप उपस्पृशेद् आर्द्रां वा शकृद् ओषधीर् भूमिं वा&rdquo; इति । शकृद् गोमयम् । अत्र बोधायनः: &ldquo;शक्तिविषये मुहूर्तम् अपि नाप्रयतः स्यात्&rdquo; इति ।</p>
<p><strong>इति स्मृतिचन्द्रिकायाम् आचमननिमित्तानि</strong></p>
<h3 id="दवरचमननमततन">द्विराचमननिमित्तानि</h3>
<p><strong>अथ द्विराचमननिमित्तानि</strong></p>
<p>तत्र याज्ञवल्क्यः ।</p>
<blockquote>
<p>स्नात्वा पीत्वा क्षुते सुप्ते भुक्त्वा रथापसर्पणे ।</p>
</blockquote>
<blockquote>
<p>आचान्तः पुनर् आचामेद् वासो विपरिधाय च ॥</p>
</blockquote>
<p>विष्णुर् ऽपि: &ldquo;रथाम् आक्रम्य कृतमूत्रपुरीषः पञ्चनखास्थिस्नेहं स्पृष्ट्वाचान्तः पुनर् आचामेच् चण्डालम्लेच्छभाषणे च&rdquo; इति । बोधायनो ऽपि ।</p>
<blockquote>
<p>भोजने हवने दाने उपहारे प्रतिग्रहे ।</p>
</blockquote>
<blockquote>
<p>हविर्भक्षणकाले च द्विर् आचमनम् इष्यते ॥</p>
</blockquote>
<p>शङ्खो ऽपि: &ldquo;स्नाने भोजनलालेष्व् आचान्तः पुनर् आचामेत्&rdquo; इति । व्यासो ऽपि ।</p>
<blockquote>
<p>होमे भोजनकाले च संध्ययोर् उभयोर् अपि ।</p>
</blockquote>
<blockquote>
<p>आचान्तः पुनर् आचामेज् जपहोमार्चनेषु च ॥</p>
</blockquote>
<p>होमे दान इत्य् अर्थः । कूर्मपुराणे ऽपि ।</p>
<blockquote>
<p>प्रक्षाल्य पाणी पादौ च भुञ्जानो द्विर् उपस्पृशेत् ।</p>
</blockquote>
<blockquote>
<p>ओष्ठौ विलोमकौ स्पृष्ट्वा वासो विपरिधाय च ॥</p>
</blockquote>
<blockquote>
<p>रेतोमूत्रपुरीषाणाम् उत्सर्गे शुक्तभाषणे ।</p>
</blockquote>
<blockquote>
<p>ष्ठीवित्वाध्ययनारम्भे खासश्वासागमे तथा ॥</p>
</blockquote>
<blockquote>
<p>चत्वरं वा श्मशानं वा समागम्य् समाहितः ।</p>
</blockquote>
<blockquote>
<p>संध्ययोर् उभयोस् तद्वद् आचान्तो ऽप्य् आचमेत् पुनः ॥ इति ।</p>
</blockquote>
<p>शुक्तं निपुर(?)वाक्यम् ।</p>
<p><strong>इति स्मृतिचन्द्रिकायां द्विराचमननिमित्तानि</strong></p>
<h3 id="आचमनपवद">आचमनापवादः</h3>
<p><strong>अथाचमनापवादः</strong></p>
<p>तत्र याज्ञवल्क्यः ।</p>
<blockquote>
<p>मुखजा विप्रुषो मेध्यास् तथाचमनबिन्दवः ।</p>
</blockquote>
<blockquote>
<p>श्मश्रु चास्यगतं दन्तसक्तं त्यक्त्वा ततः शुचिः ॥</p>
</blockquote>
<p>अस्यार्थः: मुखनिःसृताः श्लेष्मबिन्दवो मेध्याः, नोच्छिष्ठं कुर्वन्ति न चेद् अङ्गे निपतन्ति । तथा च गौतमः: &ldquo;न मुख्या विप्रुष उच्छिष्टं कुर्वन्ति न चेद् अङ्गे निपतन्ति&rdquo; इति । अतो नाचामेद् इति भावः । अङ्ग्स्पर्शे तु स्पर्शनिमित्तम् आचमनं भवत्य् एव । आपस्तम्बस् त्व् अङ्गास्पर्शे ऽप्य् आचमनम् आह: &ldquo;य आस्यात् पतन्तो बन्दव उपलभ्यन्ते तेष्व् आचमनं विहितम् । ये भूमौ न तेष्व् आचामेद् इत्य् एके&rdquo; इति । अत्र देशकालविभेदेन व्यवस्था । आचमनबिन्दवस् त्व् अङ्गस्पृष्टा अपि मेध्या नोच्छिष्टं कुर्वन्ति । तथा च मनुः ।</p>
<blockquote>
<p>स्पृशन्ति बिन्दवः पादौ य आचामयतः परान् ।</p>
</blockquote>
<blockquote>
<p>भौमिकैस् तैः समा ज्ञेया नैतैर् अप्रयतो भवेत् ॥ इति ।</p>
</blockquote>
<p>अत्र &ldquo;परान् आचामयतः पादौ&rdquo; इति संबन्धः । भौमिकर् अनुपहतदेशस्थैर् इत्य् अर्थः । दातुः पदग्रहणम् अवयवान्तरस्यापि प्रदर्शनार्थः, &ldquo;भौमिकैस् तैः समा ज्ञेयाः&rdquo; इति हेत्वभिधानात्,</p>
<blockquote>
<p>प्रयाचामयतो याश् च शरीरे विप्रुषो नृणाम् ।</p>
</blockquote>
<blockquote>
<p>उच्छिष्टदोषो नास्त्य् अत्र भूमितुल्यास् तु ताः स्मृताः ॥</p>
</blockquote>
<p>इति यमस्मरणाच् च । तथास्यगतं श्मश्रु च मेध्यं नोच्छिष्टं करोति । तद् आह देवलः ।</p>
<blockquote>
<p>श्मश्रुभिश् च मुखाविष्टैर् आशौचं नोपदिश्यते । इति ।</p>
</blockquote>
<p>अत्र वेशेषम् आह आपस्तम्बः: &ldquo;न शम्श्रुभिर् उच्छिष्ठो भवत्य् अन्तरास्ये सद्भिर् यावन् न हस्तेनोपस्पृशति&rdquo; इति । हस्तग्रहणम् अङ्गान्तरस्यापि प्रदर्शनार्थम्, &ldquo;न चेद् अङ्गे निपतन्ति&rdquo; इति गौतमस्मरणात् । दन्तसक्तं दन्तलग्नम् अन्नादि । अच्युतं तु दन्तवन् नोच्छिष्टं करोति यदि न जिह्वास्पृष्टम् । तथा च मनुः ।</p>
<blockquote>
<p>दन्तवद् दन्तलग्नेषु जिह्वास्पर्शे शुचिर् न तु ।</p>
</blockquote>
<blockquote>
<p>परिच्युतेषु तत्स्थानान् निगिरन्न् एव तच् छुचिः ॥</p>
</blockquote>
<p>निगिरन्न् अन्तःप्रवेशयन्न् इत्य् अर्थः । एवकारस् त्व् आचमननिवृत्त्यर्थम् । एतच् च निगिरणं याज्ञवल्क्येनोक्तत्यागेन विकल्प्यते । &ldquo;दन्तवद् दन्तलग्नेषु&rdquo; इत्य् एतद् रसानुपलब्धौ वेदितव्यम् । यथाह शङ्खः: &ldquo;दन्तवद् दन्तलग्नेषु रसवर्जम् अन्यत्र जिह्वाभिमर्शनात्&rdquo; इति । रसवर्जं रसानुपलब्धाव् इत्य् अर्थः । केचिज् जिह्वाभिमर्शने ऽपि यावत् परिच्युतिर् न भवति तावच् छुचिर् इत्य् आहुः । तथा च गौतमः: &ldquo;दन्तशिलिष्टेषु दन्तवद् अन्यत्र जिह्वाभिमर्शनात् प्राक् च्युतेर् इत्य् एके । च्युतेष्व् आस्राववद् विद्यान् निगिरन्न् एव तच् छुचिः&rdquo; इति । आस्रावो मुखोदकम् । तद् यथाशुचिर् न भवति तथेत्य् अर्थः । दन्तश्लिष्टेषु दन्तवद् इत्य् अनिर्हार्यलेपाभिप्रायम् । तथा च देवलः ।</p>
<blockquote>
<p>भोजने दन्तलग्नानि निर्हृत्याचमनं चरेत् ।</p>
</blockquote>
<blockquote>
<p>दन्तलग्नम् असंहर्यं लेपं मन्येत दन्तवत् ॥</p>
</blockquote>
<blockquote>
<p>न तत्र बहुशः कुर्याद् यत्नम् उद्धरणे पुनः ।</p>
</blockquote>
<blockquote>
<p>भवेद् अशौचम् अत्यर्थं तृणवेधाद् व्रणे कृते ॥ इति ।</p>
</blockquote>
<p>एवं च यद् रसहीनम् अजिह्वास्पृष्टम् अनिर्हार्यं च तद् दन्तवद् इत्य् उक्तं भवति । अत्र शातातपः ।</p>
<blockquote>
<p>दन्तलग्ने फले मूले भुक्तस्नेहे तथैव च ।</p>
</blockquote>
<blockquote>
<p>ताम्बूले चेक्षुदण्डे च नोच्छिष्टो भवति द्विजः ॥ इति ।</p>
</blockquote>
<p>भुक्तस्नेहो ऽत्यन्तानिर्हार्यः,</p>
<blockquote>
<p>भुक्त्वाचामेद् विधानेन तथोक्तेन समाहितः ।</p>
</blockquote>
<blockquote>
<p>शोधयेन् मुखहस्तौ च मृद्भिर् घर्षणैर् अपि ॥</p>
</blockquote>
<p>इति देवलस्मरणात् । षट्त्रिंशन्मते ऽपि ।</p>
<blockquote>
<p>अद्भिः पत्रैर् मूलपुष्पैस् तृणकाष्टमयैस् तथा ।</p>
</blockquote>
<blockquote>
<p>सुगन्धिभिस् तथा द्रव्यैर् नोच्छिष्टो भवति द्विजः ॥</p>
</blockquote>
<p>अत्रिर् अपि ।</p>
<blockquote>
<p>मधुपर्के च सोमे च अप्सु प्राणाहुतीषु च ।</p>
</blockquote>
<blockquote>
<p>नोच्छिष्टस्य भवेद् दोषस् त्व् अत्रेस् तु वचनं यथा ॥</p>
</blockquote>
<p>अप्सु अमृतापिधानम् असीत्यादिषूच्छिष्टस्य मन्त्रोच्चारणे दोषो नास्तीत्य् अर्थः । वसिष्ठो ऽपि ।</p>
<blockquote>
<p>प्राणाहुतिषु सोमेषु मधुपर्के तथैव च ।</p>
</blockquote>
<blockquote>
<p>आस्यहोमेषु सर्वेषु नोच्छिष्टो भवति द्विजः ॥ इति ।</p>
</blockquote>
<p><strong>इति स्मृतिचन्द्रिकायाम् आचनापवादः</strong></p>
<h3 id="आचमनपरतषध">आचमनप्रतिषेधः</h3>
<p><strong>अथाचमनप्रतिषेधः</strong></p>
<p>तत्र देवलः ।</p>
<blockquote>
<p>सोपानत्को जलस्थो वा मुक्तकेसो ऽपि वा पुनः ।</p>
</blockquote>
<blockquote>
<p>उष्णीषी वापि नाचामेद् वस्त्रेणावेष्ट्य वा शिरः ॥</p>
</blockquote>
<p>श्मश्रुदेशे ऽपि वेष्टितवान् उष्णीषी । विष्णुर् अपि ।</p>
<blockquote>
<p>न गच्छन् न शयानश् च न चेलं न परं स्पृशन् ।</p>
</blockquote>
<blockquote>
<p>न हसन् नैव संजल्पन् नात्मानं चापि वीक्षयन् ॥</p>
</blockquote>
<blockquote>
<p>केशान् नीवीम् अधःकायं न स्पृशन् धरणीं अपि ।</p>
</blockquote>
<blockquote>
<p>यदि स्पृशति चैतानि भूयः प्रक्षाऌअयेत् करम् ॥</p>
</blockquote>
<p>गोबिलो ऽपि ।</p>
<blockquote>
<p>नान्तरीयैकदेशस्य कृत्वा चैवोत्तरीयताम् । इति ।</p>
</blockquote>
<p>अन्तरीयम् अधोवासः । प्रचेता अपि: &ldquo;नान्तर्वासा न निर्वासा नान्यत् कुर्वन् नासमपाद आचामेत्&rdquo; इति । आपस्तम्बो ऽपि: &ldquo;नाग्न्युदकशेषेण वृथ कर्माणि कुर्वीताचामेद् वा । पाणिसङ्क्षुब्धेनोदकेन&rdquo; इति । विष्णुर् अपि: &ldquo;पादप्रक्षालनोच्छेषेण नाचामेत् । भूमौ स्रावयित्वाचामेत्&rdquo; इति । संवर्तो ऽपि ।</p>
<blockquote>
<p>शूद्राशुच्येकहस्तैस् तु दत्ताद्भिर् न कदाचन ।</p>
</blockquote>
<blockquote>
<p>आरूढपादुको वापि न शुद्ध्येत द्विजोत्तमः ॥</p>
</blockquote>
<p>मरीचिर् अपि ।</p>
<blockquote>
<p>न बहिर्जानु त्वरया नासनस्थो न चोत्तिथितः ।</p>
</blockquote>
<blockquote>
<p>न पादुकास्थो नाचित्तः शुचिः प्रयतमानसः ॥</p>
</blockquote>
<blockquote>
<p>भुक्त्वासनस्थो ऽप्य् आचामेन् नान्यकाले कदाचन ॥</p>
</blockquote>
<p>भृगुर् अपि ।</p>
<blockquote>
<p>विना यज्ञोपवीतेन तथाधौतेन वाससा ।</p>
</blockquote>
<blockquote>
<p>मुक्त्वा शिखां वाप्य् आचान्ते कृतस्यैव पुनःक्रिया ॥</p>
</blockquote>
<blockquote>
<p>सोष्णीषो बद्धपर्यङ्कः प्रौढपादश् च यानगः ।</p>
</blockquote>
<blockquote>
<p>दुर्देशप्रपदस्थश् च नाचामञ् छुद्धिम् आप्नुयात् ॥</p>
</blockquote>
<p>कृतस्य आचमनस्येति शेषः । प्रौढपाद आसनाद्यारूढपादः,</p>
<blockquote>
<p>आसनारूढपादो वा जान्वोर् वा जङ्घयोस् तथा ।</p>
</blockquote>
<blockquote>
<p>कृतावसक्थिको यश् च प्रौढपादः स उच्यते ॥</p>
</blockquote>
<p>इति गोबिलस्मरणात् । प्रपदं पादाग्रम् । पुलहो ऽपि ।</p>
<blockquote>
<p>शिरः प्रावृत्य कण्ठं वा मुक्तकच्छशिखो ऽपि वा ।</p>
</blockquote>
<blockquote>
<p>अकृत्वा पादयोः शौचम् आचान्तो ऽप्य् अशुचिर् भवेत् ॥ इति ।</p>
</blockquote>
<p>ब्रह्माण्डपुराणे ऽपि ।</p>
<blockquote>
<p>कण्ठं शिरो वा प्रावृत्य रथापणगतो ऽपि वा ।</p>
</blockquote>
<blockquote>
<p>अकृत्वा पादयोः शौचम् आचान्तो ऽप्य् अशुचिर् भवेत् ॥ इति ।</p>
</blockquote>
<p>आपणः क्रयविक्रयभूमिः । कौशिको ऽपि ।</p>
<blockquote>
<p>अपवित्रकरः कश्चिद् ब्राह्मणो य उपस्पृशेत् ।</p>
</blockquote>
<blockquote>
<p>अपूतं तस्य तत् सर्वं भवत्य् आचमनं तथा ॥</p>
</blockquote>
<p>गौतमो ऽपि: &ldquo;नाञ्जलिना पिबेन् न तिष्ठन्न् उद्धृतोदकेनाचामेत्&rdquo; इति । उद्धृतोदकेनैवाचामेन् न पशुवन् मिखेन पिबेद् इत्य् अर्थः । न तिष्ठन्न् इति स्थलविषयम् । जले तु तिष्ठन्न् अप्य् आचामेद् एव । तथा च विष्णुः ।</p>
<blockquote>
<p>जान्वोर् ऊर्ध्वं जले तिष्ठन्न् आचान्तः शुचिताम् इयात् ।</p>
</blockquote>
<blockquote>
<p>अधस्ताच् छतकृत्वो ऽपि समाचान्तो न शुद्ध्यति ॥ इति ।</p>
</blockquote>
<p>जान्वोर् अधस्ताद् इत्य् अनेन जानुमात्रे ऽप्य् अविरुद्धम् इत्य् आह । तथा च स्मृतिः ।</p>
<blockquote>
<p>जानुमात्रे जले तिष्ठन्न् आसीनः प्राङ्मुखः स्थले ।</p>
</blockquote>
<blockquote>
<p>सर्वतः सुचिर् आचान्तस् तयोस् तु युगपत् स्थितः ॥ इति ।</p>
</blockquote>
<p>तयोर् जलस्थयोर् इत्य् अर्थः । तथा च हारीतः ।</p>
<blockquote>
<p>जलस्थो वा स्थलस्थो वा द्वयोर् वा समवस्थितः ।</p>
</blockquote>
<blockquote>
<p>जलस्थो जलकृत्येषु स्थलस्थः स्थलकर्मसु ॥</p>
</blockquote>
<blockquote>
<p>उभयोर् उभयस्थस् तु कर्मस्व् अधिकृतो भवेत् ॥ इति ।</p>
</blockquote>
<p>अस्यार्थ: यदि जलस्थ आचामति तदा जलकृत्य एवाधिकृतो भवति । यदा तु स्थलस्थस् तदापि स्थकृत्य एव । यदि पुनर् उभयत्र तदोभयोर् अपि क्रियमाणेषु कर्मस्व् अधिकृतो भवतीति । तथा च पैठीनसिः: &ldquo;अन्तरुदकम् आचान्तो ऽन्तर् एव शुध्यति । बहिर् उदकम् आचान्तो बहिर् एव शुध्यति । तस्माद् बहिर् एकम् अन्तर् एकं च कृत्वा पादम् आचमने सर्वत्र शुद्धो भवति&rdquo; इति । अत्र दक्षः ।</p>
<blockquote>
<p>स्नात्वाचामेद् यदा विप्रः पादौ कृत्वा जले स्थले ।</p>
</blockquote>
<blockquote>
<p>उभयोर् अप्य् असौ शुद्धस् ततः कर्मक्षमो भवेत् ॥ इति ।</p>
</blockquote>
<p>अन्यत्र तु हारीतेनोक्तं द्रष्टव्यम् ।</p>
<blockquote>
<p>आर्द्रवासा जले कुर्यात् तर्पणाचमनं जपम् ।</p>
</blockquote>
<blockquote>
<p>शुष्कवासाः स्थले कुर्यात् तर्पणाचमनं जपम् ॥</p>
</blockquote>
<blockquote>
<p>आर्द्रवासाः स्थलस्थस् तु यद्य् आचामेन् नराधमः ।</p>
</blockquote>
<blockquote>
<p>वस्त्रनिश्च्योतनं तस्य प्रेतास् तत्र पिबन्ति हि ॥ इति ।</p>
</blockquote>
<p>अत्र व्यासः ।</p>
<blockquote>
<p>अपः पाणिनखाग्रेषु आचामेद् यस् तु ब्राह्मणः ।</p>
</blockquote>
<blockquote>
<p>सुरापानेन तत् तुल्यम् इत्य् एवम् ऋषिर् अब्रवीत् ॥</p>
</blockquote>
<p>यमो ऽपि ।</p>
<blockquote>
<p>अपः करनखस्पृष्टा य आचामति वै द्विजः ।</p>
</blockquote>
<blockquote>
<p>सुरां पिबति सुव्यक्तं समस्य वचनं यथा ॥</p>
</blockquote>
<blockquote>
<p>उद्धृत्य वामहस्तेन यः पिबेद् ब्राह्मणो जलम् ।</p>
</blockquote>
<blockquote>
<p>सुरापानेन तत् तुल्यं मनुः स्वायंभुवो ऽब्रवीत् ॥</p>
</blockquote>
<p>अत्र विशेषः कूर्मपुराणे दर्शितः ।</p>
<blockquote>
<p>न वामहस्तेनोद्धृत्य पिबेद् वक्त्रेण वै जलम् । इति ।</p>
</blockquote>
<p>अत्र स्मृत्यन्तरम् ।</p>
<blockquote>
<p>अलाबु ताम्रपात्रं च करकं च कमण्डलुम् ।</p>
</blockquote>
<blockquote>
<p>गृहीत्वा स्वयम् आचामेन् न तेनाप्रयतो भवेत् ॥</p>
</blockquote>
<blockquote>
<p>करकालाबुकांस्येन ताम्रपर्णपुटेन च ।</p>
</blockquote>
<blockquote>
<p>स्वहस्ताचमनं कार्यं स्नेहलिप्तानि वर्जयेत् ॥</p>
</blockquote>
<blockquote>
<p>कांस्यपात्रे च यत् तोयं यत् तोयं ताम्रभाजने ।</p>
</blockquote>
<blockquote>
<p>सौवर्णे राजते चैव नैवाशुद्धं तु कर्हिचित् ॥ इति ।</p>
</blockquote>
<p><strong>इति स्मृतिचन्द्रिकायाम् आचमनप्रतिषेधाः</strong></p>
<h3 id="आचमनवषयनतरम">आचमनविषयान्तरम्</h3>
<p><strong>अथान्यद् अप्य् आचमनविषयं किंचिद् उच्यते</strong></p>
<p>तत्र गौतमः: &ldquo;द्रव्यहस्त उच्छिष्टो निधायाचमेत्&rdquo; इति । अस्यार्थः: यदि ब्राह्मणभोजनादौ प्रवृत्ते द्रव्यहस्तः कथंचिद् उच्छिष्टस्पर्शनाद् अप्रयतो भवति तदा तद् द्रव्यं भूमौ निधायाचामेद् इति । द्रव्यम् अत्राभ्यवहार्यम् । तथा च वसिष्ठः ।</p>
<blockquote>
<p>प्रचरन्न् अभ्यवहार्येषूच्छिष्टं यदि संस्पृशेत् ।</p>
</blockquote>
<blockquote>
<p>भूमौ निकिष्प्य तद् द्रव्यम् आचम्य प्रचरेत् पुनः ॥</p>
</blockquote>
<p>अभ्यवहारेष्व् अन्नपानादिषु प्रचरन् परिवेषणं कुर्वन्न् इत्य् अर्थः । बृहस्पतिर् अपि ।</p>
<blockquote>
<p>प्रचरन्न् अन्नपानेषु यदोच्छिष्टम् उपस्पृशेत् ।</p>
</blockquote>
<blockquote>
<p>भूमौ निधाय तद् द्रव्यम् आचान्तः प्रचरेत् पुनः ॥ इति ।</p>
</blockquote>
<p>अत्र विशेषम् आहतुः शङ्खलिखितौ: &ldquo;द्रव्यहस्त उच्छिष्टो निधायाचम्याभ्युक्षेत् तद् द्रव्यम्&rdquo; इति । एवं द्रव्यहस्तस्याचमनाच् छुद्धिः द्रव्यस्य तु निधानाभ्युक्षणाभ्याम् इत्य् अनुसंधेयम् । यदा तु द्रव्यस्यैव साक्षाद् उच्छिष्टस्पर्शनं तदा तत्परित्याज्यम् एव । यद् आह वसिष्ठः: &ldquo;उच्छिष्ठम् अगुरोर् अभोज्यं स्वयम् उच्छिष्टम् उच्छिष्टोपहतं च&rdquo; इति । यत् पुनर् मनुनोक्तम्,</p>
<blockquote>
<p>उच्छिष्टेन तु संस्पृष्टो द्रव्यहस्तः कथंचन ।</p>
</blockquote>
<blockquote>
<p>अनिधायैव तद् द्रव्यम् आचान्तः शुचिताम् इयात् ॥</p>
</blockquote>
<p>इति, तद् अनभ्यवहार्यवस्त्रादिविषयम्, इतरत्र निधानविधानात् । मार्कण्डेयो ऽत्र विकल्पम् आह ।</p>
<blockquote>
<p>उच्छिष्टेन तु संस्पृष्टो द्रव्यहस्तो निधाय वा ।</p>
</blockquote>
<blockquote>
<p>आचम्य द्रव्यम् अभ्युक्ष्य पुनर् आदातुम् अर्हति ॥ इति ।</p>
</blockquote>
<p>कूर्मपुराणे ऽपि ।</p>
<blockquote>
<p>तैजसं वा समादाय यद् उच्छिष्टो भवेद् द्विजः ।</p>
</blockquote>
<blockquote>
<p>भूऔ निक्षिप्य तद् दर्वयम् आचम्याभ्युक्षयेत् तु तत् ॥</p>
</blockquote>
<blockquote>
<p>यद् यमत्रं (?) समादाय भवेद् उच्छेषणान्वितः ।</p>
</blockquote>
<blockquote>
<p>अनिधायैव तद् द्रव्यम् आचान्तः शुचिताम् इयात् ॥</p>
</blockquote>
<blockquote>
<p>वस्त्रादिषु विकल्पः स्यात् तत् स्पृष्टाव् एवम् एव हि ।</p>
</blockquote>
<p>तत् स्पृष्टौ उच्छिष्टस्पृष्टौ । निधानम् अनिधानं वा कार्यम् इत्य् अर्थः । अनभ्यवहार्यं प्रकृत्य बोधायनो ऽपि: &ldquo;तैजसं चेद् आदायोच्छिष्ठः स्यात् तद् उदस्याचम्यादास्यन्न् अद्भिः प्रोक्षेद् अथ चेद् अन्नेनोच्छिष्टः स्यात् तद् उदस्याचम्यादास्यन्न् अद्भिः प्रोक्षेद् एतद् एव विपरीतम् अमत्रे&rdquo; इति । उदस्य निधायेत्य् अर्थः । विपरीतम् अनुदस्येति यावत् । पक्वान्नम् आदाय मूत्रादिकरणे श्लोक आपस्तम्बोक्तो द्रष्टव्यः ।</p>
<blockquote>
<p>भूमौ निक्षिप्य तद् द्रव्यं शौचं कृत्वा यथाविधि ।</p>
</blockquote>
<blockquote>
<p>उत्सङ्गोपात्तपक्वान्न उपस्पृश्य ततः शुचिः ॥ इति ।</p>
</blockquote>
<p>एतद् आपद्य् अशक्यनिधानद्रव्यविषयम्,</p>
<blockquote>
<p>अरण्ये ऽनुदके रात्रौ चोरव्याघ्राकुले पथि ।</p>
</blockquote>
<blockquote>
<p>कृत्वा मूत्रं पुरीषं वा द्रव्यहस्तो न दुष्यति ॥</p>
</blockquote>
<p>इति बृहस्पतिस्मरणात् । मार्कण्डेयस् तु शौचम् अप्य् अनिधायैव कार्यम् इत्य् आह ।</p>
<blockquote>
<p>पक्वान्नेन गृहीतेन मूत्रोच्चारं करोति यः ।</p>
</blockquote>
<blockquote>
<p>अनिधायैव तद् द्रव्यम् अङ्गे कृत्वा समाश्रितम् ॥</p>
</blockquote>
<blockquote>
<p>शौचं कृत्वा यथान्यायम् उपस्पृश्य यथाविधि ।</p>
</blockquote>
<blockquote>
<p>अन्नम् अभ्युक्षयेच् चैवम् उद्धृत्यार्कस्य दर्शयेत् ॥</p>
</blockquote>
<blockquote>
<p>त्यक्त्वाग्रमात्रं वा तस्माच् छेषं शुद्धिम् अवाप्नुयात् । इति ।</p>
</blockquote>
<p><strong>इति स्मृतिचन्द्रिकायाम् आचमनप्रकरणम्</strong></p>
<h2 id="दनतधवनवध">दन्तधावनविधिः</h2>
<p><strong>अथ दन्तधावनविधिः</strong></p>
<p>अत्र शातातपः ।</p>
<blockquote>
<p>सुखे पर्युषिते नित्यं भवत्य् अप्रयतो नरः ।</p>
</blockquote>
<blockquote>
<p>तस्मात् सर्वप्रयत्नेन भक्षयेद् दन्तधावनम् ॥</p>
</blockquote>
<p>कात्यायनो ऽपि ।</p>
<blockquote>
<p>उत्थाय नेत्रे प्रक्षाल्य शुचिर् भूत्वा समाहितः ।</p>
</blockquote>
<blockquote>
<p>परिजप्य च मन्त्रेण भक्षयेद् दन्तधावनम् ॥</p>
</blockquote>
<p>मन्त्रो ऽपि ।</p>
<blockquote>
<p>आयुर् बलं यशो वर्चः प्रजाः पशुवसूनि च ।</p>
</blockquote>
<blockquote>
<p>ब्रह्म प्रज्ञां च मेधां च त्वं नो देहि वनस्पते ॥</p>
</blockquote>
<p>अत्र कालनियमम् आह मार्कण्डेयः ।</p>
<blockquote>
<p>प्रातर् उत्थाय यतवाग् भक्षयेद् दन्तधावनम् ।</p>
</blockquote>
<blockquote>
<p>प्रक्षाल्य भक्षयेत् पूर्वं प्रक्षाल्यैव च संत्यजेत् ॥</p>
</blockquote>
<p>शुचौ देश इति शेषः । तथा च व्यासः ।</p>
<blockquote>
<p>प्रक्षाल्य तु शुचौ देशे दन्तधावनम् उत्सृजेत् ।</p>
</blockquote>
<blockquote>
<p>पतिते ऽभिमुखे सम्यग् भोज्यम् आप्नोत्य् अभीप्सितम् ॥ इति ।</p>
</blockquote>
<p>अत्र विष्णुः ।</p>
<blockquote>
<p>प्रक्षाल्य भुक्त्वा तज् जह्यान् नाद्याद् इन्दुक्षये च तत् ।</p>
</blockquote>
<p>इन्दुक्षये ऽमावास्यायाम् । एतन् निषिद्धतिथ्याद्युपलक्षणम् । अत एव यमः ।</p>
<blockquote>
<p>चतुर्दश्य् अष्टमी दर्शः पूर्णिमा संक्रमो रवेः ।</p>
</blockquote>
<blockquote>
<p>एषु स्त्रीतैलमांसानि दन्तकाष्ठं च वर्जयेत् ॥</p>
</blockquote>
<blockquote>
<p>श्राद्धे जन्मदिने चैव विवाहे ऽजीर्णदूषितः ।</p>
</blockquote>
<blockquote>
<p>प्रेते चैवोपवासे च वर्जयेद् दन्तधावनम् ॥ इति ।</p>
</blockquote>
<p>विष्णुर् अपि ।</p>
<blockquote>
<p>प्रतिपद्दर्शषष्ठीषु चतुर्दश्यष्टमीषु च ।</p>
</blockquote>
<blockquote>
<p>नवम्याम् भानुवारे च दन्तकाष्ठं विवर्जयेत् ॥</p>
</blockquote>
<p>पैठीनसिर् अपि ।</p>
<blockquote>
<p>प्रतिपद्दर्शषष्ठीषु नवम्यां चैव भारत ।</p>
</blockquote>
<blockquote>
<p>दन्तानां काष्ठसंयोगो दहत्या सप्तमं कुलम् ॥</p>
</blockquote>
<p>व्यासो ऽपि ।</p>
<blockquote>
<p>श्राद्धे यज्ञे च नियमे पत्यौ च प्रोषिते तथा ।</p>
</blockquote>
<blockquote>
<p>वारे पाते च संक्रान्त्यां नन्दाभूताष्तपर्वसु ॥</p>
</blockquote>
<blockquote>
<p>तैलाभ्यङ्गं रतिं मांसं दन्तकाष्ठं च वर्जयेत् । इति ।</p>
</blockquote>
<p>वारे भानुवारे । तत्र दिङ्नियमम् आह मार्कण्डेयः ।</p>
<blockquote>
<p>उदङ्मुखः प्राङ्मुखो वा कषायं तिक्तकं कटुम् ।</p>
</blockquote>
<p>दन्तधावनं भक्षयेद् इति शेषः । उदङ्मुखः प्राङुदङ्मुख (?) इत्य् अर्थः, अत्र दोषशवणात् । तद् आह कात्यायनः ।</p>
<blockquote>
<p>पूर्वामुखो धृतिं विन्द्याच् छरीरारोग्यम् एव च ।</p>
</blockquote>
<blockquote>
<p>दक्षिणेन तथा क्रौर्यं पश्चिमेन पराजयम् ॥</p>
</blockquote>
<blockquote>
<p>उत्तरेण गवां नाशः स्त्रीणां परिजनस्य च ।</p>
</blockquote>
<blockquote>
<p>पूर्वोत्तरे तु दिग्भागे सर्वान् कामान् अवाप्नुयात् ॥</p>
</blockquote>
<p>अत्र काष्ठलक्षणम् आह विष्णुः ।</p>
<blockquote>
<p>कण्टकिक्षीरवृक्षोत्थं द्वादशाङ्गुलसंमितम् ।</p>
</blockquote>
<blockquote>
<p>कनिष्ठिकाग्रवत् स्थूलं पूर्वार्धकृतकूर्चकम् ॥</p>
</blockquote>
<blockquote>
<p>दन्तधवनम् उद्दिष्टं जिह्वालेखनिका तथा ।</p>
</blockquote>
<blockquote>
<p>सुसूक्ष्मं सूक्ष्मदन्तस्य समदन्तस्य मध्यमम् ॥</p>
</blockquote>
<blockquote>
<p>स्थूलं विषमदन्तस्य त्रिविधं दन्तधावनम् ॥</p>
</blockquote>
<blockquote>
<p>द्वादशाङ्गुलकं विप्रे काष्ठम् आहुर् मनीषिणः ।</p>
</blockquote>
<blockquote>
<p>क्षत्रविट्छूद्रजातीनां नवषट्चतुरङ्गुलम् ॥</p>
</blockquote>
<p>कूर्मपुराणे ऽपि ।</p>
<blockquote>
<p>मध्याङ्गुलसमस्थौल्यं द्वादशाङ्गुलसंमितम् ।</p>
</blockquote>
<blockquote>
<p>सकूर्चं दन्तकाष्ठं स्यात् तद् अग्रेण तु धावयेत् ॥</p>
</blockquote>
<p>गर्गो ऽपि ।</p>
<blockquote>
<p>दशाङ्गुलं तु विप्राणां क्षत्रियाणां नवाङ्गुलम् ।</p>
</blockquote>
<blockquote>
<p>अष्टाङ्गुलं तु वैश्यानां शूद्राणां सप्तसंमितम् ।</p>
</blockquote>
<blockquote>
<p>चतुरङ्गुलमानं तु नारीणां नात्र संशयः ॥</p>
</blockquote>
<p>व्यासो ऽपि ।</p>
<blockquote>
<p>वर्जयेद् दन्तकाष्ठानि वर्जनीयानि नित्यशः ।</p>
</blockquote>
<blockquote>
<p>भक्xअयेच् छास्त्रदृष्टानि पर्वस्व् अपि वर्जयेत् ॥</p>
</blockquote>
<p>कानि पुनः शास्त्रदृष्टानीत्य् अपेक्षित आह अङ्गिराः ।</p>
<blockquote>
<p>आम्रपुन्नागबिल्वानाम् अपामार्गशिरीषयोः ।</p>
</blockquote>
<blockquote>
<p>भक्षयेत् प्रातर् उत्थाय वाग्यतो दन्तधावनम् ॥</p>
</blockquote>
<p>नारदो ऽपि ।</p>
<blockquote>
<p>सर्वे कण्टकिनः पुण्याः क्षीरिणस् च यशस्विनः ।</p>
</blockquote>
<p>वृद्धमनुर् अपि ।</p>
<blockquote>
<p>खदिरस्य करञ्जस्य कदंबस्य तथैव च ।</p>
</blockquote>
<blockquote>
<p>अर्कस्य करवीरस्य कुटजस्य विशेषतः ॥</p>
</blockquote>
<p>विष्णुर् अपि: &ldquo;वटाश्वत्थार्कखदिरकरञ्जककरवीरजात्यपामार्गमालतीककुभबिल्वानाम् अन्यतमम्&rdquo; इति । मार्कण्डेयो ऽपि ।</p>
<blockquote>
<p>वटाश्वत्थार्कखदिरकरवीरांश् च भक्षयेत् ।</p>
</blockquote>
<blockquote>
<p>जात्यं च बिल्वं खदिरं मूलं तु ककुभस्य च ॥</p>
</blockquote>
<blockquote>
<p>अरिमेदं प्रियङ्गुं च कण्टकिन्यस् तथैव च ॥ इति ।</p>
</blockquote>
<p>एतेषु फलम् अह गर्गः ।</p>
<blockquote>
<p>सर्जे धर्यं वटे दीप्तिः कर्ञ्जे विजयो रणे ।</p>
</blockquote>
<blockquote>
<p>प्लक्षे चैवार्थसंपत्तिर् वदर्यां मधुरस्वरः ॥</p>
</blockquote>
<blockquote>
<p>खदिरे चैव सौगन्ध्यं बिल्वे तु विपुलं धनम् ।</p>
</blockquote>
<blockquote>
<p>औदुम्बरे वाक्यसिद्धिर् बन्धूके च दृडा श्रुतिः ॥</p>
</blockquote>
<blockquote>
<p>सैघ्रे च कीर्तिसौभाग्यं पालाशे सिद्धिर् उत्तमा ।</p>
</blockquote>
<blockquote>
<p>कदम्बे सकला लक्ष्मीर् आम्रे चारोग्यम् एव च ॥</p>
</blockquote>
<blockquote>
<p>अपामार्गे धृतिर् मेधा प्रज्ञा शक्तिर् वपुः श्रुतिः ।</p>
</blockquote>
<blockquote>
<p>आयुः शीलं यशो लक्ष्मीः सौभाग्यं चोपजायते ॥</p>
</blockquote>
<blockquote>
<p>अर्केण दन्तरोगांस् तु बीजपूरेण तु व्यथाम् ।</p>
</blockquote>
<blockquote>
<p>ककुभेन तथायुष्मान् भवेत् पलितवर्जितः ॥</p>
</blockquote>
<blockquote>
<p>दाडिमे सिन्धुवारे च करञ्जे कुटजे तथा ।</p>
</blockquote>
<blockquote>
<p>जात्यां च करमर्दे च दुःस्वप्नं चैव नाशयेत् ॥ इति ।</p>
</blockquote>
<p>&ldquo;वर्जनीयानि वर्जयेत्&rdquo; इत्य् उक्तम् । तान्य् आह मार्कण्डेयः ।</p>
<blockquote>
<p>शाल्मल्यश्वत्थहव्यानां धवकिंशुकयोर् अपि ।</p>
</blockquote>
<blockquote>
<p>कोविदारशमीपीलुश्लेष्मान्तकविभीतकान् ।</p>
</blockquote>
<blockquote>
<p>वर्जयेद् दन्तकाष्ठेषु गुग्गुलं क्रमुकं तथा ॥</p>
</blockquote>
<p>हारीतो ऽपि: &ldquo;कालेयपालाशकोविदारश्लेष्मातकबिल्वकण्टकिवृक्षनिर्गुण्डीशिखण्डिशिरीषपमालती-करवीरबदरीकरञ्जवेणुवर्जम्&rdquo; इति । मार्कण्डेयो ऽपि ।</p>
<blockquote>
<p>त्याज्यं सपत्रम् अज्ञातम् ऊर्ध्वशुष्कं च पाटिलम् ।</p>
</blockquote>
<blockquote>
<p>त्वग्घीनं ग्रन्थिसंयुक्तं तथा पालाशशिंशुपे ॥</p>
</blockquote>
<p>उशनापि ।</p>
<blockquote>
<p>तिन्दुकेङ्गुदबन्धूकमोचामरजबल्वजम् ।</p>
</blockquote>
<blockquote>
<p>कार्पासं दन्तकाष्ठं च विष्णोर् अपि हरेच् छ्रियम् ॥</p>
</blockquote>
<p>गर्गो ऽपि ।</p>
<blockquote>
<p>कुशं काशं पालाशं च शिंशुपां यस् तु भक्षयेत् ।</p>
</blockquote>
<blockquote>
<p>तावद् भवति चण्डालो यावद् गां नैव पश्यति ॥ इति ।</p>
</blockquote>
<p>एतेषु केषुचिद् विधिप्रतिषेधाभ्यां विकल्पो वेदितव्यः । अत्र उशना: &ldquo;न दन्तकाष्ठान् पाठयेन् नाङ्गुलीभिर् दन्तान् प्रक्षालयेत्&rdquo; इति । एतद् अनामिकाङ्गुष्ठव्यतिरिक्तविषयम् । यद् आह वृद्धयाज्ञवल्क्यः ।</p>
<blockquote>
<p>इष्टकालोष्ठपाषाणैर् इतराङ्गुलिभिस् तथा ।</p>
</blockquote>
<blockquote>
<p>मुक्त्वा चानामिकाङ्गुष्ठौ वर्जयेद् दन्तधावनम् ॥ इति ।</p>
</blockquote>
<p>अत्र विशेषः कूर्मपुराणे दर्शितः ।</p>
<blockquote>
<p>नोत्पाटयेद् दन्तकाष्ठं नाङ्गुल्यग्रेण धावयेत् । इति ।</p>
</blockquote>
<p>एवं च यद् उक्तं पैठीनसिना: &ldquo;तृणपर्णोदकेनाङ्गुल्या वा दन्तान् धावयेत् प्रदेशिनीवर्जम्&rdquo; इति, अत्र प्रदेशिनीग्रहणं निषिद्धाङ्गुल्युपलक्षणार्थम् इत्य् अविरोधः । अत्र व्यवस्थाम् आह व्यासः ।</p>
<blockquote>
<p>प्रतिपद्दर्शषष्ठीषु नवम्यां दन्तधावनम् ।</p>
</blockquote>
<blockquote>
<p>पर्णैर् अन्यत्र काष्ठैस् तु जिह्वोल्लेखः सदैव तु ॥</p>
</blockquote>
<blockquote>
<p>अलाभे दन्तदाष्ठानां निषिद्धायां तिथौ तथा ।</p>
</blockquote>
<blockquote>
<p>अपां द्वादशगण्डूषैर् विदध्याद् दन्तधावनम् ॥ इति ।</p>
</blockquote>
<p>यत् तु तेनैवोक्तम्,</p>
<blockquote>
<p>यो मोहात् स्नानवेलायां भक्षयेद् दन्तधावनम् ।</p>
</blockquote>
<blockquote>
<p>निराशास् तत्र गच्छन्ति देवताः पितृभिः सह ॥</p>
</blockquote>
<p>इति, तन् मध्याह्नस्नानविषयम्,</p>
<blockquote>
<p>प्रातःस्नानं प्रकुर्वीत दन्तधावनपूर्वकम् ।</p>
</blockquote>
<p>इति दक्षस्मरणात् ।</p>
<p><strong>इति स्मृतिचन्द्रिकायां दन्तधावनविधिः</strong></p>
<h2 id="कशमहम">कुशमहिमा</h2>
<p><strong>अथ कुशमहिमा</strong></p>
<p>अत्र गोबिलः ।</p>
<blockquote>
<p>कुशमूले स्थितो ब्रह्मा कुशमध्ये तु केशवः ।</p>
</blockquote>
<blockquote>
<p>कुशाग्रे शङ्करं विद्यात् सर्वे देवाः समन्ततः ॥</p>
</blockquote>
<p>हारीतो ऽपि ।</p>
<blockquote>
<p>कुशहस्तेन यज् जप्तं दानं चैव कुशैः सह ।</p>
</blockquote>
<blockquote>
<p>कुशहस्तस् तु यो भुङ्क्ते तस्य संख्या न विद्यते ॥</p>
</blockquote>
<p>पुराणे ऽपि ।</p>
<blockquote>
</blockquote>
<p>**********पगे २८३ मिस्सिन्ग्</p>
<p><strong>कुशोत्पाटनविधिः</strong></p>
<p>तत्र कौशिकः ।</p>
<blockquote>
<p>शुचौ देशे शुचिर् भूत्वा स्थित्वा पूर्वोत्तरामुखः ।</p>
</blockquote>
<blockquote>
<p>ॐकारेणैव मन्त्रेण कुशाः स्पृश्या द्विजोत्तमैः ॥</p>
</blockquote>
<p>उत्पाटनमन्त्रो ऽपि ।</p>
<blockquote>
<p>विरिञ्चिना सहोत्पन्न परमेष्ठिनिसर्गज ।</p>
</blockquote>
<blockquote>
<p>नुद सर्वाणि पापानि दर्भ स्वस्तिकरो मम ॥</p>
</blockquote>
<p>अत्र कालनियमम् आह हारीतः ।</p>
<blockquote>
<p>मासे नभस्य् अमावास्या (?) तस्यां दर्भोच्चयो मतः ।</p>
</blockquote>
<blockquote>
<p>अयातयामास् ते दर्भा नियोज्याः स्युः पुनः पुनः ॥ इति ।</p>
</blockquote>
<p>नभाः श्रावणः । अत एव यातयामाः कालान्तरे लूना इत्य् अर्थः । अनेनैवाभिप्रायेण शङ्खो ऽपि ।</p>
<blockquote>
<p>दर्भाः कृष्णाजिनं मन्त्रा ब्राह्मणाश् च विशेषतः ।</p>
</blockquote>
<blockquote>
<p>अयातयामास् ते सर्वे नियोज्याः स्युः पुनः पुनः ॥ इति ।</p>
</blockquote>
<p>पुनः पुनर् विनियोगयोग्या इत्य् अर्थः । अत एव मार्कण्डेयः ।</p>
<blockquote>
<p>सपवित्रेण हस्तेन कुर्याद् आचमनक्रियाम् ।</p>
</blockquote>
<blockquote>
<p>नोच्छिष्टं तत् पवित्रं तु भुक्तोच्छिष्टं तु वर्जयेत् ॥ इति ।</p>
</blockquote>
<p>एतद् ग्रन्थिविहीनदर्भाभ्प्रायम्,</p>
<blockquote>
<p>ग्रन्थिर् यस्य पवित्रस्य न तेनाचमनं चरेत् ।</p>
</blockquote>
<p>इति हारीतस्मरणात् । अत्र शातातपः ।</p>
<blockquote>
<p>जपे होमे तथा दाने स्वाध्याये पितृतर्पणे ।</p>
</blockquote>
<blockquote>
<p>अशून्यं तु करं कुर्यात् सुवर्णरजतैः कुशैः ॥</p>
</blockquote>
<p>मार्कण्डेयो ऽपि ।</p>
<blockquote>
<p>कुशपाणिः सदा तिष्ठेद् ब्राह्मणो दम्भवर्जितः ।</p>
</blockquote>
<blockquote>
<p>स नित्यं हन्ति पापानि तूलराशिम् इवानलः ॥</p>
</blockquote>
<p>पुराणे ऽपि ।</p>
<blockquote>
<p>कौशेयं बिभृयान् नित्यं पवित्रं दक्षिणे करे ।</p>
</blockquote>
<blockquote>
<p>भुञ्जानस् तु विशेषेण गर्हितान्नविशोधनम् ॥</p>
</blockquote>
<p>अत्रिर् अपि ।</p>
<blockquote>
<p>उभाभ्याम् अपि पाणिभ्यां विप्रैर् दर्भपवित्रके ।</p>
</blockquote>
<blockquote>
<p>धारणीये प्रयत्नेन ब्रह्मग्रन्थिसमन्विते ॥</p>
</blockquote>
<blockquote>
<p>ब्रह्मयज्ञे जपे चैव ब्रह्मग्रन्थिर् विधीयते ।</p>
</blockquote>
<blockquote>
<p>भोजने वर्तुलः प्रोक्तः एवं धर्मो न हीयते ॥ इति ।</p>
</blockquote>
<p>अत्राङ्गुलिनियमो मत्स्यपुराणे दर्शितः ।</p>
<blockquote>
<p>धार्यो ऽनामिकया दर्भो ज्येष्ठानामिकयापि वा ।</p>
</blockquote>
<blockquote>
<p>उभयानामिकाभ्यां तु धार्ये दर्भपवित्रके ॥</p>
</blockquote>
<p>अनामिका उपकनिष्ठिका । पवित्रलक्षणम् अपि ततैवोक्तम् ।</p>
<blockquote>
<p>संत्यज्य वैष्णवं मार्गं ब्रह्ममार्गविनिःस्रुतम् ।</p>
</blockquote>
<blockquote>
<p>सकृत् प्रदक्षिणीकृत्य पवित्रम् अभिधीयते ॥</p>
</blockquote>
<blockquote>
<p>सप्तभिर् दर्भपुञ्जीलैः कुर्याद् ब्राह्मं पवित्रकम् ।</p>
</blockquote>
<blockquote>
<p>पञ्चभिः क्षत्रियस्यैव चतुर्भिश् च तथा विशः ॥</p>
</blockquote>
<blockquote>
<p>द्वाभ्यां शूद्रस्य विहितम् अन्तराणां तथैव च ।</p>
</blockquote>
<p>मार्कण्डेयो ऽपि ।</p>
<blockquote>
<p>चतुर्भिर् दर्भपुञ्जीलैः ब्राह्मणस्य पवित्रकम् ।</p>
</blockquote>
<blockquote>
<p>एकैकं न्यूनम् उद्दिष्टं वर्णे वर्णे यथाक्रमम् ॥</p>
</blockquote>
<blockquote>
<p>त्रिभिर् दर्भैः शान्तिकर्म पञ्चभिः पौष्टिकं तथा ।</p>
</blockquote>
<blockquote>
<p>चतुर्भिर् आभिचाराख्यं कुर्वन् कुर्यात् पवित्रकम् ॥ इति ।</p>
</blockquote>
<p>स्थालीपाकादौ तु कात्यायनोक्तं द्रष्टव्यम् ।</p>
<blockquote>
<p>अनन्तर्गर्हितं साग्रं कौशं द्विदलम् एव च ।</p>
</blockquote>
<blockquote>
<p>प्रादेशमात्रं विज्ञेयं पवित्रं यत्र कुत्रचित् ॥ इति ।</p>
</blockquote>
<p>गोवालपवित्रं प्रकृत्य कौशिकः ।</p>
<blockquote>
<p>गवां वालपवित्रेण धर्यमाणेन नित्यशः ।</p>
</blockquote>
<blockquote>
<p>न स्पृशन्ति हि पापानि श्रीश् च गात्रेषु तिष्ठति ॥</p>
</blockquote>
<blockquote>
<p>गवां वालपवित्रेण वह्न्युपासितं (?) करोति यः ।</p>
</blockquote>
<blockquote>
<p>पञ्चाग्नयो हुतास् तेन यावज्जीवं न संशयः ॥</p>
</blockquote>
<blockquote>
<p>गवां वालपवित्रेण संध्योपास्तिं करोति यः ।</p>
</blockquote>
<blockquote>
<p>स वै द्वादश वर्षाणि कृतसंध्यो भवेन् नरः ॥ इति ।</p>
</blockquote>
<p>तथा दर्भलक्षणम् अपि तेनैवोक्तम् ।</p>
<blockquote>
<p>सप्तपत्राः शुभा दर्भाः तीरक्षेत्रसमुद्भवाः ।</p>
</blockquote>
<blockquote>
<p>ते प्रशस्ता द्विजातीनां दैवे पित्र्ये च कर्मणि ॥</p>
</blockquote>
<blockquote>
<p>अप्रसूताः स्मृता दर्भाः प्रसूताश् तु कुशाः स्मृताः ।</p>
</blockquote>
<blockquote>
<p>समूलाः कुतपाः सागाः छिन्नाग्रास् तृणसंज्ञिताः ॥</p>
</blockquote>
<p>हारीतो ऽपि ।</p>
<blockquote>
<p>अच्छिन्नाग्रान् सपत्रांश् च समूलान् कोमलान् शुभान् ।</p>
</blockquote>
<blockquote>
<p>पितृदेवजपार्थं च समादध्यात् कुशान् द्विजः ॥</p>
</blockquote>
<p>एतत् प्रस्तरादिव्यतिरिक्तविषयम् । तथा च ब्रह्माण्डपुराणम् ।</p>
<blockquote>
<p>छिन्नमूला गृहितव्याः (?) प्रस्तरार्थं कुशोत्तमाः ।</p>
</blockquote>
<blockquote>
<p>अग्निकार्ये च यागे च समूलान् परिवर्जयेत् ॥</p>
</blockquote>
<p>अत्र विशेषम् आह कात्यायनः ।</p>
<blockquote>
<p>हरिता यज्ञिया दर्भाः सिताग्राः पाकयज्ञियाः ।</p>
</blockquote>
<blockquote>
<p>समूलाः पितृदैवत्याः कल्माषा वैश्वदैविकाः ॥ इति ।</p>
</blockquote>
<p>पितृदैवत्याः पित्र्या इत्य् अर्थः । तथा च यमः ।</p>
<blockquote>
<p>समूलस् तु भवेद् दर्भः पितॄणां श्राद्धकर्मणि ।</p>
</blockquote>
<blockquote>
<p>मूलेन लोकान् जयति शक्रस्य च महात्मनः ॥ इति ।</p>
</blockquote>
<p>एतद् एकोद्दिष्टश्राद्धविषयम्, यतः स एवाह ।</p>
<blockquote>
<p>एकोद्दिष्ठे कुशाः कार्याः समूलाः श्राद्धकर्मणि ।</p>
</blockquote>
<blockquote>
<p>बहिर्लूनाः सकृल् लूनाः सर्वत्र पितृकर्मसु ॥ इति ।</p>
</blockquote>
<p>बहिर्लूनाः उपमूललूनाः । एवं च यद् उक्तं ब्रह्माण्डपुराणे,</p>
<blockquote>
<p>उपमूले तथा लूनाः श्राद्धार्थे तु कुशाः स्मृताः ।</p>
</blockquote>
<blockquote>
<p>तथा श्यामाकनीवारा दूर्वा च समुदाहृता ॥</p>
</blockquote>
<p>इति, यद् अपि गोबिलेन: &ldquo;उपमूले लूनाः पितृकार्येषु&rdquo; इति, तद् एकोद्दिष्टश्राद्धेतरविषयम् इत्य् अवगन्तव्यम् । अत्र पुराणम् ।</p>
<blockquote>
<p>सपिण्डीकरणं यावद् एकदर्भैः पितृक्रिया ।</p>
</blockquote>
<blockquote>
<p>सपिण्डीकरणाद् ऊर्ध्वं द्विगुणैर् विधिवद् भवेत् ॥</p>
</blockquote>
<blockquote>
<p>तिलक्षेत्रोद्भवैर् दर्भैः प्रयत्नाद् द्विगुणीकृतैः ।</p>
</blockquote>
<blockquote>
<p>पितिॠणां तर्पणं कुर्याद् देवानां तु यदृच्छया ॥</p>
</blockquote>
<blockquote>
<p>पित्र्यं मूलेन मध्येन स्नानं दानं प्रयत्नतः ।</p>
</blockquote>
<blockquote>
<p>दैवं कर्म कुशाग्रेण कर्तव्यं भूतिम् इच्छता ॥ इति ।</p>
</blockquote>
<p>यदृच्छयापि अनियमेनेत्य् अर्थः । उक्तकुशालाभे शङ्खः ।</p>
<blockquote>
<p>कुशालाभे द्विजश्रेष्ठः काशैः कुर्वीत यत्नतः ।</p>
</blockquote>
<blockquote>
<p>तर्पणादीनि कर्माणि काशाः कुससमाः स्मृताः ॥ इति ।</p>
</blockquote>
<p>विष्णुर् अपि: &ldquo;कुशालाभे कुशस्थान काशान् दूर्वा वा दध्यात्&rdquo; इति । बर्हिषि तु यमोक्तो विशेषः ।</p>
<blockquote>
<p>कुशाः काशास् तथा दूर्वा यवा व्रीहय एव च ।</p>
</blockquote>
<blockquote>
<p>बल्वजान् पुण्डरीकाणि सप्तधा बर्हिर् उच्यते ॥</p>
</blockquote>
<p>अत्र वर्ज्यान् आह हारीतः ।</p>
<blockquote>
<p>पथि दर्भाश् चितौ दर्भा ये दर्भा यज्ञभूमिषु ।</p>
</blockquote>
<blockquote>
<p>स्तरणासनपिण्डेषु षट्कुशान् परिवर्जयेत् ॥</p>
</blockquote>
<blockquote>
<p>ब्रह्मयज्ञे च ये दर्भा ये धर्भाः पितृतर्पणे ।</p>
</blockquote>
<blockquote>
<p>हता मूत्रपुरीषाभ्यां तेषां त्यागो विधीयते ॥</p>
</blockquote>
<blockquote>
<p>अपूता गर्हिता दर्भा ये च छिन्ना नखैस् तथा ।</p>
</blockquote>
<blockquote>
<p>क्वथितान् अग्निदग्धांश् च कुशान् यत्नेन वर्जयेत् ॥</p>
</blockquote>
<blockquote>
<p>नीवीमध्ये तु ये दर्भा ब्रह्मसूत्रे च ये कृताः ।</p>
</blockquote>
<blockquote>
<p>पवितांस् तान् विजानीयाद् यथा काशस् तथा कुशः ॥ इति ।</p>
</blockquote>
<p>क्वथिताः हिंसिताः ।</p>
<p><strong>इति स्मृतिचन्द्रिकायां कुशोत्पाटनविधिः</strong></p>
<h2 id="सननपरशस">स्नानप्रशंसा</h2>
<p><strong>अथ स्नानप्रशंसा</strong></p>
<p>अत्र योगयाज्ञवल्क्यः ।</p>
<blockquote>
<p>अगम्यागमनात् स्तेयात् पापेभ्यश् च प्रतिग्रहात् ।</p>
</blockquote>
<blockquote>
<p>रहस्याचरितात् पापान् मुच्यते स्नानम् आचरन् ॥</p>
</blockquote>
<blockquote>
<p>मनःप्रसादजननं रूपसौभाग्यवर्धनम् ।</p>
</blockquote>
<blockquote>
<p>शोकदुःस्वप्नहं स्नानं मोक्षदं ज्ञानदं तथा ॥</p>
</blockquote>
<blockquote>
<p>स्नानमूलाः क्रियाः सर्वाः श्रुतिस्मृत्युदिता नृणाम् ।</p>
</blockquote>
<blockquote>
<p>तस्मात् स्नानं निषेवेत श्रीपुष्ट्यारोग्यवर्धनम् ॥</p>
</blockquote>
<blockquote>
<p>याम्यं हि यातनादुःखं नित्यस्नायी न पश्यति ।</p>
</blockquote>
<blockquote>
<p>नित्यस्नानेन पूयन्ते ये ऽपि पापकृतो जनाः ॥</p>
</blockquote>
<blockquote>
<p>गुणा दश स्नानपरस्य साधोः रूपं च तेजश् च बलं शौचम् ।</p>
</blockquote>
<blockquote>
<p>आयुष्यम् आरोग्यम् अलोलुपत्वं दुःस्वप्नघातश् च तपश् च मेधा ॥</p>
</blockquote>
<p>सत्यव्रतो ऽपि ।</p>
<blockquote>
<p>बलं रूपं यशो धर्मं ज्ञानम् आयुः सुखं धृतिम् ।</p>
</blockquote>
<blockquote>
<p>आरोग्यं परम् आप्नोति सम्यक् स्नानेन मानवः । इति ।</p>
</blockquote>
<p><strong>इति स्मृतिचन्द्रिकायां स्नानप्रशंसा</strong></p>
<h2 id="सननभद">स्नानभेदाः</h2>
<p><strong>अथ स्नानभेदाः</strong></p>
<p>तत्र शङ्खः ।</p>
<blockquote>
<p>स्नानं तु द्विविधं प्रोक्तं गौणमुख्यप्रभेदतः ।</p>
</blockquote>
<blockquote>
<p>तयोस् तु वारुणं मुख्यं तत् पुनः षड्विधं भवेत् ॥</p>
</blockquote>
<blockquote>
<p>नित्यं नैमित्तिकं काम्यं क्रियाङ्गं मलकर्षणम् ।</p>
</blockquote>
<blockquote>
<p>क्रियास्नानं तथा षष्ठं प्रोढा स्नानं प्रकीर्तितम् ॥ इति ।</p>
</blockquote>
<p>एतेषां लक्षणम् आह स एव ।</p>
<blockquote>
<p>अस्नातस् तु पुमान् नार्हो जप्याग्निहवनादिxउ ।</p>
</blockquote>
<blockquote>
<p>प्रातःस्नानं तदर्थं तु नित्यस्नानं प्रकीर्तितं ॥</p>
</blockquote>
<blockquote>
<p>चण्डालशवधूमादि स्पृष्ट्वास्नातां रजस्वलाम् ।</p>
</blockquote>
<blockquote>
<p>स्नानार्हस् तु यदा स्नायात् स्नानं नैमित्तिकं हि तत् ॥</p>
</blockquote>
<blockquote>
<p>पुष्यस्नानादिकं यत् तु दैवज्ञविधिचोदितम् ।</p>
</blockquote>
<blockquote>
<p>तद् धि काम्यं समुद्दिष्टं नकामस् तत् प्रयोजयेत् ॥</p>
</blockquote>
<p>दैवज्ञो ज्योतिर्वित् ।</p>
<blockquote>
<p>पुष्टिकामः पवित्राणि ह्य् अर्चिष्यन् देवताः पितॄन् ।</p>
</blockquote>
<blockquote>
<p>स्नानं समाचरेद् यस् तु क्रियाङ्गं तत् प्रकीर्तितम् ॥</p>
</blockquote>
<blockquote>
<p>मलपकर्षणं नाम स्नानम् अभ्यङ्गपूर्वकम् ।</p>
</blockquote>
<blockquote>
<p>मलापकर्षणार्थं तु प्रवृत्तिस् तस्य नान्यथा ॥</p>
</blockquote>
<blockquote>
<p>सरःसु देवखातेषु तीर्थेषु च नदीषु च ।</p>
</blockquote>
<blockquote>
<p>क्रियास्नानं समुद्दिष्टं स्नानं तत्र मता क्रिया ॥</p>
</blockquote>
<p>स्नानम् एव तत्र क्रियाङ्गतया विहितम् इत्य् अर्थः । गोबिलो ऽपि ।</p>
<blockquote>
<p>नित्यं सततनिर्वृत्तं काम्यं कामाय यद् धितम् ।</p>
</blockquote>
<blockquote>
<p>निमित्ताद् उपजातं तु स्नानं नैमित्तिकं स्मृतम् ॥ इति ।</p>
</blockquote>
<p>अनेन माध्यन्दिनस्ननस्यापि नित्यत्वम् उक्तं भवति, तस्यापि सततनिर्वर्त्यत्वात् । तथा च वैयाघ्रपादः ।</p>
<blockquote>
<p>प्रतःस्नायी भवेन् नित्यं मध्यस्नायी भवेद् इति । इति ।</p>
</blockquote>
<p><strong>इति स्मृतिचन्द्रिकायां स्नानप्रभेदाः</strong></p>
<h3 id="अवसरपरपत-नतयसननम">अवसरप्राप्तं नित्यस्नानम्</h3>
<p><strong>अथावसरप्राप्तं नित्यस्नानम् उच्यते</strong></p>
<p>तत्र शौनकः ।</p>
<blockquote>
<p>प्रातराचमनं कृत्वा शौचं कृत्वा यथार्थवित् ।</p>
</blockquote>
<blockquote>
<p>दन्तशौचं ततः कृत्वा प्रातःस्नानं समाचरेत् ॥ इति ।</p>
</blockquote>
<p>अत्राचमनं कृत्वेति दन्तशौचे ऽपि संबध्यते । तथा च कूर्मपुराणम् ।</p>
<blockquote>
<p>प्रक्षाल्य दन्तकाष्ठं वै भक्षयित्वा विधानतः ।</p>
</blockquote>
<blockquote>
<p>आचम्य प्रयतो नित्यं प्रातःस्नानं समाचरेत् ॥ इति ।</p>
</blockquote>
<p>अत्र दक्षः ।</p>
<blockquote>
<p>अस्नात्वा नाचरेत् कर्म जपहोमादि किंचन ।</p>
</blockquote>
<blockquote>
<p>लालास्वेदसमाकीर्णः शयनाद् उत्थितः पुमान् ॥</p>
</blockquote>
<blockquote>
<p>अत्यन्तमलिनः कायो नवच्छिद्रसमन्वितः ।</p>
</blockquote>
<blockquote>
<p>स्रवत्य् एव दिवा रात्रौ प्रातःस्नानं विशोधनम् ॥</p>
</blockquote>
<blockquote>
<p>प्रातःस्नानं प्रशंसन्ति दृष्टादृष्टकरं हितम् ।</p>
</blockquote>
<blockquote>
<p>सर्वम् अर्हति शुद्धात्मा प्रातःस्नायी जपादिकम् ॥</p>
</blockquote>
<p>कात्यायनो ऽपि ।</p>
<blockquote>
<p>यथाहनि तथा प्रातर् नित्यं स्नायाद् अतन्द्रितः ।</p>
</blockquote>
<blockquote>
<p>दान्तान् प्रक्षाल्य नद्यादौ गृहे वै तद् अमन्त्रवत् ॥ इति ।</p>
</blockquote>
<p>अमन्त्रवद् इति सर्वथा मन्त्रनिषेधपरं न भवति । किं तु मन्त्रबहुत्वनिषेधार्थम् । यतः स एवाह ।</p>
<blockquote>
<p>अल्पत्वाद् धोमकालस्य बहुत्वात् स्नानकर्मणः ।</p>
</blockquote>
<blockquote>
<p>प्रातः संक्षेपतः स्नानं होमलोपो विगर्हितः ॥ इति ।</p>
</blockquote>
<p>तथा स्नानं चतुर्विंशताव् उक्तम् ।</p>
<blockquote>
<p>स्नानम् अब्दैवतैर् मन्त्रैर् वारुणैस् च मृदा सह ।</p>
</blockquote>
<blockquote>
<p>कुर्याद् व्याहृतिभिर् वाथ यत् किंचिद् एवम् ऋचापि वा ॥</p>
</blockquote>
<blockquote>
<p>द्रुपदाद् इति वा स्नायाज् जुम्बुकायेति वा पुनः ।</p>
</blockquote>
<blockquote>
<p>पुण्यानि च स्मरेत् तीर्थान्य् उशना मुनिर् अब्रवीत् ॥</p>
</blockquote>
<p>अत्र कलनियमम् आह जाबालिः ।</p>
<blockquote>
<p>सततं प्रातर् उत्थाय दन्तधावनपूर्वकम् ।</p>
</blockquote>
<blockquote>
<p>आचरेद् उषसि स्नानं तर्पयेद् देवमानुषान् ॥ इति ।</p>
</blockquote>
<p>विष्णुर् अपि: &ldquo;प्रातःस्नाय्य् अरुणकरग्रस्तां प्राचीम् अवलोक्य स्नायात्&rdquo; इति । यत् तु चतुर्विंशताव् उक्तम्,</p>
<blockquote>
<p>उषस्य् उषसि यत् स्नानं संध्यायाम् उदिते ऽपि वा ।</p>
</blockquote>
<blockquote>
<p>प्राजाप्त्येन तत् तुल्यं सर्वपापप्रणाशनम् ॥</p>
</blockquote>
<p>इति, तद् अपि वैष्णवेन समानार्थम् । यत् संध्यायां स्नानं तद् अप्य् उषसि, यदि वोदिते उद्गते उदयाभिमुख इति, तस्याप्य् उषः कालपर्त्वात् । युक्तं चैतत् । अन्यथा &ldquo;प्रातःसंध्यां सनक्षत्राम्&rdquo; इत्यदिविरोधः स्यात्, अस्नातस्य संध्याद्यनधिकारात् । यद् आह विष्णुः ।</p>
<blockquote>
<p>स्नातो ऽधिकारी भवति दैवे पित्र्ये च कर्मणि ।</p>
</blockquote>
<blockquote>
<p>पवित्राणां तथा जप्ये दाने च विधिचोदिते ॥</p>
</blockquote>
<p>दक्षो ऽपि ।</p>
<blockquote>
<p>स्नानमूलाः क्रियाः सर्वाः संध्योपासनम् एव च ।</p>
</blockquote>
<blockquote>
<p>तस्मात् सर्वप्रयत्नेन स्नानं कुर्यात् समाहितः ॥ इति ।</p>
</blockquote>
<p>यद्य् एवं तर्ह्य् एतद् वचनबलाद् एव संध्याप्य् उत्कृष्यताम् । मैवम्,</p>
<blockquote>
<p>संधौ संध्याम् उपासीत नास्तगे नोदिते रवौ ।</p>
</blockquote>
<p>इति योगयाज्ञवल्क्येन उदित निषेधस्मरणात्, तथा,</p>
<blockquote>
<p>रात्र्यन्तयामनाडी द्वे संध्यादिः काल उच्यते ।</p>
</blockquote>
<blockquote>
<p>दर्शनाद् रविरेकायास् तदन्तो मुनिभिः स्मृतः ॥</p>
</blockquote>
<p>इति दक्षेण कालनियमाच् च । रविरेखादर्शनाद् उपलक्षितः कालः संध्यान्त इत्य् अर्थः । अतः पूर्वोक्तैव व्याख्या ज्यायसी । अत्र ब्रह्माण्डपुराणम् ।</p>
<blockquote>
<p>नित्यं नैमित्तिकं काम्यं त्रिविधं स्नानम् उच्यते ।</p>
</blockquote>
<blockquote>
<p>तर्पणं तु भवेत् तस्य अङ्गत्वेन प्रकीर्तितम् ॥</p>
</blockquote>
<p>अतः स्नानानन्तरं तर्पयेद् इति भावः । यत् तु चतुर्विंशतिमते,</p>
<blockquote>
<p>स्नानाद् अनन्तरं तावत् तर्पयेत् पितृदेवताः ।</p>
</blockquote>
<p>इति, तत्र विशेषम् आह यमः ।</p>
<blockquote>
<p>द्वौ हस्तौ युग्मतः कृत्वा पूरयेद् उदकाञ्जलिम् ।</p>
</blockquote>
<blockquote>
<p>गोशृङ्गमात्रम् उद्धृत्य जलमध्ये जलं क्षिपेत् ॥ इति ।</p>
</blockquote>
<p>यत् तु व्याघ्रेणोक्तम्,</p>
<blockquote>
<p>उभाभ्याम् अथ हस्ताभ्याम् उदकं यः प्रयच्छति ।</p>
</blockquote>
<blockquote>
<p>स मूढो नरकं याति कालसूत्रम् अवाक्छिराः ॥</p>
</blockquote>
<p>इति, तच् छ्राद्धविषयम् । तथा च कार्ष्णाजनिः ।</p>
<blockquote>
<p>श्राद्धे विवाहकाले च पाणिनैकेन दीयते ।</p>
</blockquote>
<blockquote>
<p>तर्पणे तूभयेनैव विधिर् एष सनातनः ॥ इति ।</p>
</blockquote>
<p>पितृतर्पणं प्रकृत्य स एवाह ।</p>
<blockquote>
<p>नाभिमात्रे जले स्थित्वा चिन्तयन्न् ऊर्ध्वमानसः ।</p>
</blockquote>
<blockquote>
<p>आगच्छन्तु मे पितरो गृह्णन्त्व् एतान् पयो ऽञ्जलीन् ॥</p>
</blockquote>
<blockquote>
<p>पितॄणाम् अम्बरस्थानाम् अभ्य्ःस्थो दक्षिणामुखः ।</p>
</blockquote>
<blockquote>
<p>त्रींस् स्त्रीञ् जलाञ्जलीन् दद्याद् उच्चैर् उच्चतरान् बुधः ॥ इति ।</p>
</blockquote>
<p>तत्र विशेषः स्मृत्यन्तरे दर्शितः ।</p>
<blockquote>
<p>बाहुपूर्णं तिलैः कृत्वा जलस्थस् तर्पयेत् पितॄन् ।</p>
</blockquote>
<blockquote>
<p>स्थलस्थेन न कर्तव्यं पितॄणां तृप्तिम् इच्छता ॥ इति ।</p>
</blockquote>
<p>एवं च यद् उक्तं गोबिलेन,</p>
<blockquote>
<p>रोमसंस्थांस् तिलान् कृत्वा यस् तु तर्पयते पितृन् ।</p>
</blockquote>
<blockquote>
<p>पितरस् तपितास् तेन रुधिरेण मलेन च ॥</p>
</blockquote>
<p>इति, तत् स्थलतर्पणविषयम् इत्य् अवगन्तव्यम् । ननु चात्र कथं पितृतर्पणम्, &ldquo;तर्पयेद् देवमानुषान्&rdquo; इति जाबालिस्मरणात्, &ldquo;अपराह्णं पितॄणाम्&rdquo; इति श्रुतेर् मध्यन्दिनस्नाने देवतर्पणं न स्यात् । न चैवम् अस्त्व् इति वाच्यम्,</p>
<blockquote>
<p>स्नाने चैव तु सर्वत्र तर्पयेत् पितृदेवताः।</p>
</blockquote>
<blockquote>
<p>काम्ये नित्ये विशेषेण तत् प्रकुर्यात् प्रयत्नतः ॥</p>
</blockquote>
<p>इति व्याघ्रस्मरणात् । अत्र श्रुतिद्वयं तर्पणव्यतिरिक्तविषयम् इत्य् अवगन्तम्यम् । किं चाकरणे ऽपि दोषो वसिष्ठेन दर्शितः ।</p>
<blockquote>
<p>नास्तिक्यभावाद् यः स्नात्वा न तर्पयति वै पितॄन् ।</p>
</blockquote>
<blockquote>
<p>पिबन्ति देहनिःस्रावं पितरो ऽस्य जलार्थिनः ॥ इति ।</p>
</blockquote>
<p>देहस्निःस्व्रावो रुधिरम् । भारद्वाजः ।</p>
<blockquote>
<p>वस्त्रोदकम् अपेक्षन्ते ये मृता दसवर्गिणः ।</p>
</blockquote>
<blockquote>
<p>तस्मात् सर्वप्रयत्नेन जलं भूमौ निपातयेत् ॥ इति ।</p>
</blockquote>
<p>उत्तीर्य किंचित् कालं निष्ठेद् इत्य् अर्थः । ततः स्नानवस्त्रं निष्पीडयेद् इति । तथा च पुलस्त्यः ।</p>
<blockquote>
<p>कृत्वा तर्पणम् एवं तु समुत्तीर्य जलासयात् ।</p>
</blockquote>
<blockquote>
<p>पीडयेत् स्नानशाटीं तु तट एव विचक्षणह् ॥</p>
</blockquote>
<p>कार्ष्णाजनिर् अपि ।</p>
<blockquote>
<p>स्नानवस्त्रं ततः पीड्य पुनर् आचमनं चरेत् ।</p>
</blockquote>
<blockquote>
<p>ये के चास्मत्कुले जाता अपुत्रा गोत्रिणो मृताः ॥</p>
</blockquote>
<blockquote>
<p>ये गृह्णन्तु मया दत्तं वस्त्रनिष्पीडनोदकम् ॥ इति ।</p>
</blockquote>
<p>अयं वस्त्रनिष्पीडनोदकमन्त्रः । अत्र मत्स्यपुराणम् ।</p>
<blockquote>
<p>एवं स्नात्वा ततः पश्चाद् आचम्य विधिवत् पुनः ।</p>
</blockquote>
<blockquote>
<p>उत्थाय वाससी शुक्ले शुद्धे तु परिधाय वै ॥</p>
</blockquote>
<p>द्विर् आचामेद् इति शेषः । तथा च व्याघ्रः ।</p>
<blockquote>
<p>नोत्तरीयम् अधः कुर्यान् नोपर्य् आधस्त्यम् अम्बरम् (?) ।</p>
</blockquote>
<blockquote>
<p>नान्तर्वासो विना जातु निवसेद् वसनं बुधः ॥</p>
</blockquote>
<blockquote>
<p>न चानुलिम्पेद् अस्नात्वा स्नात्वा वासो न निर्धुनेत् ।</p>
</blockquote>
<blockquote>
<p>आर्द्र एव तु वासांसि स्नात्वा सेवेत मानवः ॥ इति ।</p>
</blockquote>
<p>ततो मृदम्भसा जङ्घे शोधयेत् । तद् आह जाबालः ।</p>
<blockquote>
<p>स्नात्वा निरस्य वस्त्रं तु जङ्घे शोध्ये मृदम्भसा ।</p>
</blockquote>
<blockquote>
<p>अपवित्रीकृते ते हि कौपीनास्राववारिणा ॥ इति ।</p>
</blockquote>
<p>अपवित्रीकृते इति हेत्वभिधानाज् जङ्घाग्रहणम् अपवित्रीकृताङ्गोपलक्षणार्थम् । अत एव योगयाज्ञवल्क्यः ।</p>
<blockquote>
<p>स्नात्वैवं वाससी धौते अच्छिन्ने परिधाय च ।</p>
</blockquote>
<blockquote>
<p>प्रक्षाल्योरू मृदाद्भिश् च हस्तौ प्रक्षालयेत् ततः ॥ इति ।</p>
</blockquote>
<p>अत्र मार्कण्डेयपुराणम् ।</p>
<blockquote>
<p>अपमृज्यान् न च स्नातो गात्राण्य् अम्बरपाणिभिः ।</p>
</blockquote>
<blockquote>
<p>न च निर्धूनयेत् केशान् वासश् चैव न निर्धुनेत् ॥</p>
</blockquote>
<p>अत्र हेतुम् आह गोबिलः ।</p>
<blockquote>
<p>पिबन्ति शिरसो देवाः पिबन्ति पितरो मुखात् ।</p>
</blockquote>
<blockquote>
<p>मध्यतः सर्वगन्धर्वा अधस्तात् सर्वजन्तवः ।</p>
</blockquote>
<blockquote>
<p>तस्मात् स्नातो नापमृज्यात् स्नानशाट्या न पाणिना ॥</p>
</blockquote>
<p>व्यासो ऽपि ।</p>
<blockquote>
<p>तिस्रः कोट्यो ऽर्धकोटी च यावन्त्य् अङ्गरुहाणि वै ।</p>
</blockquote>
<blockquote>
<p>स्रवन्ति सर्वतीर्थानि तस्मान् न परिमार्जयेत् ॥</p>
</blockquote>
<p>अत्र वसिष्ठः ।</p>
<blockquote>
<p>स्नानशाट्यां न दातव्या मृदस् तिस्रो निशुद्धये ।</p>
</blockquote>
<blockquote>
<p>उत्तीर्य तां च निष्पीड्य ततः सेषं समापयेत् ॥</p>
</blockquote>
<p>एवं कुर्वतः फलम् आह दक्षः ।</p>
<blockquote>
<p>प्रातर् उत्थाय यो विप्रः प्रतः स्नायी सदा भवेत् ।</p>
</blockquote>
<blockquote>
<p>सप्तजन्मकृतं पापं त्रिभिर् वर्षैर् व्यपोहति ॥</p>
</blockquote>
<p>शौनको ऽपि ।</p>
<blockquote>
<p>प्रातर् उत्थाय यो विप्रः प्रातःस्नायी सदा भवेत् ।</p>
</blockquote>
<blockquote>
<p>सर्वपापविनिर्मुक्तः परं ब्रह्माधिगच्छति ॥ इति</p>
</blockquote>
<p><strong>इति स्मृतिचन्द्रिकायां प्रातःस्नानविधिः</strong></p>
<h2 id="वसवषय">वासोविषयः</h2>
<p><strong>अथान्यान्य् अपि कानिचिद् वासोविषयाणि वचनानि लिख्यन्ते</strong></p>
<p>तत्र भृगुः ।</p>
<blockquote>
<p>ब्राह्मणस्य सितं वस्त्रं नृपते रक्तम् उल्बणम् ।</p>
</blockquote>
<blockquote>
<p>पीतं वैश्यस्य सूद्रस्य नीलं मलवद् इष्यते ॥ इति ।</p>
</blockquote>
<p>उल्बणं निबिडम् । रक्तं धातुरक्तम्, &ldquo;न वेष्टितसिराः कृष्णकाषायवासा वा देवपितृकार्याणि कुर्यात्&rdquo; इत्य् उशनसा काषायरञ्जितस्य निषेधस्मरणात्,</p>
<blockquote>
<p>अहतं धातुरक्तं च तत् पवित्रम् इति स्थितिः ।</p>
</blockquote>
<p>इति तस्यानुग्रहस्मरणात् । अनेनैवाभिप्रायेण गौतमो ऽपि: &ldquo;न रक्तम् उल्बणम् अन्यधृतं वासो बिभृयात्&rdquo; इति । अहतस्य लक्षणम् आह पुलस्त्यः ।</p>
<blockquote>
<p>ईषद्धौतं नवं श्वेतं सदशं यन् न धारितम् ।</p>
</blockquote>
<blockquote>
<p>अहतं तद् विजानीयात् सर्वकर्मसु पावनम् ॥ इति ।</p>
</blockquote>
<p>धौतं प्रक्षालितम् । अत्र विशेषम् आह देवलः ।</p>
<blockquote>
<p>स्वयं धौतेन कर्तव्या क्रिया धर्म्या विपश्चिता ।</p>
</blockquote>
<blockquote>
<p>न तु नेजकधौतेन नाहतेन च कर्हिचित् ॥ इति ।</p>
</blockquote>
<p>नाहतेनाधौतेन, तत्राप्य् अहतशब्दप्रयोगात् । यथोक्तं सत्यतपसा ।</p>
<blockquote>
<p>अहतं यन्त्रनिर्मुक्तम् उक्तं वासः स्वयंभुवा ।</p>
</blockquote>
<blockquote>
<p>शस्तं तन् माङ्गलिक्येषु तावत् कालं न सर्वदा ॥ इति ।</p>
</blockquote>
<p>माङ्गलिक्यं विवाहादि । अत्र पुराणम् ।</p>
<blockquote>
<p>अन्यद् एव भवेद् वासः शयनाय नराधिप ।</p>
</blockquote>
<blockquote>
<p>अन्यद् रथ्यासु देवानाम् अर्चायाम् अन्यद् एव हि \</p>
</blockquote>
<blockquote>
<p>अन्यच् च लोकयात्रायाम् अन्यद् ईश्वरदर्शने ॥</p>
</blockquote>
<p>बोधायनो ऽपि ।</p>
<blockquote>
<p>उत्तरं वासः कर्तव्यं पञ्चस्व् एतेषु कर्मसु ।</p>
</blockquote>
<blockquote>
<p>स्वाध्यायोत्सर्गदानेषु भुक्ताचमनयोस् तथा ॥ इति ।</p>
</blockquote>
<p>उत्सर्गो मूत्रादेः । भुक्तं भोजनम् । एतद् विहितसकलकर्मोपलक्षणार्थम्,</p>
<blockquote>
<p>विकच्छो ऽनुत्तरीयश् च नग्नश् चावस्त्र एव च ।</p>
</blockquote>
<blockquote>
<p>श्रौतं स्मार्तं तथा कर्म न नग्नश् चिन्तयेद् अपि ॥</p>
</blockquote>
<p>इति अनुत्तरीयस्य कर्ममात्रनिषेधात् । योगयाज्ञवल्क्यो ऽपि ।</p>
<blockquote>
<p>स्नानं दानं जपं होमं स्वाध्यायं पितृतर्पणम् ।</p>
</blockquote>
<blockquote>
<p>नैकवस्त्रो द्विजः कुर्याच् छ्राद्धभोजनसत्क्रियाः ॥</p>
</blockquote>
<p>विष्णुपुराणे ऽपि ।</p>
<blockquote>
<p>होमदेवार्चनाद्यासु क्रियासु पटने तथा ।</p>
</blockquote>
<blockquote>
<p>नैकवस्त्रः प्रवर्तेत द्विजो नाचमने जपे ॥</p>
</blockquote>
<p>गोबिलो ऽपि ।</p>
<blockquote>
<p>एकवस्त्रो न भुञ्जीत न कुर्याद् देवतार्चनम् ।</p>
</blockquote>
<blockquote>
<p>न चार्चयेद् द्विजान् नाग्नौ कुर्याद् एवंविधो नरः ॥ इति ।</p>
</blockquote>
<p>एकवस्त्रस्य लक्षणम् आह स एव ।</p>
<blockquote>
<p>सव्याद् ईषत्परिभ्रष्टकटिदेशधृताम्बरः ।</p>
</blockquote>
<blockquote>
<p>एकवस्त्रं तु तं विद्याद् दैवे पित्र्ये च वर्जयेत् ॥ इति ।</p>
</blockquote>
<p>सव्याद् बाहुमूलात् परिभ्रष्टं कटिदेसधृतम् अम्बरं यस्य स तथोक्तः । एवं द्वितीयवासोविहीनस्यापि वेदितव्यम्, &ldquo;विकच्छो ऽनुत्तरीयश् च&rdquo; इत् तस्यापि निषेधस्मरणात् । अत्र वासःपरिधाने च पारस्करेण मन्त्रो दर्शितः ।</p>
<blockquote>
<p>परिधास्ये यशो धास्ये दीर्घायुत्वाय जरदष्टिर् अस्मि ।</p>
</blockquote>
<blockquote>
<p>शतं च जीवामि शरदः पुरूची रायस्योपम् अभिसंव्ययिष्ये ॥ इति ।</p>
</blockquote>
<p>तथा चोत्तरीये ऽपि ।</p>
<blockquote>
<p>यशसा मा द्यावापृथिवी यशसेन्द्राबृहस्पती ।</p>
</blockquote>
<blockquote>
<p>यशो भगश् च मा विदद् यशो मां प्रतिपद्यताम् ॥ इति ।</p>
</blockquote>
<p>एतच् च मन्त्रद्वयं पूर्वम् अविवसितवासोविषयम्, &ldquo;वासश् छत्रोपानहश् चापूर्वाणि चेन् मन्त्रः&rdquo; इति तेनैवोक्तत्वात् । अत्र वर्ज्यान्य् आह भृगुः ।</p>
<blockquote>
<p>न रक्तम् उल्बणं वासो न नीलं च प्रशस्यते ।</p>
</blockquote>
<blockquote>
<p>दशाहीनं मलाक्तं च वर्जयेद् अम्बरं बुधः ॥ इति ।</p>
</blockquote>
<p>जातूकर्णो ऽपि ।</p>
<blockquote>
<p>काषायं कृष्णवस्त्रं वा मलिनं केशदूषितम् ।</p>
</blockquote>
<blockquote>
<p>छिन्नाग्रं चोपवस्त्रं च कुत्सितं धर्मतो विदुः ॥ इति ।</p>
</blockquote>
<p>भृगुर् अपि ।</p>
<blockquote>
<p>नग्नो मलिनवस्त्रः स्यान् नग्नश् चार्द्रपटः स्मृतः ।</p>
</blockquote>
<blockquote>
<p>नग्नस् तु दग्धवस्तः स्यान् नग्नः स्यूतपटस् तथा ॥</p>
</blockquote>
<blockquote>
<p>विकच्छो ऽनुत्तरीयश् च नग्नश् चावस्त्र एव च ।</p>
</blockquote>
<blockquote>
<p>श्रौतं स्मार्तं तथा कर्म न नगश् चिन्तयेद् अपि ।</p>
</blockquote>
<blockquote>
<p>मोहात् कुर्वन्न् अधो गच्छेत् तद् भवेद् आसुरं कृतम् ॥ इति ।</p>
</blockquote>
<p>अयं च मलिनादिवासोनिषेधः सति सामर्थ्ये वेदितव्यः । यद् आह गौतमः: &ldquo;सति विभवे न जीर्णमलवद्वासाः स्यात्&rdquo; इति । अत्रानुकल्पम् आह वसिष्ठः ।</p>
<blockquote>
<p>अभावे धौतवस्त्रस्य शाणक्षौमाविकानि च ।</p>
</blockquote>
<blockquote>
<p>कुतपं योगपट्टं वा द्विआसो ऽपि न वै भवेत् ॥</p>
</blockquote>
<p>कुतपः पार्वतीयाजरोमनिर्मितः कम्बलः । स्मृत्यन्तरे ऽपि ।</p>
<blockquote>
<p>यज्ञोपवीते द्वे धार्ये श्रौते स्मार्ते च कर्मणि ।</p>
</blockquote>
<blockquote>
<p>तृतीयम् उत्तरीयर्थं वस्त्राभावे तद् इष्यते ॥ इति ।</p>
</blockquote>
<p>उत्तरीयस्य लक्षणम् आह जातूकर्णः: &ldquo;वस्त्रोत्तरीयाभावे द्व्यङ्गुलं त्र्यङ्गुलं चतुरङ्गुलं वा मूत्रैर् वस्त्राकृति परिमण्डलं तद् उत्तरीयं कुर्यात्&rdquo; इति ।</p>
<p>**इति स्मृतिचन्द्रिकायां वासोविषयाः **</p>
<h2 id="ऊरधवपणडरवध">ऊर्ध्वपुण्ड्रविधिः</h2>
<p><strong>अथ ऊर्ध्वपुण्ड्रविधिः</strong></p>
<p>अत्र ब्रह्माण्डपुराणे ब्रह्माणं भगवान् आह ।</p>
<blockquote>
<p>ऊर्ध्वपुण्ड्रप्रमाणानि द्रव्याण्य् अङ्गुलिभेदतः ।</p>
</blockquote>
<blockquote>
<p>वर्णानि मन्त्रभेदांश् च प्रवक्ष्यामि फलानि च ॥</p>
</blockquote>
<blockquote>
<p>पर्वताग्रे नदीतीरे मम क्षेत्रे विशेषतः ।</p>
</blockquote>
<blockquote>
<p>सिन्धुतीरे च वल्मीके तुलसीमूलम् आश्रिते ॥</p>
</blockquote>
<blockquote>
<p>मृद एतास् तु संग्राह्या वर्जयेद् अन्यमृत्तिङाः ।</p>
</blockquote>
<blockquote>
<p>श्यामं शान्तिकरं प्रोक्तं रक्तं वश्युकरं भवेत् ॥</p>
</blockquote>
<blockquote>
<p>श्रीकरं पीतम् इत्य् आहुः वैष्णवं श्वेतम् उच्यते ।</p>
</blockquote>
<blockquote>
<p>अङ्गुष्ठः पुष्टिदः प्रोक्तो मध्यम् आयुष्करं भवेत् ॥</p>
</blockquote>
<blockquote>
<p>अनामिकान्नदा नित्यं मुक्तिदा च प्रदेशिनी ।</p>
</blockquote>
<blockquote>
<p>एतैर् अङ्गुलिभेदस् तु कारयेन् न नखैः स्पृशेत् ॥</p>
</blockquote>
<blockquote>
<p>वर्तिदीपाकृतिं चापि वेणुपत्राकृतिं तथा ।</p>
</blockquote>
<blockquote>
<p>पद्मस्य मुकुलाकारं तथैव कुमुदस्य च ॥</p>
</blockquote>
<blockquote>
<p>मत्स्यकूर्माकृतिं वापि शङ्खाकारम् अतः परम् ।</p>
</blockquote>
<blockquote>
<p>दशाङ्गुलप्रमाणं तद् उत्तमोत्तमम् उच्यते ॥</p>
</blockquote>
<blockquote>
<p>नवाङ्गुलं मध्यमं स्याद् अष्टाङ्गुलम् अतः परम् ।</p>
</blockquote>
<blockquote>
<p>सप्तषट्पञ्चभिः पुण्ड्रं मध्यमं त्रिविधं स्मृतम् ॥</p>
</blockquote>
<blockquote>
<p>चतुस्त्रिद्व्यङ्गुलं पुण्ड्रं कनिष्ठं त्रिविधं भवेत् ।</p>
</blockquote>
<blockquote>
<p>ललाटे केशवं विद्यान् नारायणम् अथोदरे ॥</p>
</blockquote>
<blockquote>
<p>माधवं हृदि विन्यस्य गोविन्दं कण्ठकूपके ।</p>
</blockquote>
<blockquote>
<p>उदरे दक्षिणे पार्श्वे विष्णुर् इत्य् अभिधीयते ॥</p>
</blockquote>
<blockquote>
<p>तत्पार्श्वे बाहुमध्ये तु स्मरेत् तु मधुसूदनम् ।</p>
</blockquote>
<blockquote>
<p>त्रिविक्रमं कण्ठदेशे वामे कुक्षौ तु वामनम् ॥</p>
</blockquote>
<blockquote>
<p>श्रीधरं बाहुके वामे हृषीकेशं तु कण्ठके ।</p>
</blockquote>
<blockquote>
<p>पृष्ठे तु पद्मनाभं तु ककुद्दामोदरं स्मरेत् ॥</p>
</blockquote>
<blockquote>
<p>द्वादशैतानि नामानि वासुदेवेति मूर्धनि ।</p>
</blockquote>
<blockquote>
<p>पूजाकाले च होमे च सायंप्रातः समाहितः ॥</p>
</blockquote>
<blockquote>
<p>नामान्य् उच्चार्य विधिना धारयेद् ऊर्ध्वपुण्ड्रकम् ।</p>
</blockquote>
<blockquote>
<p>अशुचिर् वाप्य् अनाचारो मनसा पापम् आचरन् ।</p>
</blockquote>
<blockquote>
<p>शुचिर् एव भवेन् नित्यम् ऊर्ध्वपुण्ड्राङ्कितो नरः ॥</p>
</blockquote>
<blockquote>
<p>ऊर्ध्वपुण्ड्रधरो मर्त्यो म्रियते यत्र कुत्रचित् ।</p>
</blockquote>
<blockquote>
<p>श्वपाको ऽपि विमानस्थो मम लोके महीयते ॥ इति ।</p>
</blockquote>
<p>सत्यव्रतो ऽपि ।</p>
<blockquote>
<p>ऊर्ध्वपुण्ड्रो मृदा शुद्धो ललाटे यस्य दृश्यते ।</p>
</blockquote>
<blockquote>
<p>स चण्डालो ऽपि शुद्धात्मा पूज्य एव न संशयः ॥</p>
</blockquote>
<p>व्यासो ऽपि ।</p>
<blockquote>
<p>जाह्नवीतीरसंभूतां म्र्दं मूर्ध्ना बिभर्ति यः ।</p>
</blockquote>
<blockquote>
<p>बिभर्ति रूपं सो ऽर्कस्य तमोनाशाय केवलम् ॥ इति ।</p>
</blockquote>
<h2 id="नमततकसननम">नैमित्तिकस्नानम्</h2>
<p><strong>अथ नैमित्तिकस्नानम्</strong></p>
<p>तत्र मनुः ।</p>
<blockquote>
<p>दिवाकीर्तिम् उदक्यां च पतितं सूतिकां तथा ।</p>
</blockquote>
<blockquote>
<p>शवं तत्स्पृष्टिनं चैव स्पृष्ट्वा स्नानेन शुद्ध्यति ॥</p>
</blockquote>
<p>दिवाकीर्तिश् चण्डालः । उदक्या रजस्वला । स्नानेन सचेलेनेति शेषः,</p>
<blockquote>
<p>शवस्पृष्टिम् अथोदक्यां सूतिकां पतितं तथा ।</p>
</blockquote>
<blockquote>
<p>स्पृष्ट्वा स्नानेन शुद्धः स्यात् सचेलेन न संशयः ॥</p>
</blockquote>
<p>इत्य् अङ्गिरःस्मरणात् । तत्र तच्छब्देन दिवाकीर्त्यादिसवपर्यन्तानां ग्रहणं न शवमात्रस्य, तेषाम् अप्य् अशुचित्वेन शवतुल्यत्वाद् एकवाक्योपादानाच् च । न चात्रानन्तर्याच् छव एव तत्स्पृष्टिन्याय इति शङ्कनीयम्, अत आह गौतमः: &ldquo;पतितचण्डालसूतिकोदक्याशवस्पृष्टितत्स्पृष्ट्यपस्पर्शने सचेलोदकोपस्पर्शनाच् छुद्ध्येत्&rdquo; इति । अनेन पतितादिस्पृष्टिनम् आरभ्य तृतीयस्यापि सचेलं स्नानम् इत्य् उक्तं भवति । न चात्रापि पतिताद्युदक्यान्तानां शवस्पृष्टिना संबन्ध इति तत्रैव तत्स्पृष्टिन्याय इति शङ्कनीयम्, चण्डालादिष्व् अपि स्मृत्यन्तरे तत्स्पृष्टिन्यायाभिधानात्: &ldquo;शवचण्डालपतितसूतिकोद्क्यातत्स्पृष्टिस्पर्शने स्नानम्&rdquo; इति । संग्रहकारो ऽपि ।</p>
<blockquote>
<p>चण्डालसूतिकोदक्यापतिआः शव एव च ।</p>
</blockquote>
<blockquote>
<p>एतेषाम् एव संस्पर्शे तत्स्पृष्टिन्याय इष्यते ॥ इति ।</p>
</blockquote>
<p>एवकारः कटधूमादिस्पृशि तत्स्पृष्टिन्यायनिवृत्त्यर्थः । तद् आह स एव ।</p>
<blockquote>
<p>कटधूमस्पृशं वान्तं विरक्तं क्षुरकर्मिणम् ।</p>
</blockquote>
<blockquote>
<p>मैथुनाचरितारं च स्पृष्ट्वा स्नानं न विद्यते ॥ इति ।</p>
</blockquote>
<p>यत् तु संवर्तेन,</p>
<blockquote>
<p>तत्स्पृष्टिनं स्पृशेद् यस् तु स्नानं तस्य विधीयते ।</p>
</blockquote>
<blockquote>
<p>ऊर्ध्वम् आचमनं प्रोक्तं द्रव्याणां प्रोक्षणम् तथा ॥</p>
</blockquote>
<p>इति द्वयोर् एव स्नानम् उक्तम्, तद् अबुद्धिपूर्वकस्पर्शनविषयम् । तथा च संग्रहकारः ।</p>
<blockquote>
<p>अबुद्धिपूर्वकस्पर्शे द्वयोः स्नानं विधीयते ।</p>
</blockquote>
<blockquote>
<p>त्रयाणां बुद्धिपूर्वे तु तत्स्पृष्टिन्यायकल्पना ॥ इति ।</p>
</blockquote>
<p>चतुर्थस्य त्व् आचमनम् एव,</p>
<blockquote>
<p>उपस्पृशेच् चतुर्थस् तु तद् ऊर्ध्वं प्रोक्षणं स्मृतम् ।</p>
</blockquote>
<p>इति मरीचिस्मरणात् । यत् तु कूर्मपुराणे,</p>
<blockquote>
<p>चण्डालसूतिकोदक्यासंस्पृष्टं संस्पृशेद् यदि ।</p>
</blockquote>
<blockquote>
<p>प्रमादात् तत आचम्य जपं कुर्यात् समाहितः ॥</p>
</blockquote>
<blockquote>
<p>तत्स्पृष्टस्पृष्टिनं स्पृष्ट्वा बुद्धिपूर्वं द्विजोत्तमः ।</p>
</blockquote>
<blockquote>
<p>आचामेत् तद्विशुद्ध्यर्थं प्राह देवः पितामहः ॥</p>
</blockquote>
<p>इति, तदुभयं द्वितीयादिविषयम्, अन्यथा गौतमादिवचनरोधात्, अनेनैवाभिप्रायेण याज्ञवल्क्यो ऽपि,</p>
<blockquote>
<p>उदक्याशुचिभिः स्नायात् संस्पृष्टस् तैर् उपस्पृशेत् ।</p>
</blockquote>
<blockquote>
<p>अब्लिङ्गानि जपेच् चैव गायत्रीं मनसा सकृत् ॥ इति ।</p>
</blockquote>
<p>उदक्याशुचिभिश् चण्डालपतिताद्यैः संस्पृष्टः स्नायात् । तैर् उदयादिभिर् अस्पृष्टैः स्पृष्ट उपस्पृशेत् आचामेद् इत्य् अर्थः । भाष्यकारैस् तु दण्डादिस्पर्शविषयम् इत्य् एतद् व्याख्यातम् । यद् वा, &ldquo;तैर् उदक्यादिभिर् अस्पृष्टैः स्पृष्ट उपस्पृशेत् स्नायात्&rdquo; इति संवर्तवचनेन समानार्थम् । यद् अपि देवलेनोक्तम्,</p>
<blockquote>
<p>संस्पृश्याशुचिसंस्पृष्टं द्वितीयं चापि मानवः ।</p>
</blockquote>
<blockquote>
<p>हस्तौ पादौ च तोयेन प्रक्षाल्याचम्य शुद्ध्यति ॥</p>
</blockquote>
<p>इति, तद् अपि याज्ञवल्क्येन समानार्थम् । यद् अपि वृद्धशातातपेन,</p>
<blockquote>
<p>अशुचिं संस्पृशेद् अन्यम् एक एव स दुष्यति ।</p>
</blockquote>
<blockquote>
<p>तत्स्पृष्टो ऽन्यो न दुष्येत सर्वद्रव्येष्व् अयं विधिः ॥</p>
</blockquote>
<p>इति, तद् अपि तेनैव समानार्थम् । यद् अप्य् आदित्यपुराणे,</p>
<blockquote>
<p>ससूतकं समृतकं ससूतां वा रजस्वलां ।</p>
</blockquote>
<blockquote>
<p>स्पृष्ट्वा स्नायात् तु तत्स्पृष्टसंस्पर्शाद् आचमेद् बुधः ॥</p>
</blockquote>
<p>इति, तद् अपि संवर्तवचनेन समानार्थम् । अत्र कात्यायनः,</p>
<blockquote>
<p>चण्डालसूतिकोदक्यापतिताशौचकृच् छवान् ।</p>
</blockquote>
<blockquote>
<p>स्पृष्ट्वा स्नात्वा सुचिः प्रेतम् अनुगम्यानलं स्पृशेत् ॥</p>
</blockquote>
<p>इति, एतत् प्रमादसंस्पर्शविषयम् ।</p>
<blockquote>
<p>पतितं सूतिकाम् अन्त्यं सवं स्पृष्ट्वा च कामतः ।</p>
</blockquote>
<blockquote>
<p>स्नात्वा सचेलं स्पृष्ट्वाग्निं घृतं प्राश्य विशुद्ध्यति ॥</p>
</blockquote>
<p>इति स्मरणात् । अत्र प्रचेताः ।</p>
<blockquote>
<p>वस्त्रान्तरितसंस्पर्शः साक्षात् स्पर्शो ऽभिधीयते ।</p>
</blockquote>
<blockquote>
<p>साक्षात् स्पर्शे तु यत् प्रोक्तं तद् वस्त्रान्तरिते ऽपि च ॥ इति ।</p>
</blockquote>
<p>व्यासो ऽपि ।</p>
<blockquote>
<p>चण्डालपतितौ दृष्ट्वा नरः पश्येत भास्करम् ।</p>
</blockquote>
<blockquote>
<p>स्नातस् त्व् एतौ समालोक्य सचेलं स्नानम् अर्हति ॥</p>
</blockquote>
<blockquote>
<p>सूतिकापतितोदक्याश् चण्डालं च चतुर्थकम् ।</p>
</blockquote>
<blockquote>
<p>यथाक्रमं परिहरेद् एकद्वित्रिचतुर्युगम् ॥</p>
</blockquote>
<p>वैयाघ्रपादो ऽपि ।</p>
<blockquote>
<p>चण्डालं पतितं चैव दूरतः परिवर्जयेत् ।</p>
</blockquote>
<blockquote>
<p>गोवालव्यजनाद् अर्वाक् सवासा जलम् आविशेत् ॥ इति ।</p>
</blockquote>
<p>एतद् अतिसङ्कटस्थानविषयम् इति कैश्चिद् व्याख्यातम् । विष्णुर् अपि ।</p>
<blockquote>
<p>चण्डालोदक्यासंस्पर्शे स्नानं कृत्वा विशुद्ध्यति । इति ।</p>
</blockquote>
<p>पराशरो ऽपि ।</p>
<blockquote>
<p>चैत्यवृक्षश् चितिर् यूपश् चण्डालः सोमविक्रयी ।</p>
</blockquote>
<blockquote>
<p>एतांस् तु ब्राह्मणः स्पृष्ट्वा सचेलो जलम् आविसेत् ॥ इति ।</p>
</blockquote>
<p>चितिप्रदेशारोपितवृक्षः चैत्यवृक्षः । अङ्गिरा अपि ।</p>
<blockquote>
<p>यस् तु छायां श्वपाकस्य ब्राह्मणो ह्य् अधिरोहति ।</p>
</blockquote>
<blockquote>
<p>तत्र स्नानं प्रकुर्वीत घृतं प्राश्य विशुध्यति ॥</p>
</blockquote>
<p>आपस्तम्बो ऽपि ।</p>
<blockquote>
<p>एकशाखां समारूढश् चण्डालादिर् यदा भवेत् ।</p>
</blockquote>
<blockquote>
<p>ब्राह्मणस् तत्र निवसन् स्नानेन शुचिताम् इयात् ॥ इति ।</p>
</blockquote>
<p>शाखाग्रहणम् एवंजातीयकद्रव्योपलक्षणार्थम् । अत एव संग्रहकारः ।</p>
<blockquote>
<p>तार्णे संस्तर एकस्मिन्न् अस्पृश्यैः स तिष्ठति ।</p>
</blockquote>
<blockquote>
<p>अस्पृश्यैस् तैर् अदुष्टो ऽस्मीत्य् एवं मूढस् तु मन्यते ॥ इति ।</p>
</blockquote>
<p>तार्णे तृणनिर्मिते । अत्र रजस्वलां प्रकृत्य अङ्गिराः ।</p>
<blockquote>
<p>स्नानं रजस्वलायास् तु चतुर्थे ऽहनि निर्दिशेत् ।</p>
</blockquote>
<blockquote>
<p>कुर्याद् रजसि निर्वृत्ते शौचार्थं तु ततः पुनः ॥ इति ।</p>
</blockquote>
<p>मनुर् अपि ।</p>
<blockquote>
<p>रजस्य् उपरते साध्वी स्नानेन स्त्री रजस्वला ।</p>
</blockquote>
<p>रजोनिवृत्त्यनन्तरं पुनः स्नानेन साध्वी दैवादिकर्मयोग्येत्य् अर्थः । यत् पुनर् अङ्गिरोवचनम्,</p>
<blockquote>
<p>शुद्धा भर्तुश् चतुर्थे ऽह्नि स्नाता नारी रजस्वला ।</p>
</blockquote>
<blockquote>
<p>दैवे कर्मणि पित्र्ये च पञ्चमे ऽहन्ति शुध्यति ॥</p>
</blockquote>
<p>इति, तद् रजोनिवृत्तिकालोपलक्षणार्थम् । यतः स एवाह ।</p>
<blockquote>
<p>शध्वाचारा न तावत् स्यात् स्नातापि स्त्री रजस्वला ।</p>
</blockquote>
<blockquote>
<p>यावत् प्रवर्तमानं हि रजो न विनिवर्तते ॥ इति ।</p>
</blockquote>
<p>साध्वाचारा दैवादिकर्मयोग्येत्य् अर्थः । स्पर्शयोग्या तु स्नानानन्तरं भवत्य् एव । तद् आह कात्यायनः ।</p>
<blockquote>
<p>रजस्वला चतुर्थे ऽह्नि स्नानाच् छुद्धिम् अवाप्नुयात् । इति ।</p>
</blockquote>
<p>यदा तु रोगेण रजो निःसरति तदा न तेनाशुद्धिर् इत्य् आह अङ्गिराः ।</p>
<blockquote>
<p>रोगेण यद् रजः स्त्रीणाम् अत्यर्थं तु प्रवर्तते ।</p>
</blockquote>
<blockquote>
<p>अशुद्धा नैव तास् तेन यस्माद् वैकारिकं हि तत् ॥ इति ।</p>
</blockquote>
<p>एवम् अकाले ऽपि रजोदर्शने द्रष्टव्यम् । तथा च स्मृत्यन्तरम् ।</p>
<blockquote>
<p>अकाले यद् भवेत् स्त्रीणां रक्तम् आहुर् मनीषिणः ।</p>
</blockquote>
<blockquote>
<p>काले तु यद् रजः प्रोक्तं तस्मात् तत्रैव साशुचिः ॥ इति ।</p>
</blockquote>
<p>अत्र संवर्तः ।</p>
<blockquote>
<p>श्ववराहखरान् उष्ट्रान् वृकगोमायुवानरान् ।</p>
</blockquote>
<blockquote>
<p>काककुक्कुटगृध्रांश् च स्पृष्ट्वा स्नानं समाचरेत् ॥ इति ।</p>
</blockquote>
<p>पैठीनसिर् अपि: &ldquo;काकोलूकस्पर्शने सचेलं स्नानम् । अनुदकमूत्रपुरीषकरणे सचेलं स्नानम्, महाव्याहृतिभिर् होमश् च&rdquo; इति । तदनन्तरम् उदकलाभ इत्य् अर्थः,</p>
<blockquote>
<p>कृत्वा मूत्रं पुरीषं वा यदा नैवोदकं लभेत् ।</p>
</blockquote>
<blockquote>
<p>स्नात्वा लब्धोदकः पस्चात् सचेलेस् तु विशुद्ध्यति ॥</p>
</blockquote>
<p>इत्य् अङ्गिरःस्मरणात् । व्यासो ऽपि ।</p>
<blockquote>
<p>भासवानरमार्जारखरोष्ट्राणां शुनां तथा ।</p>
</blockquote>
<blockquote>
<p>सूकराणाम् अमेध्यं वै स्पृष्ट्वा स्नायात् सचेलकम् ॥</p>
</blockquote>
<p>हारीतो ऽपि ।</p>
<blockquote>
<p>एलकं कुक्कुटं ककं श्वसृगलशिवावृकान् (?) ।</p>
</blockquote>
<blockquote>
<p>चितियूपश्मशानानि विड्वराहखराशुचीन् ।</p>
</blockquote>
<blockquote>
<p>अवकीर्णिनम् अन्त्यं च स्पृष्ट्वा स्नानं समाचरेत् ॥</p>
</blockquote>
<p>मार्कण्डेयपुराणे ऽपि ।</p>
<blockquote>
<p>अभोज्यसूतिकाषण्डमार्जाराखुश्वकुक्कुटम् ।</p>
</blockquote>
<blockquote>
<p>पतितापविद्धचण्डालमृतहारांश् च धर्मवित् ॥</p>
</blockquote>
<blockquote>
<p>संस्पृश्य शुद्ध्यति स्नानान् नोदक्याग्रामसूकरौ ।</p>
</blockquote>
<blockquote>
<p>तद्वच् च सूतिकाशौचदूषितौ पुरुषाव् अपि ॥</p>
</blockquote>
<p>षट्त्रिंशन्मते ।</p>
<blockquote>
<p>बौद्धान् पाशुपताञ् जैनान् लोकायतिककापिलान् ।</p>
</blockquote>
<blockquote>
<p>विकर्मस्थान् द्विजान् स्पृष्ट्वा सचेलो जलम् आविशेत् ॥</p>
</blockquote>
<blockquote>
<p>कापालिकांस् तु संस्पृश्य प्राणायामो ऽधिको मतः ।</p>
</blockquote>
<p>ब्रह्माण्डपुराणे ऽपि ।</p>
<blockquote>
<p>शैवान् पाशुपतान् स्पृष्ट्वा लोकायतिकनास्तिकान् ।</p>
</blockquote>
<blockquote>
<p>विकर्मस्थान् द्विजान् शूद्रान् सवासा जलम् आविशेत् ॥</p>
</blockquote>
<p>संवर्तो ऽपि ।</p>
<blockquote>
<p>शूद्रोच्छिष्टं द्विजः स्पृष्ट्वा उच्छिष्टं शूद्रम् एव वा ।</p>
</blockquote>
<blockquote>
<p>शुचिम् अप्य् अवगूह्यैनं सवासा जलम् आविशेत् ॥</p>
</blockquote>
<p>अवगूह्य स्पृष्ट्वेत्य् अर्थः । स्मृत्यन्तरे ऽपि ।</p>
<blockquote>
<p>चितिं च चितिकाष्ठं च यूपं चण्डालम् एव च ।</p>
</blockquote>
<blockquote>
<p>स्पृष्ट्वा देवलकं चैव सवासा जलम् आविशेत् ॥</p>
</blockquote>
<blockquote>
<p>देवार्चनपरो विप्रो वित्तार्थि वत्सरत्रयम् ।</p>
</blockquote>
<blockquote>
<p>स वै देवलको नाम हव्यकव्येषु गर्हितः ॥</p>
</blockquote>
<p>यमो ऽपि ।</p>
<blockquote>
<p>शुना चैव श्वपाकेन मृतनिर्हरणेन वा ।</p>
</blockquote>
<blockquote>
<p>स्पृष्टमात्रस् तु कुर्वीत सचेलं प्लावनं जले ॥ इति ।</p>
</blockquote>
<p>शुनि विशेषम् आह आपस्तम्बः: &ldquo;शुनोपहतः सचेलो ऽवहाहेत । प्रक्षाल्य वा तं देशम् अग्निना संस्पृश्य पुनः प्रक्षाल्य पादौ चाचम्य प्रयतो भवति&rdquo; इति । सचेलावगाहनं नाभेर् ऊर्ध्वाङ्गस्पर्शनविषयम् । तथा च विष्णुः ।</p>
<blockquote>
<p>नाभेर् अधः कराग्रं वा शुना यद्य् उपहन्यते ।</p>
</blockquote>
<blockquote>
<p>प्रक्षाल्य दर्भैर् संज्वाल्य पुनर् आचम्य शुध्यति ॥</p>
</blockquote>
<blockquote>
<p>नाभेर् ऊर्ध्वं शुना स्पृष्टो लिप्तो ऽमेध्येन वा पुनः ।</p>
</blockquote>
<blockquote>
<p>प्रक्षाल्य मृधिर् अङ्गानि सचेलं स्नानम् अर्हति ॥ इति ।</p>
</blockquote>
<p>एवं रजकादिस्पर्शने वेदितव्यम् । तथा च शातातपः ।</p>
<blockquote>
<p>रजकश् चर्मकृच् चैव व्याधजालोपजीविनौ ।</p>
</blockquote>
<blockquote>
<p>निर्णेजकः सौनिकश् च नटश् शैलूषकस् तथा ॥</p>
</blockquote>
<blockquote>
<p>मुखेभगस् तथा श्वा च वनिताः सर्ववर्णगाः ।</p>
</blockquote>
<blockquote>
<p>चक्री ध्वजी वध्यघाती ग्रामकुक्कुटसूकरौ ॥</p>
</blockquote>
<blockquote>
<p>एतैर् यद् अङ्गं स्पृष्टं स्याच् छिरोवर्जं द्विजातिषु ।</p>
</blockquote>
<blockquote>
<p>तोयेन क्षालनं कृत्वा आचान्ताः प्रयता मताः ॥</p>
</blockquote>
<p>रजको वस्तादिरागकर्ता । निर्णेजकश् चेलधावकः । सैनिको हिंस्रः । नटो जातिविशेषः । अनटो ऽपि रङ्गावतरणजीवी शैलूषकः । मुखेभगः षण्डविशेषः । ध्वजी मद्यविक्रेता । अत्रापि श्वसाहचर्याच् छिरोग्रहणं नाभेर् ऊर्ध्वाङ्गोपलक्षणार्थम् । शङ्खो ऽपि ।</p>
<blockquote>
<p>रथ्याकर्दमतोयेन ष्ठीवनाद्येन वा तथा ।</p>
</blockquote>
<blockquote>
<p>नाभेर् ऊर्ध्वं नरः स्पृष्टः सद्यः स्नानेन शुद्ध्यति ॥</p>
</blockquote>
<p>जातूकर्णो ऽपि ।</p>
<blockquote>
<p>ऊर्ध्वं नाभेः करौ मुक्त्वा यद् अङ्गं स्पृसते खगः ।</p>
</blockquote>
<blockquote>
<p>स्नानं तत्र प्रकुर्वीत शेषं प्रक्षाल्य शुद्ध्यति ॥</p>
</blockquote>
<p>खगः पक्षी । यदि पुनर् अशुद्ध एव श्वादीन् स्पृशति तदा विशेषो देवलेन दर्शितः ।</p>
<blockquote>
<p>श्वपाकं पतितं व्यङ्ग्म् उन्मत्तं शवदाहकम् ।</p>
</blockquote>
<blockquote>
<p>सूतिकां स्राविकां नारीं रजसा च परिप्लुताम् ॥</p>
</blockquote>
<blockquote>
<p>शुककुक्कुटवाराहान् ग्राम्यान् संस्पृश्य मानवः ।</p>
</blockquote>
<blockquote>
<p>सचेलः सशिराः स्नात्वा तदानीम् एव शुद्ध्यति ॥</p>
</blockquote>
<blockquote>
<p>अशुद्धान् स्वयम् अप्य् एतान् अशुद्धस् तु यदि स्पृशेत् ।</p>
</blockquote>
<blockquote>
<p>विशुद्ध्यत्य् उपवासेन तथा कृच्छ्रेण वा पुनः ॥ इति ।</p>
</blockquote>
<p>स्राविका प्रसवस्य कारयित्री । एतद् बुद्धिपूर्वकस्पर्शविषयम् । तथा च कूर्मपुराणम् ।</p>
<blockquote>
<p>उच्छिष्टो ऽद्भिर् अनाचान्तश् चण्डालं वा स्पृशेद् द्विजः ।</p>
</blockquote>
<blockquote>
<p>प्रमादाद् वा जपेत् स्नात्वा गायत्रष्टसहस्रकम् ॥</p>
</blockquote>
<blockquote>
<p>चण्डालपतितादींस् तु कामाद् यः संस्पृशेद् द्विजः ।</p>
</blockquote>
<blockquote>
<p>उच्छिष्टस् तत्र कुर्वीत प्राजापत्यं विशुद्धये ॥ इति ।</p>
</blockquote>
<p>अनेनैवाभिप्रायेण विष्णुर् अपि ।</p>
<blockquote>
<p>अनुच्छिष्टेन संस्पृष्टे स्नानं येन विधीयते ।</p>
</blockquote>
<blockquote>
<p>तेनैवोच्छिष्टसंस्पृष्टः प्राजापत्येन शुद्ध्यति ॥</p>
</blockquote>
<p>अत्र संवर्तः ।</p>
<blockquote>
<p>नीलीं नीलीविकारांश् च मानुष्यास्थ्य् अपि वा द्विजः ।</p>
</blockquote>
<blockquote>
<p>चण्डालपतितच्छायां स्पृष्ट्वा स्नानं समाचरेत् ॥</p>
</blockquote>
<p>एतत् सस्नेहास्थिविषयम् । यद् आह मनुः ।</p>
<blockquote>
<p>नारं स्पृष्ट्वास्थि सस्नेहं स्नात्वा विप्रो विशुद्ध्यति ।</p>
</blockquote>
<blockquote>
<p>आचम्यैव तु निःस्नेहं गाम् आलभ्यार्कम् ईक्ष्य वा ॥</p>
</blockquote>
<p>अमानुषे तु विष्णूक्तं द्रष्टव्यम्: &ldquo;भक्ष्यवर्जं पञ्चनखशवं तदस्थि सस्नेहं च स्पृष्ट्वा स्नायात्&rdquo; इति । अत्र यमः ।</p>
<blockquote>
<p>अजीर्णे ऽभ्युदिते वान्ते श्मश्रुकर्मणि मैथुने ।</p>
</blockquote>
<blockquote>
<p>दुःस्वप्ने दुर्जनस्पर्शे स्नानमात्रं विधीयते ॥</p>
</blockquote>
<p>अजीर्णे ऽपरेद्युर् भुक्तोद्गारे । अभ्युदिते शयानस्यादित्ये । पुराणे ऽपि ।</p>
<blockquote>
<p>स्पृष्ट्वा रुद्रस्य निर्माल्यं सवासा आप्लुतः शुचिः ।</p>
</blockquote>
<p>पराशरो ऽपि ।</p>
<blockquote>
<p>दुःस्वप्ने मैथुने वान्ते विरिक्ते क्षुरकर्मणि ।</p>
</blockquote>
<blockquote>
<p>चितियूपश्मशानानां स्पर्शने स्नानम् आचरेत् ॥</p>
</blockquote>
<blockquote>
<p>अस्थिमञ्चयनात् (?) पूर्वं रुदित्वा स्नानम् आचरेत् ।</p>
</blockquote>
<blockquote>
<p>अन्तर्दशाहे विप्रस्य ऊर्ध्वम् आचमनं स्मृतम् ॥</p>
</blockquote>
<p>अत्रास्थिमञ्चनाद् ऊर्ध्वं (अन्तर्दशाहे) आचमनम् इति संबन्धः । वमनादौ तु विशेषम् आह यमः ।</p>
<blockquote>
<p>वान्तो विरिकः स्नात्वा तु घृतप्राशनम् आचरेत् ।</p>
</blockquote>
<blockquote>
<p>आचामेद् एव भुक्त्वान्नं स्नानं मैथुनिनः स्मृतम् ॥ इति ।</p>
</blockquote>
<p>भुक्त्वान्नम् अनन्तरं वान्त आचामेद् इत्य् अर्थः । मैथुनिनः स्नानम् ऋतुकालविषयम् । यद् आह शातातपः ।</p>
<blockquote>
<p>ऋतौ तु गर्भशङ्कित्वात् स्नानं मैथुनिनः स्मृतम् ।</p>
</blockquote>
<blockquote>
<p>अनृतौ तु यदा गच्छेच् छौचं मूत्रपुरीषवत् ॥ इति ।</p>
</blockquote>
<p>अत्र मूत्रपुरीषवच् छौचद्वयम् अपि कार्यम् इत्य् अर्थः । स्मृत्यन्तरे त्व् अनृताव् अपि कालविसेषे स्नानम् उक्तम् ।</p>
<blockquote>
<p>अष्टम्यां च चतुर्दश्यां दिवा पर्वणि मैथुनम् ।</p>
</blockquote>
<blockquote>
<p>कृत्वा सचेलं स्नात्वा तु वारुणीभिश् च मार्जयेत् ॥ इति ।</p>
</blockquote>
<p>अत्र व्यासः ।</p>
<blockquote>
<p>रात्रौ स्नानं न कुर्वीत दनं चैव विशेषतः ।</p>
</blockquote>
<blockquote>
<p>नैमित्तिकं तु कुर्वन्ति स्नानं दानं च रात्रिषु ॥</p>
</blockquote>
<p>एतन् मध्यमयामाभिप्रायम् । यद् आह देवलः ।</p>
<blockquote>
<p>महानिषा तु विज्ञेया मध्यस्थं प्रहरद्वयम् ।</p>
</blockquote>
<blockquote>
<p>तस्मात् स्नानं न कुर्वीत काम्यनैमित्तिकाद् ऋते ॥</p>
</blockquote>
<p>पैठीनसीर् अपि।</p>
<blockquote>
<p>अपेयं हि सदा तोयं रात्रिमध्यमयामयोः ।</p>
</blockquote>
<blockquote>
<p>स्नानं चैव न कर्तव्यं तथैवाचमनक्रिया ॥ इति ।</p>
</blockquote>
<p>अनेन महानिशायाम् एव स्नाननिषेधाद् अन्यत्र रात्राव् अप्य् अविरुद्धम् इति गम्यते । अत एव पराशरः ।</p>
<blockquote>
<p>महानिशा तु विज्ञेया मध्यस्थं प्रहरद्वयम् ।</p>
</blockquote>
<blockquote>
<p>प्रदोषपश्चिमौ यामौ दिनवत् स्नानम् आचरेत् ॥ इति ।</p>
</blockquote>
<p>एतद् अप्य् आपद्विषयम् । यद् आह स एव ।</p>
<blockquote>
<p>दिवाकरकरैः पूतं दिवा स्नानं प्रशस्यते ।</p>
</blockquote>
<blockquote>
<p>अप्रशस्तं निशास्नानं राहोर् अन्यत्र दर्शनात् ॥</p>
</blockquote>
<p>अहनि स्नाने संभवति रात्राव् अप्रशस्तम् इत्य् अर्थः । राहुदर्शनग्रहणं संक्रान्त्यादेर् अपि प्रदर्शनार्थम् । अत एव देवलः ।</p>
<blockquote>
<p>राहुदर्शनसंक्रान्तिविवाहात्ययवृद्धिषु ।</p>
</blockquote>
<blockquote>
<p>स्नानदानादिकं कुर्यान् निशि काम्यव्रतेषु च ॥</p>
</blockquote>
<p>अत्ययो मरणम् । वृद्धिर् जननम् । योगयाज्ञवल्क्यो ऽपि ।</p>
<blockquote>
<p>ग्रहणोद्वाहसंक्रान्तियात्रार्तिप्रसवेषु च ।</p>
</blockquote>
<blockquote>
<p>स्नानं नैमित्तिकं ज्ञेयं रात्राव् अपि तद् इष्यते ॥ इति ।</p>
</blockquote>
<p>आर्तिर् मरणम् । पराशरो ऽपि ।</p>
<blockquote>
<p>पुत्रजन्मनि यज्ञे च तथा संक्रमणे रवेः ।</p>
</blockquote>
<blockquote>
<p>राहोश् च दर्शने स्नानं प्रशस्तं नान्यथा निशि ॥</p>
</blockquote>
<p>यज्ञे ऽवभृथे । रात्रिस्नाने तु विशेषम् आह यमः ।</p>
<blockquote>
<p>विप्रः स्पृष्टो निशायां तु उदक्यापतितेन वा ।</p>
</blockquote>
<blockquote>
<p>दिवानीतेन तोयेन स्नापयेद् अग्निसंनिधौ ॥ इति ।</p>
</blockquote>
<p>तोयेन स्वर्णसहितेनेति शेषः । तथा च पराशरः ।</p>
<blockquote>
<p>दिवाहृतं तु यत् तोयं कृत्वा स्वर्णयुतं तु तत् ।</p>
</blockquote>
<blockquote>
<p>रात्रौ स्नाने तु संप्राप्ते स्नायाद् अनलसंनिधौ ॥ इति ।</p>
</blockquote>
<p>यदि दिवाहृतं न संभवति तदा विशेषम् आह मरीचिः ।</p>
<blockquote>
<p>दिवाहृतं तु यत् तोयं ग्र्हे यदि न विद्यते ।</p>
</blockquote>
<blockquote>
<p>प्रज्वाल्याग्निं ततः स्नायान् नदीपुष्करिणीषु च ॥</p>
</blockquote>
<p>कात्यायनो ऽपि ।</p>
<blockquote>
<p>प्रवेशाद् वरुणस्याप्सु न रात्रौ जलम् उद्धरेत् ।</p>
</blockquote>
<blockquote>
<p>अन्यत्र धाम्नि इत्य् एव तत्रस्थे स्नानम् इष्यते ॥</p>
</blockquote>
<p>धाम्नो धाम्न इति समन्त्रोद्धरणाद् अन्यत्र रात्रौ जलं नोद्धरेद् इत्य् अर्थः । अत्रापि विशेषम् आह पराशरः ।</p>
<blockquote>
<p>यदि गेहे न तोयं स्यात् तावच् छुद्दिः कथं भवेत् ।</p>
</blockquote>
<blockquote>
<p>धाम्नो धाम्नेति मन्त्रेण गृह्णीयाद् अग्निसंनिधौ ॥</p>
</blockquote>
<blockquote>
<p>रात्रौ गृहांशुभिः पूतं दिवा पूतं तु भानुना ।</p>
</blockquote>
<blockquote>
<p>अनेनैव विशुद्ध्येत यथा रात्रौ तथा दिवा ॥</p>
</blockquote>
<p>अत्र ब्रह्माण्डपुराणम् ।</p>
<blockquote>
<p>नित्यं नैमित्तिकं काम्यं त्रिविधं स्नानम् उच्यते ।</p>
</blockquote>
<blockquote>
<p>तर्पणं तु भवेत् तस्य अङ्गत्वेन प्रकीर्तितम् ॥ इति ।</p>
</blockquote>
<p>नैमित्तिके ऽप्य् अस्य क्वचिद् अपवादम् आह आपस्तम्बः ।</p>
<blockquote>
<p>अस्पृश्यस्पर्शने वान्ते अश्रुपाते क्षुरे भगे ।</p>
</blockquote>
<blockquote>
<p>स्नानं नैमित्तिकं कार्यं दैवपित्र्यविवर्जितम् ॥</p>
</blockquote>
<p>अत्र विशेषम् आह विष्णुः ।</p>
<blockquote>
<p>स्नानार्हो यो निमित्तेन कृत्वा तोयावगाहनम् ।</p>
</blockquote>
<blockquote>
<p>आचम्य प्रयतः पश्चात् स्नानं विधिवद् आचरेत् ॥</p>
</blockquote>
<p>कृत्वावगाहनं तूष्णीम् इति शेषः । तथा च योगयाज्ञवल्क्यः ।</p>
<blockquote>
<p>तूष्णीम् एवावहाहेत यदा स्याद् असुचिर् नरः ।</p>
</blockquote>
<blockquote>
<p>आचम्य प्रयतः पश्चात् स्नानं विधिवद् आचरेत् ॥</p>
</blockquote>
<p>अत्र वृद्धशातातपः ।</p>
<blockquote>
<p>चण्डालादेस् तु संस्पर्शे वारुणं स्नानम् आचरेत् ।</p>
</blockquote>
<blockquote>
<p>इतराणि तु चत्वारि यथायोगं स्मृतानि वै ॥</p>
</blockquote>
<p>इतराणि ब्राह्मादीनि । योगयाज्ञवल्क्यो ऽपि ।</p>
<blockquote>
<p>प्रायश्चित्ते समुत्पन्ने स्नानम् एव विधीयते ।</p>
</blockquote>
<blockquote>
<p>पूर्वोद्दिष्टैस् तथा मन्त्रैर् अन्यथा मार्जनं स्मृतम् ॥ इति ।</p>
</blockquote>
<p>अन्यथा नित्यस्नाने । वारुणे तु विशेषम् आह गर्गः ।</p>
<blockquote>
<p>कुर्यान् नैमित्तिकस्नानं शीताद्भिः काम्यम् एव च ।</p>
</blockquote>
<blockquote>
<p>नित्यं यादृच्छिकं चैव यथारुचि समाचरेत् ॥ इति ।</p>
</blockquote>
<p>यादृच्छिकं मलापकर्षणार्थम्,</p>
<blockquote>
<p>मलव्यपोहनफलं स्नानं यादृच्छिकं तु तत् ।</p>
</blockquote>
<p>इति तेनैवोक्तत्वात् । आतुरस्नानं प्रकृत्य पराशरः ।</p>
<blockquote>
<p>आतुरस्नान उत्पन्ने दशकृत्वो ह्य् अनातुरः ।</p>
</blockquote>
<blockquote>
<p>स्नात्वा स्नात्वा स्पृशेद् एनं ततः शुद्ध्येत् स आतुरः ॥</p>
</blockquote>
<blockquote>
<p>स्नाने नैमित्तिके प्राप्ते नारी यदि रजस्वला ।</p>
</blockquote>
<blockquote>
<p>पात्रान्तरिततोयेन स्नानं कृत्वा व्रतं चरेत् ॥</p>
</blockquote>
<blockquote>
<p>सिक्तगात्रा भवेद् अद्भिः साङ्गोपाङ्गा कथंचन ।</p>
</blockquote>
<blockquote>
<p>न वस्त्रपीडनं कुर्यान् नान्यद् वासश् च धारयेत् ॥</p>
</blockquote>
<p>आतुरो रोगी । उशनापि ।</p>
<blockquote>
<p>ज्वराभिभूता या नारी रजसा च परिप्लुता ।</p>
</blockquote>
<blockquote>
<p>कथं तस्या भवेच् छौचं शुद्धिः स्यात् केन कर्मणा ॥</p>
</blockquote>
<blockquote>
<p>चतुर्थे ऽहनि संप्राप्ते स्पृशेद् अन्या तु ताम् स्त्रियम् ।</p>
</blockquote>
<blockquote>
<p>सहसा सा विगाह्यापः स्नात्वा स्नात्वा पुनः स्पृशेत् ॥</p>
</blockquote>
<blockquote>
<p>दशद्वादशकृत्वो वा आचामेच् च पुनः पुनः ।</p>
</blockquote>
<blockquote>
<p>अन्ये तु वाससां त्यागस् ततः शुद्धा भवेत् तु सा ॥</p>
</blockquote>
<blockquote>
<p>दद्याच् छक्त्या ततो दानं पुण्याहेन विसुद्ध्यति ॥ इति ।</p>
</blockquote>
<p>तथा सूतिकामरणे स्मृत्यन्तरे विशेषो दर्शितः ।</p>
<blockquote>
<p>सूतिकायां मृतायां तु कथं कुर्वन्ति याज्ञिकाः।</p>
</blockquote>
<blockquote>
<p>कुम्भे सलिलम् आदाय पञ्चगव्यं तथैव च ॥</p>
</blockquote>
<blockquote>
<p>पुण्याभिर् अभिमन्त्र्यापो वाचा शुद्धिं लभेत् ततः ।</p>
</blockquote>
<blockquote>
<p>तेनैव स्नापयित्वा तु दाहं कुर्याद् यथाविधि ॥</p>
</blockquote>
<p>रजस्वलामरणे तु ।</p>
<blockquote>
<p>पञ्चभिः स्नापयित्वा तु गव्यैः प्रेतां रजस्वलाम् ।</p>
</blockquote>
<blockquote>
<p>वस्त्रान्तरावृतां कृत्वा दाहयेद् विधिपूर्वकम् ॥ इति ।</p>
</blockquote>
<p>अत्र शातातपः ।</p>
<blockquote>
<p>ग्रामे तु यत्र संस्पृष्टिर् यात्रायां कलहादिषु ।</p>
</blockquote>
<blockquote>
<p>ग्रामसंदूषणे चैव स्पृष्टिदोषो न विद्यते ॥</p>
</blockquote>
<p>ग्रामे राजमार्गादौ । षट्त्रिंशन्मते ऽपि ।</p>
<blockquote>
<p>देवयात्राविवाहेषु यज्ञेषु प्रकृतेषु च ।</p>
</blockquote>
<blockquote>
<p>उत्सवेषु च सर्वेषु स्पृष्ट्वा स्पृष्टिर् न विद्यते ॥</p>
</blockquote>
<p>बृहस्पतिर् अपि ।</p>
<blockquote>
<p>तीर्थे विवाहे यात्रायां संग्रामे देशविप्लवे ।</p>
</blockquote>
<blockquote>
<p>नगरग्रामदाहे च स्पृष्ट्वा स्पृष्टिर् न दुष्यति ॥</p>
</blockquote>
<p>एतच् च वाक्यत्रयं यत्राहम् अनेन स्पृष्ट इति ज्ञानं नास्ति तद्विषयम् इति केचित् । उच्छिष्टाशुचिस्पर्शनविषयम् इत्य् अन्ये । तत्र आपस्तम्बः: &ldquo;शक्तिविषये न मुहूर्तम् अप्य् अप्रयतः स्यात्&rdquo; इति ।</p>
<p>**इति स्मृतिचन्द्रिकायां नैमित्तिकस्नानि **</p>
<h2 id="कमयसननन">काम्यस्नानानि</h2>
<p><strong>अथ काम्यस्नानानि</strong></p>
<p>तत्र पुलस्त्यः ।</p>
<blockquote>
<p>पुष्ये च जन्मनक्षत्रे व्यतीपाते च वैधृतौ ।</p>
</blockquote>
<blockquote>
<p>अमायां च नदीस्नानं पुनात्य् आसप्तमं कुलम् ॥</p>
</blockquote>
<blockquote>
<p>रव्यङ्गारशनेर् वारे स्नानं कुर्वन्ति ये द्विजाः ।</p>
</blockquote>
<blockquote>
<p>व्याधिभिस् ते न पीड्यन्ते मृगैः केसरिणो यथा ॥</p>
</blockquote>
<blockquote>
<p>चैत्रकृष्णचतुर्दश्यां यः स्नायाच् छिवसंनिधौ ।</p>
</blockquote>
<blockquote>
<p>न प्रेतत्वम् अवाप्नोति गङ्गायां च विशेषतः ॥</p>
</blockquote>
<p>भविष्यत्पुराणे ।</p>
<blockquote>
<p>शिवलिङ्गसमीपे तु यत् तोयं पुरतः स्थितम् ।</p>
</blockquote>
<blockquote>
<p>शिवगङ्गेति तज्ज्ञेयं तत्र स्नात्वा दिवं व्रजेत् ॥</p>
</blockquote>
<p>यमो ऽपि ।</p>
<blockquote>
<p>कार्तिक्यां पुष्करे स्नातः सर्वपापैः प्रमुच्यते ।</p>
</blockquote>
<blockquote>
<p>माघ्यां स्नातः प्रयागे तु मुच्यते सर्वकिल्बिषैः ॥</p>
</blockquote>
<blockquote>
<p>ज्येष्ठमासे सिते पक्षे द्वादश्यां हस्तसंयुते ।</p>
</blockquote>
<blockquote>
<p>दशजन्माघहा गङ्गा तेन पापहरा स्मृता ॥</p>
</blockquote>
<blockquote>
<p>यमुनायां तथा स्नात्वा माघकृष्णचतुर्दशीम् ।</p>
</blockquote>
<blockquote>
<p>वैशाखे शुक्लपक्षे तु तृतीयायां तथैव च ॥</p>
</blockquote>
<blockquote>
<p>गङ्गातोये नरः स्नात्वा मुच्यते सर्वकिल्बिषैः ॥</p>
</blockquote>
<p>मार्कण्डेयो ऽपि ।</p>
<blockquote>
<p>गवां कोटिसहस्रस्य सम्यग् दत्तस्य यत् फलम् ।</p>
</blockquote>
<blockquote>
<p>तत् फलं जाह्नवीस्नाने राहुग्रस्ते दिवाकरे ॥</p>
</blockquote>
<p>पद्मपुराणे ऽपि ।</p>
<blockquote>
<p>कार्तिके नवमी शुक्ला पितॄणाम् उत्सवाय सा ।</p>
</blockquote>
<blockquote>
<p>तस्यां स्नानं हुतं दत्तम् अनन्तफलदं भवेत् ॥</p>
</blockquote>
<p>विष्णुर् अपि ।</p>
<blockquote>
<p>सूर्यग्रहणतुल्या तु शुक्ला माधस्य सप्तमी ।</p>
</blockquote>
<blockquote>
<p>अरुणोदयवेलायां तस्यां स्नानं महाफलम् ॥</p>
</blockquote>
<blockquote>
<p>पुनर्वसुबुधोपेता चैत्रमासे सिताष्टमी ।</p>
</blockquote>
<blockquote>
<p>स्रोतःसु विधिवत् स्नात्वा वाजपेयफलं लभेत् ॥</p>
</blockquote>
<p>शातातपो ऽपि ।</p>
<blockquote>
<p>अमावास्या भवे द्वारे यदा भूमिसुतस्य वै ।</p>
</blockquote>
<blockquote>
<p>जाह्नवीस्नानमात्रेण गोसहस्रफलं भवेत् ॥</p>
</blockquote>
<p>पुराणे ऽपि ।</p>
<blockquote>
<p>कार्तिकं स्कलं मासं नित्यस्नायी जितेन्द्रियः ।</p>
</blockquote>
<blockquote>
<p>जपन् हविष्यभुक् स्नातः सर्वपापैः प्रमुच्यते ॥</p>
</blockquote>
<blockquote>
<p>तुलामकरमेषेषु प्रातःस्नायी सदा भवेत् ।</p>
</blockquote>
<blockquote>
<p>हविष्यं ब्रह्मचर्यं च महापातकनाशनम् ॥</p>
</blockquote>
<p>यमो ऽपि ।</p>
<blockquote>
<p>य इच्छेद् विपुलान् भोगांश् चन्द्रसूर्यग्रहोपमान् ।</p>
</blockquote>
<blockquote>
<p>प्रातःस्नायी भवेन् नित्यं मासौ द्वौ माघफाल्गुनौ ॥</p>
</blockquote>
<p>मत्स्यपुराणे ऽपि ।</p>
<blockquote>
<p>आषाढादिचतुर्मासान् प्रातःस्नायी भवेन् नरः ।</p>
</blockquote>
<blockquote>
<p>विप्रेभ्यो भोजनं दत्वा कार्तिक्यां गोप्रदो भवेत् ॥</p>
</blockquote>
<blockquote>
<p>स वैष्णवं पदं याति विष्णुव्रतम् इदं स्मृतम् ॥</p>
</blockquote>
<p>वृद्धवासिष्ठो ऽपि ।</p>
<blockquote>
<p>रविसंक्रमणे पुण्ये न स्नायाद् यदि मानवः ।</p>
</blockquote>
<blockquote>
<p>सप्तजन्मसु रोगी स्याद् दुःखभागीह जायते ॥</p>
</blockquote>
<blockquote>
<p>सप्तजन्मातरं (?) रोगैः न विमुक्तः सदा भवेत् ॥</p>
</blockquote>
<p>मार्कण्डेयो ऽपि ।</p>
<blockquote>
<p>सर्वकालं तिलैः स्नानं पुण्यं व्यासो ऽब्रविन् मुनिः ।</p>
</blockquote>
<blockquote>
<p>तुष्यत्य् आमलकैर् विष्णुर् एकादश्यां विशेषतः ॥</p>
</blockquote>
<blockquote>
<p>श्रीकामस् तु सदा स्नानं कुर्वीतामलकैर् नरः ।</p>
</blockquote>
<blockquote>
<p>सपतमीं नवमीं चैव पर्वकालं च वर्जयेत् ॥</p>
</blockquote>
<p>अत्र ब्रह्माण्डपुराणम् ।</p>
<blockquote>
<p>नित्यं नैमित्तिकं काम्यं त्रिविधं स्नानम् उच्यते ।</p>
</blockquote>
<blockquote>
<p>तर्पणं तु भवेत् तस्य अङ्गत्वेन प्रकीर्तितम् ॥ इति ।</p>
</blockquote>
<p>गर्गो ऽपि ।</p>
<blockquote>
<p>कुर्यान् नैमित्तिकस्नानं शीताद्भिः काम्यम् एव च ।</p>
</blockquote>
<blockquote>
<p>नित्यं यादृच्छिकं चैव यथारुचि समाचरेत् ॥ इति ।</p>
</blockquote>
<p><strong>इति स्मृतिचन्द्रिकायां काम्यस्नानानि</strong></p>
<h2 id="मघसननवध">माघस्नानविधिः</h2>
<p><strong>अथ माघस्नानविधिः</strong></p>
<p>तत्र नारदीयपुराणम् ।</p>
<blockquote>
<p>संप्राप्ते माघमासे तु तपस्विजनवल्लभे ।</p>
</blockquote>
<blockquote>
<p>क्रोशन्ति सर्ववारीणि समुद्गच्छति भास्करे ॥</p>
</blockquote>
<blockquote>
<p>पुनीमः सर्वपापानि त्रिविधानि न संशयः ।</p>
</blockquote>
<blockquote>
<p>ब्रह्मघ्नेनापि यानि स्युस् तीव्रकर्मकृतानि च ॥</p>
</blockquote>
<blockquote>
<p>देवैस् तेजः परिक्षिप्तं माघमासे जलेषु वै ।</p>
</blockquote>
<blockquote>
<p>अतः पवित्रं हि जलमशेषाघौघनाशनम् ॥</p>
</blockquote>
<blockquote>
<p>नड्वलेषु तु न स्नायात् कौप्ये भाण्डे स्थिते जले ।</p>
</blockquote>
<blockquote>
<p>न सुखाल् लभ्यते पुण्यं पुण्यं कृच्छ्रेण लभ्यते ॥</p>
</blockquote>
<blockquote>
<p>माघमासे वरारोहे शस्तं वै निम्नगाजलम् ।</p>
</blockquote>
<blockquote>
<p>स्नातो वह्निं न सेवेत अस्नातो वा कथंचन ॥</p>
</blockquote>
<p>विष्णुर् अपि ।</p>
<blockquote>
<p>पौषफाल्गुनयोर् मध्ये प्रातःस्नायी सदा भवेत् ।</p>
</blockquote>
<blockquote>
<p>दर्शं वा पौर्णमासीं वा प्रारभ्य स्नानम् आचरेत् (?) ॥</p>
</blockquote>
<blockquote>
<p>पुण्यान्य् अहानि त्रिंशत् तु मकरस्थे दिवाकरे ।</p>
</blockquote>
<blockquote>
<p>तत्र चोत्थाय नियमं गृह्णीयाद् विधिपूर्वकम् ॥</p>
</blockquote>
<blockquote>
<p>माघमासम् इमं पूर्णं स्नास्ये ऽहं देव माधव ।</p>
</blockquote>
<blockquote>
<p>तीर्थस्यास्य जले नित्यम् इति संकल्प्य चेतसि ॥</p>
</blockquote>
<blockquote>
<p>ततः स्नात्वा गृही तीर्थे कृत्वा शिरसि वै मृदम् ।</p>
</blockquote>
<blockquote>
<p>वेदोक्तविधिना राजन् सूर्यस्यार्घ्यं निवेदयेत् ॥</p>
</blockquote>
<blockquote>
<p>पितॄन् संतर्पयित्वा तु अवतीर्य ततो जलात् ।</p>
</blockquote>
<blockquote>
<p>काष्ठा मौनी नमस्कृत्य पूजयेत् पुरुषोत्तमम् ॥</p>
</blockquote>
<blockquote>
<p>शङ्खचक्रधरं देवं माधवं नाम पूजयेत् ।</p>
</blockquote>
<blockquote>
<p>वह्नौ हुत्वा विधानेन ततस् त्व् एकाशनो भवेत् ॥</p>
</blockquote>
<blockquote>
<p>भूशय्याब्रह्मचर्येण शक्तः स्नानं समाचरेत् ।</p>
</blockquote>
<blockquote>
<p>अशक्तस्यां धनाढ्यस्य स्वेच्छा सर्वत्र कथ्यते ॥</p>
</blockquote>
<blockquote>
<p>अवश्यम् एव कर्तव्यं माघस्नानम् इति स्थितिः ।</p>
</blockquote>
<blockquote>
<p>तिलस्नायी तिलोद्वर्ती तिलहोमी तिलोदकी ॥</p>
</blockquote>
<blockquote>
<p>तिलदस् तिलभोक्ता च षट्तिलो नावसीदति ।</p>
</blockquote>
<blockquote>
<p>तिला आमलकाश् चैव तीर्थे देयास् तु नित्यशः ॥</p>
</blockquote>
<blockquote>
<p>तथा प्रज्वालयेद् वह्निम् इन्धनार्थं द्विजन्मनाम् ।</p>
</blockquote>
<blockquote>
<p>एवं स्नानस्यावसाने भोज्यं देयम् अवारितम् ॥</p>
</blockquote>
<blockquote>
<p>भोजयेद् द्विजदाम्पत्यं भूषयेद् वस्त्रभूषणैः ।</p>
</blockquote>
<blockquote>
<p>कम्बलाजिनरत्नानि वासांसि विविधानि च ॥</p>
</blockquote>
<blockquote>
<p>चेलकानि च देयानि प्रच्छादनपटास् तथा ।</p>
</blockquote>
<blockquote>
<p>उपानहौ तथा गुल्फमोचकौ पादमोचकौ ॥</p>
</blockquote>
<blockquote>
<p>अनेन विधिना दद्यान् माधवः प्रीयताम् इति ।</p>
</blockquote>
<p>अत्र पुराणोक्तो विशेषः ।</p>
<blockquote>
<p>सवित्रे प्रसवित्रे च परं धाम जले मम ।</p>
</blockquote>
<blockquote>
<p>त्वत्तेजसा परिभ्रष्टं पापं यातु सहस्रधा ॥</p>
</blockquote>
<blockquote>
<p>दिवाकर जगन्नाथ प्रभाकर नमो ऽस्तु ते ।</p>
</blockquote>
<blockquote>
<p>परिपूर्णं करिष्ये ऽहं माघस्नानं तवाज्ञया ॥</p>
</blockquote>
<p>इति संकल्पमन्त्रः ।</p>
<blockquote>
<p>अहन्य् अहनि दातव्यास् तिलाः शर्कर्यान्विताः ।</p>
</blockquote>
<blockquote>
<p>माघवसाने सुभगे विप्रान् संभोजयेत् तथा ॥</p>
</blockquote>
<blockquote>
<p>सूर्यो मे पीयतां देवो विष्णुमूर्तिर् निरञ्जनः ।</p>
</blockquote>
<blockquote>
<p>दम्पत्योर् वाससी सूक्ष्मे सप्तदान्यसमन्विते ॥</p>
</blockquote>
<blockquote>
<p>त्रिंशत् तु मोदका देयाः शर्करातिलसंयुताः ।</p>
</blockquote>
<blockquote>
<p>भागत्रयं तिलानां तु चतुर्थः शर्करांशकः ॥</p>
</blockquote>
<blockquote>
<p>अनभ्यङ्गी वरारोहे सर्वं मासं नयेद् व्रती ॥</p>
</blockquote>
<p>तत्र फलविशेषार्थिनो नियमविशेषम् आह विष्णुः ।</p>
<blockquote>
<p>संयतः पथि गच्छेत् तु मौनी पैशुन्यवर्जितः ।</p>
</blockquote>
<blockquote>
<p>यदीच्छेद् विपुलान् भोगांश् चन्द्रसूर्योपमाम् (?) शुभान् ॥</p>
</blockquote>
<blockquote>
<p>अप्रावृत्तश्रीरस् तु यःकामी स्नानम् आचरेत् ।</p>
</blockquote>
<blockquote>
<p>पदे पदे ऽश्वमेधस्य फलं प्राप्नोति मानवः ॥</p>
</blockquote>
<p>पुराणे ऽपि ।</p>
<blockquote>
<p>सरित्तोयं महावेगं नवकुम्भस्थं तथा ।</p>
</blockquote>
<blockquote>
<p>वयुना ताडितं रात्रौ गङ्गास्नानसमं व्रतम् ॥ इति ।</p>
</blockquote>
<p>एवं कुर्वतः फलम् आह विष्णुः ।</p>
<blockquote>
<p>बालास् तरुणका वृद्धा नरनारीनपुंसकाः ।</p>
</blockquote>
<blockquote>
<p>स्नात्वा माघे शुभे तीर्थे प्राप्नुवन्तीप्सितं फलम् ॥</p>
</blockquote>
<blockquote>
<p>पित्रा पितामहैः सार्धं प्रपितामहैः ।</p>
</blockquote>
<blockquote>
<p>मातृमातामहैः सार्धं वृद्धमातामहैः तथा ॥</p>
</blockquote>
<blockquote>
<p>एकविंशत्कुलैः सार्धं भुक्त्वा भोगान् यथेप्सितान् ।</p>
</blockquote>
<blockquote>
<p>माघमास्य् उषसि स्नात्वा विष्णुलोकं स गच्छति ॥</p>
</blockquote>
<p>पुराणे ऽपि ।</p>
<blockquote>
<p>एवं माघप्लवे याति भित्वा बिम्बं दिवाकरे ॥ इति ।</p>
</blockquote>
<p><strong>इति स्मृतिचन्द्रिकायां माघस्नानविधिः</strong></p>
<h2 id="मलपकरषणसनन-वषय">मलापकर्षणस्नान-विषयः</h2>
<p><strong>अथ मलापकर्षणस्नान-विषयाणि कानिचिद् वचनानि लिख्यन्ते</strong></p>
<p>अत्र वृद्धमनुः ।</p>
<blockquote>
<p>पक्षादौ च तवौ षष्ठ्यां रिक्तायां च तथा तिथौ ।</p>
</blockquote>
<blockquote>
<p>तैलेनाभ्यज्यमानस् तु धनायुर्भ्यां विहीयते ॥</p>
</blockquote>
<p>हारितो ऽपि ।</p>
<blockquote>
<p>पञ्चमीं दशमीं चैव पौर्णमासीं त्रयोदशीम् ।</p>
</blockquote>
<blockquote>
<p>एकादशीं तृतीयां च यस् तैलम् उपसेवते ॥</p>
</blockquote>
<blockquote>
<p>अभ्यङ्गस्पर्शनाद् वापि भक्षणाच् च तथैव च ।</p>
</blockquote>
<blockquote>
<p>उच्छीर्णा तस्य वृद्धिः स्याद् धनापत्यबलायुषाम् ॥</p>
</blockquote>
<p>बोधायनो ऽपि ।</p>
<blockquote>
<p>अष्टम्यां च चतुर्दश्यां दशम्यां च विशेषतः ।</p>
</blockquote>
<blockquote>
<p>शिरो ऽभ्यङ्गं वर्जयेत् तु पर्वसंधौ तथैव च ॥</p>
</blockquote>
<p>गर्गो ऽपि ।</p>
<blockquote>
<p>पञ्चदश्यां चतुर्दश्याम् अष्टम्यां रविसंक्रमे ।</p>
</blockquote>
<blockquote>
<p>द्वादश्यां सप्तमीषष्ठ्योस् तैलस्पर्शं विवर्जयेत् ॥</p>
</blockquote>
<blockquote>
<p>एवं वारनिषेधो ऽपि ज्योतिःशास्त्रे प्रदर्शितः ।</p>
</blockquote>
<blockquote>
<p>संतापः कान्तिर् अल्पायुर् धनं वै निधनं तथा ।</p>
</blockquote>
<blockquote>
<p>अनारोग्यं सर्वकामा अभ्यङ्गाद् भास्करादिषि ॥</p>
</blockquote>
<p>वामनपुराणे ऽपि ।</p>
<blockquote>
<p>नाभ्यङ्गम् अर्के न च भूमिपुत्रे क्षौरं च शुक्रे च कुजे च मांसम् ।</p>
</blockquote>
<blockquote>
<p>बुधे च योषित्पर्वर्जनीया शेषेषु कार्याणि सदैव कुर्यात् ॥</p>
</blockquote>
<blockquote>
<p>चित्रासु हस्ते श्रवणे च तैलं क्षुरं विशाखासु भिषक्षु वर्ज्यम् ।</p>
</blockquote>
<blockquote>
<p>मूले मृगे भाद्रपदासु मांसं योषिन्मखार्तिकसोत्तरासु ॥</p>
</blockquote>
<blockquote>
<p>तैलाभ्यङ्गो नार्कवारे न भौमे नो संक्रान्तौ वैधृतौ निष्टिषष्ठ्योः ।</p>
</blockquote>
<blockquote>
<p>पर्वस्व् अष्टम्यां च नेष्टः स इष्टः प्रोक्तो मुक्त्वा वासरे सूर्यसूनोः ॥</p>
</blockquote>
<p>सूर्यसूनुः शनैश्वरः । एवं चोत्तरादियुक्तां द्वितीयां विहायोत्तरासु तिथिष्व् अभ्यङ्गस्नानं कुर्याद् इत्य् उक्तं भवति । अत्र प्रचेताः ।</p>
<blockquote>
<p>सार्षपं गन्धतैलं च यत् तैलं पुष्पवासितम् ।</p>
</blockquote>
<blockquote>
<p>अन्यद् द्रव्ययुतं तैलं न दुष्यति कदाचन ॥</p>
</blockquote>
<p>यमो ऽपि ।</p>
<blockquote>
<p>घृतं च सार्षपं तैलं यत् तैलं पुष्पवासितम् ।</p>
</blockquote>
<blockquote>
<p>न दोषः पक्वतैलेषु स्नानाभ्यङ्गेषु नित्यशः ॥ इति ।</p>
</blockquote>
<p>अयं च तिथिविशेषनिषेधो ऽभ्यङ्गस्नान एव, न नित्यस्नानादौ । तथा च गर्गः ।</p>
<blockquote>
<p>पुत्रजन्मनि संक्रान्तौ श्राद्धे जन्मदिने तथा ।</p>
</blockquote>
<blockquote>
<p>नित्यस्नाने च कर्तव्ये तिथिदोषो न विद्यते ॥</p>
</blockquote>
<p>आपस्तम्बो ऽपि ।</p>
<blockquote>
<p>यादृच्छिकं तु यत् स्नानं भोगार्थं क्रियते द्विजैः ।</p>
</blockquote>
<blockquote>
<p>तन् निषिद्धं दशम्यादौ नित्यं नैमित्तिकं त्व् इति ॥</p>
</blockquote>
<p>एवं काम्ये ऽपि द्रष्टव्यम् । अत एव जाबालिः ।</p>
<blockquote>
<p>नित्यं न हापयेत् स्नानं काम्यं नैमित्तिकं च यत् ।</p>
</blockquote>
<blockquote>
<p>दशम्याम् अपि कर्तव्यं न तु यादृच्छिकं क्वचित् ॥ इति ।</p>
</blockquote>
<p>यादृच्छिकं मलापकर्षणार्थम्,</p>
<blockquote>
<p>मलव्यपोहनफलं स्नानं यादृच्छिकं तु तत् ।</p>
</blockquote>
<p>इति गर्गस्मरणात् । एवं च यद् उक्तम् आपस्तम्बेन,</p>
<blockquote>
<p>विना तु सन्ततस्नानं न स्नायाद् दशमीषु च ।</p>
</blockquote>
<p>इति, तत् काम्यनैमित्तिकयोर् अपि प्रदर्शनार्थम् इत्य् अवगन्तव्यम् ।</p>
<p><strong>इति स्मृतिचन्द्रिकायां मलापकर्षणस्नानम्</strong></p>
<h2 id="सनन-तथपरयकतनषध">स्नाने तिथिप्रयुक्तनिषेधाः</h2>
<p><strong>अथान्ये ऽपि तिथिप्रयुक्तनिषेधाः प्रदर्श्यन्ते</strong></p>
<p>तत्र क्रतुः ।</p>
<blockquote>
<p>षष्ठीं च सप्तमीं चैव नवमीं च त्रयोदशीम् ।</p>
</blockquote>
<blockquote>
<p>संक्रान्तौ रविवारे च स्नानम् आमलकैस् त्यजेत् ॥</p>
</blockquote>
<p>योगयाज्ञवल्क्यो ऽपि ।</p>
<blockquote>
<p>धात्रीफलैर् अमावास्या सप्तमीनवमीषु च ।</p>
</blockquote>
<blockquote>
<p>न स्नायात् तत्र हीयन्ते तेज आयुर् धनं सुताः ॥</p>
</blockquote>
<p>धात्री आमलकी । मार्कण्डेयो ऽपि ।</p>
<blockquote>
<p>सप्तम्यां न स्पृशेत् तैलं नीलवस्त्रं न धारयेत् ।</p>
</blockquote>
<blockquote>
<p>न चाप्य् आमलकैः स्नायान् न कुर्यात् कलहं नरः ॥</p>
</blockquote>
<p>व्यासो ऽपि ।</p>
<blockquote>
<p>षष्ठ्य् अष्टमी पञ्चदशी पक्षद्वयचतुर्दशी ।</p>
</blockquote>
<blockquote>
<p>अत्र संनिहितं पापं तैले मांसे क्षुरे भगे ॥</p>
</blockquote>
<p>एतद् दर्शपूर्णमासव्यतिरिक्तविषयम्, तस्य तत्रैव विधानात् । व्याघ्रो ऽपि ।</p>
<blockquote>
<p>अष्टम्यां च चतुर्दश्यां पञ्चदश्यां त्रिजन्मनि ।</p>
</blockquote>
<blockquote>
<p>तैलं मांसं व्यवायं च दन्तकाष्ठं च वर्जयेत् ॥</p>
</blockquote>
<p>व्यवायो मैथुनम् । अत्रिर् अपि ।</p>
<blockquote>
<p>षष्ठ्यां तैलम् अनायुष्यम् अष्टम्यां पिशितं (?) तथा ।</p>
</blockquote>
<blockquote>
<p>क्षुरकर्म चतुर्दश्याम् अमायां मैथुनं तथा ॥</p>
</blockquote>
<blockquote>
<p>दन्तकाष्ठम् अमावास्यां मैथुनं च चतुर्दशीम् ।</p>
</blockquote>
<blockquote>
<p>हन्ति सप्तकुलं पुंसां तैलग्रहणम् अष्टमीम् ॥</p>
</blockquote>
<p>पुराणे ऽपि ।</p>
<blockquote>
<p>कुहूपूर्णेन्दुसंक्रान्तिचतुर्दश्यष्टमीषु च ।</p>
</blockquote>
<blockquote>
<p>नरश् चण्डालयोनिः स्यात् तैलस्त्रीमांससेवनात् ॥</p>
</blockquote>
<p>धौम्यो ऽपि ।</p>
<blockquote>
<p>मांसाशने पञ्चदशी तैलाभ्यङ्गे चतुर्दशी ।</p>
</blockquote>
<blockquote>
<p>अष्टमीं ग्राम्यधर्मे च ज्वलन्तम् अपि पातयेत् ॥</p>
</blockquote>
<p>ग्राम्यधर्मो मैथुनम् । पुराणे ऽपि ।</p>
<blockquote>
<p>चतुर्दश्य् अष्टमी षष्ठी अमावास्या च पूर्णिमा ।</p>
</blockquote>
<blockquote>
<p>पर्वाण्य् एतानि राजेन्द्र रविसंक्रान्तिर् एव च ॥</p>
</blockquote>
<blockquote>
<p>तैलस्त्रीमांससंभोगी पर्वस्व् एतेषु यः पुमान् ।</p>
</blockquote>
<blockquote>
<p>विण्मूत्रभोजनं नाम प्रयाति नरकं ध्रुवम् ॥</p>
</blockquote>
<p>मार्कण्डेयो ऽपि ।</p>
<blockquote>
<p>अष्टमी च तथा षष्टी नवमी च चतुर्दशी ।</p>
</blockquote>
<blockquote>
<p>क्षुरकर्मणि वर्ज्याः स्युः पर्वसंधिस् तथैव च ॥</p>
</blockquote>
<blockquote>
<p>अमावास्यासु सर्वासु नववस्त्रं न धारयेत् ॥</p>
</blockquote>
<p>प्रचेता अपि ।</p>
<blockquote>
<p>विधुक्षये न गच्छेत प्राप्तकालाम् अपि स्त्रियम् ।</p>
</blockquote>
<blockquote>
<p>तैलं च न स्पृशेद् आमवृक्षादींश् च कर्तयेत् ॥</p>
</blockquote>
<p>विष्णुपुराणे ऽपि ।</p>
<blockquote>
<p>छिनत्ति वीरुधो यस् तु वीरुत्संस्थे निशाकरे ।</p>
</blockquote>
<blockquote>
<p>पत्रं वा पातयत्य् एकं ब्रह्महत्यां स विन्दति ॥</p>
</blockquote>
<p>शङ्खो ऽपि ।</p>
<blockquote>
<p>अमावास्यासु न छिन्द्यात् कुशांस् तु समिधस् तथा ।</p>
</blockquote>
<blockquote>
<p>सर्वत्रावस्थिते सोमे हिंसायां ब्रह्महा भवेत् ॥</p>
</blockquote>
<p>पैठीनसिर् अपि: &ldquo;नामावास्यायाम् अङ्कुराणि छिन्द्यात्&rdquo; इति । एवं च यद् उक्तं जाबालिना,</p>
<blockquote>
<p>कुशान् काशं च पुष्पाणि गवार्थं च तृणादिकम् ।</p>
</blockquote>
<blockquote>
<p>निषेधे चापि गृह्णीयाद् अमावास्याहनि द्विजः ॥</p>
</blockquote>
<p>इति, तच् छान्तीयकुशादिग्रहणम् इत्य् अनुसंधेयम् ।</p>
<p><strong>इति स्मृतिचन्द्रिकायां तिथिप्रयुक्तनिषेधाः</strong></p>
<h2 id="करयसननम">क्रियास्नानम्</h2>
<p><strong>अथ क्रियास्नानम्</strong></p>
<p>तत्र शङ्खः ।</p>
<blockquote>
<p>क्रियास्नानं प्रवक्ष्यामि यथावद् विधिपूर्वकम् ।</p>
</blockquote>
<blockquote>
<p>मृद्भिर् अद्भिश् च कर्तव्यं शौचम् आदौ यथाविधि ॥</p>
</blockquote>
<blockquote>
<p>जले निमग्नस् तून्मज्ज्य उपस्पृश्य यथाविधि ।</p>
</blockquote>
<blockquote>
<p>तीर्थस्यावाहनं कुर्यात् तत् प्रवक्ष्याम्य् अतः परम् ॥</p>
</blockquote>
<blockquote>
<p>प्रपद्ये वरुणं देवम् अम्भसां पतिम् ऊर्जितम् ।</p>
</blockquote>
<blockquote>
<p>याचितं देहि मे तीर्थं सर्वपापापनुत्तये ॥</p>
</blockquote>
<blockquote>
<p>तीर्थम् आवाहयिष्यामि सर्वपापनिषूदनम् ।</p>
</blockquote>
<blockquote>
<p>सांनिध्यम् अस्मिन् स्वे तोये स्थीयतां मदनुग्रहात् ॥</p>
</blockquote>
<blockquote>
<p>रुद्रान् प्रपद्ये वरदान् सर्वान् अप्सुपदस् त्व् अहम् ।</p>
</blockquote>
<blockquote>
<p>सर्वान् अप्सुपदश् चैव प्रपद्ये वरुणस् त्व् इह ॥</p>
</blockquote>
<blockquote>
<p>देवम् अप्सुपदं वह्निं प्रपद्ये ऽरिनिषूदनम् ।</p>
</blockquote>
<blockquote>
<p>अपः पुण्याः पवित्राश् च प्रपद्ये शरणं तथा ॥</p>
</blockquote>
<blockquote>
<p>सर्वे रुद्रास् तथाग्निश् च वरुणश् चाप एव च ।</p>
</blockquote>
<blockquote>
<p>समयन्त्व् आशु मे पापं रक्षन्तु च सदाप्सु माम् ॥</p>
</blockquote>
<blockquote>
<p>इत्य् एवम् उक्त्वा कर्तव्यं ततः संमार्जनं कुशैः ।</p>
</blockquote>
<blockquote>
<p>आपो हिष्ठेति तिसृभिर् यथावद् अनुपूर्वशः ॥</p>
</blockquote>
<blockquote>
<p>हिरण्यवर्णा इति च ऋग्भिश् च तिसृभिस् तथा ।</p>
</blockquote>
<blockquote>
<p>शं नो देवीर् इति तथा शं न आपस् तथैव च ॥</p>
</blockquote>
<blockquote>
<p>इदम् आपः प्रवहतेत्य् एवं च समुदीरयेत् ।</p>
</blockquote>
<blockquote>
<p>एवं संमार्जनं कृत्वा छन्द आर्षं च दैवतम् ॥</p>
</blockquote>
<blockquote>
<p>अघमर्षणसूक्तं च संस्मरेत् प्रयतः सदा ।</p>
</blockquote>
<blockquote>
<p>तथाम्भसि निमग्नस् तु त्रिः पठेद् अघमर्षणम् ॥</p>
</blockquote>
<blockquote>
<p>प्रदद्यान् मूर्ध्नि च तथा महाव्याहृतिभिर् जलम् ॥ इति ।</p>
</blockquote>
<blockquote>
</blockquote>
<blockquote>
</blockquote>
<p><strong>इति स्मृतिचन्द्रिकायां क्रियास्नानम्</strong></p>
<hr>
<hr>
<h2 id="सननरहजलन">स्नानार्हजलानि</h2>
<p><strong>अथ स्नानार्हजलानि</strong></p>
<blockquote>
</blockquote>
<p>तत्र मनुः ।</p>
<blockquote>
<p>नदीषु देवखातेषु तटाकेषु सरःसु च ।</p>
</blockquote>
<blockquote>
<p>स्नानं समाचरेन् नित्यं गर्तप्रस्रवणेषु च ॥</p>
</blockquote>
<p>देवखातं देवनिर्मितम्, न तु स्थावरकृत्त्रिमं जलम् । गर्तस् तु कात्यायनेन प्रदर्शितः ।</p>
<blockquote>
<p>धनुःसहस्राण्य् अष्टौ तु गतिर् यासां न विद्यते ।</p>
</blockquote>
<blockquote>
<p>न ता नदीशब्दवहा गर्तास् ताः परिकीर्तिताः ॥</p>
</blockquote>
<p>अनेनार्थान् नदीलक्षणम् अप्य् उक्तं भवति । पर्वतादेः स्तोकजलप्रवाहः प्रस्रवणम् । विष्णुपुराणे ऽपि ।</p>
<blockquote>
<p>नदीनदतटाकेषु देवखातजलेषु च ।</p>
</blockquote>
<blockquote>
<p>नित्यं क्रियार्थं स्नायीत गिरिप्रसर्वणेषु च ॥</p>
</blockquote>
<blockquote>
<p>कूपेषूधृततोयेन स्नानं कुर्वीत वा भुवि ।</p>
</blockquote>
<blockquote>
<p>स्नायीतोद्धृततोयेन अथ वा भुव्य् असंभवे ॥</p>
</blockquote>
<p>मार्कण्डेयो ऽपि ।</p>
<blockquote>
<p>पुराणानां नरेन्द्राणाम् ऋषीणां च महात्मनाम् ।</p>
</blockquote>
<blockquote>
<p>स्नानं कूपतटाकेषु देवतानां समाचरेत् ॥ इति ।</p>
</blockquote>
<p>महात्मनाम् इत्य् अनेन पतिताद्युदपानेषु न स्नायाद् इत्य् आह । अत एव वृद्धमनुः ।</p>
<blockquote>
<p>अन्यायोपात्तवित्तस्य पतितस्य च वार्धुषेः ।</p>
</blockquote>
<blockquote>
<p>न स्नायाद् उदपानेषु स्नात्वा कृच्छ्रं समाचरेत् ॥ इति ।</p>
</blockquote>
<p>एवम् अनुत्सृष्टेष्व् अपि द्रष्टव्यम् । यद् आह व्यसः ।</p>
<blockquote>
<p>अनुत्सृष्टेषु न स्नायात् तथैवासंस्कृतेष्व् अपि ।</p>
</blockquote>
<p>असंस्कृतम् अप्रतिष्ठितम् । अनुत्सृष्टम् अदत्तं परकीयम् इति यावत् । अत एव जाबालिः ।</p>
<blockquote>
<p>न पारक्ये सदा स्नायान् न भुञ्जीत महानिशि ।</p>
</blockquote>
<blockquote>
<p>नार्द्रम् एकं च वसनं परिदध्यात् कदाचन ॥</p>
</blockquote>
<p>मनुर् अपि ।</p>
<blockquote>
<p>परकीयनिपातेषु न स्नायाच् च कदाचन ।</p>
</blockquote>
<blockquote>
<p>निपानकर्तुः स्नात्वा तु दुष्कृतांशेन लिप्यते ॥ इति ।</p>
</blockquote>
<p>यत् पुनर् व्यासेनोक्तम्,</p>
<blockquote>
<p>पञ्च पिण्डान् समुद्धृत्य पारक्ये स्नानम् आचरेत् ।</p>
</blockquote>
<p>इति,तन् नद्याद्यलाभविषयम् । तथा च यमः ।</p>
<blockquote>
<p>अलाभे देवखातानां सरसां सरितां तथा ।</p>
</blockquote>
<blockquote>
<p>उद्धृत्य चतुरः पिण्डान् पारक्ये स्नानम् आचरेत् ॥ इति ।</p>
</blockquote>
<p>अनेनैवाभिप्रायेण शौनको ऽपि ।</p>
<blockquote>
<p>वापीकूपतटाकेषु यदि स्नायात् कदाचन ।</p>
</blockquote>
<blockquote>
<p>उद्धृत्य मृत्तिकापिण्डान् दश पञ्चाथ व क्षिपेत् ॥</p>
</blockquote>
<p>योगयाज्ञवल्क्यो ऽपि ।</p>
<blockquote>
<p>परकीयनिपानेxउ यदि स्नायात् कदाचन ।</p>
</blockquote>
<blockquote>
<p>सप्त पिण्डान् तदोद्धृत्य ततः स्नानं समाचरेत् ॥ इति ।</p>
</blockquote>
<p>अत्र यथासामर्थ्यं व्यवस्था । एवम् अनुद्धृत्य परकीये यः स्नाति तस्यैव तद्दोषभाक्त्वम् इत्य् उक्तं भवति । उक्तं च शौनकेन ।</p>
<blockquote>
<p>अनुद्धृत्य तु यः स्नायात् परकीयजलाशये ।</p>
</blockquote>
<blockquote>
<p>वृथा भवति तत् स्नानं कर्तुः पापेन लिप्यते ॥</p>
</blockquote>
<p>वृथा निष्फलम् इत्य् अर्थः । उत्सृष्टे तु सर्वार्थत्वात् तदभावाद् अनुद्धरणे ऽपि न दोष इति भावः । एवम् उष्णोदकस्नाने ऽपि नैष्फल्यम् आह शङ्खः ।</p>
<blockquote>
<p>स्नातस्य वह्नितप्तेन तथैव परवारिणा ।</p>
</blockquote>
<blockquote>
<p>शरीरशुद्धिर् विज्ञेया न तु स्नानफलं लभेत् ॥</p>
</blockquote>
<p>याज्ञवल्क्यो ऽपि ।</p>
<blockquote>
<p>वृथा तूष्णोदकस्नानं वृथ जप्यम् अवैदिकम् ।</p>
</blockquote>
<blockquote>
<p>वृथा त्व् अश्रोत्रिये दानं वृथा भुक्तम् असाक्षिकम् ॥</p>
</blockquote>
<p>यत् तु कैश्चिद् उक्तम्,</p>
<blockquote>
<p>आप एव सदा पूतास् तासां वह्निर् विशोधकः ।</p>
</blockquote>
<blockquote>
<p>तस्मात् सर्वेषु कालेषु उष्णाम्भः पावनं स्मृतम् ॥</p>
</blockquote>
<p>इति, यद् अपि षट्त्रिंसन्मते,</p>
<blockquote>
<p>आपः स्वभावतो मेध्याः किं पुनर् वह्निसंयुताः ।</p>
</blockquote>
<blockquote>
<p>तेन सन्तः प्रशंसन्ति स्ननम् उष्णेन वारिणा ॥</p>
</blockquote>
<p>इति, तद् आतुरस्नानविषयम् । तथा च यमः ।</p>
<blockquote>
<p>आदित्यकरिणैः पूतं पुनः पूतं तु वह्निना ।</p>
</blockquote>
<blockquote>
<p>आम्नातम् आतुरस्नाने प्रशस्तं तु कुशोदकम् ॥ इति ।</p>
</blockquote>
<p>यदा तु नद्यादिजलं न लभ्यते तदानातुरस्याप्य् उष्णोदकस्नानम् अविरुद्धम् इत्य् आह स एव ।</p>
<blockquote>
<p>नित्यं नैमित्तिकं चैव क्रियाङ्गं मलकर्षणम् ।</p>
</blockquote>
<blockquote>
<p>तीर्थाभावे तु कर्तव्यम् उष्णोदकपरोदकैः ॥ इति ।</p>
</blockquote>
<p>यत् तु वृद्धमनुनोक्तम्,</p>
<blockquote>
<p>मृते जन्मनि संक्रान्तौ श्राद्धे जन्मदिने तथा ।</p>
</blockquote>
<blockquote>
<p>अस्पृश्यस्पर्शने चैव न स्नायाद् उष्णवारिणा ॥</p>
</blockquote>
<blockquote>
<p>संक्रान्त्यां भानुवारे च सप्तम्यां राहुदर्शने ।</p>
</blockquote>
<blockquote>
<p>आरोग्यपुत्रामित्रार्थी न स्नायाद् उष्णवारिणा ॥</p>
</blockquote>
<blockquote>
<p>स गोहत्याकृतं पापं प्राप्नोत्य् एव न संशयः ।</p>
</blockquote>
<p>इति, तेनाप्य् उक्तेषु मरणादिषु तीर्थाभावे ऽपि नोष्णोदकैः स्नायात् किं तु परोदकैर् उद्धृतैर् इत्य् उक्तम् इत्य् अविरोधः । उष्णोदकस्नाने तु विशेषम् आह व्यासः ।</p>
<blockquote>
<p>शीतास्व् अप्सु निपिच्योष्णा (?) मन्त्रसंभारसंभृताः ।</p>
</blockquote>
<blockquote>
<p>गेहे वा शस्यते स्नानं तद् धीनम् अफलं बहिः ॥ इति ।</p>
</blockquote>
<p>संभारा मृदादयः । अत एव मध्यन्दिनाधिकारे विवस्वान् ।</p>
<blockquote>
<p>मन्त्रसंभारसंयुक्तम् उपस्पर्सनम् उच्यते ।</p>
</blockquote>
<blockquote>
<p>स्नाने ऽवगाहने चैव प्लावनं विधिवर्जितम् ॥ इति ।<br>
तथाल्पोदके ऽपि न स्नायाद् इत्य् आह शङ्खः: &ldquo;नाल्पोदके स्नायान् न समुद्रोदके ऽवगाहेत&rdquo; इति । स्मृत्यन्तरे ऽपि ।</p>
</blockquote>
<blockquote>
<p>नातुरो नारुणकरानाक्रान्ते च नभःस्थले ।</p>
</blockquote>
<blockquote>
<p>न पराम्भसि नाल्पे च नाशिरस्कः कथंचन ॥ इति ।</p>
</blockquote>
<p>एतत् प्रभूतोदक्संभवाभिप्रायम् । यद् आह योगयाज्ञवल्क्यः ।</p>
<blockquote>
<p>प्रभूते विद्यमाने तु उदके सुमनोहरे ।</p>
</blockquote>
<blockquote>
<p>नाल्पोदके द्विजः स्नायान् नदीं चोत्सृज्य कृत्त्रिमे ॥</p>
</blockquote>
<p>पुराणो ऽपि ।</p>
<blockquote>
<p>नद्यां तु विद्यमानायां न स्नायाद् अन्यवारिषु ।</p>
</blockquote>
<blockquote>
<p>न स्नायाद् अल्पतोये तु विद्यमाने बहूदके ॥</p>
</blockquote>
<p>पुण्योदके संभवति नापुण्ये स्नायाद् इत्य् अर्थः । तत्र पुण्योदकान्य् आह मार्कण्डेयः ।</p>
<blockquote>
<p>भूमिष्टम् उद्धृतात् पुणं (?) ततः प्रस्रवणोदकम् ।</p>
</blockquote>
<blockquote>
<p>ततो ऽपि सारसं पुण्यं तस्मान् नादेयम् उच्यते ॥</p>
</blockquote>
<blockquote>
<p>तीर्थतोयं ततः पुण्यं गाङ्गं पुण्यं तु सर्वतः ॥</p>
</blockquote>
<p>तीर्थतोयं साधुपरिगृहीतं जलम् । विष्णुर् अपि: &ldquo;उद्धृतात् पुण्यं भूमिष्ठम् उदकम् । तस्मान् नादेयम् । तस्माद् अपि साधुपरिगृहीतम् । सर्वत एव गाङ्गम्&rdquo; इति । विवस्वान् अपि ।</p>
<blockquote>
<p>एकतः सर्वतीर्थानि जाह्नव्य् एकैव चान्यतः ।</p>
</blockquote>
<blockquote>
<p>ब्रह्मलोकेशशिरसः पतिता या महीतले ॥</p>
</blockquote>
<p>मरीचिर् अपि ।</p>
<blockquote>
<p>भूमिष्ठम् उद्धृतं वापि शीतम् उष्णम् अथापि वा ।</p>
</blockquote>
<blockquote>
<p>गाङ्गं पयः पुनात्य् आशु पापम् आमरणान्तिकम् ॥</p>
</blockquote>
<blockquote>
<p>त्रिभिः सारस्वतं तोयं पञ्चाहेन तु यामुनम् ।</p>
</blockquote>
<blockquote>
<p>सद्यः पुनाति गाङ्गेयं दर्शनाद् एव नार्मदम् ॥</p>
</blockquote>
<p>योगयाज्ञवल्क्यो ऽपि ।</p>
<blockquote>
<p>त्रिरात्रफलदा नद्यः याः काश्चिद् असमुद्रगाः ।</p>
</blockquote>
<blockquote>
<p>समुद्रगास् तु पक्षस्य मासस्य सरितां पतिः ॥</p>
</blockquote>
<p>सरितां पतिः समुद्रः । अत्र व्यासः ।</p>
<blockquote>
<p>नद्याम् अस्तम् इते स्नानं वर्जयेत् तु सदा बुधः ।</p>
</blockquote>
<blockquote>
<p>नद्यां स्नात्वा नदीं चान्यां न प्रशंसेत धर्मवित् ॥ इति ।</p>
</blockquote>
<p>देवलो ऽपि ।</p>
<blockquote>
<p>न नदीषु नदीं ब्रूयात् पर्वतेषु न पर्वतम् ।</p>
</blockquote>
<blockquote>
<p>नान्यं प्रशंसयेत् तीर्थं तीर्थेष्व् आयतनेषु च ॥ इति ।</p>
</blockquote>
<p>जलावगाहनं प्रकृत्य आपस्तम्बः: &ldquo;सशिरावमज्जनम् अप्सु वर्जयेत्&rdquo; इति । एतत् स्थावरोदकविषयम् । तथा च पुराणम् ।</p>
<blockquote>
<p>स्रवन्नदीषु तु स्नायात् प्रविश्यान्तःस्थितो द्विजः ।</p>
</blockquote>
<blockquote>
<p>तटाकादिषु तोयेषु प्रत्यर्कं स्नानम् आचरेत् ॥ इति ।</p>
</blockquote>
<p>अत्र वर्ज्योदकान्य् आह व्यासः ।</p>
<blockquote>
<p>नद्या यच् च परिभ्रष्टं नद्या यच् च विनिःसृतम् ।</p>
</blockquote>
<blockquote>
<p>गतप्रत्यागतं यच् च तत् तोयं परिवर्जयेत् ॥</p>
</blockquote>
<blockquote>
<p>न मेहेत जलद्रोण्यां स्नातुं च न नदीं तरेत् ॥</p>
</blockquote>
<p>परिभ्रष्टं विच्छिन्नम् । यन् निःसृतम् विच्छिन्नं तद् वर्जयेत् । आवर्तागतं गतप्रत्यागतम् । गर्गो ऽपि ।</p>
<blockquote>
<p>प्रत्यावर्ते (?) ऽम्भसि स्नानं नद्यां वर्ज्यं द्विजातिभिः ।</p>
</blockquote>
<p>बोधायनो ऽपि ।</p>
<blockquote>
<p>अधोवर्णोदके स्नानं वर्ज्यं नद्यां द्विजातिभिः ।</p>
</blockquote>
<blockquote>
<p>तस्यां रजकतीर्थे तु दशहस्तेन वर्जयेत् ॥</p>
</blockquote>
<blockquote>
<p>स्नानं रजकतीर्थे तु भोजनं गणिकागृहे ।</p>
</blockquote>
<blockquote>
<p>पश्चिमोत्तरशायित्वं शक्राद् अपि हरेच् छ्रियम् ॥</p>
</blockquote>
<p>गणिका वेश्या । योगयाज्ञवल्क्यो ऽपि ।</p>
<blockquote>
<p>अग्राह्यास् त्व् अग्रिमा आपो नद्याः प्रथमवेदिकाः ।</p>
</blockquote>
<blockquote>
<p>प्रक्षोभिताश् च केनापि याश् च तीर्थाद् विनिःसृताः ॥</p>
</blockquote>
<p>अग्रिमा नवाः । स्मृत्यन्तरे ।</p>
<blockquote>
<p>अजा गावो महिष्यश् च ब्राह्मण्यश् च प्रसूतिकाः ।</p>
</blockquote>
<blockquote>
<p>दशरात्रेण शुद्ध्यन्ति भूमिष्ठं च नवोदकम् ॥</p>
</blockquote>
<p>कात्यायनो ऽपि ।</p>
<blockquote>
<p>याः शोषम् उपगच्छन्ति ग्रीष्मे कुसरितो भुवि ।</p>
</blockquote>
<blockquote>
<p>तासु प्रावृषि न स्नायाद् अपूर्णे दशवासरे ॥ इति ।</p>
</blockquote>
<p>**इति स्मृतिचन्द्रिकायां स्नानार्हजलानि **</p>
<h2 id="नदरजदषनरणय">नदीरजोदोषनिर्णयः</h2>
<p><strong>अथ नदीरजोदोषनिर्णयः</strong></p>
<p>अत्र योगयाज्ञवल्क्यः ।</p>
<blockquote>
<p>यावन् नोदेति भगवान् दक्षिणाशाविभूषणः (?) ।</p>
</blockquote>
<blockquote>
<p>तावद् रेतोवहा नद्यो वर्जयित्वा तु जाह्नवीम् ॥</p>
</blockquote>
<p>यावन् नोदेत्य् अगस्त्यस् तावन् नद्यो रेतोवहा रजस्वला इत्य् अर्थः । उदयो ऽपि तस्योदीच्यदेशे शरद्य् एव ज्योतिःशास्त्रे दर्शितः । एवं च वर्षाकाले रजस्वला इत्य् उक्तं भवति । अत एव कात्यायनः ।</p>
<blockquote>
<p>संप्राप्ते श्रावणे मासे सर्वा नद्यो रजस्वलाः ।</p>
</blockquote>
<blockquote>
<p>तासु स्नानं न कुर्वीत वर्जयित्वा तु जाह्नवीम् ॥ इति ।</p>
</blockquote>
<p>संप्राप्ते श्रावणे मासे यावन् मासद्वयम् इति शेषः । अत एव मार्कण्डेयः ।</p>
<blockquote>
<p>द्विमासं सरितः सर्वा भवन्ति हि रजस्वलाः ।</p>
</blockquote>
<blockquote>
<p>अप्रशस्तं ततः स्नानं वर्षादौ नववारिणि ॥ इति ।</p>
</blockquote>
<p>एतत् समुद्रगनदीव्यतिरिक्तविषयम् । तथा च कात्यायनः ।</p>
<blockquote>
<p>यव्यद्वयं श्रावणादौ सर्वा नद्यो रजस्वलाः ।</p>
</blockquote>
<blockquote>
<p>तासु स्नानं न कुर्वीत वर्जयित्वा समुद्रगाम् ॥ इति ।</p>
</blockquote>
<p>यव्यो मासः, &ldquo;यव्या मासात् सुमेकः संवत्सरः&rdquo; इति शतपथश्रुतेः । समुद्रगास्व् अपि कासुचिद् रजोदोषम् आह स एव ।</p>
<blockquote>
<p>प्रावृट्काले महानद्यः सन्ति सद्योरजस्वलाः ।</p>
</blockquote>
<blockquote>
<p>तासु स्नानं न कुर्वीत वर्जयित्वा तु जाह्नवीम् ॥ इति ।</p>
</blockquote>
<p>महानदीष्व् अपि जाह्नवीं वर्जयित्वेत्य् अर्थः । महानद्यो वामनपुराणे दर्शिताः ।</p>
<blockquote>
<p>गोदावरी भीमरथी कृष्णवेणी सरस्वती ।</p>
</blockquote>
<blockquote>
<p>तुङ्गभद्रा सुप्रयागा वेणी कावेरिकेति च ॥</p>
</blockquote>
<blockquote>
<p>दुग्धोदा नलिना रेवा वारा शीता कलस्वना ।</p>
</blockquote>
<blockquote>
<p>एता अपि महानद्यो सह्यमूलाद् विनिर्गताः ॥</p>
</blockquote>
<p>नृसिंहपुराणे ऽपि: &ldquo;गङ्गा यमुना गोदावरी तङ्गभद्रा कावेरीत्य् एता महानद्यः&rdquo; इति । स्नानग्रहणं तर्पणादेर् अपि प्रदर्शनार्थम् । यद् आह कात्यायनः ।</p>
<blockquote>
<p>नभोनभस्ययोर् मध्ये सर्वा नद्यो रजस्वलाः ।</p>
</blockquote>
<blockquote>
<p>न स्नानादीनि कर्माणि तासु कुर्वीत मानवः ॥ इति ।</p>
</blockquote>
<p>कर्कटकादिमासद्वयं यावत् तावद् रजस्वला इत्य् अर्थः । यत् तु कात्यायनेन &ldquo;प्रावृट्काले&rdquo; इत्य् उपक्रम्य &ldquo;वर्जयित्वा तु जाह्नवीम्&rdquo; इत्य् उक्तं न तत् तस्याः सर्वत्र प्रावृट्काले रजोयोगाभावप्रतिपादनपरम् । यतः स एवाह ।</p>
<blockquote>
<p>प्र्क़वृत्ते श्रावणे मासे त्र्यहं गङ्गा रजस्वला ।</p>
</blockquote>
<blockquote>
<p>चतुर्थे ऽहनि संप्राप्ते शुद्धा भवति जाह्नवी ॥ इति ।</p>
</blockquote>
<p>एतद् अपि सौरमानाभिप्रायम् (?) । अन्यथा,</p>
<blockquote>
<p>प्रथमं कर्कटे देवि त्र्यहं गङ्गा रजस्वला ।</p>
</blockquote>
<blockquote>
<p>सर्वा रक्ता महानद्यः करतोयाम्बुवाहिनी ॥</p>
</blockquote>
<p>इति योगयाज्ञवल्क्यवचनविरोधः स्यात्, श्रावणमासप्रवृत्तेर् अर्वाग् एव कर्कटसंक्रान्तिनियमात् (?) । करतोया नदी । अत्र यमः ।</p>
<blockquote>
<p>गङ्गा धर्मोद्भवा पुण्या यमुना च सरस्वती ।</p>
</blockquote>
<blockquote>
<p>अन्तर्गतरजोयोगाः सर्वाहेष्व् अपि चामलाः ॥</p>
</blockquote>
<blockquote>
<p>प्रतिस्रोतोरजोयोगो रथ्याजलनिषेवणम् ।</p>
</blockquote>
<blockquote>
<p>गङ्गायां न प्रदुष्यन्ति सा हि धर्मोद्भवा स्वयम् ॥</p>
</blockquote>
<p>वामनपुराणे ऽपि ।</p>
<blockquote>
<p>सरस्वती नदी पुण्या तथा वैतरणी नदी ।</p>
</blockquote>
<blockquote>
<p>आपगा च महापुण्या गङ्गा मन्दाकिनी तथा ॥</p>
</blockquote>
<blockquote>
<p>मधुस्रवा चांशुनदी कौशिकी पापनाशिनी ।</p>
</blockquote>
<blockquote>
<p>दृशद्वती महापुण्या तथा हैरण्यवती नदी ॥</p>
</blockquote>
<blockquote>
<p>वर्षाकालवहाः सर्वा वर्जयित्वा सरस्वतीम् ।</p>
</blockquote>
<blockquote>
<p>एतासाम् उदकं पुण्यं वर्षाकाले प्रवर्षितम् ॥</p>
</blockquote>
<blockquote>
<p>रजस्वलात्वम् एतासां विद्यते न कदाचन ॥</p>
</blockquote>
<p>कात्यायनो ऽपि ।</p>
<blockquote>
<p>तपनस्य सुता गङ्गा गोमती च सरिद्वरा ।</p>
</blockquote>
<blockquote>
<p>रजसा न प्रदुष्यन्ति ये चान्ये पुन्नदाः स्मृताः ॥</p>
</blockquote>
<p>तपस्य सुता यमुना । मार्कण्डेयो ऽपि ।</p>
<blockquote>
<p>आदित्यदुहिता गङ्गा प्लक्षजाता सरस्वती ।</p>
</blockquote>
<blockquote>
<p>रजसा नाभिभूयन्ते ये चान्ये नदसंज्ञिकाः ॥ इति ।</p>
</blockquote>
<p>कुरुक्षेत्रे या सरस्वती सा प्लक्षजाता । तथा गोमत्यादिष्व् अपि कर्कटादौ त्रिरात्रम् आह कात्यायनः ।</p>
<blockquote>
<p>कर्कटादौ रजोदुष्टा गोमती वासरत्रयम् ।</p>
</blockquote>
<blockquote>
<p>चन्द्रभागा सती सिन्धुः सरयूर् नर्मदा तथा ॥ इति ।</p>
</blockquote>
<p>एवमुक्तरजोदोषस्य क्वचिद् अपवादम् आह स एव ।</p>
<blockquote>
<p>उपाकर्मणि चोत्सर्गे प्रातःस्नाने तथैव च ।</p>
</blockquote>
<blockquote>
<p>चन्द्रसूर्यग्रहे चैव रजोदोषो न विद्यते ॥</p>
</blockquote>
<blockquote>
<p>स्वर्धुन्यम्भःसमानि स्युः सर्वाण्य् अम्भांसि भूतले ।</p>
</blockquote>
<blockquote>
<p>कूपस्थाण्य् अपि सोमार्कग्रहणे नात्र संशयः ॥ इति ।</p>
</blockquote>
<p>अतः कथं रजोदोष इति भावः । स्वर्धुनी गङ्गा ।</p>
<p><strong>इति स्मृतिचन्द्रिकायां नदीरजोदोषनिर्णयः</strong></p>
<h2 id="तरथसननमनतर">तीर्थस्नानमन्त्राः</h2>
<p><strong>अथ प्रसङ्गात् तीर्थस्नानमन्त्राः प्रदर्श्यन्ते</strong></p>
<blockquote>
<p>विष्णुपादाब्जसंभूते गङ्गे त्रिपथगामिनि ।</p>
</blockquote>
<blockquote>
<p>धर्मप्रदेतिविख्याते पापं मे हर जाह्नवि ॥</p>
</blockquote>
<blockquote>
<p>श्रद्धया धर्मसंपन्ने श्रीमातर् देवि जाह्नवि ।</p>
</blockquote>
<blockquote>
<p>अमृतेनाम्बुना देवि भागीरथि पुनीहि माम् ॥</p>
</blockquote>
<p>इति गङ्गास्नानमन्त्रः ।</p>
<blockquote>
<p>करतोये सदानीरे सरिच्छ्रेष्टेतिविश्रुते ।</p>
</blockquote>
<blockquote>
<p>आप्लावयसि पौत्राणां पापं हर करोद्भवे ॥</p>
</blockquote>
<p>इति करतोयास्नानमन्त्रः ।</p>
<blockquote>
<p>गाधिराजसुते देवि विश्वामित्रमुनेः सुते ।</p>
</blockquote>
<blockquote>
<p>ऋचीकभार्ये सत्यार्ये पापं मे हर कौशिकि ॥</p>
</blockquote>
<p>इति कौशिकीस्नानमन्त्रः ।</p>
<blockquote>
<p>सह्यपादोद्भवे देवि श्रीशैलोत्सङ्गगामिनि ।</p>
</blockquote>
<blockquote>
<p>कृष्णवेणीति विख्याते सर्वपापप्रणाशिनि ॥</p>
</blockquote>
<blockquote>
<p>सह्यपादोद्भवा देवी कृष्णवेणीति विश्रुता ।</p>
</blockquote>
<blockquote>
<p>सर्वपापविशुद्ध्यर्थं स्नास्ये देवि तवाम्भसि ॥</p>
</blockquote>
<blockquote>
<p>प्रसीद मे देवि सदा रसेन देवेशसृष्टा जगतां विमुक्त्यै ।</p>
</blockquote>
<blockquote>
<p>स्नानेन यस्याम् अवधूतपपः प्राप्नोति विष्णोः पदम् एव मर्त्यः ॥</p>
</blockquote>
<blockquote>
<p>ब्रह्मामृतानन्द्रसेन पूर्णा जलेन पूर्णाम् इव मेनिरे जनाः ।</p>
</blockquote>
<blockquote>
<p>तां त्वावहाहामि पिबामि कृष्णे देवान् ऋषींस् तर्पयिष्ये पितॄंश् च ॥</p>
</blockquote>
<p>इति कृष्णवेणीस्नानमन्त्रः ।</p>
<blockquote>
<p>भीमसेनसमुद्भूते रथनेमिविनिःसृते ।</p>
</blockquote>
<blockquote>
<p>सर्वपापप्रणाशार्थं स्नास्ये देवि तवाम्भसि ॥</p>
</blockquote>
<p>इति भीमरथीस्नानमन्त्रः ।</p>
<blockquote>
<p>नभो ऽस्तु ते पुण्यजले नमः सागरगामिनि ।</p>
</blockquote>
<blockquote>
<p>नर्मदे पापनिर्मोचे नमो देवि वरानने ॥</p>
</blockquote>
<blockquote>
<p>नमो ऽस्तु ते मुनिगणसिद्धसेविते नमो ऽस्तु ते शङ्करदेहनिःसृते ।</p>
</blockquote>
<blockquote>
<p>नमो ऽस्तु ते धर्मभृतां वरप्रदे नमो ऽस्तु ते सर्वपवित्रपाविनि ॥</p>
</blockquote>
<p>इति नर्मदास्नानमन्त्रः ।</p>
<blockquote>
<p>त्वं देवि सरितां नाथे त्वं देवि सरितां वरे ।</p>
</blockquote>
<blockquote>
<p>उभयोः सङ्गमे स्नात्वा मुञ्चामि दुरितानि वाइ ॥</p>
</blockquote>
<p>इति गङ्गासागरसङ्गमस्नानमन्त्रः ।</p>
<blockquote>
<p>ब्रह्मपुत्र महाभाग (?) शन्तनोः कुलवर्धन ।</p>
</blockquote>
<blockquote>
<p>अमोघगर्भसंभूत पापं लौहित्य मे हर ॥</p>
</blockquote>
<p>इति लौहित्यस्नानमन्त्रः ।</p>
<blockquote>
<p>अग्निस् तु ते योनिर् इडा च देहो रेतो ऽपि विष्णोर् अमृतस्य नाभिः ।</p>
</blockquote>
<blockquote>
<p>एतद् ब्रुवन् पाण्डव सत्यवाक्यं ततो ऽवगाहेत पतिं नदीनाम् ॥</p>
</blockquote>
<p>इति सागरस्नानमन्त्रः ।</p>
<blockquote>
<p>आजन्मशतसाहस्रे यत् पापं कुरुते क्वचित् ।</p>
</blockquote>
<blockquote>
<p>मुच्यते सर्वपापेभ्यः स्नात्वैव लवणाम्भसि ॥</p>
</blockquote>
<blockquote>
<p>अश्वत्थः सागरश् चैव न स्प्रष्टव्यौ कदाचन ।</p>
</blockquote>
<blockquote>
<p>अश्वत्थं मन्दवारे तु सागरं पर्वणि स्पृशेत् ॥</p>
</blockquote>
<blockquote>
<p>अन्यदा तु कुरुश्रेष्ठ देवयोनिर् अपां पतिः ।</p>
</blockquote>
<blockquote>
<p>कुशाग्रेणापि कौन्तेय न स्प्रष्टव्यो महोदधिः ॥ इति ।</p>
</blockquote>
<p>अत्रोदकान्तरेणैवाचमनं कार्यम्, न समुद्रोदकेन, &ldquo;अक्षाराभिर् अनुष्णाभिर् आचामेत्&rdquo; इति स्मरणात् । न च येन स्नानं तेनैवाचमनम् इत्य् अपि नियमो ऽस्ति । उक्तं च तैत्तिरीयकश्रुतौ: &ldquo;तस्मात् समुद्रस्य न पिबन्ति&rdquo; इति । तप्रणादिकं तु तेनैव कार्यम्, निषेधाभावात् । एवम् उष्णोदककुण्डस्नाने ऽपि द्रष्टव्यम् । अत्र तीर्थप्रसङ्गात् पैठीनसिः ।</p>
<blockquote>
<p>षोडशांशं स लभते यः परार्थेन गच्छति ।</p>
</blockquote>
<blockquote>
<p>अर्धतीर्थफलं तस्य यः प्रसङ्गेन गच्छति ॥</p>
</blockquote>
<p>शङ्खो ऽपि ।</p>
<blockquote>
<p>तीर्थं प्राप्यानुषङ्गेण यस् तत्र स्नानम् आचरेत् ।</p>
</blockquote>
<blockquote>
<p>स्नानजं फलम् आप्नोति तीर्थयात्राश्रितं न तु ॥</p>
</blockquote>
<blockquote>
<p>नृणां पापकृतां तीर्थे पापप्रशमनं भवेत् ।</p>
</blockquote>
<blockquote>
<p>यथोक्तफलदं तीर्थं भवेच् छुद्धात्मनां नृणाम् ॥</p>
</blockquote>
<p>व्यासो ऽपि ।</p>
<blockquote>
<p>यस्य हस्तौ च पादौ च मनश् चैव सुसंयतम् ।</p>
</blockquote>
<blockquote>
<p>विद्या तपश् च कीर्तिश् च स तीर्थफलम् अश्नुते ॥</p>
</blockquote>
<p>वृद्धवसिष्ठो ऽपि ।</p>
<blockquote>
<p>पितरं मातरं वापि भ्रातरं सुहृदं गुरुम् ।</p>
</blockquote>
<blockquote>
<p>मज्जयेत् तु यम् उद्दिश्य द्वादशांशं लभेत सः ॥</p>
</blockquote>
<p>पैठीनसिर् अपि ।</p>
<blockquote>
<p>यः प्रकृतिं कुशमयीं तीर्थवारिणि मज्जयेत् ।</p>
</blockquote>
<blockquote>
<p>मज्जयेत् तु यम् उद्दिश्य ह्य् अष्टभागं लभेत सः ॥</p>
</blockquote>
<p>अत्रायं मन्त्रः ।</p>
<blockquote>
<p>कुशो ऽसि त्वं पवित्रो ऽसि ब्रह्मणा निर्मितः पुरा ।</p>
</blockquote>
<blockquote>
<p>त्वयि स्नाते तु स स्नातो यस्यैतद् ग्रन्थिबन्धनम् ॥ इति ।</p>
</blockquote>
<p>**इति स्मृतिचन्द्रिकायां तीर्थस्नानमन्त्राः **</p>
<h2 id="गणसननन">गौणस्नानानि</h2>
<p><strong>अथ गौणस्नानानि</strong></p>
<p>तत्र गर्गः ।</p>
<blockquote>
<p>दिव्यं वायव्यम् आग्नेयं ब्राह्मं सारस्वतं तथा ।</p>
</blockquote>
<blockquote>
<p>मानसं चेति विज्ञेयं गौणस्नानं तु षड्विधम् ॥</p>
</blockquote>
<p>योगयाज्ञवल्क्यो ऽपि ।</p>
<blockquote>
<p>मान्त्रं भौमं तथाग्नेयं वायव्यं दिव्यम् एव च ।</p>
</blockquote>
<blockquote>
<p>वारुणं मानसं चैव सप्त सानान्य् अनुक्रमात् ॥ इति ।</p>
</blockquote>
<p>एतेषां लक्षणम् आह स एव ।</p>
<blockquote>
<p>आपो हिष्ठादिभिर् मान्त्रं मृदालम्भश् च पार्थिवम् ।</p>
</blockquote>
<blockquote>
<p>आग्नेयं भस्मना स्नानं वायव्यं गोरजः स्मृतम् ॥</p>
</blockquote>
<blockquote>
<p>यत् तु सातपवर्षेण तत् स्नानं दिव्यम् उच्यते ।</p>
</blockquote>
<blockquote>
<p>वारुणं चावगहस् तु मानसं विष्णुचिन्तनम् ॥</p>
</blockquote>
<blockquote>
<p>मानसं प्रवरं स्नानं केचिद् इच्छन्ति सूरयः ।</p>
</blockquote>
<blockquote>
<p>आत्मतीर्थप्रशंसायां व्यासेन पठितं यतः ॥</p>
</blockquote>
<p>अत्र विशेषः कूर्मपुराणे दर्शितः ।</p>
<blockquote>
<p>आग्नेयं भस्मनापादमस्तकाद् देहधूलनम् ।</p>
</blockquote>
<p>योगयाज्ञवल्क्यो ऽपि ।</p>
<blockquote>
<p>शं न आपस् तु द्रुषदा आपोहिष्ठाघमर्षणम् ।</p>
</blockquote>
<blockquote>
<p>एतैस् तु पञ्चभिर् मन्त्रैर् मन्त्रस्नानम् उदाहृतम् ॥</p>
</blockquote>
<p>बृहस्पतिर् अपि ।</p>
<blockquote>
<p>वायव्यं गोरजः प्रोक्तस् तं गच्छति गोपतौ ।</p>
</blockquote>
<blockquote>
<p>विद्वत्सरस्वतीप्राप्तं स्नानं सारस्वतं स्मृतम् ॥</p>
</blockquote>
<p>गोपतौ सूर्ये । विदुषां सरस्वती वाणी तया प्राप्तं सारस्वतम् इत्य् अर्थः । तत्स्वरूपम् आह व्यासः ।</p>
<blockquote>
<p>स्वयम् एवोपपन्नाय विनयेन द्विजातये ।</p>
</blockquote>
<blockquote>
<p>तज्ज्ञः संपादयेत् स्नानं शिष्याय च सुताय च ॥</p>
</blockquote>
<blockquote>
<p>दाक्षायणमयैः कुम्भैर् मन्त्रवज् जाह्नवीजलैः ।</p>
</blockquote>
<blockquote>
<p>कृतमङ्गलपुण्याहैः स्नानम् अस्तु तदर्थिनाम् ॥</p>
</blockquote>
<blockquote>
<p>आदौ तावत् प्रभासे बहुगुणसलिले मध्यमे पुष्करे वा ।</p>
</blockquote>
<blockquote>
<p>गङ्गाद्वारे प्रयागे कनखलसहिते भद्रकर्णे गयायाम् ॥</p>
</blockquote>
<blockquote>
<p>राहुग्रस्ते तु सोमे दिनकरसहिते संनिपत्या विशेषात् ।</p>
</blockquote>
<blockquote>
<p>एतैर् व्याख्याततीर्थैस् त्रिभुवनविहितैः स्नानम् अच्छिद्रम् अस्तु ॥</p>
</blockquote>
<blockquote>
<p>प्राप्य सारस्वतं स्नानं भवेन् मुदितमानसः ।</p>
</blockquote>
<blockquote>
<p>सर्वतीर्थाभिषेकाद् धि पवित्रं विदुषां हि वाक् ॥ इति ।</p>
</blockquote>
<p>एतानि गौणस्नान्य् अशक्ताव् एव कारयेत् । तद् उक्तं कूर्मपुराणे ।</p>
<blockquote>
<p>अप्रायत्ये समुत्पन्ने स्नानम् एव समाचरेत् ।</p>
</blockquote>
<blockquote>
<p>ब्राह्मादीन्य् अयथाशक्तौ स्नानान्य् आहुर् मनीषिणः ॥</p>
</blockquote>
<p>योगयाज्ञवल्क्यो ऽपि ।</p>
<blockquote>
<p>कालदोषाद् असामर्थ्यान् न शक्नोति यदा ह्य् असौ ।</p>
</blockquote>
<blockquote>
<p>तदा ज्ञात्वा ऋषिभ्यस् तु मन्त्रैर् दृष्टं तु मार्जनम् ॥</p>
</blockquote>
<p>जाबालिर् अपि ।</p>
<blockquote>
<p>अशिरस्कं भवेत् स्नानं स्नानाशक्तौ तु कर्मिणाम् ।</p>
</blockquote>
<blockquote>
<p>आर्द्रेण वाससा वापि मार्जनं दैविकं विदुः ॥ इति ।</p>
</blockquote>
<p>एतत् कपिलं स्नानम् । तद् आह बृहस्पतिः ।</p>
<blockquote>
<p>आर्द्रेण कपटेनाङ्गशोधनं कापिलं स्मृतम् । इति ।</p>
</blockquote>
<p><strong>इति स्मृतिचन्द्रिकायां गौणस्नानानि</strong></p>
<h2 id="सनधयपरशस">सन्ध्याप्रशंसा</h2>
<p><strong>अथ सन्ध्याप्रशंसा</strong></p>
<p>तत्र योगयाज्ञवल्क्यः ।</p>
<blockquote>
<p>अत ऊर्ध्वं प्रवक्ष्यामि संध्योपासननिर्णयम् ।</p>
</blockquote>
<blockquote>
<p>अहोरात्रकृतैः पापैर् याम् उपास्य प्रमुच्यते ॥</p>
</blockquote>
<blockquote>
<p>सर्वावस्थो ऽपि यो विप्रः संध्योपासनतत्परः ।</p>
</blockquote>
<blockquote>
<p>ब्राह्मण्याच् च न हीयेत अन्यजन्मगतो ऽपि सः ॥</p>
</blockquote>
<blockquote>
<p>यावन्तो ऽस्यां पृथिव्यां तु विकर्मस्था द्विजातयः ।</p>
</blockquote>
<blockquote>
<p>तेषां हि पावनार्थाय सृष्टा संध्या स्वयंभुवा ॥</p>
</blockquote>
<blockquote>
<p>त्रिंशत्कोट्यस् तु विख्याता मन्देहा नाम राक्षसाः ।</p>
</blockquote>
<blockquote>
<p>प्रद्रवन्ति सहस्रांशुम् उद्यन्तं दिने दिने ॥</p>
</blockquote>
<blockquote>
<p>अहन्य् अहनि ते सर्वे सूर्यम् इच्छन्ति खादितुम् ।</p>
</blockquote>
<blockquote>
<p>अतः सूर्यस्य तेषां च युद्धम् आसीत् सुदारुणम् ॥</p>
</blockquote>
<blockquote>
<p>ततो देवगणाः सर्वे ऋषयश् च तपोधनाः ।</p>
</blockquote>
<blockquote>
<p>संध्यां तु समुपासीना यत् क्षिपन्त्य् अन्वहं जलम् ॥</p>
</blockquote>
<blockquote>
<p>ब्रह्मव्याहृतिसंयुक्तं गायत्र्या चाभिमन्त्रितम् ।</p>
</blockquote>
<blockquote>
<p>दह्यन्ते तेन ते दैत्या वज्रीभूतेन वारिणा ॥</p>
</blockquote>
<blockquote>
<p>एतद् विदित्वा यः संध्याम् उपास्ते संशितव्रतः ।</p>
</blockquote>
<blockquote>
<p>दीर्घम् आयुः स विन्देत सर्वपापैः प्रमुच्यते ॥</p>
</blockquote>
<blockquote>
<p>यस् तु तां केवलां संध्याम् उपासीत स पुण्यभाक् ।</p>
</blockquote>
<blockquote>
<p>ताम् परित्यज्य कर्माणि कुर्वन्न् आप्नोति किल्बिषम् ॥</p>
</blockquote>
<blockquote>
<p>ब्रह्मणोपासिता संध्या विष्णुना शङ्करेण च ।</p>
</blockquote>
<blockquote>
<p>कस् तां नोपासयेद् देवीं सिद्धिकामो द्विजोत्तमः ॥</p>
</blockquote>
<p>कश्यपो ऽपि ।</p>
<blockquote>
<p>ब्रह्मणो हृदयं विष्णुर् विष्णोर् अपि शिवः स्मृतः ।</p>
</blockquote>
<blockquote>
<p>शिवस्य हृदयं संध्या तेनोपास्या द्विजोत्तमैः ॥ इति ।</p>
</blockquote>
<p>**इति स्मृतिचन्द्रिकायां संध्याप्रशंसा **</p>
<h2 id="सधयशबदरथनरणय">संध्याशब्दार्थनिर्णयः</h2>
<p><strong>अथ संध्याशब्दार्थनिर्णयः</strong></p>
<p>तत्र दक्षः ।</p>
<blockquote>
<p>अहोरात्रस्य यः संधिः सूर्यनक्षत्रवर्जितः ।</p>
</blockquote>
<blockquote>
<p>सा तु संध्या समाख्याता मुनिभिस् तत्त्वदर्शिभिः ॥ इति ।</p>
</blockquote>
<p>सा संध्या उपास्येति शेषः । अत एव योगयाज्ञवल्क्यः ।</p>
<blockquote>
<p>संधौ संध्याम् उपासीत नास्तगे नोद्गते रवौ ।</p>
</blockquote>
<p>छन्दोगश्रुतिर् अपि: &ldquo;ब्रह्मवादिनो वदन्ति: कस्माद् ब्राह्मणो ऽहोरात्रसंयोगे संध्याम् उपास्ते । कस्माद् ब्राह्मणः सायम् आसीनः संध्याम् उपास्ते । कस्मात् प्रातस् तिष्ठन् । का च संध्या । कश् च संध्याकालः । किं च संध्यायाः संध्यात्वम् । दैवाश् चासुराश् चास्पर्धन्त । ते असुरा आदित्यम् अभिद्रवन् । स आदित्यो ऽबिभेत् । तस्य हृदयं कूर्मरूपेणातिष्ठत् स प्रजापतिम् उपाधावत् तस्य प्रजापतिर् एतद् भेषजम् अपश्यत् । ऋतं च सत्यं च ब्रह्म च्ॐकारं च त्रिपदां गायत्रीं ब्रह्मणो मुखम् अपश्यत् । तस्माद् ब्रह्मणो ऽहोरात्रसंयोगे संध्याम् उपास्ते । सज्योतिष्य् आ ज्योतिषो दर्शनात् सो ऽस्य संध्याकालः । सा संध्या । तत् संध्यायाः संध्यत्वम् । यत् सायम् आसीनः संध्याम् उपास्ते तया वीरस्थानं जयति । यत् प्रातस् तिष्ठन् तया स्वर्गलोकं जयति । अथ यद् अपः प्रयुङ्क्ते ता विप्रुषो वज्रीभूत्वा असुरान् अपाघ्नन्ति&rdquo; इति । अनेनापि या उपास्या सा संध्या इत्य् उक्तं भवति । &ldquo;सज्योतिषि&rdquo; ससूर्ये काले प्रारभ्य &ldquo;आ ज्योतिषो दर्शनात्&rdquo; आ नक्षत्रदर्शनात् उपासीतेत्य् अर्थः । तथा च नारसिंहपुराणम् ।</p>
<blockquote>
<p>उपास्य पश्चिमां संध्यां सादित्यां वै यथाविधि ।</p>
</blockquote>
<blockquote>
<p>गायत्रीम् अभ्यसेत् तावद् यावद् ऋक्षाणि पश्यति ॥</p>
</blockquote>
<blockquote>
<p>पूर्वां संध्यां सनक्षत्राम् उपक्रम्य यथाविधि ।</p>
</blockquote>
<blockquote>
<p>गायत्रीम् अभ्यसेत् तावद् यावद् आदित्यदर्शनम् ॥</p>
</blockquote>
<p>सनक्षत्राम् इत्य् अनेनानियमे प्राप्ते नियमार्थम् आह दक्षः ।</p>
<blockquote>
<p>रात्र्यन्तयामनाडी द्वे संध्यायाः कल उच्यते ।</p>
</blockquote>
<blockquote>
<p>दर्सनाद् रविरेखायास् तदन्तो सुमिभिः स्मृतः ॥</p>
</blockquote>
<p>रविरेखाया दर्सनाद् उपलक्षितः कालः संध्यान्त इत्य् अर्थः । सा च संध्या योगयाज्ञवल्क्येन दर्सिता ।</p>
<blockquote>
<p>पूर्वा संध्या तु गायत्री सावित्री मध्यमा स्मृता ।</p>
</blockquote>
<blockquote>
<p>या भवेत् पश्चिमा संध्या सा विज्ञेया सरस्वती ॥</p>
</blockquote>
<p>व्यासो ऽपि ।</p>
<blockquote>
<p>गायत्री नाम पूर्वाह्णे सावित्री मध्यमे दिने ।</p>
</blockquote>
<blockquote>
<p>सरस्वती च सायाह्ने सैव संध्या त्रिषु स्मृता ॥</p>
</blockquote>
<blockquote>
<p>प्रतिग्रहाद् अन्नदोषात् पातकाद् उपपातकात् ।</p>
</blockquote>
<blockquote>
<p>गायत्री प्रोच्यते तस्माद् गायन्तं त्रायते यतः ॥</p>
</blockquote>
<blockquote>
<p>सवितृद्योतनाच् चैव सावित्री परिकीर्तिता ।</p>
</blockquote>
<blockquote>
<p>जगतः प्रसवित्री या वाग्नूपत्वात् (?) सरस्वती ॥</p>
</blockquote>
<blockquote>
<p>उपास्ते संधिवेलायां निशाया दिवसस्य च ।</p>
</blockquote>
<blockquote>
<p>ताम् एव संध्यां तस्माच् च प्रवदन्ति मनीषिणः ॥ इति ।</p>
</blockquote>
<p>अत्र स्वाधिष्ठितमन्त्रद्वारा तत्प्रतिपाद्यस्यास्पि सावित्रीत्वम् अविरुद्धम् इति भावः । अतो गायत्र्यादिनामत्रयप्रतिपाद्यः सवितैव संध्येतु अनुसंधेयम् । उक्तं च स्मृत्यन्तरे ।</p>
<blockquote>
<p>प्रातःकाले तु गायत्री सायंकाले सरस्वती ।</p>
</blockquote>
<blockquote>
<p>मधन्दिने च सावित्री उपास्या नामभेदतः ॥</p>
</blockquote>
<blockquote>
<p>गायत्रीह भवेद् रक्ता सावित्री शुक्लवर्णिका ।</p>
</blockquote>
<blockquote>
<p>सरस्वती तथा कृष्णा उपास्या वर्णभेदतः ॥</p>
</blockquote>
<blockquote>
<p>गायत्री ब्रह्मरूपा तु सावित्री रुद्ररूपिणी ।</p>
</blockquote>
<blockquote>
<p>सरस्वती विष्णुरूपा उपास्या रूपभेदतः ॥</p>
</blockquote>
<blockquote>
<p>उदये ब्रह्मरूपं तु मध्याह्ने तु महेश्वरम् ।</p>
</blockquote>
<blockquote>
<p>सायाह्ने विष्णुरूपं तु त्रिरूपं वै दिवाकरम् ॥</p>
</blockquote>
<blockquote>
<p>उपासने तु संध्यायां निशाया दिवसस्य च ।</p>
</blockquote>
<blockquote>
<p>ताम् एव संध्यां तस्माच् च प्रवदन्ति मनीषिणः ॥ इति ।</p>
</blockquote>
<p>उपासनं चात्र ध्यानम्, &ldquo;वाचं ब्रह्मेत्य् उपासीत । मनो ब्रह्मेत्य् उपासीत&rdquo; इत्यादिषु तथा दर्शनात् । तैत्तिरीयश्रुतिर् अपि: &ldquo;उद्यन्तम् अस्तं यन्तम् आदित्यम् अभिध्यायन् कुर्वन् ब्राह्मणो विद्वांत् सकलं भद्रम् अश्नुते ऽसाव् आदित्यो ब्रह्मेति ब्रह्मैवं सन् ब्रह्माप्येति य एवं वेद&rdquo; इति । उक्तगायत्यादिनामत्रयोपेतं वर्णत्रयान्वितं रूपत्रयात्मकं संध्याशब्दाभिलक्ष्यम् आदित्यं ब्रह्मेति कालत्रये ऽपि यथा क्रमेण ध्यायन् ब्रह्माप्येति प्राप्नोतीत्य् अर्थः । अत एव व्यासः ।</p>
<blockquote>
<p>नाभिन्नां प्रतिपद्येत गायत्रीं ब्रह्मणा सह ।</p>
</blockquote>
<blockquote>
<p>सो ऽहम् अस्मीत्य् उपासीत विधिना येन केनचित् ॥</p>
</blockquote>
<p>कूर्मपुराणे ऽपि ।</p>
<blockquote>
<p>प्राक्कूलेषु ततः स्थित्वा दर्भेषु सुसमाहितः ।</p>
</blockquote>
<blockquote>
<p>प्राणायामत्रं कृत्वा ध्यायेत् संध्याम् इति श्रुतिः ॥</p>
</blockquote>
<blockquote>
<p>या संध्या सा जगत्सूतिर् मायातीता हि निष्कला ।</p>
</blockquote>
<blockquote>
<p>ईश्वरो केवला शक्तिस् तत्त्वत्रयसमन्विता ॥</p>
</blockquote>
<blockquote>
<p>ध्यात्वार्कमण्डलगतां सावित्रीं वै जपेद् बुधः ॥</p>
</blockquote>
<p>अत्र ध्यानदेशो ऽपि स्मृत्यन्तरे दर्शितः ।</p>
<blockquote>
<p>गायत्रीं चिन्तयेद् यस् तु हृत्पद्मे समुपस्थिताम् ।</p>
</blockquote>
<blockquote>
<p>धर्माधर्मविनिर्मुक्तः स याति परमां गतिम् ॥ इति ।</p>
</blockquote>
<p>एवं च संध्याम् उपासीतेत्य् अनेन संध्याम् उक्तरूपाम् अर्कमण्डलान्तर्गताम् आदित्याख्यां ब्रह्मात्मिकां देवतां हृदि सो ऽहम् अस्मीत्य् उपासीत ध्यायेद् इत्य् उक्तं भवति । तेनात्रोपासनम् एव प्रधानम् अन्यत् सर्वं मार्जनादिकम् अङ्गम् इत्य् अनुसंधेयम् । अत एव युधिष्ठिरादिभिर् युद्धोद्यतैः साङ्गानुष्ठानासमर्थैः सकलाङ्गपरित्यागेनादित्योपासनमात्रम् अनुष्ठितम् । तद् उक्तं व्यासेन ।</p>
<blockquote>
<p>ते तथैव महाराज संशिता रणमूर्धनि ।</p>
</blockquote>
<blockquote>
<p>संध्यागतं सहस्रांशुम् आदित्यम् उपतस्थिरे ॥ इति ।</p>
</blockquote>
<p>दंशिताः संनद्धाः । संधिम् आगतं संध्यागतम् अस्तंगतम् इति यावत् । एवं च यद् उक्तं योगयाज्ञवल्क्येन,</p>
<blockquote>
<p>ॐकारो व्याहृतीः सप्तगायत्री शिरसा सह ।</p>
</blockquote>
<blockquote>
<p>आपो हिष्ठेत्य् ऋचस् तिस्रो द्रुपदा चाघमर्षणम् ॥</p>
</blockquote>
<blockquote>
<p>उद् उ त्यं चित्रं तच् चक्षुस् तेजो ऽसीति यथाक्रमम् ।</p>
</blockquote>
<blockquote>
<p>गायत्र्याश् च तुरीयं तु संध्याम् एतैः समाचरेत् ॥</p>
</blockquote>
<p>इति, तत्राप्य् एतैर् मन्त्रैर् आत्मशुद्धिद्वारा संध्या समाचरेद् उपासीतेति संध्याशब्दस्य देवतापरत्वाद् अविरोध इति ॥</p>
<p><strong>इति स्मृतिचन्द्रिकायां संध्याशब्दार्थनिर्णयः</strong></p>
<h2 id="परतसनधय">प्रातःसन्ध्या</h2>
<p><strong>अथ प्रातःसन्ध्या</strong></p>
<p>तत्र दक्षः ।</p>
<blockquote>
<p>ब्राह्मे मुहूर्त उत्थाय कृतशौचविधिर् द्विजः ।</p>
</blockquote>
<blockquote>
<p>प्रातःसंध्याम् उपासीत दन्तधावनपूर्वकम् ॥ इति ।</p>
</blockquote>
<p>शौचग्रहणं स्नानस्यापि प्रदर्शनार्थम्, अन्यथा संध्याद्यनधिकारात् । तद् आह स एव ।</p>
<blockquote>
<p>अस्नात्वा नाचरेत् कर्म जपहोमादि किंचन ।</p>
</blockquote>
<blockquote>
<p>लालास्वेदसमाकीर्णः शयनाद् उत्थितः पुमान् ॥</p>
</blockquote>
<p>कूर्मपुराणे ऽपि ।</p>
<blockquote>
<p>न च स्नानं विना पुंसां प्राशस्त्यं कर्मसु स्मृतम् ।</p>
</blockquote>
<blockquote>
<p>होमे जप्ये विशेषेण तस्मात् स्नानं स्माचरेत् ॥ इति ।</p>
</blockquote>
<p><strong>अत्रायं संध्याप्रयोगः</strong></p>
<p>कृतस्नानस् त्व् आचान्तो यथाविधि प्राणान् आयम्य प्रातःसंध्याम् उपासिष्ये इति संकल्प्य &ldquo;आपो हिष्ठा मयोभुवः&rdquo; इति तृचेत मार्जयेत् । तद् उक्तं याज्ञवल्क्येन ।</p>
<blockquote>
<p>प्राणान् आयम्य संप्रोक्ष्य तृचेनाब्दैवतेन तु । इति ।</p>
</blockquote>
<p>अत्र व्यासः ।</p>
<blockquote>
<p>सिन्धुद्वीप ऋषिः छन्दो गायत्र्य् आपो हि देवताः ।</p>
</blockquote>
<blockquote>
<p>मार्जने विनियोगश् च अब्दैवत्ये प्रकीर्तितः ॥</p>
</blockquote>
<p>आवश्यकं चैतद् आर्षादिजानम् अन्यथा दोषश्रवणात् । तद् आह स एव ।</p>
<blockquote>
<p>अविदित्वा मुनिं छन्दो दैवतं योगम् एव च ।</p>
</blockquote>
<blockquote>
<p>यो ऽध्यापयेज् जपेद् वापि पापीयान् जायते तु सः ॥</p>
</blockquote>
<p>योगयाज्ञवल्क्यो ऽपि ।</p>
<blockquote>
<p>ब्राह्मणं विनियोगं च छन्द आर्षं च दैवतम् ।</p>
</blockquote>
<blockquote>
<p>आज्ञाता पञ्च यो मन्त्रे न स तत्फलम् अश्नुते ॥ इति ।</p>
</blockquote>
<p>मार्जने तु विशेषम् आह ब्रह्मा ।</p>
<blockquote>
<p>ऋगन्ते मार्जनं कुर्यात् पादान्ते वा समाहितः ।</p>
</blockquote>
<blockquote>
<p>तृचस्यान्ते ऽथ वा कुर्याच् छिष्टानां मतम् ईदृशम् ॥ इति ।</p>
</blockquote>
<p>योगयाज्ञवल्क्यो ऽपि ।</p>
<blockquote>
<p>आपो हिष्ठेति तिसृभिः ऋग्भिः संप्रयतः शुचिः ।</p>
</blockquote>
<blockquote>
<p>नवप्रणवयुक्ताभिर् जलं शिरसि निक्षिपेत् ॥ इति ।</p>
</blockquote>
<p>अत्र फलविशेषम् आह शौनकः ।</p>
<blockquote>
<p>नवप्रणवयुक्तेन आपोहिष्ठातृचेन च ।</p>
</blockquote>
<blockquote>
<p>संवत्सरकृतं पापं मार्जनान्ते विनश्यति ॥</p>
</blockquote>
<p>व्यासो ऽपि ।</p>
<blockquote>
<p>आपोहिष्ठातृचे कुर्यान् मार्जनं तु कुशोदकैः ।</p>
</blockquote>
<blockquote>
<p>प्रणवेन तु संयुक्तं क्षिपेद् वारि पदे पदे ॥</p>
</blockquote>
<blockquote>
<p>विप्रुषो ऽष्टौ क्षिपेद् ऊर्ध्वम् अधो यस्य क्षयाय जित् ।</p>
</blockquote>
<blockquote>
<p>रजस्तमोमोहजातान् जाग्रत्स्वप्नसुषुप्तिजान् ।</p>
</blockquote>
<blockquote>
<p>वाङ्मनःकर्मजान् दोषान् नवैतान् नवभिर् दहेत् ॥ इति ।</p>
</blockquote>
<p>अत्र प्रतिपादं मार्जने कर्तव्ये नव विप्रुषो भवन्ति । तत्र &ldquo;यस्य क्षयाय जिन्वथ&rdquo; इत्य् अनेन विप्रुषम् अधो विक्षिपेद् इत्य् अर्थः । अत्र हारीतः: &ldquo;मार्जनार्चनबलिकर्मभोजनानि दैवेन तीर्थेन कुर्यात्&rdquo; इति । दैवम् अङ्गुल्यग्रम् । तच् च मार्जनं धाराच्युतेन न कार्यम् । तथा च ब्रह्मा ।</p>
<blockquote>
<p>धाराच्युतेन तोयेन संध्योपास्तिर् विगर्हिता ।</p>
</blockquote>
<blockquote>
<p>पितरो न प्रशंसन्ति न प्रशंसन्ति देवताः ॥ इति ।</p>
</blockquote>
<p>अत्र हेतुम् आह स एव ।</p>
<blockquote>
<p>मन्त्रपूतं जलं यस्माद् आपोहिष्ठाभिमन्त्रितम् ।</p>
</blockquote>
<blockquote>
<p>पतत्य् अशुचिदेशे तु तस्मात् तत् परिवर्जयेत् ॥ इति ।</p>
</blockquote>
<p>कथं तर्हि मार्जनम् इत्य् अपेक्षिते स एवाह ।</p>
<blockquote>
<p>नद्यास् तीर्थे ह्रदे वापि भाजने मृण्मये ऽपि वा ।</p>
</blockquote>
<blockquote>
<p>औदुम्बरे ऽथ सौवर्णे राजते दारुदंभवे ॥</p>
</blockquote>
<blockquote>
<p>कृत्वा तु वामहते वा संध्योपास्तिं समाचरेत् । इति ।</p>
</blockquote>
<p>औदुम्बरे ताम्रमये कृत्वोदकम् इति शेषः । एवं च यद् उक्तम्,</p>
<blockquote>
<p>वामहस्ते जलं कृत्वा ये तु संध्याम् उपासते ।</p>
</blockquote>
<blockquote>
<p>सा संध्या वृषली ज्ञेया असुरास् तैस् तु तर्पिताः ॥</p>
</blockquote>
<p>इति, तन् मृण्मयादिपात्रसद्भावविषयम् इत्य् अनुसंधेयम् । एवम् उक्तेन विधिना मार्जयित्वा &ldquo;सूर्यश् च&rdquo; इत्य् अपः पिबेत् । तद् आह बोधायनः: &ldquo;अथातः संध्योपासनविधिं व्याख्यास्यामः । तीर्थं गत्वा प्रयतो ऽभिषिक्तः प्रक्षालितपाणिपादो ऽप आचम्य ऽअग्निश् च मा मन्युश् च&rdquo; इति सायम् अपः पीत्वा &ldquo;सूर्यस् च मा मन्युश् च&rdquo; इति प्रातः सपवित्रेण पाणिना सुरभिमत्याब्लिङ्गभिर् वारुणीभिर् हिरण्यवर्णाभिः पावमानीभिर् व्याहृतिभिर् अन्यैश् च पवित्रैर् आत्मानं प्रोक्ष्य प्रयतो भवति&rdquo; इति । &ldquo;अग्निश् च&rdquo; &ldquo;सूर्यश् च&rdquo; इत् यजुर्वेदपठितौ मन्त्रौ । सूर्यश् चेत्य् अस्य मन्त्रस्य प्रकृतिश् छन्दः, अग्निऋषिः, सूर्यमन्युमन्युपतिरात्रयो (?) देवताः, प्रातःसंध्याचमने विनियोगः । सुरभिमती &ldquo;दधिक्राव्णः&rdquo; इति । तस्या वामदेव ऋषिः, अनुष्टुप् छन्दः, दधिक्रावा देवता, मार्जने विनियोगः । अब्लिङ्गाभिर् आपोहिष्ठादिभिः । &ldquo;हिरण्यवर्णाभिः&rdquo; — &ldquo;हिरण्यवर्णाः&rdquo;, &ldquo;यासां राजा&rdquo;, &ldquo;यासां देवाः&rdquo;, &ldquo;शिवेन मा&rdquo;, इति चतसृभिः । तासां त्रिष्टुप् छन्दः, अग्निः ऋषिः, आपो देवता, मार्जने विनियोगः । छन्दोगानां तु आचमनमन्त्रौ गौतमेनोक्तौ: &ldquo;अहश् च मादित्यश् च पुनातु इत्य् प्रातः, रात्रिस् च मा वरुणः पुनातु इति सायम्&rdquo; इति । इमे यजुषी प्रजापतिर् अपश्यत् । लिङ्गोक्ते देवते । संध्याचमने तु विसेषम् आह विष्णुः ।</p>
<blockquote>
<p>जानुभ्याम् उपरिष्टात् तु शुष्कवासाः स्थितो जले ।</p>
</blockquote>
<blockquote>
<p>सांध्यम् आचमनं कुर्वन् शुचिः स्याद् असुचिः स्मृतः ॥</p>
</blockquote>
<p>संध्यचमनानन्तरं नारायणः ।</p>
<blockquote>
<p>स्पृष्ट्वा चाभिष्टुत तोयं मूर्ध्नि ब्रह्ममुखेन तु ।</p>
</blockquote>
<blockquote>
<p>आपो हिष्ठेति सूक्तेन दर्भरि मार्जनम् आचरेत् ॥ इति ।</p>
</blockquote>
<p>अभिष्टुद् ॐकारः । ब्रह्ममुखम् अपि मनुनोक्तम् ।</p>
<blockquote>
<p>ॐकारपूर्विकास् तिस्रो महाव्याहृतयो ऽव्य्व्याः ।</p>
</blockquote>
<blockquote>
<p>त्रिपदा चैव गायत्री विज्ञेयं ब्रह्मणो मुखम् ॥ इति ।</p>
</blockquote>
<p>तेन तोयं स्पृष्ट्वा तेन तोयेन आपो हिष्ठेति सूक्तेन दर्भैर् मार्जनम् आचरेद् इत्य् अर्थः । तच् च सूक्तं नवर्चम् । तत्र भृगुः ।</p>
<blockquote>
<p>आपोहिष्ठा नवस्व् ऋक्षु सिन्धुद्वीप ऋषिः स्मृतः</p>
</blockquote>
<blockquote>
<p>अब्दैवत्यास् तु सप्तर्चो गायत्र्यो द्वे अनुष्टुभौ ॥</p>
</blockquote>
<p>मार्जनं प्रकृत्य कात्यायनो ऽपि ।</p>
<blockquote>
<p>शिरसो मार्जनं कुर्यात् कुशैः सोदकबिन्दुभिः ।</p>
</blockquote>
<blockquote>
<p>प्रणवो भूर् भुवः स्वश् च गायत्री च तृतीयका ॥</p>
</blockquote>
<blockquote>
<p>अब्दैवतं तृचं चैव चतुर्थम् इति मार्जनम् ॥</p>
</blockquote>
<p>मार्जनानन्तरं ब्रह्मा ।</p>
<blockquote>
<p>जलपूर्णं तथा हस्तं नासिकाग्रे समर्पयेत् ।</p>
</blockquote>
<blockquote>
<p>ऋतं चेति पठित्वा तु तज् जलं तु क्षितौ क्षिपेत् ॥</p>
</blockquote>
<p>यमो ऽपि ।</p>
<blockquote>
<p>गृहीत्वा पाणिना वारि स्वशाखोक्ताम् ऋचं जपेत् ।</p>
</blockquote>
<blockquote>
<p>बिभृयान् नासिकाग्रे तु निरुद्धप्राणमारुतः ॥</p>
</blockquote>
<blockquote>
<p>य एवं द्रुपदां नित्यं त्रिर् अह्नः प्रयतो जपेत् ।</p>
</blockquote>
<blockquote>
<p>न पर्युषन्ति पापानि तस्य देहे द्विजन्मनः ॥ इति ।</p>
</blockquote>
<p>ततः सूर्यार्घ्यं निवेदयेत् । तथा च व्यासः ।</p>
<blockquote>
<p>कराभ्यां तोयम् आदाय गायत्र्या चाभिमन्त्रितम् ।</p>
</blockquote>
<blockquote>
<p>आदित्याभिमुखस् तिष्ठंस् त्रिर् ऊर्ध्वम् अथ चोत्क्षिपेत् ॥</p>
</blockquote>
<p>अत्र विशेषम् आह हारीतः: &ldquo;सावित्र्याभिमन्त्रितम् उदकं पुष्पमिश्रितम्&rdquo; । अञ्जलिना क्षिपेद् इति शेषः । नारायणस् त्व् अर्घ्यदाने मन्त्रान्तरम् आह ।</p>
<blockquote>
<p>कराभ्याम् अञ्जलिं कृत्वा जलपूर्णं समाहितः ।</p>
</blockquote>
<blockquote>
<p>उद् उ त्यम् इत्य् मन्त्रेण तत् तोयं च क्षिपेद् भुवि ॥</p>
</blockquote>
<p>ततः प्रदक्षिणम् आवृत्योदकं स्पृशेत् । तद् उक्तं वामनपुराणे ।</p>
<blockquote>
<p>सायं मन्त्रवद् आचम्य प्रोक्ष्य सूर्यस्य चाञ्जलिम् (?) ।</p>
</blockquote>
<p>श्रुतिर् अपि: &ldquo;यत् प्रदक्षिणं प्रक्रमन्ति तेन पाप्मानम् अवधून्वन्ति&rdquo; इति ।</p>
<blockquote>
<p>उत्थायार्कं प्रतिप्रास्य त्रिकेनाञ्जलिनाम्भसः ।</p>
</blockquote>
<blockquote>
<p>उच्चित्रम् ऋग्ग्द्वयेनैनम् उपतिष्ठेद् अनन्तरम् ॥</p>
</blockquote>
<blockquote>
<p>संध्याद्वये ऽप्य् उपस्थानम् एतद् आहुर् मनीषिणः ।</p>
</blockquote>
<blockquote>
<p>प्रणवो व्याहृतयस् तिस्रः सावित्री चेति तु त्रिकम् ॥</p>
</blockquote>
<p>स्मृत्यन्तरे ऽपि ।</p>
<blockquote>
<p>उद् उ त्यं चित्रं तच् चक्षुर् उपस्थाय त्रिभिः सदा ।</p>
</blockquote>
<blockquote>
<p>संध्ययोर् उभयोः सूर्यं गायत्रीजपम् आचरेत् ॥ इति ।</p>
</blockquote>
<p>एतेषां गायत्री त्रिष्टुब् उष्णिग् (?) इति क्रमेण छन्दांसि; प्रस्कण्वकुत्सवसिष्ठाः क्रमेण ऋषयः; सूर्यो देवता; सूर्योपस्थाने (?) विनियोगः । ततः कृतप्राणायामः संध्यां ध्यात्वा गायत्रीजपानन्तरम् आदित्यम् उपतिष्ठेत । तद् उक्तं कूर्मपुराणे ।</p>
<blockquote>
<p>आचम्य मन्त्रवन् नित्यं पुनर् आचम्य वाग्यतः ।</p>
</blockquote>
<blockquote>
<p>संमार्ज्य मन्त्रैर् आत्मानं कुशैः सोदकबिन्दुभिः ॥</p>
</blockquote>
<blockquote>
<p>आपोहिष्ठाव्याहृतिभिः सावित्र्या वारुणैः शुभैः ।</p>
</blockquote>
<blockquote>
<p>ॐकारव्याहृतियुतां गायत्रीं वेदमातरम् ॥</p>
</blockquote>
<blockquote>
<p>जप्त्वा जलाञ्जलिं दद्याद् भास्करं प्रति तन्मनाः ।</p>
</blockquote>
<blockquote>
<p>प्राक्कूलेषु ततः स्थित्वा दर्भेषु सुसमाहितः ॥</p>
</blockquote>
<blockquote>
<p>प्राणायामत्रयं कृत्वा ध्यायेत् संध्याम् इति श्रुतिः ।</p>
</blockquote>
<blockquote>
<p>या संध्या सा जगत्सूतिर् मायातीता हि निर्मला ॥</p>
</blockquote>
<blockquote>
<p>ईश्वरो केवला शक्तिस् तत्त्वत्रयसमुद्भवा ।</p>
</blockquote>
<blockquote>
<p>ध्यात्वार्कमण्डलगतां सावित्रीं वै जपेद् बुधः ॥</p>
</blockquote>
<blockquote>
<p>सहस्रपरमां नित्यं शतमध्यां दशावराम् ।</p>
</blockquote>
<blockquote>
<p>सावित्रीं वै जपेद् विद्वान् प्राङ्मुखः प्रयतः स्थितः ॥</p>
</blockquote>
<blockquote>
<p>अथोपतिष्ठेद् आदित्यम् उदयन्तं समाहितः ।</p>
</blockquote>
<blockquote>
<p>मन्त्रैस् तु विविधैः सौरैः ऋग्यजुःसामसंभवैः ॥</p>
</blockquote>
<p>इति स्वशाखाधीतमन्त्राभिप्रायम्, &ldquo;उपस्थानं स्वकैर् मन्त्रैर् आदित्यस्य तु कारयेत्&rdquo; इति वसिष्ठस्मरणात् । अतो यजुःशाखिनां &ldquo;मित्रस्य&rdquo;, &ldquo;मित्रो जनान्&rdquo;, &ldquo;प्रस्मित्र&rdquo;, इत्य् त्रिभिर् उपस्थानम् । तासां प्रथमा गायत्री, उत्तरे त्रिष्टुभौ, विश्वेदेवा ऋषयः, मित्रो देवता, सूर्योपस्थाने विनियोगः । एवम् अन्येषाम् अपि द्रष्टव्यम् । बोधायनस् तु जपान्ते ऽहर् अहर् उपस्थानम् आह: &ldquo;एवम् एव प्रातः प्राङ्मुखस् तिष्ठन् मैत्रीभ्याम् अहर् उपतिष्ठते मित्रस्य चर्षणीधृतः, मित्रो जनान् यातयन्तीति द्वाभ्याम्&rdquo; इति । अत्र पुराणम् ।</p>
<blockquote>
<p>आत्मपादौ तथा भूमिं संध्याकाले ऽभिवादयेत् ।</p>
</blockquote>
<blockquote>
<p>आयुर् विद्यां तथारोग्यं प्राप्नोति पुतुषः सदा ॥ इति ।</p>
</blockquote>
<p>एवं कुर्वतः फलम् आह यमः ।</p>
<blockquote>
<p>संध्याम् उपासते ये तु सततं संशितव्रताः ।</p>
</blockquote>
<blockquote>
<p>विधूतपापास् ते यान्ति ब्रह्मलोके सनातनम् ॥</p>
</blockquote>
<p>अत्रिर् अपि ।</p>
<blockquote>
<p>यस् तु संध्याम् उपासीत श्रद्धया विधिवद् द्विजः ।</p>
</blockquote>
<blockquote>
<p>न तस्य किंचिद् अप्राप्यं त्रिषु लोकेषु विद्यते ॥</p>
</blockquote>
<p>कूर्मपुराणे ऽपि ।</p>
<blockquote>
<p>अनन्यचेतसः शान्ता ब्राह्मणा वेदपारगाः ।</p>
</blockquote>
<blockquote>
<p>उपास्य विधिवत् संध्यां प्राप्ताः पूर्वे पराम् गतिम् ॥</p>
</blockquote>
<p>अथाकरणे दोषो ऽपि दक्षेण दर्सितः ।</p>
<blockquote>
<p>संध्याहीनो ऽशुचिर् नित्यम् अनर्हः सर्वकर्मसु ।</p>
</blockquote>
<blockquote>
<p>यद् अन्यत् कुरुते कर्म न तस्य फलभाग् भवेत् ॥</p>
</blockquote>
<p>गोबिलो ऽपि ।</p>
<blockquote>
<p>संध्या येन न विज्ञाता संध्या नैव ह्य् उपासिता ।</p>
</blockquote>
<blockquote>
<p>जीवमानो भवेच् छूद्रो मृतः श्वा चाभिजायते ॥</p>
</blockquote>
<p>मनुर् अपि ।</p>
<blockquote>
<p>न तिष्ठति तु यः पूर्वां नोपास्ते यश् च पश्चिमाम् ।</p>
</blockquote>
<blockquote>
<p>स शूद्रवद् बहिष्कार्यः सर्वस्माद् द्विजकर्मणः ॥</p>
</blockquote>
<p>विष्णुपुराणे ऽपि ।</p>
<blockquote>
<p>उपतिष्ठन्ति ये संध्यां ये न पूर्वां न पश्चिमाम् ।</p>
</blockquote>
<blockquote>
<p>व्रजन्ति ते दुरात्मानस् तामिस्रं नरकं नृप ॥</p>
</blockquote>
<p>कूर्मपुराणे ऽपि ।</p>
<blockquote>
<p>यो ऽन्यत्र कुरुते यत्रं धर्मकार्ये द्विजोत्तम ।</p>
</blockquote>
<blockquote>
<p>विहाय संध्याप्रणतिं स याति नरकायुतम् ॥</p>
</blockquote>
<p>विष्णुपुराणे ऽपि ।</p>
<blockquote>
<p>तस्मान् नो लङ्घनं कार्यं संध्योपासनकर्मणः ।</p>
</blockquote>
<blockquote>
<p>स हन्ति सूर्यं संध्याया नोपस्तिं कुरुते तु यः ॥ इति ।</p>
</blockquote>
<p>एतत् सर्वम् अनार्तविषयम् । अत एव योगयाज्ञवल्क्यः ।</p>
<blockquote>
<p>अनार्तश् चोत्सृजेद् यस् तु स विप्रः शूद्रसंमितः ।</p>
</blockquote>
<blockquote>
<p>प्रायश्चित्ती भवेच् चैव लोके भवति निन्दितः ॥</p>
</blockquote>
<p>अत्रिर् अपि ।</p>
<blockquote>
<p>नोपतिष्ठन्ति ये संध्यां स्वस्थावस्थास् तु वै द्विजाः ।</p>
</blockquote>
<blockquote>
<p>हिंसन्ति ते सदा पापा भगवन्तं दिवाकरम् ॥</p>
</blockquote>
<blockquote>
<p>ये हिंसन्ति द्विजाः सूर्यं मोक्षद्वारम् अनुत्तमम् ।</p>
</blockquote>
<blockquote>
<p>कथं मोक्षस्य संप्राप्तिर् भवेत् तेषां द्विजन्मनाम् ॥</p>
</blockquote>
<p>विष्णुपुराणे ऽपि ।</p>
<blockquote>
<p>सर्वकालम् उपस्थानं संध्ययोः पार्थिवेष्यते ।</p>
</blockquote>
<blockquote>
<p>अन्यत्र सूतकाशौचविभ्रमातुरभीतितः ॥ इति ।</p>
</blockquote>
<p>विभ्रमो भ्रान्तिः । तदादिष्व् असामर्थ्येन संध्याया अकरणे ऽपि दोषो नस्तीत्य् अर्थः । सूतकादौ तु सत्य् अपि सामर्थ्ये न संध्योपासनं कार्यम् इत्य् आह मरीचिः ।</p>
<blockquote>
<p>सूतके कर्मणां त्यागः संध्यादीनां विधीयते । इति ।</p>
</blockquote>
<p>यत् तु पुलस्त्येनोक्तम्,</p>
<blockquote>
<p>संध्याम् इष्टिं चरुं होमं यावजीवं समाचरेत् ।</p>
</blockquote>
<blockquote>
<p>न त्यजेत् सूतके वापि त्यजन् गच्छत्य् अधोगतिम् ॥</p>
</blockquote>
<p>इति, तन् मानससंध्याभिप्रायम् । यतः स एवाह ।</p>
<blockquote>
<p>सूतके मृतके चैव संध्याकर्म न संत्यजेत् ।</p>
</blockquote>
<blockquote>
<p>मनदोच्चारयेन् मन्त्रान् प्राणायामम् ऋते द्विजः ॥ इति ।</p>
</blockquote>
<p>एवं च यानि सूतकादौ संध्याकर्मनिषेधपराणि तानि वाचिकमन्त्रप्रयोगनिषेधपराणीति मन्तव्यम् । यद् अपि पैठीनसिनोक्तम्: &ldquo;सूतके सावित्र्याञ्जलिं प्रक्षिप्य प्रदक्षिणं कृत्वा सूर्यं ध्यायन् नमस्कुर्यात्&rdquo; इति, तद् अपि सकलसंध्याकर्मोपलक्षणार्थम् इति &ldquo;संध्याम् इष्टिम्&rdquo; इत्य् अनेन समानार्थम् । यद् वा: यद् अत्र संध्याकर्मणि श्रौतम् अञ्जलिदानादि, तद् एवानुष्ठेयं नान्यद् इत्य् अभिप्राय इत्य् अनुसंधेयम् । यद् अत्र उक्तं तद् ग्राह्यम् । अत्र शातातपः ।</p>
<blockquote>
<p>दर्भहीना तु या संध्या यच् च दानं विनोदकम् ।</p>
</blockquote>
<blockquote>
<p>असंख्यातं तु यज् जप्यं तत् सर्वं स्यान् निरर्थकम् ॥</p>
</blockquote>
<p>कूर्मपुराणे ऽपि ।</p>
<blockquote>
<p>प्राङ्मुकः सपवितः सन् संधोपासनम् आचरेत् ।</p>
</blockquote>
<p><strong>इति स्मृतिचन्द्रिकायां प्रातःसंध्या</strong></p>
<h2 id="परणयममहम">प्राणायाममहिमा</h2>
<p><strong>अथ प्राणायाममहिमा</strong></p>
<p>तत्र मनुः ।</p>
<blockquote>
<p>प्राणायामा ब्राह्मणस्य त्रयो ऽपि विधिवत् कृताः ।</p>
</blockquote>
<blockquote>
<p>व्याहृतिप्रणवैर् युक्ता विज्ञेयं परमं तपः ॥</p>
</blockquote>
<blockquote>
<p>दह्यन्ते ध्मायमानानां धातूनां हि यथा मलाः ।</p>
</blockquote>
<blockquote>
<p>तथेन्द्रियाणां दह्यन्ते दोषाः प्राणस्य निग्रहात् ॥</p>
</blockquote>
<blockquote>
<p>सव्याहृतिप्रणवकाः प्राणायामास् तु षोडस ।</p>
</blockquote>
<blockquote>
<p>अपि भ्रूणहनं मासात् पुनन्त्य् अहर् अहः कृताः ॥</p>
</blockquote>
<p>यमो ऽपि ।</p>
<blockquote>
<p>दशप्रणवसंयुक्तैः प्राणायामैश् चतुर्दशैः ।</p>
</blockquote>
<blockquote>
<p>मुच्यते ब्रह्महत्यायाः किं पुनः शेषपातकैः ॥</p>
</blockquote>
<p>व्यासः ।</p>
<blockquote>
<p>सव्याहृतिं सप्रणवां गायत्रीं शिरसा सह ।</p>
</blockquote>
<blockquote>
<p>ये जपन्ति सदा तेषां न भयं विद्यते क्वचित् ॥</p>
</blockquote>
<p>योगयाज्ञवल्क्यो ऽपि ।</p>
<blockquote>
<p>य एता व्याहृतीः सप्त संस्मरेत् प्राणसंयमे ।</p>
</blockquote>
<blockquote>
<p>उपासितं भवेत् तेन विश्वं भुवनसप्तकम् ॥</p>
</blockquote>
<blockquote>
<p>सर्वेषु चैव लोकेषु कामचारश् च जायते ॥</p>
</blockquote>
<p>व्यासो ऽपि ।</p>
<blockquote>
<p>षोडशाक्षरकं ब्रह्म गायत्र्यास् तु शिरः स्मृतम् ।</p>
</blockquote>
<blockquote>
<p>सकृद् आवर्तयन् विप्रः संसारात् स विमुच्यते ॥ इति ।</p>
</blockquote>
<p><strong>इति स्मृतिचन्द्रिकायां प्राणायाममहिमा</strong></p>
<h2 id="परणयमवध">प्राणायामविधिः</h2>
<p><strong>अथ प्राणायामविधिः</strong></p>
<p>तत्र योगयाज्ञवल्क्यः।</p>
<blockquote>
<p>एवं संमर्जनं कृत्वा बाह्यशुद्ध्यर्थकारकम् ।</p>
</blockquote>
<blockquote>
<p>अथाभ्यन्तर्शुद्ध्यर्थं प्राणायामं समाचरेत् ॥</p>
</blockquote>
<p>संवर्तो ऽपि ।</p>
<blockquote>
<p>प्राणायामैस् त्रिभिः पूतो गायत्रीं तु ततो जपेत् । इति ।</p>
</blockquote>
<p>प्राणस्य वायोर् आयामो निरोधः प्राणायामः । स किंलक्षण इत्य् अपेक्षिते मनुर् आह ।</p>
<blockquote>
<p>सव्याहृतिं सप्रणवां गायत्रीं शिरसा सह ।</p>
</blockquote>
<blockquote>
<p>त्रिः पठेद् आयतप्राणः प्राणायामः स उच्यते ॥ इति ।</p>
</blockquote>
<p>व्याहृतयो भूराद्याः सप्त सत्यान्ताः,</p>
<blockquote>
<p>सप्त व्याहृतयः प्रोक्ताः प्राणायामे तु नित्यशः ।</p>
</blockquote>
<blockquote>
<p>भूर् भुवः स्वर् महर् जनस् तपः सत्यं तथैव च ॥</p>
</blockquote>
<p>इति योगयाज्ञवल्क्यस्मरणात् । शिरश् चात्र &ldquo;ओम् आपो ज्योतिः&rdquo; इति याजुर्वेदिको मन्त्रः,</p>
<blockquote>
<p>ओम् आपो ज्योतिर् इत्य् एष मन्त्रो वै तैत्तिरीयकः ।</p>
</blockquote>
<p>इति व्यासस्मरणात् । &ldquo;सप्रणवाम्&rdquo; इत्य् अनेन भूरादिषु नवस्व् अपि प्रणवयोगम् आह । तथा च योगयाज्ञवल्क्यः ।</p>
<blockquote>
<p>भूर् भुवः स्वर् महर् जनस् तपः सत्यं तथैव च ।</p>
</blockquote>
<blockquote>
<p>प्रत्य्ॐकारसमायुक्तं तथा तत् सवितुः पदम् ॥</p>
</blockquote>
<blockquote>
<p>ओम् आपो ज्योतिर् इत्य् एतच् छिरः पश्चात् प्रयोजयेत् ।</p>
</blockquote>
<blockquote>
<p>त्रिर् आवर्तनयोगात् तु प्राणायामस् तु शब्द्यते ॥ इति ।</p>
</blockquote>
<p>ॐकारो ऽप्य् अत्र मन्त्रादौ द्रष्टव्यः । तथा च यमः ।</p>
<blockquote>
<p>ॐकारपूर्विकाः सप्त जपेत् तु व्याहृतीस् तथा ।</p>
</blockquote>
<blockquote>
<p>शिरसा सह गायत्रीं प्राणायामः परंतप ॥</p>
</blockquote>
<p>जपेन् मनसेति शेषः । तथा च संवर्तः ।</p>
<blockquote>
<p>प्रणवेन तु संयुक्ता व्याहृतीः सप्त नित्यशः ।</p>
</blockquote>
<blockquote>
<p>सावित्रीं शिरसा सार्धं मनसा त्रिः पठेद् द्विजः ॥ इति ।</p>
</blockquote>
<p>अत्र बृहस्पतिः ।</p>
<blockquote>
<p>बध्वासनं नियमासून् स्मृत्वा चार्षादिकं तथा ।</p>
</blockquote>
<blockquote>
<p>संनिमीलितदृङ् मौनी प्राणायामं समभ्यसेत् ॥ इति ।</p>
</blockquote>
<p>आसनं चात्र सवस्तिकाद्यन्यतमं वेदितव्यम् । आर्षादिकं चात्र व्यासेनोक्तम् ।</p>
<blockquote>
<p>प्रणवस्य ऋषिर् ब्रह्मा गायत्रं छन्द एव च ।</p>
</blockquote>
<blockquote>
<p>देवो ऽग्निः सर्वकर्मादौ विनियोगः प्रकीर्तितः ॥</p>
</blockquote>
<p>योगयाज्ञवल्क्यो ऽपि ।</p>
<blockquote>
<p>व्याहृतीनां तु सर्वासाम् आर्षं चैव प्रजापतिः ।</p>
</blockquote>
<blockquote>
<p>गायत्र्युष्णिगनुष्टुप् च बृहती पङ्क्तिर् एव च ॥</p>
</blockquote>
<blockquote>
<p>त्रिष्टुप् च जगती चैव छन्दांस्य् एतानि सप्त वै ।</p>
</blockquote>
<blockquote>
<p>अग्निर् वायुस् तथादित्यो बृहस्पत्य् आप एव च ॥</p>
</blockquote>
<blockquote>
<p>इन्द्रश् च विश्वेदेवाश् च देवताः समुदाहृताः ।</p>
</blockquote>
<blockquote>
<p>प्राणायामप्रयोगे च विनियोग उदाहृतः ॥</p>
</blockquote>
<blockquote>
<p>सविता देवता यस्या मुखम् अग्निस् त्रिपाच् च या ।</p>
</blockquote>
<blockquote>
<p>विश्वामित्र ऋषिश् छन्दो यायत्री सा विशिष्यते ॥</p>
</blockquote>
<blockquote>
<p>विनियोगस् तुपनये प्राणायामे तथैव च ।</p>
</blockquote>
<blockquote>
<p>ओम् आपो ज्योतिर् इत्य् एष मन्त्रो यस् तु प्रकीर्त्यते ॥</p>
</blockquote>
<blockquote>
<p>तस्य प्रजापतिश् चार्षं यजुश्छन्दोविवर्जितम् ॥</p>
</blockquote>
<blockquote>
<p>ब्रह्मा वायुश् च सूर्यश् च देवताः समुदाहृताः।</p>
</blockquote>
<blockquote>
<p>प्राणस्यायमने चैव विनियोग उदाहृतः ॥ इति ।</p>
</blockquote>
<p>ब्रह्मा तु व्याहृतीनाम् ऋषिभेदम् आह ।</p>
<blockquote>
<p>विश्वामित्रो जमदग्निर् भरद्वाजो ऽथ गौतमः ।</p>
</blockquote>
<blockquote>
<p>ऋषिर् अत्रिर् वसिष्ठश् च कश्यपश् च यथाक्रमम् ॥ इति ।</p>
</blockquote>
<p>स च प्राणायामः पूरककुम्भकरेचकैस् त्रिलक्षणो ज्ञेयः । तथा च योगयाज्ञवल्क्यः ।</p>
<blockquote>
<p>पूरकः कुम्भको रेच्यः प्राणायामस् त्रिलक्षणः ।</p>
</blockquote>
<p>एतेषां लक्षणम् आह स एव ।</p>
<blockquote>
<p>नासिकाकृष्ट उच्छ्वासो ध्मातः पूरक उच्यते ।</p>
</blockquote>
<blockquote>
<p>कुम्भको निश्चलश्वासो रिच्यमानस् तु रेचकः ॥ इति ।</p>
</blockquote>
<p>कुम्भके तु विशेषम् आह अत्रिः ।</p>
<blockquote>
<p>आ केशाग्रान् नखाग्राच् च निरोधः शक्यते बुधैः ।</p>
</blockquote>
<blockquote>
<p>निरोधाज् जायते वायुर् वायोर् अग्निश् च जायते ।</p>
</blockquote>
<blockquote>
<p>अग्नेर् आपश् च जायन्ते ततो ऽन्तः शुध्यते त्रिभिः ॥ इति ।</p>
</blockquote>
<p>योगयाज्ञवल्क्यस् तु पूरकरेचकयोर् विशेषम् आह ।</p>
<blockquote>
<p>बाह्यस्थितं घ्राणपुटेन वायुं आकृष्य यत्नेन शनिः समस्तम् ।</p>
</blockquote>
<blockquote>
<p>नाड्यश् च सर्वाः परिपूरणीयाः स पूरको नाम महानिरोधः ॥</p>
</blockquote>
<blockquote>
<p>शनैर् नासापुटे वायुम् उत्सृजेन् न तु वेगतः ।</p>
</blockquote>
<blockquote>
<p>न कम्पयेच् छरीरं तु स योगी परमो मतः ॥ इति ।</p>
</blockquote>
<p>तत्र व्यासः ।</p>
<blockquote>
<p>नाभिपद्मस्थितं ध्यायेत् कं रक्तं पूरणेन तु ।</p>
</blockquote>
<blockquote>
<p>नीलोत्पलाभं हृत्पद्मे कुम्भकेन जनार्दनम् ॥</p>
</blockquote>
<blockquote>
<p>ललाटस्थं शिवं श्वेतं रेचकेनापि चिन्तयेत् ।</p>
</blockquote>
<blockquote>
<p>शुद्धस्फटिकसङ्काशं निर्मलं पापनाशनम् ॥</p>
</blockquote>
<p>अत्र फलम् आह बृहस्पतिः ।</p>
<blockquote>
<p>रक्तं प्रजापतिं ध्यायेद् विष्णुं नीलोत्पलप्रभम् ।</p>
</blockquote>
<blockquote>
<p>शंकरं त्र्यम्बकं श्वेतं ध्यायन् मुच्येत बन्धनात् ॥</p>
</blockquote>
<p>योगयाज्ञवल्क्यो ऽपि ।</p>
<blockquote>
<p>कुम्भके विष्णुसायुज्यं पूरके ब्रह्मणो ऽन्तिकम् ।</p>
</blockquote>
<blockquote>
<p>रेचकेन तृतीयेन प्राप्नुयाद् ऐश्वरं पदम् ॥ इति ।</p>
</blockquote>
<p>अत्र ब्रह्मा ।</p>
<blockquote>
<p>पादयोश् च तथा जान्वोर् जङ्घयोर् जठरे ऽपि च ।</p>
</blockquote>
<blockquote>
<p>कण्ठे मुखे तथा मूर्ध्नि क्रमेण व्याहृतीर् न्यसेत् ॥</p>
</blockquote>
<blockquote>
<p>भूर् अङ्गुष्ठद्वये न्यस्य भुवस् तर्जनिकाद्वये ।</p>
</blockquote>
<blockquote>
<p>ज्येष्ठाङ्गुलिद्वये धीमान् स्वःपदं विनियोजयेत् ॥</p>
</blockquote>
<blockquote>
<p>करन्यासविधिं कृत्वा अङ्गन्यासं समारभेत् ।</p>
</blockquote>
<blockquote>
<p>भूःपदं हृदि विन्यस्य भुवः शिरसि विन्यसेत् ॥</p>
</blockquote>
<blockquote>
<p>शिखायां स्वःपदं न्यस्य कवचे तत् पदं न्यसेत् ।</p>
</blockquote>
<blockquote>
<p>अक्ष्णोर् भर्गपदं न्यस्य दिग्विदिक्षु धियःपदम् ॥ इति ।</p>
</blockquote>
<p>तत ओम् आपो ज्योतिर् इति सर्वाङ्गन्यसः,</p>
<blockquote>
<p>शिरस् तस्यास् तु सर्वाङ्गे प्राणायामे परं न्यसेत् ।</p>
</blockquote>
<p>इति व्यासस्मरणात् । एवं कुर्वतः फलम् आह याज्ञवल्क्यः ।</p>
<blockquote>
<p>प्राणायामत्रयं कृत्वा सूरस्योदयं प्रति ।</p>
</blockquote>
<blockquote>
<p>निर्मलाः स्वर्गम् आयान्ति सन्तः सुकृतिनो यथा ॥</p>
</blockquote>
<p>संवर्तो ऽपि ।</p>
<blockquote>
<p>मानसं वाचिकं पापं कायेनैव तु तत् कृतम् ।</p>
</blockquote>
<blockquote>
<p>तत् सर्वं नश्यति क्षिप्रं प्राणायामत्रये कृते ॥ इति ।</p>
</blockquote>
<p>**इति स्मृतिचन्द्रिकायां प्राणायामविधिः **</p>
<p><strong>ध्येयस्वरूपम्</strong></p>
<p>उक्तं प्राणायामानन्तरम् एव संध्यां ध्यायेद् इति । तत्र ध्येयस्वरूपम् आह गोबिलः: &ldquo;प्रातर् गायत्री रविस्थिता रक्तवर्णा कुमार्यक्षमालाहस्ता हंसासनम् आरूढा ब्रह्मदैवत्या ऋग्वेदम् उदाहरन्ती; मधन्दिने सावित्री रविमध्ये स्थिता श्वेतवर्णा यौवनस्था त्रिनेत्रा त्रिशूलहस्ता वृषभासनम् आरूढा रुद्रदैवत्या यजुर्वेदम् उदाहरन्ती; सायं सरस्वती रविमध्ये स्थिता श्यामवर्णा वृद्धा चतुर्भुजा चक्रहस्ता सुपर्णासनम् आरूढा विष्णुदैवत्या सामवेदम् उदाहरन्ति&rdquo; । एवंविधा क्रमेण कालत्रये ऽप्य् आवाह्येति शेषः । तद् उक्तं गायत्रीनिर्णये ।</p>
<blockquote>
<p>बालां त्व् अवृद्धां गायत्रीं त्र्यक्षरां चतुराननाम् ।</p>
</blockquote>
<blockquote>
<p>शक्तां रक्ताम्बरोपेताम् अक्षसूत्रधरां तथा ॥</p>
</blockquote>
<blockquote>
<p>कमण्डलुधरां देवीं हंसवाहनसंस्थिताम् ।</p>
</blockquote>
<blockquote>
<p>ब्रह्माणीं ब्रह्मदैवत्यां ब्रह्मलोकनिवासिनीम् ॥</p>
</blockquote>
<blockquote>
<p>आवाहयेत् तु मन्त्रेण आयान्तीं सूर्यमण्डलात् ।</p>
</blockquote>
<blockquote>
<p>एवं मध्यमसंध्यायां सावित्रीं युवतीं तथा ॥</p>
</blockquote>
<blockquote>
<p>शुक्लाङ्गीं शुक्लवस्त्रां च वृषारूढां त्रिलोचनाम् ।</p>
</blockquote>
<blockquote>
<p>त्रिशूलडमरूहस्तां रुद्राणीं रुद्रदेवताम् ॥</p>
</blockquote>
<blockquote>
<p>कैलासनिलयां देवीम् आयान्तीं सूर्यमण्डलात् ।</p>
</blockquote>
<blockquote>
<p>एवं पश्चिमसंध्यायां वृद्धावस्थां सरस्वतीम् ॥</p>
</blockquote>
<blockquote>
<p>वर्णतः कृष्णवर्णां च चारुरूपां चतुर्भुजाम् ।</p>
</blockquote>
<blockquote>
<p>शङ्खचक्रगदापद्मधारिणीं विष्णुदेवताम् ॥</p>
</blockquote>
<blockquote>
<p>बदर्याश्रमवासां ताम् आयान्तीं सूर्यमण्डलात् ॥ इति ।</p>
</blockquote>
<p>योगयाज्ञवल्क्यस् तु वर्णविपर्यासम् आह ।</p>
<blockquote>
<p>श्वेता भवति गायत्री सावित्री शुक्लवर्णिका ।</p>
</blockquote>
<blockquote>
<p>कृष्णा सरस्वती ज्ञेया संध्यात्रयम् उदाहृतम् ॥ इति ।</p>
</blockquote>
<p>एवं च रविमण्डलान्तःस्थां ब्रह्मलोकवासिनीं वा संध्यां ध्यायेद् इत्य् उक्तं भवति । उक्तं च योगयाज्ञवल्क्येन ।</p>
<blockquote>
<p>आदित्यमण्डलान्तःस्थां ब्रह्मलोकगतां तथा ।</p>
</blockquote>
<blockquote>
<p>अक्षसूत्रधरां देवीं पद्मासनगतां शुभाम् ।</p>
</blockquote>
<blockquote>
<p>आवाह्य यजुषानेन तेजो ऽसीति विधानतः ॥ इति ।</p>
</blockquote>
<p>तेजो ऽसीति वाजसनेयिको मन्त्रः । व्यासस् तु मन्त्रान्तरम् आह ।</p>
<blockquote>
<p>आवाहयेच् च गायत्रीं सर्वपापप्रणाशिनीम् ।</p>
</blockquote>
<blockquote>
<p>आगच्छ वरदे देवि जप्ये मे संनिधौ भव ॥</p>
</blockquote>
<blockquote>
<p>गायन्तं त्रायसे यस्माद् गायत्री त्वम् उदाहृता ॥</p>
</blockquote>
<p>गोबिलो ऽपि ।</p>
<blockquote>
<p>आयाहि वरदे देवि त्र्यक्षरे ब्रह्मवादिनि ।</p>
</blockquote>
<blockquote>
<p>गायत्री छन्दसां मातर् ब्रह्मयोने नमो ऽस्तु ते ॥</p>
</blockquote>
<p>शौनको ऽपि ।</p>
<blockquote>
<p>आवाहनं तैत्तिरीये उक्तं चापि विसर्जनम् । इति ।</p>
</blockquote>
<p>तत्रावाहन्मन्त्रः: &ldquo;आयातु वरदा देवी&rdquo; इति । तस्य गायत्री छन्दः; विश्वेदेवा ऋषयः; शुक्रो देवता; गायत्र्यावाहने विनियोगः । एवम् आवाह्योक्तनामादियुक्तां संध्याशब्दाभिलिप्याम् आदित्याख्यां ब्रह्मात्मिकां देवीं हृदि साहम् अस्मीति ध्यायेत् । तद् उक्तं व्यासेन ।</p>
<blockquote>
<p>न भिन्नां प्रतिपद्येत गायत्रीं ब्रह्मणा सह ।</p>
</blockquote>
<blockquote>
<p>साहम् अस्मीत्य् उपासीत विधिना येन केनचित् ॥ इति ।</p>
</blockquote>
<p>एतत् सर्वं संध्याशब्दार्थनिर्णये दर्शितम् । ततस् तां गायत्र्यास् तुरीयेण पादेनोपस्थाय जपेत् । तद् अपि तेनैवओक्तम् ।</p>
<blockquote>
<p>तुरीयं तु पदं तस्याः शिवब्रह्मपदे स्थितम् ।</p>
</blockquote>
<blockquote>
<p>उपस्थाय तुरीयेण जपेत् तां तु समाहितः ॥</p>
</blockquote>
<p>तुरीयं पादं &ldquo;परो रजसि। सावद् ओम्&rdquo; इत्य् अष्टाक्षरम् । तस्य विमल ऋषिः; तुरीयं छन्दः; परमात्मा देवता; मोक्षे विनियोगः ।</p>
<p><strong>इति स्मृतिचन्द्रिकायां ध्येयस्वरूपनिर्णयः</strong></p>
<h2 id="गयतरमहम">गायत्रीमहिमा</h2>
<p><strong>अथ गायत्रीमहिमा</strong></p>
<p>तत्र यमः ।</p>
<blockquote>
<p>गायत्रीं चैव वेदांश् च तुलयायोलयत् प्रभुः ।</p>
</blockquote>
<blockquote>
<p>एकतश् चतुरो वेदान् साङ्गांश् च सपदक्रमान् ।</p>
</blockquote>
<blockquote>
<p>एकतश् चैव गायत्रीं तुल्यरूपा तु सा स्मृता ॥</p>
</blockquote>
<p>मनुर् अपि ।</p>
<blockquote>
<p>अकारं चाप्य् उकारं च मकारं च प्रजापतिः ।</p>
</blockquote>
<blockquote>
<p>वेदत्रयान् निरदुहद् भूर् भुवः स्वर् इतीति च ॥</p>
</blockquote>
<blockquote>
<p>त्रिभ्य एव तु वेदेभ्यः पादं पादम् अदूदुहत् ।</p>
</blockquote>
<blockquote>
<p>तद् इत्य् ऋचो ऽस्याः सावित्र्याः परमेष्ठी प्रजापतिः ॥</p>
</blockquote>
<p>शङ्खो ऽपि: &ldquo;नाघमर्षणात् परम् अन्तर्जले न व्याहृतिभ्यः परं होमे न सावित्र्याः परं जप्ये&rdquo; इति । ब्रह्मापि ।</p>
<blockquote>
<p>गायत्र्या न परं जप्यं गयत्र्या न परं तपः ।</p>
</blockquote>
<blockquote>
<p>गायत्र्या न परं ध्यानं गायत्र्या न परं हुतम् ॥</p>
</blockquote>
<p>व्यासो ऽपि ।</p>
<blockquote>
<p>दशकृत्वः प्रजप्ता सा त्र्यहात् पापं तु यत् कृतम् ।</p>
</blockquote>
<blockquote>
<p>तत् पापं प्रणुदत्य् आशु नात्र कार्या विचारणा ॥</p>
</blockquote>
<blockquote>
<p>शतं जप्त्वा तु सा देवी पापौघशमना स्मृता ।</p>
</blockquote>
<blockquote>
<p>सहस्रजप्ता सा देवी उपपातकनाशिनी ॥</p>
</blockquote>
<blockquote>
<p>लक्षजापेन च तथा महापातकनाशिनी ।</p>
</blockquote>
<blockquote>
<p>कोटिजापेन राजेन्द्र यद् इच्छति तद् आप्नुयात् ॥</p>
</blockquote>
<blockquote>
<p>यक्षविद्याधरत्वं वा गन्धर्वत्वम् अथापि वा ।</p>
</blockquote>
<blockquote>
<p>देवत्वम् अथवा राज्यं भूलोकं हतकण्टकम् ॥</p>
</blockquote>
<p>मनुर् अपि ।</p>
<blockquote>
<p>यो ऽधीते ऽहन्य् अहन्य् एतां त्रीणि वर्षाण्य् अतन्द्रितः ।</p>
</blockquote>
<blockquote>
<p>स ब्रह्मपदम् अप्येति वायुभूतः स्वमूर्तिमान् ॥</p>
</blockquote>
<p>व्यासो ऽपि ।</p>
<blockquote>
<p>दशभिर् जन्मजनितं शतेन तु पुराकृतम् ।</p>
</blockquote>
<blockquote>
<p>त्रिगुणं तु सहस्रेण गायत्री हन्ति किल्बिषम् ॥ इति ।</p>
</blockquote>
<p><strong>इति स्मृतिचन्द्रिकायां गयत्रीमहिमा</strong></p>
<h3 id="गयतरय-आरषदकम">गायत्र्या आर्षादिकम्</h3>
<p><strong>अथास्या आर्षादिकम् उच्यते</strong></p>
<p>तत्र ब्रह्मा ।</p>
<blockquote>
<p>छन्दो गायत्री गायत्र्याः सविता देवता स्मृता ।</p>
</blockquote>
<blockquote>
<p>शुक्लो वर्णो मुखं चाग्निर् विश्वामित्र ऋषिस् तथा ॥</p>
</blockquote>
<blockquote>
<p>त्रयी शिरः शिखा रुद्रो विष्णुर् हृदयम् एव च ।</p>
</blockquote>
<blockquote>
<p>उपासने विनियोगः साङ्ख्यायनसगोत्रता ॥</p>
</blockquote>
<blockquote>
<p>त्रैलोक्यं चरणं ज्ञेयं पृथिवी कुक्षिर् एव च ।</p>
</blockquote>
<blockquote>
<p>एवंध्यत्वा तु गायत्रीं जपेद् द्वादशलक्षणाम् ॥ इति ।</p>
</blockquote>
<p>गायत्रीकल्पे तु प्रतिपादम् अस्या आर्षादिकम् उक्तम्: &ldquo;तत् सवितुः इत्य् अस्य गायत्री छन्दः; विश्वामित्र ऋषिः; ब्रह्मा देवता । भर्गो देवस्य इत्य् अस्य गायत्री छन्दः; विश्वामित्र ऋषिः; विष्णुर् देवता । धियो यो नः इत्य् अस्य गायत्री छन्दः; विश्वामित्र ऋषिः; रुद्रो देवता । अक्षराणां तु सर्वेषां प्रजापतिः ऋषिः; गायत्री छन्दः; विनियोगो ऽङ्गन्यासे; देवतास् तु ब्रह्मोक्ता वेदितव्याः:</p>
<blockquote>
<p>आग्नेयं प्रथमं तस्या वायव्यं तु द्वितीयकम् ।</p>
</blockquote>
<blockquote>
<p>तृतीयं सूर्यदैवत्यं चतुर्थं वैद्युतं तथा ॥</p>
</blockquote>
<blockquote>
<p>पञ्चमं यमदैवत्यं वारुणं षष्ठम् उच्यते ।</p>
</blockquote>
<blockquote>
<p>बार्हस्पत्यं सप्तमं च पार्जन्यं चाष्टमं विदुः ॥</p>
</blockquote>
<blockquote>
<p>ऐन्द्रं तु नवमं प्रोक्तं गान्धर्वं दशमं स्मृतम् ।</p>
</blockquote>
<blockquote>
<p>पौष्णम् एकादशे प्रोक्तं शैवं द्वादशकं तथा ॥</p>
</blockquote>
<blockquote>
<p>त्वाष्ट्रं त्रयोदशं प्रोक्तं वासवं तु चतुर्दशम् ।</p>
</blockquote>
<blockquote>
<p>मारुतं पञ्चदशकं सौम्यं षोडशकं स्मृतम् ॥</p>
</blockquote>
<blockquote>
<p>सप्तदशं त्व् आङ्गिरसं वैश्वदेवम् अतः परम् ।</p>
</blockquote>
<blockquote>
<p>आश्विनं चैकोनविंशं प्राजापत्यं च विंशकम् ॥</p>
</blockquote>
<blockquote>
<p>सर्वदेवमयं प्रोक्तम् एकविंशकम् अक्षरम् ।</p>
</blockquote>
<blockquote>
<p>रौद्रं द्वाविंशकं ज्ञेयं ब्राह्मं चैव ततः परम् ॥</p>
</blockquote>
<blockquote>
<p>वैष्णवं च चतुर्विंशम् एता अक्षरदेवताः ।</p>
</blockquote>
<blockquote>
<p>जपकाले तु संचिन्त्य तासु सायुज्यम् आप्नुयात् ॥ इति ।</p>
</blockquote>
<p>अथाक्षरतत्वानि ।</p>
<blockquote>
<p>अतह् तत्त्वानि वक्ष्यामि अक्षराणां विशेषतः ।</p>
</blockquote>
<blockquote>
<p>पृथिवी ह्य् उदकं तेजो वायुर् अम्बरम् एव च ॥</p>
</blockquote>
<blockquote>
<p>गन्धो रसो ऽथ रूपं च स्पर्शः शब्दो ऽथ वाग् इति ।</p>
</blockquote>
<blockquote>
<p>हस्ताव् उपस्थः पायुश् च पच्छ्रोत्रं त्वक् च चक्षुषी ॥</p>
</blockquote>
<blockquote>
<p>जिह्वा घ्राणो मनस्तत्त्वम् अहंकारो महत् तथा ।</p>
</blockquote>
<blockquote>
<p>गुणत्रयं च सत्तत्त्वं क्रमशस् तत्त्वनिर्णयः ॥ इति ।</p>
</blockquote>
<p>अथाक्षरशक्तयो ऽपि: &ldquo;सहा नित्या विश्वहृदया विलासिनी प्रभावती लोला शान्ता कान्तिः दुर्गा सरस्वती विष्णुरूपा विशाला ईशा आप्यायिनी विमला तमोऽपहारिणी हिरण्यरूपा सूक्ष्मा विश्वयोनिः जयावहा पद्मालया वरा शोभा गदारूपा — इति शक्तयः&rdquo; ।</p>
<p><strong>इति स्मृतिचन्द्रिकायां आर्षादिनिर्णयः</strong></p>
<h2 id="नयसवध">न्यासविधिः</h2>
<p><strong>अथ न्यासविधिः</strong></p>
<p>तत्रादाव् अस्त्रमन्त्रेण करशुद्धिः । ततो गायत्र्या व्यापकं कृत्वा करन्यासपूर्वकम् अङ्गन्यासं कुर्यात्, तस्य सर्वमन्त्रसाधारणत्वात् । तत्राङ्गन्यासो व्यासेन दर्शितः ।</p>
<blockquote>
<p>हृदि तत्सवितुर् न्यस्य न्यस्येत् कण्ठे वरेणियम् ।</p>
</blockquote>
<blockquote>
<p>भर्गो देवस्येति खण्डं शिखायां च ततो न्यसेत् ॥</p>
</blockquote>
<blockquote>
<p>धीमहीति न्यसेद् वक्त्रे धियो यो नश् च नेत्रयोः ।</p>
</blockquote>
<blockquote>
<p>प्रचोदयाद् इति पदम् अस्त्रार्थे विनियोजयेत् ॥</p>
</blockquote>
<blockquote>
<p>अनामिकाद्वये धीमान् न्यसेत् तत्पदम् अग्रतः ।</p>
</blockquote>
<blockquote>
<p>कनिष्ठिकाद्वये भर्गः पाण्योर् मध्ये धियःपदम् ॥</p>
</blockquote>
<blockquote>
<p>ॐ भूर् विन्यस्य हृदये ॐभुवः शिरसि न्यसेत् ।</p>
</blockquote>
<blockquote>
<p>ॐ स्वः शिखायां विन्यस्य गायत्र्याः प्रथमं पदम् ॥</p>
</blockquote>
<blockquote>
<p>विन्यसेत् कवचे धीमान् द्वितीयं नेत्रयोर् न्यसेत् ।</p>
</blockquote>
<blockquote>
<p>तृतीयेनास्त्रविन्यासं चतुर्थं सर्वतो न्यसेत् ॥</p>
</blockquote>
<p>अत्र ब्रह्मा ।</p>
<blockquote>
<p>तत् कारं विन्यसेत् स्वाङ्गे पादाङ्गुष्ठद्वये द्विजः ।</p>
</blockquote>
<blockquote>
<p>सकारं गुल्फदेशे तु विकारं जङ्घयोर् न्यसेत् ॥</p>
</blockquote>
<blockquote>
<p>जान्वोस् तु विद्धि तुःकारं वकारं चोरुदेशतः ।</p>
</blockquote>
<blockquote>
<p>रेकारं विन्यसेद् गुह्ये णिकारं वृषणे न्यसेत् ॥</p>
</blockquote>
<blockquote>
<p>कटिदेशे तु यङ्कारं भकारं नाभिमण्डले ।</p>
</blockquote>
<blockquote>
<p>र्गोकारं जठरे धीमान् देकारं स्तनयोर् न्यसेत् ॥</p>
</blockquote>
<blockquote>
<p>वकारं हृदि विन्यस्य स्यकारं कण्ठ एव तु ।</p>
</blockquote>
<blockquote>
<p>धीकारम् आस्ये विन्यस्य मकारं तालुमध्यतः ॥</p>
</blockquote>
<blockquote>
<p>हिकारं नासिकाग्रे तु धिकारं नयनद्वये ।</p>
</blockquote>
<blockquote>
<p>भ्रुवोर् मध्ये तु योकारं ललाटे तु द्वितीयकम् ॥</p>
</blockquote>
<blockquote>
<p>पूर्वानने तु नःकारं प्रकारं दक्षिणानने ।</p>
</blockquote>
<blockquote>
<p>उत्तरास्ये तु चोकारं दकारं पास्चिमनने ॥</p>
</blockquote>
<blockquote>
<p>विन्यसेन् मूर्ध्नि यात्कारं सर्वव्यापिनम् ईश्वरम् ॥ इति ।</p>
</blockquote>
<p>अत्र सर्वे मन्त्राः प्रणवान्त् नमोऽन्ताश् च । तथा च भृगुः ।</p>
<blockquote>
<p>ॐकारम् आदाव् उच्चार्य मन्त्रबीजम् अनन्तरम् ।</p>
</blockquote>
<blockquote>
<p>नाम ग्राह्यं नमोऽन्तं तु जपन्यासः प्रकीर्तितः ॥ इति ।</p>
</blockquote>
<p>ततो वर्णध्यानं कुर्यात् । तद् आह ब्रह्मा ।</p>
<blockquote>
<p>कृत्वा चैवेदृशं न्यासम् अशेषं पापनाशनम् ।</p>
</blockquote>
<blockquote>
<p>पश्चात् समाचरेद् ध्यानं वर्णरूपसमन्वितम् ॥ इति ।</p>
</blockquote>
<p>तद् अपि तेनैवोक्तम् ।</p>
<blockquote>
<p>तत्कारं चम्पकापीतं ब्रह्मविष्णुशिवात्मकम् ।</p>
</blockquote>
<blockquote>
<p>शान्तं पद्मासनारूढं ध्यायेत् स्वस्थानसंस्थितम् ॥</p>
</blockquote>
<blockquote>
<p>सकारं चिन्तयेच् छ्यामम् अतसीपुष्पसंनिभम् ।</p>
</blockquote>
<blockquote>
<p>पद्ममध्यस्थितं सौम्यम् उपपातकनाशनम् ॥</p>
</blockquote>
<blockquote>
<p>विकारं पिङ्गलं नित्यं कमलासनसंस्थितम् ।</p>
</blockquote>
<blockquote>
<p>ध्यायेच् छान्तं द्विजशेष्ठो महापातकनाशनम् ॥</p>
</blockquote>
<blockquote>
<p>तुःकारं चिन्तयेत् प्राज्ञ इन्द्रनीलसमप्रभम् ।</p>
</blockquote>
<blockquote>
<p>निर्दहेत् सर्वदुःखं तु ग्रहतारसमुद्भवम् ॥</p>
</blockquote>
<blockquote>
<p>वकारं वह्निदीप्त्याभं चिन्तयेत् तु विचक्षणः ।</p>
</blockquote>
<blockquote>
<p>भ्रूणहत्याकृतं पापं तत्क्षणाद् एव नश्यति ॥</p>
</blockquote>
<blockquote>
<p>रेकारं विमलं ध्यायेच् छुद्धस्फटिकसंनिभम् ।</p>
</blockquote>
<blockquote>
<p>पापं नश्यति तत् क्षिप्रम् अगम्यागमनोद्भवम् ॥</p>
</blockquote>
<blockquote>
<p>णिकारं चिन्तयेद् योगी विद्युत्स्फुरितसप्रभम् ।</p>
</blockquote>
<blockquote>
<p>अभक्ष्यभक्षजं पापं तत्क्षणाद् एव नश्यति ॥</p>
</blockquote>
<blockquote>
<p>यङ्कारं तारकावर्णम् इन्दुशेखरभूषणम् ।</p>
</blockquote>
<blockquote>
<p>योगिनां वरदं ध्यायेद् ब्रह्महत्याविनाशनम् ॥</p>
</blockquote>
<blockquote>
<p>भकारं कृष्णवर्णं तु नीलमेघसमप्रभम् ।</p>
</blockquote>
<blockquote>
<p>ध्यात्वा पुरुषहत्यादि पापं नाशयति द्विजः ॥</p>
</blockquote>
<blockquote>
<p>र्गोकारं रक्तवर्णं तु कमलासनसंस्थितम् ।</p>
</blockquote>
<blockquote>
<p>गोहत्यादिकृतं पापं नाशयन्तं विचिन्तयेत् ॥</p>
</blockquote>
<blockquote>
<p>देकारं मरकतश्यामं कमलासनसंस्थितम् ।</p>
</blockquote>
<blockquote>
<p>चिन्तयेत् सततं योगी स्त्रीहत्या दह्यते परम् ॥</p>
</blockquote>
<blockquote>
<p>वकारं शुक्लवर्णं तु जातीपुष्पसमप्रभम् ।</p>
</blockquote>
<blockquote>
<p>गुरुहत्याकृतं पापं ध्यात्वा दहति तत्क्षणात् ॥</p>
</blockquote>
<blockquote>
<p>स्यकारं च तथा पीतं सुवर्णसदृशप्रभम् ।</p>
</blockquote>
<blockquote>
<p>मनसा चिन्तितं पापं ध्यात्वा दहति मानवः ॥</p>
</blockquote>
<blockquote>
<p>धीकारं चिन्तयेच् छुक्लं कुन्दपुष्पसमप्रभम् ।</p>
</blockquote>
<blockquote>
<p>पितृमातृवधात् पापान् मुच्यते नात्र संशयः ॥</p>
</blockquote>
<blockquote>
<p>मकारं पद्मरागाभं चिन्तयेद् दीप्ततेजसम् ।</p>
</blockquote>
<blockquote>
<p>पूर्वजन्मार्जितं पापं तत्क्षणाद् एव नश्यति ॥</p>
</blockquote>
<blockquote>
<p>हिकारं शङ्खवर्णं तु पूर्णचन्द्रसमप्रभम् ।</p>
</blockquote>
<blockquote>
<p>अशेषपापदहनं ध्यायेन् नित्यं विचक्षणः ॥</p>
</blockquote>
<blockquote>
<p>धिकारं पाण्डुरं ध्यायेत् पद्मस्योपरि संस्थितम् ।</p>
</blockquote>
<blockquote>
<p>प्रतिग्रहकृतं पापं स्मरणाद् एव नश्यति ॥</p>
</blockquote>
<blockquote>
<p>योकारं रक्तवर्णं तु इन्द्रगोपकसंनिभम् ।</p>
</blockquote>
<blockquote>
<p>ध्यात्वा प्राणिवधे पापं निर्दहेन् मुनिपुङ्गव ।</p>
</blockquote>
<blockquote>
<p>द्वितीयश् चैव यः प्रोक्तो योकारो रुक्मसंनिभः ॥</p>
</blockquote>
<blockquote>
<p>निर्दहेत् सर्वपापानि नान्यैः पापैस् च लिप्यते ।</p>
</blockquote>
<blockquote>
<p>नःकारं तु मुखं पूर्वम् आदित्योदयसंनिभम् ॥</p>
</blockquote>
<blockquote>
<p>सकृद् ध्यात्वा द्विजश्रेष्ठः (?) स गच्छेद् दैवतं पदम् ।</p>
</blockquote>
<blockquote>
<p>नीलोत्पलदलश्यामं प्रकारं दक्षिणाननम् ॥</p>
</blockquote>
<blockquote>
<p>सकृद् ध्यात्वा द्विजश्रेष्ठः स गच्छेद् ऐश्वरं पदम् ।</p>
</blockquote>
<blockquote>
<p>सौम्यं गोरोचनपीतं चोकारं चोत्तराननम् ॥</p>
</blockquote>
<blockquote>
<p>सकृद् ध्यात्वा द्विजश्रेष्ठः स गच्छेद् वैष्णवं पदम् ।</p>
</blockquote>
<blockquote>
<p>शङ्खकुन्देन्दुसङ्काशं दकारं पश्चिमाननम् ॥</p>
</blockquote>
<blockquote>
<p>सकृद् ध्यात्वा द्विजश्र्ष्ठः स गच्च्छेद् ब्रह्मणः पदम् ।</p>
</blockquote>
<blockquote>
<p>यात्कारस् तु शिरः प्रोक्तश् चतुर्वदनसंनिभः ॥</p>
</blockquote>
<blockquote>
<p>प्रत्यक्षफलदो ब्रह्मा विष्णू रुद्र इति स्थितिः ।</p>
</blockquote>
<blockquote>
<p>एतज् ज्ञात्वा तु मेधावी जपहोमं करोति यः ॥</p>
</blockquote>
<blockquote>
<p>न भवेत् सूतकं तस्य मृतकं च न विद्यते ।</p>
</blockquote>
<blockquote>
<p>साक्षाद् भवत्य् असौ ब्रह्मा स्वयंभूः परमेश्वरः ॥</p>
</blockquote>
<blockquote>
<p>यस् त्व् एवं न विजानाति गायत्रीं तु यथाविधि ।</p>
</blockquote>
<blockquote>
<p>कल्पितं सूतकं तस्य मृतकं च मयानघ ॥</p>
</blockquote>
<blockquote>
<p>नैव दानफलं तस्य नैव यज्ञफलं लभेत् ।</p>
</blockquote>
<blockquote>
<p>न च तीर्थफलं प्रोक्तं तस्यैवं सूतके सति ॥</p>
</blockquote>
<p>अथ मुद्राः । ता अपि तेनैव दर्शिताः ।</p>
<blockquote>
<p>अथातो दर्शयेन् मुद्रांस् समुखं संपुटं तथा ।</p>
</blockquote>
<blockquote>
<p>ततो विततविस्तीर्णे द्विमुखत्रिमुखे तथा ॥</p>
</blockquote>
<blockquote>
<p>चतुर्मुखं पञ्चमुखं षण्मुखाधोमुखे तथा ।</p>
</blockquote>
<blockquote>
<p>व्यापकाञ्जलिकाख्यं च शकटं तदनन्तरम् ॥</p>
</blockquote>
<blockquote>
<p>यमपाशं च ग्रथितं ततः स्यात् सन्मुखोन्मुखम् ।</p>
</blockquote>
<blockquote>
<p>विलम्बो मुष्टिको मीनस् ततः कूर्मवराहकौ ॥</p>
</blockquote>
<blockquote>
<p>सिंहाक्रान्तं महाक्रान्तं ततो मुद्गरपल्लवौ ॥</p>
</blockquote>
<p>एतासां लक्षणम् आह स एव ।</p>
<blockquote>
<p>संमुखं संहतौ हस्तौ उत्तानौ कुञ्चिताङ्गुली ।</p>
</blockquote>
<p>कुञ्चिता वक्रा अङ्गुलयो ययोर् उक्तलक्षणयोर् हस्तयोस् तौ संमुखं नाम मुद्रा,</p>
<blockquote>
<p>संपुटं पद्मकोशाभौ कराव् अन्योन्यसंहतौ ।</p>
</blockquote>
<p>संहतौ पद्ममुकुलाभौ करौ संपुटं नाम मुद्रा,</p>
<blockquote>
<p>विततं संहतौ हस्ताव् उत्तानाव् आयताङ्गुली ।</p>
</blockquote>
<p>आयाताः प्रसारिता अङ्गुलयो ययोर् उक्तलक्षणयोः हस्तयोस् तौ विततं नाम मुदा,</p>
<blockquote>
<p>विस्तीर्णं संहतौ पाणी मिथो मुक्ताङ्गुलिद्वयौ ।</p>
</blockquote>
<p>मुक्तम् अङ्गुलिद्वयं याभ्यां पाणिभ्यां तौ मिथः संयुतौ विस्तीर्णं नाम मुद्रा,</p>
<blockquote>
<p>संमुखासक्तयोः पाण्योः कनिष्ठाद्वययोगतः ।</p>
</blockquote>
<blockquote>
<p>शेषाङ्गुलीनां वैरल्ये द्विमुखत्रिमुखादयः ॥</p>
</blockquote>
<p>मिथः संमुखासक्तयोः पाण्योः कनिष्ठाद्वययोगेन शेषाङ्गुलिवैरल्ये अङ्गुष्ठद्वयम् आरभ्यानामिकान्तं यावत् द्विमुखत्रिमुखचतुर्मुखपञ्चमुखा नाम मुद्रा भवन्ति । तत्र वकारे द्विमुख्म्, रेकारे त्रिमुखम्, णिकारे चतुर्मुखम्, यकारे पञ्चमुखम् ।</p>
<blockquote>
<p>शेषाङ्गुलीनां संयोगात् पूर्वयोगविनाशनम् ।</p>
</blockquote>
<blockquote>
<p>तिर्यक्संयुज्यमानाग्रौ संयुक्ताङ्गुलिमण्डलौ ।</p>
</blockquote>
<blockquote>
<p>हस्तौ षण्मुखम् इत्य् उक्ता मुद्रा मुद्राविशारदैः ॥</p>
</blockquote>
<p>पूवयोगः कणिष्ठाद्वयसंयोगः । तद्विनाशेनेतराङ्गुलीनां संयोगात् तिर्यक्संयुज्यमानम् अग्रं ययोस् तथा संयुक्तम् अङ्गुलिमण्डलं च ययोस् तौ हस्तौ षण्मुखं नाम मुद्रा,</p>
<blockquote>
<p>आकुञ्चिताग्रौ संयुक्तौ न्युब्जौ हस्ताव् अधोमुखम् ।</p>
</blockquote>
<p>ईषद्वक्राग्रौ अर्वाक्कृतौ संयुक्तौ हस्तौ अधोमुखं नाम मुद्रा,</p>
<blockquote>
<p>उत्तानौ तादृशाव् एव व्यापकाञ्जलिकं करौ ॥</p>
</blockquote>
<p>तादृशौ संयुतौ उक्तलक्षणौ करौ व्यापकाञ्जलिकं नाम मुद्रा,</p>
<blockquote>
<p>अधोमुखौ बद्धमुष्टिमुक्ताङ्गुष्ठकौ करौ ।</p>
</blockquote>
<blockquote>
<p>शकटं नाम कथितं</p>
</blockquote>
<p>मुक्ताग्राङ्गुष्ठौ ययोर् उक्तलक्षणयोः करयोस् तौ शकटं नाम मुद्रा,</p>
<blockquote>
<p>यमपाशम् अतः परम् ।</p>
</blockquote>
<blockquote>
<p>बद्धमुष्टिकयोः पाण्योर् उत्ताना वामतर्जनी ॥</p>
</blockquote>
<blockquote>
<p>कुञ्चिताग्रान्यया युक्ता तर्जन्या न्युब्जवक्रया ।</p>
</blockquote>
<p>बद्धमुष्टिकयोर् उपर्य् अधोभावेनावस्थितयोः पाण्योः य उत्ताना कुञ्चिताग्रा वामतर्जनी सान्यया दक्षिणतर्जन्या न्युब्जवक्रया युक्ता यमपाशं नाम मुद्रा,</p>
<blockquote>
<p>उत्तानसंधिसंलीनबद्धाङ्गुलितलौ करौ ।</p>
</blockquote>
<blockquote>
<p>संमुखौ घटितौ दीर्घाव् अङ्गुष्ठौ ग्रथितं मतम् ॥</p>
</blockquote>
<p>उत्तानानि संधिसंलीनानि बद्धान्य् अङ्गुलितलानि ययोः करयोस् तौ तथोक्तौ । ताव् अन्योन्यम् उपघाटितौ दीर्घौ वक्राङ्गुष्ठौ ययोस् तौ ग्रथितं नम मुद्रा,</p>
<blockquote>
<p>संचितोर्ध्वाङ्गुलिर् वामस् तादृशो दक्षिणेन तु ।</p>
</blockquote>
<blockquote>
<p>अधोमुखेन संयुक्तः सन्मुखोन्मुखम् उच्यते ॥</p>
</blockquote>
<p>संचिताः संबद्धा ऊर्ध्वाङ्गुलयो यस्य स तथोक्तः । तादृशो दक्षिणेनाधोमुखेन करेण संयुक्तः सन्मुखोन्मुखं नाम मुद्रा,</p>
<blockquote>
<p>उत्ताने ह्य् उन्नते कोटी विलम्बः कथितः करौ ।</p>
</blockquote>
<p>उत्ताने उन्नते कोटी ययोस् तौ विलम्बो नाम मुद्रा,</p>
<blockquote>
<p>मुष्टी चान्योन्यसंयुकाव् उत्तानौ मुष्टिको भवेत् ।</p>
</blockquote>
<p>अन्योन्यसंयुक्ताव् उत्तानौ मुष्टिको नाम मुद्रा,</p>
<blockquote>
<p>मीनस् तु संमुखीभूतौ युक्तानाम् अनिष्ठिकौ ।</p>
</blockquote>
<blockquote>
<p>ऊर्ध्वसंयुक्तवक्राग्रौ शेषाङ्गुलितलौ करौ ॥</p>
</blockquote>
<p>युक्ते संबद्धे अनामिकाकनिष्ठिके ययोस् तौ यथोक्तौ तथोक्तौ ताव् अन्योन्यसंमुखीभूतौ तथा ऊर्ध्वं संयुक्तानि वक्राणि शेषाङ्गुलितलानि ययोः करयोस् तौ मीनो नाम मुद्रा,</p>
<blockquote>
<p>अधोमुखः करो वामस् तादृशो दक्षिणेन तु ।</p>
</blockquote>
<blockquote>
<p>पृष्ठदेशे समाक्रान्तः कूर्मो नामाभिधीयते ॥</p>
</blockquote>
<p>अधोमुखो न्युब्जो वामस् तादृशेन दक्षिणेन (?) पृष्ठदेशे युक्तः नाम मुद्रा,</p>
<blockquote>
<p>ऊर्ध्वम्ध्यो वामभुजः कक्षाभ्याशाश्रये करे ।</p>
</blockquote>
<blockquote>
<p>वराहः कथ्यते</p>
</blockquote>
<p>कक्षसमीपाश्रये करे सति उक्तलक्षणो वामभुजो वाराहो मुद्रा,</p>
<blockquote>
<p>सिंहाक्रान्तं कर्णाश्रितौ करौ ॥</p>
</blockquote>
<p>कर्णद्वयाश्रिताव् आयताङ्गुलिकौ करौ सिंहाक्रान्तं नाम मुद्रा,</p>
<blockquote>
<p>किंचिदाकुञ्चिताग्रौ चेन् महाक्रान्तं ततः परम् ।</p>
</blockquote>
<p>ताव् एव कुञ्चिताग्रौ महाक्रान्तं नाम मुद्रा,</p>
<blockquote>
<p>ऊर्ध्वं किंचिद्गतौ पाणी मुद्गरो नाम तर्जनी ।</p>
</blockquote>
<blockquote>
<p>ग्रस्ता दक्षिणहस्तेन</p>
</blockquote>
<p>किंचिदूर्ध्वं गतयोः पाण्योर् या वामतर्जनी दक्षिणहस्तेन गृहीता सा मुद्गतो नाम मुद्रा,</p>
<blockquote>
<p>पल्लवो दक्षिणः करः ।</p>
</blockquote>
<blockquote>
<p>अधोमुखस्थो मूर्ध्नि मुद्राणाम् इति लक्षणम् ॥</p>
</blockquote>
<p>इत्य् उक्तलक्षणो मूर्ध्नि निहितः करः पल्लवो नाम मुद्रा । अत्र महासंहितोक्तो विशेषः ।</p>
<blockquote>
<p>न जातु दर्शयेन् मुद्रा महाजनसमागमे ।</p>
</blockquote>
<blockquote>
<p>क्षुभ्यन्ति देवास् तस्य विफलं च कृतं भवेत् ॥ इति ।</p>
</blockquote>
<p><strong>इति स्मृतिचन्द्रिकायां न्यासविधिः</strong></p>
<h2 id="गयतरकवचम">गायत्रीकवचम्</h2>
<p><strong>अथ गायत्रीकवचम्</strong></p>
<blockquote>
<p>ओम् इति हृदये भूर् इति मुखे भुव इति शिरसि सुवर् इति सर्वाङ्गे; ततो यथाविधि गायत्रीम् अभ्यसेत्</p>
</blockquote>
<p>एवं कुर्वतः फलम् आह व्यासः ।</p>
<blockquote>
<p>विन्यस्यैव जपेद् यस् तु गायत्रीं वेदमातरम् ।</p>
</blockquote>
<blockquote>
<p>ब्रह्मलोकम् अवाप्नोति व्यसस्य वचनं यथा ॥</p>
</blockquote>
<blockquote>
<p>स्वरूपं यः पुनस् तस्या ज्ञात्वोपास्ते यथाविधि ।</p>
</blockquote>
<blockquote>
<p>गृह्णन् दोषैर् न लिप्येत रत्नपूर्णां वसुन्धराम् ॥</p>
</blockquote>
<blockquote>
<p>यथाकथंचिज् जप्ता सा देवी परमपावनी ।</p>
</blockquote>
<blockquote>
<p>सर्वकामप्रदा प्रोक्ता किं पुनर् विधिना नृप ॥ इति ।</p>
</blockquote>
<p><strong>इति स्मृतिचन्द्रिकायां गायत्रीकवचम्</strong></p>
<h2 id="गयतरजपवध">गयत्रीजपविधिः</h2>
<p><strong>अथ गयत्रीजपविधिः</strong></p>
<p>तत्र मनुः ।</p>
<blockquote>
<p>आचम्य प्रयतो नित्यम् उभे संध्या समाहितः ।</p>
</blockquote>
<blockquote>
<p>शुचौ देशे जपञ् जप्यम् उपासीत यथाविधि ॥</p>
</blockquote>
<p>यथाशास्त्रम् इत्य् अर्थः । तत् कथम् इत्य् अपेक्षिते शङ्ख आह: &ldquo;कुशब्रुस्यां समासीनः कुशोत्तरायां वा कुशपवित्रपाणिर् उदङ्मुखः सूर्याभिमुखो वाक्षमालाम् आदाय देवतां ध्यायन् जपं कुर्यात्&rdquo; इति । ब्रुसी आसनम् । कुशोत्तरा कुसच्छदा । देवता चात्र गायत्रीप्रतिपाद्या, &ldquo;मौनं मन्त्रार्थचिन्तनम्&rdquo; इति बृहस्पतिस्मरणात् । तस्याश् चायम् अर्थः । देवस्य द्योतमानस्य सवितुर् आदित्यस्य संबन्धिभूतं तत् ब्रह्म भर्गस् तेजोरूपं वरेण्यं धीमहि ध्यायेमहीति संबन्धः, तच्छब्दस्य ब्रह्मवाचकत्वात् । तद् उक्तं भगवद्गीताउ ।</p>
<blockquote>
<p>ॐ तत् सद् इति निर्देशो ब्रह्मणस् त्रिविधः स्मृतः । इति ।</p>
</blockquote>
<p>य एवंविधः परमात्मा स नो ऽस्माकं धियो बुद्धिः दृष्टादृष्टार्थफलेषु कर्मसु प्रचोदयात् प्रेरयेत् इति । एवं च सवितृमण्डलान्तःस्थं हिरण्मयं पुरुषं ध्यायन् जपेद् इत्य् उक्तं भवति । उक्तं च गायत्रीजपधिकारे तु मर्कण्डेयेन ।</p>
<blockquote>
<p>कुशब्रुस्यां निविष्टस् तु कुशपाणिर् जितेन्द्रियः ।</p>
</blockquote>
<blockquote>
<p>अर्कमध्यगतं ध्यायेत् पुरुषं तु महाद्युतिम् ॥ इति ।</p>
</blockquote>
<p>अत्र शङ्खः ।</p>
<blockquote>
<p>स्वरवर्णपदैर् वाक्यं सुद्धम् आवर्तयेज् जपन् ।</p>
</blockquote>
<blockquote>
<p>न कम्पयेच् छिरोग्रीवं दन्तान् नैव प्रदर्शयेत् ॥ इति ।</p>
</blockquote>
<p>तच् च वाक्यं मनुनोक्तम् ।</p>
<blockquote>
<p>एतद् अक्षरम् एतां च जपन् व्याहृतिपूर्विकाम् ।</p>
</blockquote>
<blockquote>
<p>संध्ययोर् वेदविद् विप्रो वेदपुण्येन युज्यते ॥ इति ।</p>
</blockquote>
<p>एतद् अक्षरं प्रणवः । एतां गायत्रीम् । अत एव व्यासः ।</p>
<blockquote>
<p>प्रणवव्याहृतियुतां गायत्रीं तु जपेत् ततः ।</p>
</blockquote>
<p>प्रणवो ऽप्य् अत्र मन्त्रादौ द्रष्टव्यः । तथा च संवर्तः ।</p>
<blockquote>
<p>प्रणवाद्यां तु संध्यायां जपेद् व्याहृतिभिः सह । इति ।</p>
</blockquote>
<p>व्याहृतयो ऽप्य् अत्र भूराद्यास् तिस्र एव । योगयाज्ञवल्क्यस् त्व् अन्ये ऽपि प्रणवयोगम् आह ।</p>
<blockquote>
<p>ॐकारं पूर्वम् उच्छार्य भूर् भुवः स्वस् तथैव च ।</p>
</blockquote>
<blockquote>
<p>गायत्रीं प्रणवं चान्ते जप एवम् उदाहृतः ॥ इति ।</p>
</blockquote>
<p>एषा संपुटगायत्री । अत्र विशेषम् आह बोधायनः: &ldquo;उभयतः प्रणवाम् सव्याहृतिकाम्&rdquo; इति । गायत्रीम् आवर्तयेद् इत्य् अनुवर्तते । वृद्धमनुर् अपि ।</p>
<blockquote>
<p>षड्ॐकारां जपन् विप्रो गायत्रीं मनसा शुचिः ।</p>
</blockquote>
<blockquote>
<p>अनेकजन्मजैः पापैर् मुच्यते नात्र संशयः ॥ इति ।</p>
</blockquote>
<p>सा च किंलक्षणेत्य् अपेक्षिते स एवाह ।</p>
<blockquote>
<p>तिस्रो व्याहृतयः पूर्वं षड्ॐकरसमन्विताः ।</p>
</blockquote>
<blockquote>
<p>पुनः संहृत्य च्ॐकारं मन्त्रस्याद्यन्तयोस् तथा ॥</p>
</blockquote>
<blockquote>
<p>स्ॐकारा चतुरावृत्त्या विज्ञेया सा शताक्षरा ।</p>
</blockquote>
<blockquote>
<p>शताक्षरां समावर्त्य सर्ववेदफलं लभेत् ।</p>
</blockquote>
<blockquote>
<p>एतया ज्ञातय नित्यं वाङ्मयं विदितं भवेत् ॥</p>
</blockquote>
<blockquote>
<p>उपासितं भवेत् तेन विश्वं भुवनसप्तकम् । इति ।</p>
</blockquote>
<p>अस्यार्थः: स्ॐकारेत्य् अनेन व्याहृतीनां सङ्ख्याननुप्रवेशम् आह । एवं च्ॐकारेण सह पञ्चविंशत्यक्षरा चतुरावृत्त्या शताक्षरा संपद्यत इति । अत्र जपयज्ञं प्रकृत्य नृसिंहपुराणम् ।</p>
<blockquote>
<p>त्रिविधो जपयज्ञः स्यात् तस्य भेदं निबोधत ।</p>
</blockquote>
<blockquote>
<p>वाचिकाख्य उपांशुश् च मानसस् त्रिविधः स्मृतः ॥</p>
</blockquote>
<blockquote>
<p>त्रयाणां जपयज्ञानां श्रेयान् स्याद् उत्ततोत्तरः ॥ इति ।</p>
</blockquote>
<p>अत्र हारीतः ।</p>
<blockquote>
<p>उच्चैस् त्व् एकगुणह् प्रोक्तो द्यानो (?) दशगुणः स्मृतः ।</p>
</blockquote>
<blockquote>
<p>उपांशुः स्याच् छतगुणः साहस्रो मानसः स्मृतः ॥</p>
</blockquote>
<p>उच्चोपांशुत्वयोर् लक्षणं पुराणे दर्शितम् ।</p>
<blockquote>
<p>यद् उच्चनीचस्वरितैः स्पष्टैः स्पष्टपदाक्षरैः ।</p>
</blockquote>
<blockquote>
<p>मन्त्रम् उच्चारयेद् वाचा जपयज्ञः स वाचिकः ॥</p>
</blockquote>
<blockquote>
<p>शनैर् उदीरयेन् मन्त्रम् ईषद् ओष्ठौ प्रचालयेत् ।</p>
</blockquote>
<blockquote>
<p>किंचिच् छब्दं स्वयं विद्याद् उपांशुः स जपः स्मृतः ॥</p>
</blockquote>
<p>मानसस्य तु लक्षणं वैयाघ्रपादेनोक्तम् ।</p>
<blockquote>
<p>यो भवेद् अचलच्जिह्वाद् अशनावरणो जपः ।</p>
</blockquote>
<blockquote>
<p>स मानसः समाख्यातो जपः श्रुतिपरायणैः ॥ इति ।</p>
</blockquote>
<p>वर्णानुपलब्ध्या स्वरमात्रोपलब्धेर् ध्वानः (?) । यत् पुनर् व्यासेनोक्तम्,</p>
<blockquote>
<p>नोच्चैर् जप्यं बुधः कुर्यात् सवित्र्यास् तु विशेषतः ।</p>
</blockquote>
<p>इति, तन् मानसादिजपप्रसंसाभिप्रायम्, न पुनर् उच्चैस् त्व् अप्रतिषेधार्थम् । तथात्वे,</p>
<blockquote>
<p>उपांशुजपयुक्तस्य संस्याच् छतगुणं भवेत् ।</p>
</blockquote>
<p>इति वचनविरोधः स्यात् । शंस्य उच्चैर् जपः । अत्र जपनियमप्रकारम् आह शौनकः ।</p>
<blockquote>
<p>कृत्वोत्तानौ करौ प्रातः सायं चाधोमुखौ ततः ।</p>
</blockquote>
<blockquote>
<p>मध्ये स्तब्धकराभ्यां तु जप एवम् उदाहृतः ॥</p>
</blockquote>
<p>बृहस्पतिर् अपि ।</p>
<blockquote>
<p>मनःसंहरणं शौचं मौनं मन्त्रार्थचिन्तनम् ।</p>
</blockquote>
<blockquote>
<p>अव्यग्रत्वम् अनिर्वेदो जपसंपत्तिहेतवः ॥</p>
</blockquote>
<p>व्यासो ऽपि ।</p>
<blockquote>
<p>न चङ्क्रमन् न च हसन् न पार्श्वान् अवलोकयन् ।</p>
</blockquote>
<blockquote>
<p>नापाश्रितो न जल्पंश् च न प्रावृतशिरास् तथा ॥</p>
</blockquote>
<blockquote>
<p>न पदा पदम् आक्रम्य न चैव हि तथा करौ ।</p>
</blockquote>
<blockquote>
<p>न चासमाहितमना न च संश्रावयञ् जपेत् ॥</p>
</blockquote>
<blockquote>
<p>होमा प्रैग्रहो दानं भोजनाचमने जपः ।</p>
</blockquote>
<blockquote>
<p>न बहिर्जानु कार्याणि साङ्गुष्ठानि सदाचरेत् ॥</p>
</blockquote>
<p>सुमन्तुर् अपि ।</p>
<blockquote>
<p>नाधोरत्निर् नान्यमना न च व्यत्यस्तपत्करः ।</p>
</blockquote>
<blockquote>
<p>अपवित्रकरो नग्नः शिरसि प्रावृतो ऽपि वा ॥</p>
</blockquote>
<blockquote>
<p>प्रलपन् वा जपेद् यावत् तावन् निष्फलम् उच्यते ।</p>
</blockquote>
<p>शातातपो ऽपि ।</p>
<blockquote>
<p>दर्भहीना च या संध्या यच् च दानं विनोदकम् ।</p>
</blockquote>
<blockquote>
<p>असङ्ख्यातं च यज् जप्यं तत् सर्वं स्यान् निरर्थकम् ॥</p>
</blockquote>
<p>बोधायनो ऽपि: &ldquo;नाभेर् अधः स्पर्सनं कर्मसंयुक्तो वर्जयेत्&rdquo; इति । यमो ऽपि ।</p>
<blockquote>
<p>नाभेर् अधस्त्यकायं तु स्पृष्ट्वा प्रक्षालयेत् करौ ।</p>
</blockquote>
<blockquote>
<p>दक्षिणं वा स्पृशेत् कर्णं स्मरेद् वा विष्णुम् अव्ययम् ॥</p>
</blockquote>
<p>शौनको ऽपि ।</p>
<blockquote>
<p>पूर्वां संध्यां जपन् तिष्ठेद् उपासीनस् तु पश्चिमाम् ।</p>
</blockquote>
<blockquote>
<p>न चान्तरा व्याहरेत् तु विरमेद् वा कथंचन ॥ इति ।</p>
</blockquote>
<p>अत्र क्वचिद् अपवादम् आह स एव ।</p>
<blockquote>
<p>विरमेद् ब्राह्मणे प्राप्ते कामं तेन च संवदेत् ।</p>
</blockquote>
<blockquote>
<p>शूद्रं दृष्ट्वा तु संप्राप्तं नधीयीत कथंचन ॥</p>
</blockquote>
<p>शूद्रं दृष्ट्वा विरमेद् एव न संवदेद् इत्य् अर्थः । व्यासो ऽपि ।</p>
<blockquote>
<p>जपकाले न भाषेत व्रतहोमादिकेषु च ।</p>
</blockquote>
<blockquote>
<p>एतेष्व् एवावसक्तं तु यद्य् आगच्छेद् द्विजोत्तमः ॥</p>
</blockquote>
<blockquote>
<p>अभिवाद्य ततो विप्रं योगक्षेमं च कीर्तयेत् । इति ।</p>
</blockquote>
<p>अवसक्तो ऽवहितः । प्रमादकृते तु वाग्यमलोपे योगयाज्ञवल्क्योक्तं द्रष्टव्यम् ।</p>
<blockquote>
<p>यदि वाग्यमलोपः स्याज् जपादिषु कथंचन ।</p>
</blockquote>
<blockquote>
<p>व्याहरेद् वैष्णवं मन्त्रं स्मरेद् वा विष्णुम् अव्ययम् ॥ इति ।</p>
</blockquote>
<p>तथा देशनियमो ऽपि तेनैव दर्शितः ।</p>
<blockquote>
<p>अग्न्यगारे जलान्ते वा जपेद् देवालये ऽपि वा ।</p>
</blockquote>
<blockquote>
<p>पुण्यतीर्थे गवां गोष्ठे द्विजक्षेत्रे ऽथ वा गृहे ॥</p>
</blockquote>
<p>अत्र शङ्खः ।</p>
<blockquote>
<p>गृहे त्व् एकगुणं जप्यं नद्यदौ द्विगुणं स्मृतम् ।</p>
</blockquote>
<blockquote>
<p>गवां गोष्ठे दशगुणम् अग्न्यगारे  शताधिकम् ॥</p>
</blockquote>
<blockquote>
<p>सिद्धक्षेत्रेषु तीर्थेषु देवतानां च संनिधौ ।</p>
</blockquote>
<blockquote>
<p>सहस्रशतकोटिः स्याद् अनन्तं विष्णुसंनिधौ ॥</p>
</blockquote>
<p>अत्रापि विशेषः कूर्मपुराणे दर्सितः ।</p>
<blockquote>
<p>गुह्यका राक्षसाः सिद्धा हरन्ति प्रसभं यतः ।</p>
</blockquote>
<blockquote>
<p>एकान्ते शुद्द्धदेशे च तस्माज् जप्यं समाचरेत् ॥</p>
</blockquote>
<p>अङ्गिरा अपि ।</p>
<blockquote>
<p>प्रछन्नानि च दानानि ज्ञानं च निरहंकृतम् ।</p>
</blockquote>
<blockquote>
<p>जप्यानि च सुगुप्तानि तेषां फलम् अनन्तकम् ॥ इति ।</p>
</blockquote>
<p>अत्र जपसंख्याम् आह यमः ।</p>
<blockquote>
<p>सहस्रपरमां देवीं शतमध्यां दशावराम् ।</p>
</blockquote>
<blockquote>
<p>गायत्रीं तु जपेन् नित्यं सर्वपापप्रणाशिनीम् ॥ इति ।</p>
</blockquote>
<p>दशावराम् इत्य् आपद्विषयम् । बोधायनो ऽपि: &ldquo;दर्भेष्व् आसीनो दर्भान् धारयमाणः सोदकेन पाणिना प्राङ्मुखः सावित्रीं सहस्रकृत्व आवर्तयेच् छतकृत्वो ऽपरिमितकृत्वो वा&rdquo; इति । सहस्रकृत्व इति वानप्रस्थादिविषयम् । तथा च योगयाज्ञवल्क्यः ।</p>
<blockquote>
<p>ब्रह्मचार्य् आहिताग्निश् च शतम् अष्टोत्तरं जपेत् ।</p>
</blockquote>
<blockquote>
<p>वानप्रस्थो यतिस् चैव सहस्राद् अधिकं जपेत् ॥ इति ।</p>
</blockquote>
<p>तयोर् अनग्निकत्वेन होमकालानतिपत्तेर् इति भावः । शतम् अष्टोत्तरम् इत्य् अनुदितहोमविषयम् । ब्रह्मचारिणो ऽपि &ldquo;संध्ययोर् अग्निकर्म च&rdquo; इति प्राग् उदयाद् अग्निकार्यस्मरणाद् अविरोधः । उदितहोमिनस् तु मनूक्तं द्रष्टव्यम् ।</p>
<blockquote>
<p>पूर्वां संध्यां जपेत् तिष्ठन् सावित्रीम् आर्कदर्सनात् ।</p>
</blockquote>
<blockquote>
<p>पश्चिमां तु समासीनः सम्यग् आर्क्षविभावनात् ॥ इति ।</p>
</blockquote>
<p>ऋक्षं नक्षत्रम् । अत्र तिष्ठन् जपेद् इति व्यत्ययेनान्वयः, जपस्यैव प्रधानत्वात् । अत एव शङ्खः ।</p>
<blockquote>
<p>पूर्वां संध्यां जपेत् तिष्ठन्न् आसीनः पश्चिमां तथा । इति ।</p>
</blockquote>
<p>ननु च &ldquo;नान्तरा विरमेत्&rdquo; इति जपमध्ये विरमणनिषेधाद् अनुइतहोमिन आहिताग्नेर्  विरमणासंभव एव । मैवम्, तस्य श्रुतिलक्षणत्वेन मध्ये ऽपि विरमणे ऽविरोधात् । अत एव आपस्तम्बः: &ldquo;विप्रतिषेधे श्रुतिलक्षणम् बलीयः&rdquo; इति । अत्र जपान्तरं गोबिलः ।</p>
<blockquote>
<p>महेश्वरमुखोत्पन्ना विष्णोर् हृदयसंभवा ।</p>
</blockquote>
<blockquote>
<p>ब्रह्मणा समनुज्ञाता गच्छ देवि यथेच्छया ॥</p>
</blockquote>
<p>इति गायत्रीविसर्जनमन्त्रः । शौनको ऽपि ।</p>
<blockquote>
<p>आवाहनं तैत्तिरीय उक्तं चापि विसर्जनम् । इति ।</p>
</blockquote>
<p>अत्र, &ldquo;उत्तमे शिखरे देवि&rdquo; इति विसर्जनमन्त्रः । अत्र गोबिलः ।</p>
<blockquote>
<p>न कदाचिद् अपि प्राज्ञो गायत्रीम् उदके जपेत् ।</p>
</blockquote>
<blockquote>
<p>गायत्र्य् अग्निमुखा प्रोक्ता तस्माद् उत्थाय तां जपेत् ॥ इति ।</p>
</blockquote>
<p>श्रुतिर् अपि: &ldquo;अग्निमुखा गायत्री, तस्मान् नाप्सु जपेत्&rdquo; इति ।</p>
<p><strong>इति स्मृतिचन्द्रिकायां गायत्रीजपीविधिः (?)</strong></p>
<p><strong>गायत्रीजपविषयाः</strong></p>
<p>अथान्यान्य् अपि गायत्रीजपविषयाण्य् एव कानिचिद् वचनानि लिख्यन्ते । तत्र मनुः ।</p>
<blockquote>
<p>सहस्रकृत्वस् त्व् अभ्यस्य बहिर् एतत् त्रिकं द्विजः ।</p>
</blockquote>
<blockquote>
<p>महतो ऽप्य् एनसो मासात् त्वचेवाहिर् विमुच्यते ॥</p>
</blockquote>
<p>प्रणवो व्याहृतयः सावित्री चेति त्रिकम् । संवर्तो ऽपि ।</p>
<blockquote>
<p>ब्रह्मचारी मिताहारः सर्वभूतानुकम्पनः ।</p>
</blockquote>
<blockquote>
<p>गायत्रीलक्षजापेन सर्वपापैः प्रमुच्यते ॥</p>
</blockquote>
<blockquote>
<p>अयाज्ययाजनं कृत्वा भुक्त्वा चान्नं विगर्हितम् ।</p>
</blockquote>
<blockquote>
<p>गायत्र्य् अष्टसहस्रं तु जपं कृत्वा विशुद्ध्यति ॥</p>
</blockquote>
<blockquote>
<p>ऐहितामुष्मिकं पापं सर्वं निरवशेषतः ।</p>
</blockquote>
<blockquote>
<p>पञ्चरात्रेण गायत्रीं जपमानो व्यपोहति ॥</p>
</blockquote>
<p>चतुर्विंशतिमते ऽपि ।</p>
<blockquote>
<p>गायत्र्यास् तु जपेत् कोटिं ब्रह्महत्यां व्यपोहति ।</p>
</blockquote>
<p>वसिष्ठो ऽपि ।</p>
<blockquote>
<p>गायत्र्यष्टसहस्रं तु जपं कृत्वोत्थिते रवौ ।</p>
</blockquote>
<blockquote>
<p>मुच्यते पातकैः सर्वैर् यदि न भ्रूणहा भवेत् ॥</p>
</blockquote>
<blockquote>
<p>लक्षाशीतिं जपेद् यस् तु सुरापानाद् विमुच्यते ।</p>
</blockquote>
<blockquote>
<p>पुनाति हेमहर्तारं गायत्रीलक्षसप्ततिः ॥</p>
</blockquote>
<blockquote>
<p>गायत्र्याः षष्टिभिर् लक्षैर् मुच्यते गुरुतल्पगः ॥</p>
</blockquote>
<p>योगयाज्ञवल्क्यो ऽपि ।</p>
<blockquote>
<p>यत्र यत्र च संकीर्णम् आत्मानं मन्यते द्विजः ।</p>
</blockquote>
<blockquote>
<p>तत्र तत्र तिलैर् होमो गायत्र्या जप एव वा ॥</p>
</blockquote>
<p>यमो ऽपि ।</p>
<blockquote>
<p>घृतयुक्तैस् तिलैर् वह्निं हुत्वा तु सुसमाहितः ।</p>
</blockquote>
<blockquote>
<p>गायत्र्याः प्रयतः शुद्धः सर्वपापैः प्रमुच्यते ॥</p>
</blockquote>
<blockquote>
<p>स्नायाच् छतेन गायत्र्याः शतम् अन्तर्जले जपेत् ।</p>
</blockquote>
<blockquote>
<p>अपः शतेन पीत्वा तु सर्वपापैः प्रमुच्यते ॥</p>
</blockquote>
<p>व्यासो ऽपि ।</p>
<blockquote>
<p>संवत्सरं वा षण्मासान् यो जपेद् विधिवद् द्विजः ।</p>
</blockquote>
<blockquote>
<p>सो ऽचिरात् सर्वकामांस् तु प्राप्नुयान् नात्र संशयः ॥</p>
</blockquote>
<p>मार्कण्डेयो ऽपि ।</p>
<blockquote>
<p>सर्वेषाम् एव पापानां संकरे समुपस्थिते ।</p>
</blockquote>
<blockquote>
<p>दशसाहस्रम् अभ्यस्ता गायत्री शोधनं परम् ॥ इति ।</p>
</blockquote>
<p><strong>इति स्मृतिचन्द्रिकायां गायत्रीविषयाः</strong></p>
<h2 id="जपमल">जपमाला</h2>
<p>**अथ जपमाला **</p>
<p>तत्र योगयाज्ञवल्क्यः ।</p>
<blockquote>
<p>स्फोटिकेन्द्राक्षरुद्राक्षैः पुत्रजीवसमुद्भवैः ।</p>
</blockquote>
<blockquote>
<p>अक्षमाला तु कर्तव्या उत्तमा ह्य् उत्तरोत्तरा ॥</p>
</blockquote>
<p>पुराणे ऽपि ।</p>
<blockquote>
<p>अक्षसूत्रं तु कर्तव्यं मुक्तामणिमयं शुभम् ।</p>
</blockquote>
<blockquote>
<p>सौवर्णं राजतं ताम्रं स्फोटिकं वाथ कारयेत् ॥</p>
</blockquote>
<p>हारीतो ऽपि ।</p>
<blockquote>
<p>शङ्खरूप्यमयी माला काञ्चनी निम्बजैः फलैः ।</p>
</blockquote>
<blockquote>
<p>पद्माक्षकैस् च रुद्राक्षैर् विर्द्रुमैर् (?) मणिमौक्तिकैः ॥</p>
</blockquote>
<blockquote>
<p>रजतेन्द्राक्षकैर् माला तथैवाङ्गुलिपर्वभिः ।</p>
</blockquote>
<blockquote>
<p>पुत्रजीविमयी माला शस्ता वै जपकर्मणि ॥</p>
</blockquote>
<p>अत्र व्यासः ।</p>
<blockquote>
<p>हिरण्यरत्नमणिभिर् जप्यं शतगुणं भवेत् ।</p>
</blockquote>
<blockquote>
<p>सहस्रगुणम् इन्द्राक्षै रुद्राक्षैर् अयुतं भवेत् ॥</p>
</blockquote>
<blockquote>
<p>नियतं प्रयुतं वा स्यात् पद्माक्षैस् तु न संशयः ।</p>
</blockquote>
<blockquote>
<p>पुत्रजीविकजप्यस्य परिसंख्या न विद्यते ॥</p>
</blockquote>
<p>स्मृत्यन्तरे ऽपि ।</p>
<blockquote>
<p>हस्तसंख्याकृताज् जप्याद् अरिष्टैर् अष्टधा फलम् ।</p>
</blockquote>
<blockquote>
<p>पुत्रजीवेन दशधा फलं स्यान् मन्त्रजापिनाम् ॥</p>
</blockquote>
<blockquote>
<p>शतधा शङ्खपद्माभ्यां मणिभिस् तु सहस्रधा ।</p>
</blockquote>
<blockquote>
<p>कुशग्रन्थ्या च रुद्राक्षैः फलं लक्षगुणं भवेत् ॥</p>
</blockquote>
<p>हारीतो ऽपि ।</p>
<blockquote>
<p>जप्यं शतगुणं प्रोक्तं निम्बारिष्टकमालया ।</p>
</blockquote>
<blockquote>
<p>रुद्राक्षैर् लक्षगुणितं विद्रुमैर् दशलक्षकम् ॥</p>
</blockquote>
<blockquote>
<p>मौक्तिकैः स्फोटिकैश् चैव कोटिकोटिगुणोत्तरम् ।</p>
</blockquote>
<blockquote>
<p>परिसंख्या न विज्ञेया रुद्राक्षाङ्गुलिपर्वभिः ॥</p>
</blockquote>
<blockquote>
<p>पद्माक्षैः पुत्रजीवैश् च परिसंख्या न विद्यते ।</p>
</blockquote>
<p>ब्रह्मापि ।</p>
<blockquote>
<p>रुद्राक्षैर् द्विगुणं हेम्नः पद्मबीजैस् तथार्बुदम् ।</p>
</blockquote>
<blockquote>
<p>कुशग्रन्थ्या द्विजश्रेष्ठ कोटिकोटिर् विशिष्यते ॥</p>
</blockquote>
<p>रुद्राक्षं प्रकृत्य स्कन्दपुराणे ।</p>
<blockquote>
<p>लक्षकोटिसहस्रस्य लक्षकोटिशतस्य च ।</p>
</blockquote>
<blockquote>
<p>जपे च लभते पुण्यं नात्र कार्या विचारणा ॥</p>
</blockquote>
<blockquote>
<p>उच्छिष्टो वा विकर्मस्थः संलिप्तः सर्वपातकैः ।</p>
</blockquote>
<blockquote>
<p>मुच्यते सर्वपापेन रुद्रक्षस्य तु धारणात् ॥</p>
</blockquote>
<blockquote>
<p>रुद्राक्षं कण्ठ आधाय श्वापीह म्रियते यदि ।</p>
</blockquote>
<blockquote>
<p>सो ऽपि रुद्रपदं याति किं पुनर् मानुषादयः ॥ इति ।</p>
</blockquote>
<p>अत्र पुराणम् ।</p>
<blockquote>
<p>स्फाटिकं त्व् अक्षसूत्रं तु शान्तिपुष्टिकरं हि तत् ।</p>
</blockquote>
<blockquote>
<p>सर्वसिद्धिकरं स्वर्णं मौक्तं राजतम् एव च ॥</p>
</blockquote>
<blockquote>
<p>भुक्तिमुक्तिप्रदं शङ्खं पद्मेन्द्राक्षौ च दर्भजम् ।</p>
</blockquote>
<blockquote>
<p>सर्वकामप्रदं धन्यम् आयुष्यं सर्वसिद्धिदम् ।</p>
</blockquote>
<blockquote>
<p>पुत्रजीवाक्षसूत्रं तु शान्तिपुष्टिप्रदायकम् ॥</p>
</blockquote>
<p>हारीतो ऽपि ।</p>
<blockquote>
<p>शङ्खहेममयी रौप्या माला वै शान्तिकर्मणि ।</p>
</blockquote>
<blockquote>
<p>पद्माक्षैर् इन्द्ररुद्राक्षैर् मृन्मयैः पुष्टिकर्मणि ॥</p>
</blockquote>
<blockquote>
<p>पुत्रजीवाङ्गुलीपर्वमाला स्यान् मुक्तिसिद्धिदा ।</p>
</blockquote>
<blockquote>
<p>स्फटिकै रचिता माला मुक्तिदा वित्तदा तथा ॥ इति ।</p>
</blockquote>
<p>अत्र संख्यानियमम् आह ब्रह्मा ।</p>
<blockquote>
<p>अष्टोत्तरशतां कुर्याच् चतुःपञ्चाशिकां तथा ।</p>
</blockquote>
<blockquote>
<p>सप्तविंशतिका कार्या ततो नैवाधिका मता ॥</p>
</blockquote>
<blockquote>
<p>अष्टोत्तरशता माला उत्तमा सा प्रकीर्तिता ।</p>
</blockquote>
<blockquote>
<p>चतुःपञ्चाशिका या तु मध्यमा सा प्रकीर्तिता ॥</p>
</blockquote>
<blockquote>
<p>अधमाप्य् उच्यते नित्यं माला द्वात्रिंशसंभवा ।</p>
</blockquote>
<blockquote>
<p>उत्तमेषु च साध्येषु भोगमोक्षप्रदेषु च ॥</p>
</blockquote>
<blockquote>
<p>अष्टोत्तरशतायां तु मालायां जपम् आचरेत् ।</p>
</blockquote>
<blockquote>
<p>चतुःपञ्चाशिकायां वा नाधमायां कदाचन ॥</p>
</blockquote>
<blockquote>
<p>वश्यादिक्षुद्रकर्माणि मारनोच्चाटनानि च ।</p>
</blockquote>
<blockquote>
<p>विद्वेषोन्मादमोहानि जपेद् द्वात्रिंशकैर् द्विजः ॥</p>
</blockquote>
<blockquote>
<p>अधमेनाधमान्य् एव ह्य् अक्षसूत्रेण योजयेत् ।</p>
</blockquote>
<blockquote>
<p>अधमे चाधमां मालाम् उत्तमां तु विसर्जयेत् ॥ इति ।</p>
</blockquote>
<p>अत्र स्कन्दपुराणम् ।</p>
<blockquote>
<p>तर्जन्या न स्पृशेत् सूत्रं कम्पयेन् न च धूनयेत् ।</p>
</blockquote>
<blockquote>
<p>अङ्गुष्ठस्य तु मध्यस्थे परिवर्तं समाचरेत् ॥</p>
</blockquote>
<blockquote>
<p>उल्लङ्घिते तथा मेरौ पतिते चाक्षसूत्रके ।</p>
</blockquote>
<blockquote>
<p>प्राणायामशतं कृत्वा घृतप्राशनम् आचरेत् ॥</p>
</blockquote>
<p>अङ्गुष्ठाकर्षणम् ।</p>
<blockquote>
<p>मध्यमाकर्षणं तस्य सर्वसिद्धिप्रदायकम् ।</p>
</blockquote>
<blockquote>
<p>नान्याङ्गुलिभिर् आकर्षेन् न नखैश् च तथा स्पृशेत् ॥ इति</p>
</blockquote>
<p>**इति श्रीसकलविद्याविशारदश्रीकेशवादित्यभट्टोपाध्यायसूनुना **</p>
<p><strong>याज्ञिकदेवणभट्टोपाध्यायेन विरचितायां स्मृतिचन्द्रिकायां</strong></p>
<p><strong>प्रातःसंध्याकाण्डं संपूर्णम्</strong></p>
<h2 id="अभयकषणहरणम">अभ्युक्षणाहरणम्</h2>
<p><strong>अथाभ्युक्षणाहरणम्</strong></p>
<p>तत्र शाट्यायनिः ।</p>
<blockquote>
<p>ततः सूर्यम् उपस्थाय सम्यग् आचम्य च स्वयम् ।</p>
</blockquote>
<blockquote>
<p>अभ्युक्षणं समादाय संयतात्मा गृहं व्रजेत् ॥ इति ।</p>
</blockquote>
<p>आचम्य द्विर् इति शेषः । तया च वृद्धशातातपः ।</p>
<blockquote>
<p>ततः सम्यग् द्विर् आचम्य अभ्युक्षणम् अथाहरेत् ।</p>
</blockquote>
<blockquote>
<p>न विनाभ्युक्षणं जातु विधिज्ञः किंचिद् आचरेत् ॥</p>
</blockquote>
<p>आहरणे विशेषम् आह शाट्यायनिः ।</p>
<blockquote>
<p>सोपानत्कः सदर्भश् च पात्रस्थं सदशोत्तरः ॥ इति ।</p>
</blockquote>
<p>अभ्युक्षण्म् आहरेद् इति शेषः । सदश्म् उत्तरीयं यस्यासौ सदशोत्तरः । प्रचेता अपि ।</p>
<blockquote>
<p>अनुगुप्ता अपो गृह्य प्रचारार्थं गृहं व्रजेत् ।</p>
</blockquote>
<blockquote>
<p>सवने प्रोक्षणं कुर्याद् गृही तेन सदा शुचिः ॥ इति ।</p>
</blockquote>
<p>अनुगुप्ताः केनाप्य् अदृष्टाः । सवने प्रातरादौ । अत एव गर्गः ।</p>
<blockquote>
<p>त्रिसंध्यं वाग्यतो वारि गुप्तम् आहृत्य शोधयेत् ।</p>
</blockquote>
<p>शोधयेत् सम्यक् परीक्षेत् । अत्र कालनियमम् आह गोबिलः: &ldquo;पुरा प्रादुष्करणवेलायाः सायं प्रातर् अनुगुप्ता अप आहरेत् परिचरणीयाः&rdquo; इति । प्रादुष्करणं विहरणम् । अत्र पात्रनियमम् आह योगयाज्ञवल्क्यः ।</p>
<blockquote>
<p>सौवर्णं राजतं ताम्रं मुख्यं पात्रं प्रकीर्तितम् ।</p>
</blockquote>
<blockquote>
<p>तदलाभे तु मृत्पात्रं स्रवते यन् न धारितम् ॥</p>
</blockquote>
<p>शाठ्यायनिर् अपि ।</p>
<blockquote>
<p>आश्मं हिरण्मयं रौप्यं दारवं मृन्मयं दृढम् ।</p>
</blockquote>
<blockquote>
<p>ताम्रम् पत्रपुटं पुण्यं पात्रम् अभ्युक्षणाय वै ॥</p>
</blockquote>
<p>पत्रपुटं पात्रान्तरालाभविषयम् । यद् आह आपस्तम्बः ।</p>
<blockquote>
<p>सर्वालाभे तु पात्राणां पर्णपात्रं विधीयते ।</p>
</blockquote>
<blockquote>
<p>पात्रं तद् अपि विज्ञेयं स्रवते यन् न धारितम् ॥</p>
</blockquote>
<p>तथा वर्ज्यान्य् अपि स एवाह ।</p>
<blockquote>
<p>शैलालवालुकादूर्वातृणपर्णायसैर् अपि ।</p>
</blockquote>
<blockquote>
<p>अभ्युक्षणं न गृह्णीयाद् आपस्तम्बो ऽब्रवीन् मुनिः ॥ इति ।</p>
</blockquote>
<blockquote>
<p>नालिकाभिन्नपात्रेण कांस्यपात्रेण चैव हि ।</p>
</blockquote>
<blockquote>
<p>प्राण्यङ्गफलजेनापि कुर्यान् नाभ्युक्षणं द्विजः ॥ इति ।</p>
</blockquote>
<p>नालिका वेणुमयी । प्राण्यङ्गं शङ्खशुक्त्यादि । फलजं नारिकेलबिल्वादिमयम् । वृद्धशातातपो ऽपि ।</p>
<blockquote>
<p>शैवालतृणपर्णाद्यैर् असंस्काराम्बुभाजनैः ।</p>
</blockquote>
<blockquote>
<p>सिकतावस्त्रलेपैश् च न कुर्यात् प्रोक्षणं बुधः ॥</p>
</blockquote>
<p>असंस्काराम्बुभाजनैः उक्तसंमार्जनादिसंस्काररहितैर् इति यावत् । यमो ऽपि ।</p>
<blockquote>
<p>पात्राद् विरहितं तोयम् उद्धृतं सव्यपाणिना ।</p>
</blockquote>
<blockquote>
<p>न तेन प्रोक्षणं कुर्याद् वस्त्रनिष्पीडनेन च ॥ इति ।</p>
</blockquote>
<p>पात्राद् विरहितं पाण्यादिनाहृतम् । अत एव शाठ्यायनिः ।</p>
<blockquote>
<p>नाहरेद् एकपात्रस् तु नाव्रतो न च कन्यका ।</p>
</blockquote>
<blockquote>
<p>न पाणिना न वस्त्रेण तोयम् अभ्युक्षणाय वै ॥</p>
</blockquote>
<p>एकपात्रः पिधानरहितः । अव्रतो ऽनुपनीतः । अत एव प्रचेताः ।</p>
<blockquote>
<p>नाहरेद् एकजातिस् तु न बटुर् न च कन्यका ।</p>
</blockquote>
<blockquote>
<p>नानुपेतो नैकवस्त्रस् तोयम् अभ्युक्षणाय वै ॥</p>
</blockquote>
<p>एकजातिः शूद्रः । तथा च मनुः ।</p>
<blockquote>
<p>ब्राह्मणः क्षत्रियो वैश्यस् त्रयो वर्णा द्विजातयः ।</p>
</blockquote>
<blockquote>
<p>चतुर्थ एकजातिस् तु शूद्रो नास्ति तु पञ्चमः ॥ इति ।</p>
</blockquote>
<p>अभ्युक्षणानन्तरं प्रचेताः ।</p>
<blockquote>
<p>अभ्युक्षणोदपात्रं तु न तावत् स्थाप्यते क्वचित् ।</p>
</blockquote>
<blockquote>
<p>यावन् नाचमनं दत्तं प्रोक्षिता न गलन्ति याः ॥</p>
</blockquote>
<p>अनेनाहृताभ्युक्षणम् अनिधायैवाचम्य प्रोक्ष्य निदध्याद् इत्य् उक्तं भवति । शाठ्यायनिर् अपि ।</p>
<blockquote>
<p>प्रोक्षणग्रहणं पात्रं निदधद् गृहम् आगतः ।</p>
</blockquote>
<blockquote>
<p>अकृत्वाचमनं भूमाव् आचान्तः प्रयतो भवेत् ॥ इति ।</p>
</blockquote>
<p>आचमनम् अकृत्वा प्रोक्षणपात्रं भूमाव् अनिदधद् आचान्तः प्रयतो भवेद् इत्य् अर्थः । आचमनानन्तरं पुलस्त्यः ।</p>
<blockquote>
<p>तेन द्रव्याण्य् अशेषाणि प्रोक्ष्याचम्य पुनर् गृहे ।</p>
</blockquote>
<blockquote>
<p>ततः कर्माणि कुर्वीत सत्क्रियाश् च द्विजोत्तमः ॥ इति ।</p>
</blockquote>
<p>अत्र गृहे पुनर् आचम्य तेन द्रव्याणि प्रोक्षयेद् इत्य् अन्वयः । द्रव्याण्य् अपि गर्गेण दर्शितानि ।</p>
<blockquote>
<p>त्रिसंध्यं वाग्यतो वारि गुप्तम् आहृत्य शोधयेत् ।</p>
</blockquote>
<blockquote>
<p>होमोपहारभूगेहद्रव्यात्मपरिचारकान् ॥</p>
</blockquote>
<p>यमो ऽपि ।</p>
<blockquote>
<p>अभ्युक्षेत् तु प्रयत्नेन प्रातः पर्युषितं गृहम् ।</p>
</blockquote>
<blockquote>
<p>मध्याह्ने चैव संध्यायां न चानभ्युक्षिते यजेत् ॥</p>
</blockquote>
<p>अत्र गर्गः ।</p>
<blockquote>
<p>गोचर्ममात्रम् अब्बिन्दुर् गां शोधयति पातितः ।</p>
</blockquote>
<blockquote>
<p>समूढाम् असमूढां वा यत्र लेपो न विद्यते ॥</p>
</blockquote>
<p>उक्ताभ्युक्षणासमर्थं प्रकृत्य शाठ्यायनिः ।</p>
<blockquote>
<p>नद्यादौ सम्यग् आचान्तः संयतो गृहम् आगतः ।</p>
</blockquote>
<blockquote>
<p>उद्धृत्य मणिकात् तोयम् अथाभ्युक्षणम् आचरेत् ॥</p>
</blockquote>
<blockquote>
<p>गृहे वा समुपस्पृश्य कृत्वा स्वर्णकुशोदकम् ।</p>
</blockquote>
<blockquote>
<p>कृत्वाचमनम् आचान्तः पुनः प्रोक्षणम् आचरेत् ॥</p>
</blockquote>
<p>मणिकम् उदपात्रम् । प्रचेता अपि ।</p>
<blockquote>
<p>वैश्वानरेण यत् किंचित् कुरुते प्रोक्षणं द्विजः ।</p>
</blockquote>
<blockquote>
<p>गङ्गातोयसमं सर्वं वदन्ति ब्रह्मवादिनः ॥ इति ।</p>
</blockquote>
<p><strong>इति स्मृतिचन्द्रिकायाम् अभ्युक्षणाहरणम्</strong></p>
<h2 id="अगनहतरमहम">अग्निहोत्रमहिमा</h2>
<p><strong>अथाग्निहोत्रमहिमा</strong></p>
<p>तत्र प्रजापतिः ।</p>
<blockquote>
<p>अग्निहोत्रफला वेदाः सषडङ्गपदक्रमाः ।</p>
</blockquote>
<blockquote>
<p>अग्निहोत्रसमो धर्मो न भूतो न भविष्यति ॥</p>
</blockquote>
<p>हारीतो ऽपि ।</p>
<blockquote>
<p>नाग्निहोत्रात् परो धर्मो नाग्निहोत्रात् परं तपः ।</p>
</blockquote>
<blockquote>
<p>नाग्निहोत्रात् परं श्रेयो नाग्निहोत्रात् परं यसः ॥</p>
</blockquote>
<blockquote>
<p>नाग्निहोत्रात् परा सिद्धिर् नाग्निहोत्रात् परा गतिः ।</p>
</blockquote>
<blockquote>
<p>नाग्निहोत्रात् परं स्नानं नाग्निहोत्रात् परं व्रतम् ॥</p>
</blockquote>
<blockquote>
<p>निर्द्वन्द्वा निर्मनस्का वा यम् उपायन् मनीषिणः ।</p>
</blockquote>
<blockquote>
<p>सो ऽयं सूक्ष्मो ऽग्नोहोत्रेषु गूढो ऽग्निर् इव दारुषु ॥</p>
</blockquote>
<blockquote>
<p>शुक्रियेषु रहस्येषु निषत्सूपनिषत्सु च ।</p>
</blockquote>
<blockquote>
<p>यं पठन्ति महात्मानः सो ऽग्निहोत्रे प्रकाशते ॥</p>
</blockquote>
<blockquote>
<p>सुहुतान्य् अग्निहोत्राणि नयन्ति परमां गतिम् ।</p>
</blockquote>
<blockquote>
<p>अत्र स्वर्गश् च मोक्षश् च यो यथा गन्तुम् इच्छति ॥</p>
</blockquote>
<blockquote>
<p>आद्या व्याहृतयस् तिस्रः स्वधा स्वाहा नमो वषट् ।</p>
</blockquote>
<blockquote>
<p>यस्यैते वेश्मनि सदा ब्रह्मलोकस्य एव सः ॥</p>
</blockquote>
<p>अङ्गिरा अपि ।</p>
<blockquote>
<p>यो दद्यात् काञ्चनं मेरुं पृथिवीं च ससागराम् ।</p>
</blockquote>
<blockquote>
<p>तत् सायंप्रातर् होमस्य तुल्यं भवति वा न वा ॥</p>
</blockquote>
<p>सत्यव्रतो ऽपि ।</p>
<blockquote>
<p>शिलोञ्छिनां तु यद् धर्म्यम् अहन्य् अहनि यत् फलम् ।</p>
</blockquote>
<blockquote>
<p>तद् दर्सपूर्णमासाभ्यां सम्यग् आप्नोति वै द्विजः ॥</p>
</blockquote>
<p>वायुपुराणे ।</p>
<blockquote>
<p>दर्शं च पूर्णमासं च ये यजन्ति द्विजातयः ।</p>
</blockquote>
<blockquote>
<p>न तेषां पुनरावृत्तिर् ब्रह्मलोकात् कदाचन ॥</p>
</blockquote>
<p>पैठीनसिर् अपि ।</p>
<blockquote>
<p>हुताग्निहोत्रस्य कृताग्निक्रियस्य समाप्तजप्यस्य पथि स्थितस्य ।</p>
</blockquote>
<blockquote>
<p>यद् ब्राह्मणस्यात्मनि ब्रह्मवीर्यं तत् काङ्क्षन्ते ऋषयो वै समस्ताः ॥</p>
</blockquote>
<p>हारीतो ऽपि ।</p>
<blockquote>
<p>नास्त्य् अजज्ञस्य लोको वै नायज्ञो विन्दते शुभम् ।</p>
</blockquote>
<blockquote>
<p>अनिष्टयज्ञो ऽपूतात्मा भ्रश्यति छिन्नपर्णवत् ॥</p>
</blockquote>
<blockquote>
<p>यज्ञेन लोका विमला विभान्ति यज्ञेन देवा अमृतत्वम् आपुः ।</p>
</blockquote>
<blockquote>
<p>यज्ञेन पापैर् बहुभिर् विमुक्तः प्राप्नोति लोकान् परमस्य विष्णोः ॥</p>
</blockquote>
<p><strong>इति स्मृतिचन्द्रिकायाम् अग्निहोत्रमहिमा</strong></p>
<h2 id="करमण">कर्माणि</h2>
<p><strong>अथ कर्माणि</strong></p>
<p>तत्र मनुः ।</p>
<blockquote>
<p>वेदोदितं स्वकं कर्म नित्यं कुर्याद् अतन्द्रितः ।</p>
</blockquote>
<blockquote>
<p>तद् धि कुर्वन् यथाशक्ति प्राप्नोति परमां गतिम् ॥</p>
</blockquote>
<p>एतत् स्मार्तस्यापि प्रदर्शनार्थम् । अत एव विष्णुः ।</p>
<blockquote>
<p>श्रौतं स्मार्तं च यत् किंचिद् विधानं सर्वम् आदरात् ।</p>
</blockquote>
<blockquote>
<p>गृहे निवसता कार्यम् अन्यथा दोषम् ऋच्छति ॥</p>
</blockquote>
<p>स्मार्तं गृह्योक्तम् औपासनादि । तद् वैवाहिकाग्नौ कार्यम् । तथा च याज्ञवल्क्यः ।</p>
<blockquote>
<p>कर्म स्मार्तं विवहाग्नौ कुर्वीत प्रत्यहं गृही ।</p>
</blockquote>
<blockquote>
<p>दायकालाहृते वापि श्रौतं वैतानिकाग्निषु ॥</p>
</blockquote>
<p>श्रौतम् अग्निहोत्रादि । वैतानिका गार्हपत्यादयः । गौतमो ऽपि: &ldquo;भार्यादिर् अग्निर् दायादिर् वा तस्मिन् गृह्याणि&rdquo; इति । दायं पितृधनम् । अत्र भार्यादित्वे दायादित्वे च यथा स्वगृह्यं व्यवस्था । एवं च यद् उक्तं गार्ग्येण,</p>
<blockquote>
<p>कृत्वा दारान् न वै तिष्ठेत् क्षणम् अप्य् अग्निना विना ।</p>
</blockquote>
<blockquote>
<p>तिष्ठेत चेद् द्विजो व्रात्यस् तथा च पतितो भवेत् ॥</p>
</blockquote>
<blockquote>
<p>यथा स्नानं यथा भार्या वेदस्वाध्ययनं यथा ।</p>
</blockquote>
<blockquote>
<p>तथैवोपासनं दृष्टं न स्थितिस् तद्वियोगतः ॥</p>
</blockquote>
<p>इति, यद् अप् वसिष्ठेन &ldquo;अश्रोत्रिया अननुवाक्या अनग्नयः शूद्रधर्माणो भवन्ति&rdquo; इति, यद् अपि व्यासेन,</p>
<blockquote>
<p>यो ऽगृहीतविवाहाग्निर् गृहस्थ इति मन्यते ।</p>
</blockquote>
<blockquote>
<p>अन्नं तस्य न भोक्तव्यं वृथापाको हि स स्मृतः ॥</p>
</blockquote>
<p>इति, तद् अधिकारप्राप्तौ सत्यां वेदितव्यम् । अश्रोत्रिया वेदरहिताः । अनुवाक्यम् अनुवचनं तद्विहीना अननुवाक्या ज्ञानरहिता इत्य् अर्थः । अत्र गर्गः ।</p>
<blockquote>
<p>यो वैदिकम् अनादृत्य कर्म स्मार्तैतिहासिकम् ।</p>
</blockquote>
<blockquote>
<p>मोहात् समाचरेद् विप्रो न स पुण्येन युज्यते ॥</p>
</blockquote>
<blockquote>
<p>प्रधानं वैदिकं कर्म गुणभूतं तथेररत् ।</p>
</blockquote>
<blockquote>
<p>गुणनिष्ठः प्रधानं तु हित्वा गच्छत्य् अघोगतिम् ॥ इति ।</p>
</blockquote>
<p>एतद् विद्यमानवैदिकसामर्थ्यविषयम् । अत एव व्यासः ।</p>
<blockquote>
<p>श्रौतं कर्म न चेच् छक्तः कर्तुं स्मार्तं समाचरेत् ।</p>
</blockquote>
<blockquote>
<p>अत्राप्य् अशक्तः करणे सदाचारो भवेद् बुधः ॥</p>
</blockquote>
<p>अनेन सति सामर्थ्ये भवितव्यं वैदिकेनेत्य् उक्तं भवति । उक्तं च वसिष्ठेन: &ldquo;अलम् अग्न्याधेयाय नानाहिताग्निः स्यात्, अलं च सोमाय नासोमयाजी&rdquo; इति । अलं समर्थ इत्य् अर्थः । सामर्थ्यं चानाहिताग्निपितृराहित्यादि । एवं च यस्याधानादिसामर्थ्यम् अस्ति तस्यैव &ldquo;अनाहिताग्नितास्तेयम्&rdquo; इत्यादिदोषो नान्यस्येत्य् अनुसंधेयम् । अत्र वसिष्ठः: &ldquo;अवश्यं ब्राह्मणो ऽग्नीन् आदधीत । दर्शपूर्णमासाग्रयणेष्टिचातुर्मास्यपशुसोमैश् च यजेत&rdquo; इति । हारीतो ऽपि ।</p>
<blockquote>
<p>पाकयज्ञान् यजेन् नित्यं हविर्यज्ञांश् च नित्यशः ।</p>
</blockquote>
<blockquote>
<p>सौम्यांश् च विधिपूर्वेण य इच्छेद् धर्मम् अव्ययम् ॥ इति ।</p>
</blockquote>
<p>ते च गौतमेन दर्शिताः: &ldquo;अष्टका पार्वणं श्राद्धं श्रावण्याग्रयणी चैत्र्य् आश्वयुजी चेति सप्त पाकयज्ञसंस्थाः । अग्न्याधेयम् अग्निहोत्रं दर्शपूर्णमासौ चातुर्मास्यान्य् आग्रयनेष्टिर् निरूढपशुबन्धः सौत्रामणिर् इति सप्त् हविर्यज्ञसंस्थाः । अग्निष्टोमो ऽत्यग्निष्टोम उक्थ्यः षोडशी वाजपेयो ऽतिरात्रो ऽप्तोर्याम इति सप्त सोमसंस्थाः&rdquo; इति । पार्वणं पर्वणि क्रियगाणं (?) स्थालीपाकलक्षणम् । श्राद्धं मासिस्राद्धम् । श्रावणी सर्पबलिः । आग्रयान्य् आग्रयणम् । चैत्री होलकाख्यं कर्म । आश्वयुजी इन्द्रद्वजहोमाख्यं कर्म । अन्ये प्रसिद्धाः । केचित् &ldquo;औपासनहोमो वैश्वदेवं पार्वणम् अष्टका मासिश्राद्धं सर्पबलिर् ईशानबलिः&rdquo; इति सप्त पाकयज्ञान् आहुः । एवम् एकविंशतिसंस्थं यज्ञम् अभिधाय देवलः: &ldquo;वाजपेयाश्वमेधराजसूयपौण्डरीकगोसवादयो महायज्ञक्रतवः&rdquo; इति । अत्र कालनियमम् आह मनुः ।</p>
<blockquote>
<p>अग्निहोत्रं तु जुहुयाद् आद्यन्ते द्युनिशोः सदा ।</p>
</blockquote>
<blockquote>
<p>दर्शेन चार्धमासान्ते पूर्णमासेन चैव हि ॥</p>
</blockquote>
<blockquote>
<p>सस्यान्ते नवसस्येष्ट्या तथर्त्वन्ते द्विजो ऽध्वरैः ।</p>
</blockquote>
<blockquote>
<p>पशुना त्व अयनस्यान्ते समान्ते सौमिकैर् मखैः ॥ इति ।</p>
</blockquote>
<p>आद्यन्ते द्युनिशोः सायं प्रातः संध्ययोर् इत्य् अर्थः । अध्वरैश् चतुर्मास्यैः,</p>
<blockquote>
<p>सस्ययुक्तो नवेष्ट्या तु चातुर्मास्यैः स्मृतो मखः ।</p>
</blockquote>
<p>इति जाबालिस्मरणात् । अत्रानुकल्पम् आह याज्ञवल्क्यः ।</p>
<blockquote>
<p>प्रतिसंवत्सरं सोमः पशुः प्रत्ययनं तथा ।</p>
</blockquote>
<blockquote>
<p>कर्तव्याग्रयनेष्टिश् च चातुर्मास्यानि चैव हि ॥</p>
</blockquote>
<blockquote>
<p>एषाम् असंभवे कुर्याद् इष्टिं वैश्वानरीं द्विजः ॥ इति ।</p>
</blockquote>
<p>एषां सोमादीनां कथंचिद् असंभवे प्रतिनिधित्वेन तत्तत्काल एव पृथक् पृथग् एताम् इष्टिं निर्वपेद् इत्य् अर्थः । तत्तत्कार्यकरत्वेन ततत्धर्मलाभात्, &ldquo;प्रतिनिधिस् तद्धर्मा च स्यात्&rdquo; इत्य् आपस्तम्बस्मरणात् । नन्व् एवं तर्हि सौमिकादिविध्यन्तरप्राप्तिः स्यात् । मैवम्, अग्निहोत्रादिशब्दस्य तत्तदङ्गवर्गप्राप्त्यर्थत्वात् । यत् पुनर् मनुनोक्तम्,</p>
<blockquote>
<p>इष्टिं वैश्वानरीं नित्यं निर्वपेद् अब्दपर्यये ।</p>
</blockquote>
<blockquote>
<p>कॢप्तानां पशुसोमानां निष्कृत्यर्थम् असंभवे ॥ इति ।</p>
</blockquote>
<p>तद् अपि पश्वादिकार्य एवेष्टिविधानपरं न पुनस् तदकरणे प्रायश्चित्तविधानार्थम् । निष्कृतिः सोमादिकार्यनिष्पत्तिः । यद्य् एवं वैश्वानर्यैवालं किम् अन्यैर् इत्य् आशङ्क्यानन्तरम् आह स एव ।</p>
<blockquote>
<p>आपत्कल्पेन यो धर्मं कुरुते ऽनापदि द्विजः ।</p>
</blockquote>
<blockquote>
<p>स नाप्नोति फलं तस्य परत्रेति विचारितम् ॥</p>
</blockquote>
<blockquote>
<p>विश्वैश् च देवैः साध्यैश् च ब्राह्मणैश् च महर्षिभिः ।</p>
</blockquote>
<blockquote>
<p>आपत्सु मरणाद् भीतैर् वधेः प्रतिनिधिः कृतः ॥ इति ।</p>
</blockquote>
<p>विधेर् मुख्यस्येत्य् अर्थः । अतो निष्कृतिग्रहणे ऽपि वैश्वानरेष्टिः प्रतिनिधिर् एव न प्रायश्चित्तम् इत्य् अनुसंधेयम् । एतेनैतेषां नित्यत्वम् इत्य् उक्तं भवति । उक्तं च प्रजापतिना अकरणे प्रायश्चित्तविधानात् । \</p>
<blockquote>
<p>काले त्व् आधाय कर्माणि अप्रवासी विशेषतः ।</p>
</blockquote>
<blockquote>
<p>तपः कुर्वंस् त्रिरात्रेण मासि मासि विशुद्ध्यति ॥</p>
</blockquote>
<blockquote>
<p>दर्शं वा पौर्णमासीं वा लुप्त्वा चोभयम् एव वा ।</p>
</blockquote>
<blockquote>
<p>एकस्मिन् कृच्छ्रपादेन द्वयोर् अर्धेन शोधनम् ॥</p>
</blockquote>
<blockquote>
<p>हविर् यज्ञेष्व् अशक्तस्य लुप्तम् अप्य् एकम् आदितः ।</p>
</blockquote>
<blockquote>
<p>प्राजापत्येन शुद्ध्येत पाकसंस्थासु चैव हि ॥</p>
</blockquote>
<blockquote>
<p>संध्योपासनहानौ तु नित्यस्नानं विलोप्य च ।</p>
</blockquote>
<blockquote>
<p>होमं च नैत्यकं शुद्ध्येत् सावित्र्यष्टसहस्रकृत् ॥</p>
</blockquote>
<blockquote>
<p>समान्ते सोमयागानां हानौ चान्द्रायणं चरेत् ।</p>
</blockquote>
<blockquote>
<p>अकृत्वान्यतमं यज्ञं यज्ञानाम् अधिकारतः ॥</p>
</blockquote>
<blockquote>
<p>उपवासेन सुद्ध्येत पाकसंस्थासु चैव हि ॥</p>
</blockquote>
<p>कात्यायनो ऽपि ।</p>
<blockquote>
<p>पितृयज्ञात्यये चैव वैश्वदेवद्वयस्य च ।</p>
</blockquote>
<blockquote>
<p>अनिष्ट्वा नवयज्ञेन नवान्नप्राशने तथा ॥</p>
</blockquote>
<blockquote>
<p>भोजने पतितान्नस्य चरुर् वैश्वानरो भवेत् ॥ इति ।</p>
</blockquote>
<p>मनुर् अप्य् अकृतनवयज्ञस्य नवाशननिषेधम् आह ।</p>
<blockquote>
<p>नानिष्ट्वा नवसस्येष्ट्या पशुना चाग्निमान् द्विजः ।</p>
</blockquote>
<blockquote>
<p>नवान्नम् अद्यान् मांसं च दीर्घम् आयुर् जिजीविषुः ॥</p>
</blockquote>
<p>अयं च नवान्ननिषेधो वक्ष्यमाणव्रीह्याद्यभिप्रायेण । तथा च आपस्तम्बः: &ldquo;यद् अकृत्वाग्रयणं नवस्याश्नीयाद् देवेभ्यो भागं प्रतिकॢप्तम् अद्याद् आर्तिम् आर्च्छेत्&rdquo; इति । विष्णुर् अपि ।</p>
<blockquote>
<p>नवयज्ञाधिकारस्थाः श्यामाका व्रीहयो यवाः ।</p>
</blockquote>
<blockquote>
<p>अकृताग्रयणो नद्याद् अन्येष्व् अनियमः स्मृतः ॥ इति ।</p>
</blockquote>
<p>अत्र कालनियमम् आह आपस्तम्बः: &ldquo;वर्षासु श्यामाकैर् यजेत शरदि व्रीहिभिर् वसन्ते यवैर् यथर्तु वेणुयवैर् इति विज्ञायते&rdquo; इति । श्रुतिर् अपि: &ldquo;गृहमेधी व्रीहियवाभ्यां शरद्वसन्तयोर् जयेत श्यामाकैर् नीवारैर् वा वर्षास्व् आपत्कल्पो ऽन्योन्येन पुराणैर् वा&rdquo; इति । अत्र कूर्मपुराणे ।</p>
<blockquote>
<p>नास्तिक्याद् अथ वालस्याद् यो ऽग्नीन् नाधातुम् इच्छति ।</p>
</blockquote>
<blockquote>
<p>यजेत वा न यज्ञेन स याति नरकान् बहून् ॥</p>
</blockquote>
<blockquote>
<p>तस्मात् सर्वप्रयत्नेन ब्राह्मणो ऽपि विशेषतः ।</p>
</blockquote>
<blockquote>
<p>आधायाग्निं विशुद्धात्मा यजेत परमेश्वरम् ॥ इति ।</p>
</blockquote>
<p><strong>इति स्मृतिचन्द्रिकायाम् अग्निहोत्रादिकर्माणि</strong></p>
<p><strong>अधिकारिनिरूपणम्</strong></p>
<p>उक्तान्य् आधानादीनि कर्माणि । अधुना तत्र तत्राधिकारी निरूप्यते । तत्र वसिष्ठः: &ldquo;अलम् अग्न्याधेयाय नानाहितागिः स्याद् अलं च सोमाय नासोमयाजी&rdquo; इति । अलं समर्थ इत्य् अर्थः। तच् च सामर्थ्यं याज्ञवल्क्येन दर्शितम् ।</p>
<blockquote>
<p>त्रैवार्षिकाधिकान्नो यः स हि सोमं पिबेद् द्विजः ॥ इति ।</p>
</blockquote>
<p>वर्षत्रयं यावद् भृत्यभरणपर्याप्तम् अन्नम् अधिकं वा यस्यास्ति स सोमं पिबेत् सोमेन यजेतेत्य् अर्थः । तथा च मनुः ।</p>
<blockquote>
<p>यस्य त्रैवार्षिकं भक्तं पर्याप्तं भृत्यवृत्तये ।</p>
</blockquote>
<blockquote>
<p>अधिकं वापि विद्येत स सोमं पातुम् अर्हति ॥</p>
</blockquote>
<p>एतत् काम्यसोमाभिप्रायम्, ऋणश्रुतेर् नित्यस्यावश्यकर्तव्यत्वात्, अकरणे प्रत्यवायविधानाच् च । उक्तं चानन्तरम् एव मनुना ।</p>
<blockquote>
<p>अतः स्वल्पीयसि द्रव्ये यः सोमं पिबति द्विजः ।</p>
</blockquote>
<blockquote>
<p>अपीतसोमपूर्वो ऽपि स न प्राप्नोति तत्फलम् ॥ इति ।</p>
</blockquote>
<p>अतः उक्ताद् अल्पीयसि द्रव्ये यः पूर्वम् अकृतसोमयागः सो ऽपि तस्य नित्यस्य फलं न प्राप्नोति । किम् उत काम्यस्येत्य् अर्थः । अतो नापधनः कम्यसोमयागं कुर्यात् । अनेनैवाभिप्रायेण शङ्खो ऽपि ।</p>
<blockquote>
<p>त्रैवार्षिकाधिकान्नस् तु पिबेत् सोमम् अतन्द्रितः ।</p>
</blockquote>
<blockquote>
<p>इष्टिं वैश्वानरीं कुर्यात् तथैवाल्पधनो द्विजः ॥ इति ।</p>
</blockquote>
<p>इष्टिग्रहणं सोमयागात् प्राचीनाग्निहोत्रादिकर्मोपलक्षणार्थम् । अत एव याज्ञवल्क्यः ।</p>
<blockquote>
<p>प्राक्सौमिकीः क्रियाः कुर्याद् यस्यान्नं वार्षिकं भवेत् । इति ।</p>
</blockquote>
<p>प्राक्सोमोद्भवाः प्राक्सोमिक्यः । मनुर् अपि ।</p>
<blockquote>
<p>पुण्यान्य् अन्यानि कुर्वीत श्रद्दधानो जितेन्द्रियः ।</p>
</blockquote>
<blockquote>
<p>न त्व् अल्पदक्षिणैर् यज्ञैर् यजेतेह कथंचन ॥</p>
</blockquote>
<blockquote>
<p>इन्द्रियाणि यशः स्वर्गम् आयुः कीर्तिं प्रजाः पशून् ।</p>
</blockquote>
<blockquote>
<p>हन्त्य् अल्पदक्षिणो यज्ञः तस्मान् नाल्पधनो यजेत् ॥</p>
</blockquote>
<p>मत्स्यपुराणे ऽपि ।</p>
<blockquote>
<p>अन्नहीनो दहेद् राष्ट्रं मन्त्रहीन तथर्त्विजः ।</p>
</blockquote>
<blockquote>
<p>यजन्तं दक्षिणाहीनो नस्ति यज्ञसमो रिपुः ॥ इति ।</p>
</blockquote>
<p>अन्नपरिमाणम् अपि शङ्खेनोक्तम् ।</p>
<blockquote>
<p>सहस्रं भोजयेत् सोमे ब्राह्मणानां शतं पशौ ।</p>
</blockquote>
<blockquote>
<p>चातुर्मास्येषु सर्वेषु शतं पर्वणि पर्वणि ॥ इति ।</p>
</blockquote>
<p>यत् तु श्रुतौ: &ldquo;दातव्यैव यज्ञे दक्षिणा भवत्य् अल्पिकापि&rdquo; इति, तन् नित्याभिप्रायम् । अत एव बोधायनः ।</p>
<blockquote>
<p>यस्य लुप्तानि नित्यानि तथैवाजस्रकाणि च ।</p>
</blockquote>
<blockquote>
<p>विपथस्थो हि न स्वर्गं गच्छेत् तु पतितो हि सः ॥</p>
</blockquote>
<blockquote>
<p>तस्मात् स्कन्दैः फलैर् मूलैर् मधुनाथ रसेन वा ।</p>
</blockquote>
<blockquote>
<p>नित्यं नित्यानि कुर्वीत न च नित्यानि लोपयेत् ॥ इति ।</p>
</blockquote>
<p>तेनाल्पधनस्यापि नित्यसोमे ऽधिकारसिद्धिः । एवम् आधाने ऽपि द्रष्टव्यम् । तथा च प्रजापतिः ।</p>
<blockquote>
<p>सर्वसंस्थाधिकारी स्याद् आहिताग्निर् धने सति ।</p>
</blockquote>
<blockquote>
<p>आदध्यान् निर्धनो ऽप्य् अग्निंन तु पापभयाद् द्विजः ॥</p>
</blockquote>
<p>न पापभयाद् आहिताग्निः संस्थाधिकारी, किं तु धने सत्य् एव, तासां काम्यत्वात् । निर्धनो ऽलपधन इत्य् अर्थः । मनुर् अपि ।</p>
<blockquote>
<p>प्राजापत्यम् अदत्वाश्वम् अग्न्याधेयस्य दक्षिणां ।</p>
</blockquote>
<blockquote>
<p>अनाहिताग्निर् भवति ब्राह्मणो विभवे सति ॥</p>
</blockquote>
<p>अविभवे तु ब्राह्मणो ऽश्वम् अदत्वाप्य् आहिताग्निर् भवतीति भावः । अत एव आपस्तम्बः: &ldquo;यद्य् अनाढ्यो ऽग्नीन् आदधीत कामम् एवैकां गां दद्यात्&rdquo; इति । अत्र कालनियमम् आह विष्णुः: &ldquo;यद्य् अहर् एवैनं श्रद्धोपनम् एतत् तद् अहर् एवादधीत&rdquo; इति । कार्ष्णाजिनिर् अपि ।</p>
<blockquote>
<p>पुत्रम् उत्पाद्य कर्मैतत् कुर्याद् वैतानिकं बुधः ।</p>
</blockquote>
<blockquote>
<p>यथाकथंचिद् आदध्यात् प्राप्तं चेत् साधुतो धनम् ॥ इति ।</p>
</blockquote>
<p>साधुग्रहणं शूद्रादिव्युदासार्थम् । अत एव मनुः ।</p>
<blockquote>
<p>ये शूद्राद् अधिगम्यार्थम् अग्निहोत्रम् उपासते ।</p>
</blockquote>
<blockquote>
<p>ऋत्विजस् ते हि शूद्राणां ब्रह्मवादिषु गर्हिताः ॥</p>
</blockquote>
<blockquote>
<p>तेषां सततम् अज्ञानां वृषलाग्न्युपसेविनां ।</p>
</blockquote>
<blockquote>
<p>पदा मस्तकम् आक्रम्य दाता दुर्गाणि संतरेत् ॥ इति ।</p>
</blockquote>
<p>अनेनाधानपूर्वकम् अघिनोत्रं निषिद्ध्यते नाग्निहोत्रमात्रम्, &ldquo;वृषऌआग्न्युपसेविनाम्&rdquo; इति शूद्राग्नित्ववचनात् । यमो ऽपि ।</p>
<blockquote>
<p>उपादाय धनं शूद्राद् यो ऽग्निहोत्रम् उपावसेत् ।</p>
</blockquote>
<blockquote>
<p>शूद्राग्निहोत्री स भवेद् ब्रह्मवादिषु गर्हितः ॥</p>
</blockquote>
<blockquote>
<p>परकर्मकरो नित्यं शूद्राग्नेः पर्युपासनात् ।</p>
</blockquote>
<blockquote>
<p>आत्मानं समधः (?) कृत्वा परांस् तारयते हि सः ॥</p>
</blockquote>
<p>छागलेयो ऽपि ।</p>
<blockquote>
<p>यः शूद्राद् अधिगम्यार्थान् अग्निहोत्रम् उपावसेत् ।</p>
</blockquote>
<blockquote>
<p>दाता तत्फलम् आप्नोति कर्ता च नरकं व्रजेत् ॥</p>
</blockquote>
<p>एवं यज्ञार्थे ऽपि धने द्रष्टव्यम्, तत्रापि दोषश्रवणात् । तथा च यमः ।</p>
<blockquote>
<p>धर्मविद् ब्राह्मणः शूद्राद् यज्ञार्थं नाहरेद् धनम् ।</p>
</blockquote>
<blockquote>
<p>जायते प्रेत्य चण्डालः शूद्रार्थेनेष्टवेदतः ॥</p>
</blockquote>
<p>मनुर् अपि ।</p>
<blockquote>
<p>न यज्ञार्थं धनं शूद्राद् विप्रो भिक्षेत धर्मवित् ।</p>
</blockquote>
<blockquote>
<p>यजमानस् तु भिक्षित्वा चण्डालः प्रेत्य जायते ॥</p>
</blockquote>
<p>याज्ञवल्क्यो ऽपि ।</p>
<blockquote>
<p>चण्डालो जायते यज्ञकरणाच् छूद्रभिक्षितात् ।</p>
</blockquote>
<p>शङ्खो ऽपि ।</p>
<blockquote>
<p>न शूद्रात् तु धनं भिक्षेत् सर्वं दद्यात् तु भिक्षितम् ।</p>
</blockquote>
<p>अनेनार्थाद् असर्वदानं निषिद्धम् इत्य् उक्तं भवति । अत एव मनुः ।</p>
<blockquote>
<p>यज्ञार्थम् अर्थं भिक्षित्वा यो न सर्वं प्रयच्छति ।</p>
</blockquote>
<blockquote>
<p>स याति भासतां विप्रः काकतां च शतं समाः ॥</p>
</blockquote>
<p>यमो ऽपि ।</p>
<blockquote>
<p>यज्ञार्थं भिक्षितं द्रव्यं यः सर्वं नोपयोजयेत् ।</p>
</blockquote>
<blockquote>
<p>श्वपाकयोनौ जायेत स तद् भुक्त्वा तु दुर्मतिः ॥ इति ।</p>
</blockquote>
<p>यदा तु प्रक्रान्तयज्ञस्य मध्ये कथंचित् पश्वाद्यसंभवेन प्रतिरुद्धः तदा शूद्रादेस् तद् ग्राह्यम् इत्य् आह मनुः ।</p>
<blockquote>
<p>यज्ञश् चेत् प्रतिरुद्धः स्याद् एकेनाङ्गेन यज्वनः ।</p>
</blockquote>
<blockquote>
<p>ब्राह्मणस्य विशेषेण धार्मिके सति राजनि ॥</p>
</blockquote>
<blockquote>
<p>यो वैश्यः स्याद् बहुपशुर् हीनक्रतुर् असोमपः ।</p>
</blockquote>
<blockquote>
<p>कुटुम्बात् तस्य तद् द्रव्यम् आहरेद् यज्ञसिद्धये ॥</p>
</blockquote>
<blockquote>
<p>आहरेत् त्रीणि वा द्वे वा कामं शूद्रस्य वेश्मनः ।</p>
</blockquote>
<blockquote>
<p>न हि शूद्रस्य यज्ञेषु कश्चिद् अस्ति परिग्रहः ॥</p>
</blockquote>
<blockquote>
<p>न हि शूद्रस्य यज्ञेषु कश्चिद् अस्ति परिग्रहः ।</p>
</blockquote>
<blockquote>
<p>यो ऽनाहिताग्निः शतगुर् अयज्वा च सहस्रगुः ।</p>
</blockquote>
<blockquote>
<p>तयोर् अपि कुटुम्बाभ्याम् आहरेद् अविचारयन् ॥ इति ।</p>
</blockquote>
<p><strong>इति स्मृतिचन्द्रिकायाम् अधिकारिनिरूपणम्</strong></p>
<h2 id="हमवध">होमविधिः</h2>
<p><strong>अथ होमविधिः</strong></p>
<p>तत्र दक्षः ।</p>
<blockquote>
<p>संध्याकर्मावसाने तु स्वयंहोमो विधीयते ।</p>
</blockquote>
<blockquote>
<p>स्वयं होमफलं यत् स्यात् तद् अन्येन न लभ्यते ॥</p>
</blockquote>
<p>किं तर्ह्य् अन्यहोमे फलम् इत्य् अपेक्षिते स एवाह ।</p>
<blockquote>
<p>होमे यत् फलम् उद्दिष्टं जुह्वतः स्वयम् एव तु ।</p>
</blockquote>
<blockquote>
<p>हूयमाने तद् अन्येन फलम् अर्धं प्रपद्यते ॥ इति ।</p>
</blockquote>
<p>अत्र कर्तृनियमम् आह शौनकः: &ldquo;पाणिग्रहणाद् अविगृह्यं (?) परिचरेत् स्वयं पत्न्य् अपि वा पुत्रः कुमार्य् अन्तेवासी&rdquo; इति । अन्तेवासी शिष्यः । दक्षो ऽपि ।</p>
<blockquote>
<p>ऋत्विक् पुत्रो गुरुर् भ्राता भागिनेयो ऽथ विट्पतिः ।</p>
</blockquote>
<blockquote>
<p>एतैर् अपि हुतं यत् स्यात् तद् धुतं स्वयम् एव तु ॥</p>
</blockquote>
<p>विट्पतिर् जामाता । आपस्तम्बो ऽपि: &ldquo;अहर् अहर् यजमानः स्वयम् अग्निहोत्रं जुहुयात् पर्वणि वा ब्रह्मचारी वा जुहुयाद् ब्रह्मणा हिस् अ परिक्रीतो भवति । क्षीरहोता वा जुहुयाद् धनेन हि स परिक्रीतो भवतीति बह्वृचब्राह्मणम्&rdquo; इति । अत्र विशेषम् आह विष्णुः: &ldquo;स्वयम् अहुत्वा न परं याजयेत्&rdquo; इति । विष्णुपुराणे ऽपि ।</p>
<blockquote>
<p>ऋत्वक् पुत्रो ऽथ पत्नी वा शिष्यो वापि सहोदरः ।</p>
</blockquote>
<blockquote>
<p>प्राप्यानुज्ञां विशेषेण जुहुयाद् वा यथाविधि ॥</p>
</blockquote>
<p>एतत् सर्वं स्वयंहोमालाभविषयम्, तस्यैव प्रशस्तत्वात् । तथा च श्रुतिः ।</p>
<blockquote>
<p>अन्यैः शतहुताद् धोमाद् एकः शिष्यहुतो वरः ।</p>
</blockquote>
<blockquote>
<p>शिष्यैः शतहुताद् धोमाद् एकः पुत्रहुतो वरः ।</p>
</blockquote>
<blockquote>
<p>पुत्रैः शतहुताद् धोमाद् एको ह्य् आत्महुतो वरः ॥ इति ।</p>
</blockquote>
<p>यत् पुनर् मनुनोक्तम्,</p>
<blockquote>
<p>नैव कन्या न युवतिर् नाल्पविद्यो न बालिशः ।</p>
</blockquote>
<blockquote>
<p>होता स्याद् अग्निहोत्रस्य नार्तो नासंस्कृतस् तथा ॥</p>
</blockquote>
<blockquote>
<p>नरके हि पतन्त्य् एते जुह्वन्तः स यस्य तत् ।</p>
</blockquote>
<blockquote>
<p>तस्माद् वैतानकुशलो होता स्याद् वेदपारगः ॥</p>
</blockquote>
<p>इति, तच् छ्रौताग्निविषयम्, अग्निहोत्रग्रहणात् । एतेन न शौनकोक्तिविरोधः । कन्याग्रहणं पत्न्या अप् प्रदर्शनार्थम् । अत एव गोबिलः: &ldquo;कामं गृह्याग्नौ पत्नी जुहुयात् सायंप्रातर् होमौ&rdquo; इति । ऋत्विगादिहोमे ऽपि यजमानसंनिधानेन भवितव्यम् इत्य् उक्तं कात्यायनेन ।</p>
<blockquote>
<p>असमक्षं तु दम्पत्योर् होतव्यं नर्त्विगादिना ।</p>
</blockquote>
<blockquote>
<p>द्वयोर् अप्य् समक्षं तु भवेद् धुतम् अनर्थकम् ॥ इति ।</p>
</blockquote>
<p>अत्रापिशब्दात् कथंचिद् अन्यतराभावे ऽपि न दोष इत्य् उक्तं भवति । अत एव क्वचित् प्रवासानुग्रहस् तेनैव दर्शितः ।</p>
<blockquote>
<p>निक्षिप्ताग्निं स्वदारेषु परिकल्प्यर्त्विजं तथा ।</p>
</blockquote>
<blockquote>
<p>प्रवसेत् कार्यवान् विप्रो वृथैव न चिरं वसेत् ॥ इति ।</p>
</blockquote>
<p>अत्र यज्ञपार्श्वः ।</p>
<blockquote>
<p>दुहित्रा स्नुषया वापि विहारो न विरुध्यते ।</p>
</blockquote>
<blockquote>
<p>निर्लेपनं च पात्राणाम् उपलेपनम् अर्चनम् ॥ इति ।</p>
</blockquote>
<p>विहारो विहरणम् । अत्र कालनियमम् आह कात्यायनः ।</p>
<blockquote>
<p>सूर्ये ऽस्तशैलम् अप्राप्ते षट्त्रिंशद्भिर् इहाङ्गुलैः ।</p>
</blockquote>
<blockquote>
<p>प्रादुष्करणम् अग्नीनां प्रातर् भासां च दर्शने ॥</p>
</blockquote>
<p>प्रादुष्करणं विहरणम् । तथा होमकालो ऽपि तेनैव दर्शितः ।</p>
<blockquote>
<p>यावत् सम्यङ् न भाव्यन्ते नभस्य् ऋक्षाणि सर्वशः ।</p>
</blockquote>
<blockquote>
<p>न च लौहित्यम् आयान्ति तावत् सायं तु हूयते ॥</p>
</blockquote>
<p>मरीचिर् अपि ।</p>
<blockquote>
<p>निरश्मिवत्यां संध्यायां सूर्यनक्षत्ररश्मिभिः ।</p>
</blockquote>
<blockquote>
<p>होमकालः स विज्ञेयो ह्य् अग्निगर्भा तथा मही ॥</p>
</blockquote>
<p>आपस्तम्बो ऽपि: &ldquo;समुद्रो वा एष यद् अहोरात्रस् तस्यैते गाधे तीर्थे यत् सन्धी । तस्मात् सन्धौ होतव्यम् इति शैलालिब्राह्मणं भवति । नक्षत्रं दृष्ट्वा प्रदोषे निशायां वा सायम्&rdquo; इति । होतव्यम् इति सर्वत्रानुवर्तते । यत्र शक्यम् उपस्थातुं तद् गाधम् । नक्षत्रम् एकम् अप् दृष्ट्वा प्रदोषे, सर्वेषूदितेषु निशायां यस्यां दशायां शेरते भूतानि । अत एवोक्तम् &ldquo;कालातिपत्तिर् नवनाडिकोर्धम्&rdquo; इति । एते चत्वारः सायं होमकालाः । तथा प्रातर् होमकाला अपि तेनैव दर्शिताः: &ldquo;उषस्य् उपोदयं समयाविषित (?) उदिते प्रातः&rdquo; । समयाविषिते अर्धोदिते । तथा मनुर् अपि ।</p>
<blockquote>
<p>उदिते ऽनुदिते चैव समयाध्युषिते तथा ।</p>
</blockquote>
<blockquote>
<p>सर्वथा वर्तते यज्ञः इतीयं वैदिकी श्रुतिः ॥ इति ।</p>
</blockquote>
<p>एतेषां लक्षणम् आह व्यासः ।</p>
<blockquote>
<p>रात्रेः षोडशके भागे ग्रहनक्षत्रभूषिते ।</p>
</blockquote>
<blockquote>
<p>काले त्व् अनुदिते प्रातर् होमं कुर्याद् विचक्षणः ॥</p>
</blockquote>
<blockquote>
<p>तथा प्रभातसमये नष्टनक्षत्रमण्डले ।</p>
</blockquote>
<blockquote>
<p>रविर् यावन् न दृश्येत रश्मिभिस् तु समन्वितः ॥</p>
</blockquote>
<blockquote>
<p>उदितं तं विजानीयात् तत्र होमं प्रकल्पयेत् ॥ इति ।</p>
</blockquote>
<p>अनेन रेखादर्शनाद् आरम्भ्य तृतीयो होमकालः इत्य् उक्तं भवति । अत एव कात्यायनः ।</p>
<blockquote>
<p>हस्ताद् ऊर्ध्वं रविर् यावद् भुवं हित्वा न गच्छति ।</p>
</blockquote>
<blockquote>
<p>तावद् धोमविधिः पुण्यो नान्यो ह्य् उदितहोमिनाम् ॥</p>
</blockquote>
<p>आश्वलायनो ऽपि: &ldquo;सङ्गवान्तः प्रातः&rdquo; इति । अकाले अनागते काले कृते पुनः काले कर्तव्यम् । अतीते तु काले कृते तस्यानुपादेयत्वात् कृतम् अप्य् अकृतम् एवेत्य् अर्थः । यदा तु कथंचिन् मुख्यकालातिक्रमः तदा गोबिलोक्तं द्रष्टव्यम्: &ldquo;अथ यदि गृह्ये ऽग्नौ सायंप्रातर्होमयोर् दर्शपूर्णमासयोर् वा हव्यं होतारं वा नाधिगच्छेत् कथं कुर्याद् इति । आ सायमाहुतेः प्रातराहुतिर् नात्येति आ प्रातराहुतेः सायमाहुतिर् आमावास्यायाः पौर्णमासी नात्येत्य् आ पौर्णमास्या अमावास्या&rdquo; इति । अतः गौणे ऽपि काले ऽतिपन्नं कर्म कुर्याद् इति भवः । तच् च प्रायश्चित्तानन्तरम् एव कार्यम्, &ldquo;यदि सायमग्निहोत्र्कालो ऽतिपद्येत&rdquo; इत्य् आपस्तम्बेन मुख्यकालातिपात्तौ प्रायश्चित्ताभिधानात् । आश्वलायनो ऽपि: &ldquo;सङ्गवान्तः प्रातस् तम् अतिनीय चतुर्गृहीतम् आज्यं जुहुयात्&rdquo; इति । एतच् च गौणकालानुष्ठानम् आपद्विषयम्, होमकालान् प्रकृत्य, &ldquo;सर्वेष्व् एतेषु कालेषु होतव्यम् आपदि हुतम् इत्य् एव प्रतीयात्&rdquo; इत्य् आपस्तम्बस्मरणात् । उक्तं च गोबिलेन: &ldquo;यदि हव्यं होतारं वा नाधिगच्छेत् कथं कुर्यात्&rdquo; इति । गौणकालाभिप्रायेण कात्यायनो ऽपि ।</p>
<blockquote>
<p>पौर्णमास्यत्यये हव्यं होता वा यद् अहर् भवेत् ।</p>
</blockquote>
<blockquote>
<p>तद् अहर् जुहुयाद् एवम् अमावास्यात्यये ऽपि च ॥</p>
</blockquote>
<p>हव्यं हविः । होता ऋत्विक् । अत्रापि कृत्वा पाथिकृतं वैश्वानरं वातिपन्नं कार्यम्: &ldquo;अग्नये पथिक्ēते पुरोडाशम् अष्टाकपालं निर्वपेद् यो दर्शपूर्णमासयाजी सन्न् अमावास्यां वा पौर्णमासीं वातिपादयेद् वैश्वानरं द्वादशकपालं निर्वपेद् अवावास्यां वा पौर्णमासीं वातिपद्य&rdquo; इति श्रुतेः । एतद् अप् यावद् अन्यस्य पर्वणो न कालः । तत्प्राप्तौ तु प्रायश्चित्तम् एव न पुनर् अतिपन्नानुष्ठानम् अधिकारान्तरावरोधेन पूर्वाधिकारनिवृत्तेः । उक्तं च भाष्यकारेण: &ldquo;ततो दर्शो वा पूर्णमासो वा यावद् अन्यो न पर्वकालः&rdquo; इति । एष एव न्यायः सायंप्रातर्होमयोर् अपि । एवं पश्वाग्रयणाद्यतिपत्ताव् अपि कृत्वा पाथिकृतं वैश्वानरं चातिपन्नानुष्टनं (?) तयोर् अपि तद्विकारत्वात् । अत्र वैजावापः (?) ।</p>
<blockquote>
<p>एके ह्य् उदितहोमाः स्युर् अन्ये ऽनुदितहोमिनः ।</p>
</blockquote>
<blockquote>
<p>अन्ये भोजनहोमाश् च पक्षहोमास् तथैव च ॥</p>
</blockquote>
<p>भोजनहोमाः स्युर् इत्य् आपद्विषयम् । एवं पक्षहोमो ऽपि द्रष्टव्यः । तथा च मरीचिः ।</p>
<blockquote>
<p>शरीरापद् भवेद् यत्र भयाद् वार्तः प्रजायते ।</p>
</blockquote>
<blockquote>
<p>तथान्यास्व् अपि चापत्सु पक्षहोमो विधीयते ॥</p>
</blockquote>
<p>&ldquo;यायावरा ह वै पुरा नाम ऋषय आसंस्ते ऽधन्य् आश्रम्यंस्ते ऽर्धमासायार्धमासाय अग्निहोत्रं जुहुवुः । तस्याद् यायावरधर्मेण आमयाव्यार्तो वा जननमरणयोर् अध्वनि वापत्सु वार्धमासायार्धमासायाग्निहोत्रं जुहुयात् प्रतिपदि सायं चतुर्दश चतुर्गृहीतान्य् उन्नयत्य् एका समित् सकृद् धोमः सकृत् पाणिनिर्मार्जनं सकृद् उपस्थानम् एवं प्रातः&rdquo; इति । पक्षहोमे तु मध्ये त्व् आपन्निवृत्तौ पुनर् होमो न दोषायेत्य् अह मरीचिः ।</p>
<blockquote>
<p>पक्षहोमान् अथो कृत्वा मध्ये तस्मान् निवर्तितः ।</p>
</blockquote>
<blockquote>
<p>होमं पुनः पर्कुर्यात् तु न चासौ दोषभाग् भवेत् ॥</p>
</blockquote>
<p>तथा समस्यहोमो ऽपि तेनैव दर्सितः ।</p>
<blockquote>
<p>प्रवासे वाग्निहोत्री यस् त्रिपक्षाहं च सप्त वा ।</p>
</blockquote>
<blockquote>
<p>दातव्यो होम एकाहे सायं प्रातः पृथक् पृथक् ॥ इति ।</p>
</blockquote>
<p>अत्र द्रव्यनियमम् आह कात्यायनः ।</p>
<blockquote>
<p>कृतमोदनसक्त्वादि तण्डुलादि कृताकृतम् ।</p>
</blockquote>
<blockquote>
<p>व्रीह्यादि चाकृतं प्रोक्तम् इति हव्यं त्रिधा बुधैः ॥</p>
</blockquote>
<p>स्मृत्यन्तरे ऽपि ।</p>
<blockquote>
<p>तैलं दधि पयस् सोमो यवागूर् ओदनो घृतम् ।</p>
</blockquote>
<blockquote>
<p>तण्डुला मांसम् आपश् च दश द्रव्याण्य् अकामतः ॥</p>
</blockquote>
<p>कात्यायनो ऽपि ।</p>
<blockquote>
<p>हविष्येषु यवा मुख्यास् तद् अनु व्रीहयः स्मृताः ।</p>
</blockquote>
<blockquote>
<p>अभावे व्रीहियवयोर् दध्ना वा पयसापि वा ।</p>
</blockquote>
<blockquote>
<p>तदभावे यवाग्वा वा जुहुयाद् उदकेन वा ॥</p>
</blockquote>
<p>शौनको ऽपि: &ldquo;कामं तु व्रीहियवतिलैः&rdquo; इति । मुख्यद्रव्यालाभे तु कात्यायनोक्तं द्रष्टव्यम् ।</p>
<blockquote>
<p>यथोक्तस् त्व् असम्पत्तौ ग्राह्यं तदनुसारि च ।</p>
</blockquote>
<blockquote>
<p>यवानाम् इत्व् गोधूमा व्रीहीणाम् (?) इव तण्डुलाः ॥ इति ।</p>
</blockquote>
<p>यत्र पुनर् द्रव्यादिविशेषानुपादानं तत्रापि स एवाह ।</p>
<blockquote>
<p>आज्यं हव्यम् अनादेशे जुहोतिषु विधीयते ।</p>
</blockquote>
<blockquote>
<p>मन्त्रस्य देवतायास् तु प्रजापतिर् इति स्थितिः ॥ इति ।</p>
</blockquote>
<p>अत्राहुतिपरिमाणम् आह बृहस्पतिः ।</p>
<blockquote>
<p>प्रथधान्यं चतुःषष्टिर् आहुतेः परिकीर्तितम् ।</p>
</blockquote>
<blockquote>
<p>तिलानां तु तदर्धं स्यात् तदर्धं स्याद् घृतस्य तु ॥</p>
</blockquote>
<p>बोधायनो ऽपि ।</p>
<blockquote>
<p>व्रीहीणां वा यवानां वा शतम् आहुतिर् इष्यते । इति ।</p>
</blockquote>
<p>होमस् तु गृह्योक्तविधिना तद् उक्तं गृह्यपरिशिष्टे ।</p>
<blockquote>
<p>स्वस्वगृह्योक्तविधिना होमं कुर्याद् यथाविधि । इति ।</p>
</blockquote>
<p>यथाविधि यथाशस्त्रम् इत्य् अर्थः । तत् कथम् इत्य् अपेक्षिते,</p>
<blockquote>
<p>तीर्थायतनसंपूर्णं प्रातर् उत्तानपाणिना ।</p>
</blockquote>
<blockquote>
<p>द्वयङ्गुले समिधो ऽतीत्य सर्वत्र जुहुयाद् धविः ॥</p>
</blockquote>
<p>विष्णुर् अपि ।</p>
<blockquote>
<p>अप्रबुद्धे सधूमे वा जुहुयाद् यो हुताशने ।</p>
</blockquote>
<blockquote>
<p>यजमानो भवेद् अन्धः सो ऽमुत्रेति हि नः श्रुतम् ॥</p>
</blockquote>
<blockquote>
<p>यो ऽनर्चिषि जुहोत्य् अग्नौ व्यङ्गारे चैव मानवः ।</p>
</blockquote>
<blockquote>
<p>मन्दाग्निर् आमयावी च दरिद्रश् चोपजायते ॥</p>
</blockquote>
<blockquote>
<p>अतश् च बहुशुष्केन्धसुसमिद्धे हुताशने ।</p>
</blockquote>
<blockquote>
<p>विधूमे लेलिहाने च होतव्यं कर्मसिद्धये ॥</p>
</blockquote>
<p>आपस्तम्बो ऽपि: &ldquo;यद् अङ्गारेषु व्यवशान्तेषु लेलायद् विभाति तद् देवानाम् आस्यम् । तस्मात् तथा होतव्यं यथास्ये ऽपिदधात्य् एवं तद् इति विज्ञायते&rdquo; इति । व्यवशान्तेष्व् अर्चिर्विरहितेषु ज्वाला यद् विभाति दीप्यमानं विभाति वेत्य् अर्थः । यस्य पुनः श्रौताग्निः स्मार्थाग्निश् च तस्यानुष्ठाने विशेषम् आह भरद्वाजः ।</p>
<blockquote>
<p>होमं वैतानिके कृत्वा स्मार्तं कुर्याद् विचक्षणः ।</p>
</blockquote>
<blockquote>
<p>स्मृतीनां वेदमूलत्वात् स्मार्तं केचित् पुरा विदुः ॥</p>
</blockquote>
<p>शातातपो ऽपि ।</p>
<blockquote>
<p>श्रौतं यत्नात् स्वयं कुर्याद् अन्यो ऽपि स्मार्तम् आचरेत् ।</p>
</blockquote>
<blockquote>
<p>अशक्तौ श्रौतम् अप्य् अन्यः कुर्याद् आचारम् अन्ततः ॥ इति ।</p>
</blockquote>
<p>एतच् च ज्ञात्वैवानुष्ठेयम् अन्यथा दोषश्रवणात् । तथा च अङ्गिराः ।</p>
<blockquote>
<p>स्वाभिप्रायकृतं कर्म यत् किंचिज् ज्ञानवर्जितम् ।</p>
</blockquote>
<blockquote>
<p>क्रीडाकर्मेव बालानां तत् सर्वं निष्प्रयोजनम् ॥</p>
</blockquote>
<p>चतुर्विंशतिमते ऽपि ।</p>
<blockquote>
<p>हुतं ज्ञानक्रियाहीनं हुतास् त्व् अज्ञानतः क्रियाः ।</p>
</blockquote>
<blockquote>
<p>अपश्यन्न् अन्धको दग्धः पस्यन्न् अपि च पङ्गुकः ॥ इति ।</p>
</blockquote>
<p>यदा तु प्रमादात् कर्मप्रच्युतिः तदा प्रजापतिनोक्तं द्रष्टव्यम् ।</p>
<blockquote>
<p>प्रमादात् कुर्वतां कर्म प्रच्यवेताध्वरेषु यत् ।</p>
</blockquote>
<blockquote>
<p>स्मरणाद् एव तद् विष्णोः संपूर्णं स्याद् इति श्रुतिः ॥</p>
</blockquote>
<p>अध्वरेषु यज्ञेषु । अत्र कूर्मपुराणम् ।</p>
<blockquote>
<p>ब्रह्मण्य् आधाय कर्माणि निःसङ्गः कामवर्जितः ।</p>
</blockquote>
<blockquote>
<p>प्रसन्नेनैव मनसा कुर्वाणो याति तत् पदम् ॥ इति ।</p>
</blockquote>
<p>ब्रह्मण्याधानं ब्रह्मार्पणम् । तद् अपि तत्रैवोक्तम् ।</p>
<blockquote>
<p>ब्रह्मणा दीयते देयं ब्रह्मणे संप्रदीयते ।</p>
</blockquote>
<blockquote>
<p>ब्रह्मैव दीयते चेति ब्रह्मार्पणम् इदं परम् ॥</p>
</blockquote>
<blockquote>
<p>नाहं कर्ता सर्वम् एतद् ब्रह्मैव कुरुते तदा ।</p>
</blockquote>
<blockquote>
<p>एतद् ब्रह्मार्पणम् प्रोक्तम् ऋषिभिस् तत्त्वदर्शिभिः ॥</p>
</blockquote>
<blockquote>
<p>प्रीणातु भवगान् ईशः कर्मणानेन शाश्वतः ।</p>
</blockquote>
<blockquote>
<p>करोति सततं बुद्ध्या ब्रह्मार्पणम् इदं परम् ॥</p>
</blockquote>
<blockquote>
<p>यद् वा फलानां संन्यासं प्रकुर्यात् परमेश्वरे ।</p>
</blockquote>
<blockquote>
<p>कर्मणाम् एतद् इत्य् आहुः ब्रह्मार्पणम् अनुत्तमम् ॥</p>
</blockquote>
<blockquote>
<p>तस्मात् सेवेत सततं कर्मयोगं प्रसन्नधीः ।</p>
</blockquote>
<blockquote>
<p>तृप्यते परमेशस्य तत् पदं याति शाश्वतम् ॥ इति ।</p>
</blockquote>
<p><strong>इति स्मृतिचन्द्रिकायां होमविधिः</strong></p>
<h2 id="औपवसथयनयम">औपवस्थ्यनियमाः</h2>
<p>**अथौपवस्थ्यनियमाः **</p>
<p>तत्र पुलस्त्यः ।</p>
<blockquote>
<p>सकृत् पर्वणि सर्पींषि हविष्यं लघुभोजनम् ।</p>
</blockquote>
<blockquote>
<p>न सायं नोपवासः स्यात् तैलामिषविवर्जितम् ॥</p>
</blockquote>
<p>अत्र विशेषम् आह आपस्तम्बः: &ldquo;तृप्तिश् चान्नस्य । यच् चैनयोः प्रियं स्यात् तद् एतस्मिन्न् अहनि भुञ्जीयाताम्&rdquo; इति । अत्र वर्यान्य् आह हारीतः: &ldquo;माषमसूरमधुमांसपरान्नमैथुनानि व्रत्ये ऽहनि वर्जयेत्&rdquo; इति । व्रत्याहम् अन्वाधानदिनम् । भरद्वाजो ऽपि ।</p>
<blockquote>
<p>वर्जयेत् पर्वकालेषु स्त्रीतैलामिषभोजनम् ॥</p>
</blockquote>
<p>साङ्ख्यायनो ऽपि ।</p>
<blockquote>
<p>कलहं क्रीतविक्रीतं प्रहासं बहुभाषणम् ।</p>
</blockquote>
<blockquote>
<p>तौर्यत्रिकं वृथा शय्यां यक्ष्यमाणो विवर्जयेत् ॥</p>
</blockquote>
<p>जाबालिर् अपि ।</p>
<blockquote>
<p>कैदारकान् कुलुत्थांश् च वर्जयेत् कोद्रवांस् तथा ।</p>
</blockquote>
<blockquote>
<p>अनृतं बहुवादं च क्रयविक्रयम् एव च ॥</p>
</blockquote>
<blockquote>
<p>दन्तशौचं च पूर्वेध्युर् यागस्यैतानि वर्जयेत् ।</p>
</blockquote>
<blockquote>
<p>मसूरान् लवणान् क्षारांश् चणकान् कोरदूषकान् ।</p>
</blockquote>
<blockquote>
<p>माषान् मधु परान्नं च वर्जयेत् वर्वणि द्विजः ।</p>
</blockquote>
<p>गृह्यपरिशिष्टे ऽपि ।</p>
<blockquote>
<p>शाकं मांसं मसूरांश् च चणकं कोरदूषकान् ।</p>
</blockquote>
<blockquote>
<p>माषान् मधु परान्नं च वर्जयेद् औपवस्तके (?) ॥</p>
</blockquote>
<p>बोधायनो ऽपि: &ldquo;सर्वम् एवैतद् अहः कोशिधान्यं वर्जयेद् अन्यत्र तिलेभ्यः&rdquo; इति ।</p>
<p><strong>इति स्मृतिचन्द्रिकायाम् औपवसथ्यनियमाः</strong></p>
<h2 id="पनरधननमततन">पुनराधाननिमित्तानि</h2>
<p><strong>अथ पुनराधाननिमित्तानि</strong></p>
<p>तत्र कात्यायनः ।</p>
<blockquote>
<p>विहायाग्निं सभार्यश् चेत् सीमाम् उल्लङ्घ्य गच्छति ।</p>
</blockquote>
<blockquote>
<p>होमकालात्यये तस्य पुनर् आधानम् इष्यते ॥</p>
</blockquote>
<p>शौनको ऽपि ।</p>
<blockquote>
<p>अग्नाव् अनुगते यत्र होमकलद्वयं व्रजेत् ।</p>
</blockquote>
<blockquote>
<p>उभयोर् विप्रवासे वा लौकिकाग्निर् विधीयते ॥</p>
</blockquote>
<blockquote>
<p>प्रोषिते तु यदा पत्नी यदि ग्रामान्त्रं व्रजेत् ।</p>
</blockquote>
<blockquote>
<p>होमकाले तु संप्राप्ते न सा दोषेण युज्यते ॥</p>
</blockquote>
<blockquote>
<p>अथ तत्रैव वसति होमकालव्यतिक्रमः ।</p>
</blockquote>
<blockquote>
<p>लौकिको ऽग्निर् विधीयीत काठकश्रुतिदर्शनात् ॥</p>
</blockquote>
<blockquote>
<p>यजमानश् च पत्नी च उभौ प्रवसतो यदि ।</p>
</blockquote>
<blockquote>
<p>आ होमान् न निवर्तेतां पुनर् आधानम् अर्हति ॥</p>
</blockquote>
<p>आपस्तम्बो ऽपि: &ldquo;यदि पत्नी सीमान्तरे आदित्यो ऽस्तम् इयाद् अभ्युदियाद् वा पुनर् आधेयं तस्य प्रायश्चित्तिः । नासति यजमाने ग्राममर्यादाम् अग्नीन् अतिहरेयुर् यद्य् अतिहरेयुर् अग्नयो लौकिकाः संपद्येरन्न् इति । यदा यावत्यो ग्राममर्यादा नद्यस् तावतीर् अतिक्रामन्तौ अन्वारभेयातां यदि नान्वारभेयातां लौकिकाः संपद्येरन्&rdquo; इति । शौनको ऽपि ।</p>
<blockquote>
<p>होमद्वयात्यये दर्शपूर्णमासात्यये तथा ।</p>
</blockquote>
<blockquote>
<p>पुनर् एवाग्निम् आदध्याद् इति भार्गवशासनम् ॥ इति ।</p>
</blockquote>
<p>धार्यमाणे ऽग्नौ चतुरहाद् ऊर्ध्वम् अपि होमविच्छित्तौ पुनराधानम् इत्य् आपस्तम्बमतिः । आश्वलायनो ऽपि: &ldquo;सर्वांश् चानुगतान् आदित्यो ऽभ्युदियाद् वास्तम् इयाद् वाग्न्याधेयं पुनराधेयं वा समारूढेषु चारणिनाशः&rdquo; इति । एतद् विहृताग्निविषयम् इति कैश्चिद् व्याख्यातम् । आपस्तम्बो ऽपि: &ldquo;यस्य वोभाव् अनुगताव् अभिनिम्रोचेद् अभ्युदियाद् वा पुनराधेयं तस्य प्रायश्चित्तिः&rdquo; इति । उभौ गार्हपत्याहवनीयौ । तथा यदि पक्षहोमे पक्षत्रयम् अतीयात् पुनराधेयं तस्य प्रायश्चित्तिर् इति । शौनको ऽपि ।</p>
<blockquote>
<p>दैविको भौतिकश् चैव स्वेदार्थं यो ऽग्निर् उद्धृतः ।</p>
</blockquote>
<blockquote>
<p>सर्वे ते लौकिका ज्ञेया एकागौ विगते सति ॥</p>
</blockquote>
<p>एतत् प्रमादोद्धृताग्निविषयम् । पैठीनसिर् अपि ।</p>
<blockquote>
<p>प्रस्खलीकृतधर्मस्य पीड्यमानस्य शत्रुभिः ।</p>
</blockquote>
<blockquote>
<p>मासद्वयं प्रवासो ऽस्ति परतो ऽनाहिताग्निवत् ॥ इति ।</p>
</blockquote>
<p><strong>इति स्मृतिचन्द्रिकायां पुनराधाननिमित्तानि</strong></p>
<p><strong>अग्न्याधेयविषयम्</strong></p>
<p>अथाग्निहोत्रप्रसङ्गाद् अन्यद् अप्य् अग्न्याधेयविषयं किंचिद् उच्यते । तत्र याज्ञवल्क्यः ।</p>
<blockquote>
<p>दाहयित्वाग्निहोत्रेण स्त्रियं वृत्तवतीं पतिः ।</p>
</blockquote>
<blockquote>
<p>आहरेद् विधिवद् दारान् अग्नींश् चैवाविलम्बयन् ॥ इति ।</p>
</blockquote>
<p>वृत्तवतीम् आचारवतीम् । सा च यदि सवर्णा । तथा च मनुः ।</p>
<blockquote>
<p>एवंवृत्तां सवर्णां स्त्रीं द्विजातिः पूर्वमारिणीम् ।</p>
</blockquote>
<blockquote>
<p>दाहयेद् अग्निहोत्रेण यज्ञपात्रैस् च धर्मवित् ॥ इति ।</p>
</blockquote>
<p>एवंवृत्ताम् उक्ताचाराम् । अनेनैकान्ततो ऽसवर्णाया अग्निहोत्रेण दहनं न निषिद्ध्यते किं तु सत्याम् एव सवर्णायां तस्या अधिकारासंभवात् । तथा च याज्ञवल्क्यः ।</p>
<blockquote>
<p>सत्याम् अन्यां सवर्णायां धर्मकार्यं न कारयेत् । इति ।</p>
</blockquote>
<p>सत्यां सर्वर्णायाम् असवर्णां धर्मकार्यं कारयेत्, तया सह धर्मान् नाचरेद् इत्य् अर्थः । अनेनासत्यां सवर्णायाम् असवर्णाया अप्य् अधिकार इत्य् उक्तं भवति । अत एव वसिष्ठो ऽपि शूद्रयैव सह धर्मानुष्ठाननिषेधम् आह: &ldquo;कृष्णवर्णा वै रामा रमणायैव न धर्माय&rdquo; इति । कृष्णवर्णा शूद्रा । सवर्णानेकत्वे तु विना ज्येष्ठया इतराभिः सह न धर्मान् आचरेत् । किं तु सहैव ज्येष्ठया । तथा च याज्ञवल्क्यः ।</p>
<blockquote>
<p>सवर्णासु विधौ धर्म्ये ज्येष्ठय न विनेतरा । इति ।</p>
</blockquote>
<p>धर्म्ये विधौ ज्येष्ठया विना इतरा मध्यमा कनिष्ठा वा न नियोक्तव्या किं तु सहैव ज्येष्ठयेत्य् अर्थः । न च ज्येष्ठां मुक्त्वा इतरा सहधर्मचारिणीति व्याख्यानं शंकनीयम्, यत् आह कात्यायनः ।</p>
<blockquote>
<p>नैकयापि विना कार्यम् आधानं भार्यया द्विजैः ।</p>
</blockquote>
<blockquote>
<p>अकृतं तद् विजानीयात् सर्वान् अन्वारभन्ति यत् ॥</p>
</blockquote>
<p>यद्य् अस्मात् सर्वाः स्त्रिय आधीयमानान् अग्नीन् अन्वारभन्तीत्य् अर्थः । आपस्तम्बो ऽपि: &ldquo;आधाने हि सती कर्मभिः संबध्यते&rdquo; । बोधायनो ऽपि: &ldquo;एकैकाम् एव सन्नयेत्&rdquo; इति । अतो ज्येष्ठया सहैवेतरासाम् अधिकारो (?) न विना ज्येष्ठयेति सिद्धम् । एतद् अपि ज्येष्ठायाम् अदुष्टायाम् । अत एव कात्यायनः ।</p>
<blockquote>
<p>ज्येष्ठायां दोषहीनायां कनीयस्या यद् अग्निमान् ।</p>
</blockquote>
<blockquote>
<p>ब्रह्महत्या भवेद् अस्य प्रतिपर्व हि सर्वदा ॥ इति ।</p>
</blockquote>
<p>दोषदुष्टायां तु तां प्रित्यज्य अन्यया सह धर्मम् आचरेद् इति भावः । तथा च दक्षः ।</p>
<blockquote>
<p>धर्मपत्नी समाख्याता निर्दोषा यदि सा भवेत् ।</p>
</blockquote>
<blockquote>
<p>दोषे सति न दोषः स्याद् अन्या कार्या गुणान्विता ॥ इति ।</p>
</blockquote>
<p>यत् तु विष्णुनोक्तम्,</p>
<blockquote>
<p>अग्निहोत्रादियज्ञेषु द्वितीया न सहाचरेत् ।</p>
</blockquote>
<blockquote>
<p>अन्यथा निष्फलं तस्य स्विष्टैः क्रतुशतैर् अपि ॥</p>
</blockquote>
<p>इति, तद् असवर्णद्वितीयाविषयम् । ज्येष्ठायाम् अदुष्टायां केवलं द्वितीयाविषयं वा सत्व् अग्निषु या परिणीता तद्विषयं वा । अन्यथा पूर्वोक्तवचनविरोधः स्यात् । यद् अपि कात्यायनेनोक्तम्,</p>
<blockquote>
<p>प्रथमा धर्मपत्नी स्याद् द्वितीया रतिवर्धिनी ।</p>
</blockquote>
<blockquote>
<p>दृष्टम् एव फलं तत्र नादृष्टम् उपपद्यते ॥</p>
</blockquote>
<p>इति, तद् अपि वैष्णवेन समानविषयम् । नन्व् आहिताग्नेः पुनर् उद्वाहो निषिद्ध एव । यद् आह आपस्तम्बः: &ldquo;धर्मप्रजासंपन्ने दारे नान्यां कुर्वीत । अन्यतराभावे कार्या प्राग् अग्न्याधेयात्&rdquo; इति । मैवम्, यथा प्राग् अग्न्याधेयात् तथोर्ध्वम् अपि सति निमित्ते पुनर् उद्वाहः कार्य इति तस्यार्थः । अत एव कात्यायनः ।</p>
<blockquote>
<p>सदारो ऽन्यान् पुनर् दारान् कथंचित् कारणान्तरे ।</p>
</blockquote>
<blockquote>
<p>यदीच्छेद् अग्निमान् कर्तुं क्व होमो ऽस्य विधीयते ॥</p>
</blockquote>
<blockquote>
<p>अग्नाव् एव भवेद् धोमो लौकिके न कदाचन ।</p>
</blockquote>
<blockquote>
<p>न ह्य् आहिताग्नेः स्वं कर्म लौकिके ऽग्नौ विधीयते ॥</p>
</blockquote>
<p>एतत् पूर्वस्याम् अनधिकारिण्यां यावद् अन्याविवाहः तद्विषयम् । ऊर्ध्वं विवाहाद् उत्सर्गेष्ट्याग्नीन् उत्सृज्यान्यया सह पुनर् आदध्याद् इति भावः । ननु च पुनःपरिणीतायाम् अप्य् अग्निहोत्रादिकारस् तर्हि कथं द्वितीयया सह नाचरेद् इत्य् अस्य तद्विषयत्वम् । उच्यते, सत्यं न तद्विषयत्ं ब्रूमः किं तु यस्याः पुनर् अप्रजस्त्वादिना पुनर् उद्वाहे ऽपि दोषाभावान् नाधिकाक्रनाशस् तद्विषयम् इति ब्रूमः । अत एव स्मृत्यन्तरम् ।</p>
<blockquote>
<p>व्याधितां स्त्रीप्रजां वन्ध्याम् उन्मत्तां विगतार्तवाम् ।</p>
</blockquote>
<blockquote>
<p>अदुष्टां लभते त्यक्तुं तीर्थतो न तु धर्मतः ॥ इति ।</p>
</blockquote>
<p>तीर्थतः योनित इत्य् अर्थः । अतो नात्र पुनः द्वितीयया सहाधानम् अग्निपरित्यागकारणाभावात् । एवं च पूर्वमारिणीं भार्याम् अग्निहोत्रेण दाहयित्वा योग्यभार्यारहितश् चेत् पुनः परिणीय तया भार्यया सहाधानं कुर्यात्, इतरस् त्व् आधानमात्रम् एवेति मन्तव्यम् । यत् तु कात्यायनेनोक्त्म्,</p>
<blockquote>
<p>मृतायां चेह भार्यायां द्वितीयायां कथंचन ।</p>
</blockquote>
<blockquote>
<p>समुत्सृजेद् अग्निहोत्रं मोहितो ऽज्ञानचक्षुषा ।</p>
</blockquote>
<blockquote>
<p>ब्रह्मोज्झितं विजानीयाद् यश् च कामात् समुत्सृजएत् ॥</p>
</blockquote>
<p>विष्णुर् अपि ।</p>
<blockquote>
<p>द्वितीयां चैव यो भार्यां दहेद् वैतानिकाग्निभिः ।</p>
</blockquote>
<blockquote>
<p>तिष्ठन्त्यां प्रथायां तु सुरापानसमं हित् तत् ॥ इ</p>
</blockquote>
<p>इति, तद् आधाने ऽननुप्रविष्टद्वितीयभार्याविषयम् । अन्यथा &ldquo;आहिताग्निभिर् दहन्ति&rdquo; इति श्रुतिर् विरुद्धप्रमाणं स्यात् । नन्व् एषा श्रुतिर् द्वितीयेतरविषयापि घटत एव । मैवं स्मृतिवशाच् छ्रुतेः सङ्खोचस्यायुक्तत्वात् । प्रत्युत स्मृतेर् विषयान्तरसंभवेन तत्संकोच एव युक्तः । यत्र पुनर् विषयान्तरासंभवस् तत्र तद्वशात् सङ्कोचो भवत्य् एव । यथोक्तं कात्यायनेन ।</p>
<blockquote>
<p>स्त्री धर्मचारिणी साध्वी मृता दाह्या तदाग्निभिः ।</p>
</blockquote>
<blockquote>
<p>विपरीता न दाह्या तु पुनर् दारक्रिया तथा ॥</p>
</blockquote>
<p>याज्ञवल्क्यो ऽपि ।</p>
<blockquote>
<p>दाहयित्वाग्निहोत्रेण स्त्रियं वृत्तवतीं पतिः ।</p>
</blockquote>
<p>वृत्तवतीम् आचारवतीम् इत्य् अर्थः । अत्रेयम् अग्निव्यवस्था: सर्वाधाने त्व् एकभार्यस्य पूर्वं भायामरणे तत्राग्निहोत्रम् उत्सृज्य पुनः परिणीय तया सहाधानम् । पुनर् आहरणासामर्थ्ये आत्मार्थम् अग्न्याधेयं कुर्यात्, &ldquo;दारकर्मणि यद्य् अशक्तः आत्मार्थम् अग्न्याधेयं कुर्वीत । अग्नोत्रं दर्शपूर्णमासौ आग्रयणं च शेषाणि कर्माणि न भवन्ति&rdquo; इति आपस्तम्बस्मरणात् । बह्वृचब्राह्मणम् अपि: &ldquo;तस्माद् अपत्नीको ऽग्निम् आहरेत्&rdquo; इति । एवं च यद् उक्तम् अन्यैः: &ldquo;पत्न्यां रजस्वलायाम् एतद् वचनम्&rdquo; इति, तद् अप्य् अपास्तम् । यद् वात्र विष्णूक्तं द्रष्टव्यम् ।</p>
<blockquote>
<p>मृतायाम् अपि भार्यायां वैदिकाग्निं न हि त्यजेत् ।</p>
</blockquote>
<blockquote>
<p>उपाधिनापि तत् कर्म यावज्जीवं समाचरेत् । इति ।</p>
</blockquote>
<p>उपाधिश् चात्र कुशमयी पत्नी ।</p>
<blockquote>
<p>अन्ये कुशमयींपत्नीं कृत्वा तु गृहमेधिनः ।</p>
</blockquote>
<blockquote>
<p>अग्निहोत्रम् उपासन्ते यावज्जीवम् अतन्द्रिताः ॥</p>
</blockquote>
<p>अन्यत्रापि ।</p>
<blockquote>
<p>रामस् तु कृत्वा सौवर्णीं सीतां पत्नीं यशस्विनीम् ।</p>
</blockquote>
<blockquote>
<p>ईजे बहुविधैर् यज्ञैः सह भ्रातृभिर् अच्युतः ॥</p>
</blockquote>
<p>यत् तु सत्याषाढेनोक्तम्: &ldquo;न स्वामित्वस्य भार्यायाः पुत्रस्य देशस्य कालस्याग्नेर् देवतायाः कर्मणः शब्दस्य च प्रतिनिधिर् विद्यते&rdquo; इति, तन् मानुषादिपत्नीविषयं कुशादिमय्याः पत्न्याः प्रतिधित्वस्य वाचनिकत्वात् । अतो यत् कैश्चिद् उक्तम् &ldquo;कुशादिमय्याः पत्न्याः कार्यकरत्वासंभवेन प्रतिनिधित्वासंभवात्, ऽअन्ये कुशमयीम्ऽ इत्य् अग्निहोत्रस्तुत्यर्थम्&rdquo; इति तद् अप्य् अपास्तम् । एवं विधानाद् उपरि यजमानमरणे तस्यागित्रेतायां पितृमेधः कार्यः । आधाने ऽप्य् असामर्थ्ये तस्य प्रेताधानम् एव । तद् अप्य् आपस्तम्बेनोक्तम्: &ldquo;यद्य् आहिताग्निर् उत्सृष्टाग्निर् विच्छिन्नाग्निर् विधुराग्निर् वा प्रमीयेत न तम् अन्येन त्रेताग्निभ्यो दहन्ति तस्य प्राचीनावीत्य् अग्न्यायतनान्य् उद्धृत्यावोक्ष्य यजमानायतने प्रेतं निधाय गार्हपत्यायतने अरणिं संनिधाय मन्थति — ऽये ऽस्याग्नयो जुह्वतो मांसकामाः संकल्पयन्ते यजमानमांसं जानन्तु ते ऽस्मै हविषे स्वादिताय स्वर्गलोकम् इमं प्रेतं नयन्तुऽ इति तूष्णीं विहृत्य द्वादशगृहीतेन स्रुचं पूरयित्वा तूष्णीं हुत्वा प्रेते ऽऽमात्या इत्य् एतदादि कर्म प्रतिपद्यते&rdquo; इति । अत्रैव पूर्वं यजमानमरणे तस्याग्नित्रेतायां पितृमेधः । पत्न्यास् तु प्रेताधानम् एव । सर्वाधाने वानेकभार्यस्य पूर्वं ज्येष्ठामरणे तत्राग्नीन् उत्सृज्य पुनर् द्वितीयया सहाधानम् । पुनस् तन्मरणे तत्राप्य् अग्निहोत्रम् उत्सृज्य पत्न्यन्तराभावे पुनः परिणीय तया सहाधानादि । परिणयनासामर्थ्ये तु आत्मार्थम् अग्न्याधानादि पूर्ववत् । अत्रैव पूर्वं यजमानमरणे तस्याग्नित्रेतायां पितृमेधः पत्न्यास् त्व् औपासने, &ldquo;तयोर् यः पूर्वः म्रियेत यजमानः पत्नी वा तस्याग्निहोत्रेणायं पितृमेधः संपद्यते यः पश्चात् तस्यौपसनेन&rdquo; इत्य् आपस्तम्बस्मरणात् । अत्रैव पूर्वं पत्नीमरणे तत्राग्निहोत्रम् औपासं चोत्सृज्य पुनः परिणीय तया सहाधानम्, &ldquo;अथैनम् उपोषति&rdquo; इत्य् आरभ्य &ldquo;पुरस्तात् सभ्यावसथ्याभ्याम् औपासनेन च&rdquo; इत्य् आपस्तम्बेनैव औपासनस्यापि प्रतिपत्तिविधानात् । पुनस् तन्मरणे तत्राप्य् एष एव न्यायः । पुनर्दाराहरणासामर्थ्ये आत्मार्थम् अग्न्याधानादि । तत्राप्य् असामर्थ्यनिश्चये पत्न्यास् त्रेतायाम् एव पितृमेधः यजमानस्य त्व् औपासनेन तस्याग्न्यन्तराभावात्, &ldquo;यः पश्चात् तस्यापासनेन&rdquo;(?) इति स्मरणाच् च ।</p>
<blockquote>
<p>ननु चात्रार्धाधानपक्षे ऽपि &ldquo;तयोर् यः पूर्वः&rdquo; इति स्मरणात्, अग्नित्रेतायाम् एव पत्न्याः पितृमेधः यजमानस्यौपासन एवाधानादि किं न स्यात् ।</p>
</blockquote>
<blockquote>
<p>मैवम्, &ldquo;शवाग्नयो वा एते पत्न्यां मृतायां धार्यन्ते&rdquo; इति काठकश्रुत्या तेषां पितृमेधैकार्थत्वश्रवणात् । अतः पूर्वोक्तैव ज्यायसी । अर्धाधान एवानेकभार्यस्य यस्य पूर्वं मरणं तस्याग्नित्रेतायाम् एव पितृमेधः पत्नीनां तु स्वैः स्वैर् औपासनस्याग्नेर् अम्शैः । तद् उक्तं कल्पभाष्ये: &ldquo;स्वैः स्वैर् औपासनस्याग्नेर् अंशैर् वा स्याद् उपोषणम्&rdquo; इति । अत्रैव पूर्वं पत्नीमरणे तत्रागिहोत्रम् औपसनं चोत्सृज्य पुनर् द्वितीयया सहाधानादि । यदा तु युगपद् एव जायापत्योर् मरणं तदा तयोः सहैव पितृमेधः । तद् उक्तम् आपस्तम्बेन: &ldquo;सहैव प्रेते सहैव पितृमेधः&rdquo; इति । द्विवचनलिङ्गान् मन्त्रान् संगमयति । अनाहिताग्नेस् तु औपासनेन पितृमेधः । तद् अपि तेनैवोक्तम्: &ldquo;औपासनाग्निनानाहिताग्निं दहन्ति निर्मन्थेन पत्नीम् उत्तपनेनेतरान्&rdquo; इति । इतरान् ब्रह्मचारिप्रभृतीन् । आत्मादिसमारूढेष्व् अग्निषु यजमानमरणे ऽपि तेनैवोक्तम्: &ldquo;यद्य् आत्मन्य् अरण्योर् वा समारूढेष्व् अग्निषु यजमानो म्रियेत पूर्ववद् अग्न्यायतनानि कल्पयित्वा यजमानायतने प्रेतं निधाय गार्हपत्यायतने लौकिकाग्निम् उपसमाधाय प्रेतस्य दक्षिणं पाणिम् उपसंगृह्य तत्पुत्रो भ्रातान्यो वा प्रत्यासन्नबुधुः ऽउपावरोह जातवेद इमं तं स्वर्गाय लोकाय नय प्रजानन् । आयुः प्रजां रयिम् अस्मासु धेहि । प्रेताहुतिं चस्य जुषस्वऽ इति लौकिकाग्निम् उपावरोहत्य् अरण्योर् वोपावरोह्य मन्थेद् अरण्योः समारूढस्यानिर्वर्त्यमाने ऽप्रेतम् अन्वारम्भेऽ इत्य् एतं मन्त्रं जपेत् । विहरणादि समानम्&rdquo; इति ॥</p>
</blockquote>
<p><strong>इति स्मृतिचन्द्रिकायां होमकाण्डम्</strong></p>
<h2 id="आदरशवकषणद">आदर्शावेक्षणादि</h2>
<p><strong>अथादर्शावेक्षणादि</strong></p>
<p>तत्र दक्षः ।</p>
<blockquote>
<p>देवकर्यं ततः कृत्वा गुरुं मङ्गलवीक्षणम् । इति ।</p>
</blockquote>
<p>मङ्गलवीक्षणम् आदर्शाद्यवेक्षणम् । पुराणे ऽपि ।</p>
<blockquote>
<p>रोचने चन्दनं हेम मृदङ्गं दर्पणं मणिम् ।</p>
</blockquote>
<blockquote>
<p>गुरून् अग्नींश् च सूर्यं च प्रातः पश्येत् सदा बुधः ॥ इति ।</p>
</blockquote>
<p>नारदो ऽपि ।</p>
<blockquote>
<p>लोके ऽस्मिन् मङ्गलान्य् अष्टौ ब्राह्मणो गौर् हुताशनः ।</p>
</blockquote>
<blockquote>
<p>हिरण्यं सर्पिर् आदित्यः आपो राजा तथाष्टमः ॥</p>
</blockquote>
<blockquote>
<p>एतानि सततं पश्येन् नमस्येद् अर्चयेच् च यः ।</p>
</blockquote>
<blockquote>
<p>प्रदक्षिणं च कुर्वीत तथास्यायुर् न हीयते ॥</p>
</blockquote>
<p>मनुर् अपि ।</p>
<blockquote>
<p>अन्गिचित् कपिला सत्री राजा भिक्षुर् महोदधिः ।</p>
</blockquote>
<blockquote>
<p>दृष्टमात्राः पुनन्त्य् एते तस्मात् पश्येत नित्यशः ॥</p>
</blockquote>
<p>कात्यायनो ऽपि ।</p>
<blockquote>
<p>श्रोत्रियं सुभगाम् अग्निं गाम् अग्निचितम् एव च ।</p>
</blockquote>
<blockquote>
<p>प्रातर् उत्थाय यः पस्येद् आपद्भिः स प्रमुच्यते ॥</p>
</blockquote>
<blockquote>
<p>पापिष्ठं दुर्भगाम् अन्त्यं नग्नम् उत्कृत्तनासिकाम् ।</p>
</blockquote>
<blockquote>
<p>प्रातर् उत्थाय यः पश्येत् तत् कलेर् उपलक्षणम् ॥</p>
</blockquote>
<p>वामपुराणे ऽपि ।</p>
<blockquote>
<p>होमं च कृत्वालभनं (?) शुभानां ततो बहिर् निर्गमनं प्रशस्तम् ।</p>
</blockquote>
<blockquote>
<p>दूर्वां च सर्पिर् दधि सोदकुम्भम् धेनुं सवत्साम् ऋषभं सुवर्णम् ॥</p>
</blockquote>
<blockquote>
<p>मृद् गोमयं स्वस्तिकम् अक्षतांश् च तैलं मधु ब्राह्मणकन्यकाश् च ।</p>
</blockquote>
<blockquote>
<p>श्वेतानि पुष्पाणि तथा शमीं च हुताशनं चन्दनम् अर्कबिम्बम् ॥</p>
</blockquote>
<blockquote>
<p>अश्वत्थवृक्षं च समालभेत ततश् च कुर्यान् निजजातिधर्मम् ।</p>
</blockquote>
<p>ब्रह्मपुराणे ऽपि ।</p>
<blockquote>
<p>स्वम् आत्मानं घृते पश्येद् यदीच्छेच् चिरजीवितम् ।</p>
</blockquote>
<p>भरद्वाजो ऽपि ।</p>
<blockquote>
<p>कण्डूयन् पृष्ठतो गां तु कृत्वा चाश्वत्थवन्दनम् ।</p>
</blockquote>
<blockquote>
<p>उपगम्य गुरून् सर्वान् विप्रांश् चैवाभिवादयेत् ॥ इति ।</p>
</blockquote>
<p><strong>इति स्मृतिचन्द्रिकयाम् आदर्शावेक्षणादि</strong></p>
<h2 id="वदभयस">वेदाभ्यासः</h2>
<p><strong>अथ वेदाभ्यासः</strong></p>
<p>तत्र दक्षः ।</p>
<blockquote>
<p>द्वितीये च तथा भागे वेदाभ्यासो विधीयते ।</p>
</blockquote>
<blockquote>
<p>वेदस्वीकरणं पूर्वं विचारो ऽभ्यसनं जपः ॥</p>
</blockquote>
<blockquote>
<p>तद्दानं चैव शिष्येभ्यो वेदाभ्यास्सो हि पञ्चधा ।</p>
</blockquote>
<blockquote>
<p>समित्पुष्पकुशादीनां स कालः परिकीर्तितः ॥</p>
</blockquote>
<p>अष्टधा विभक्तस्याह्नो द्वितीयभागे । कूर्मपुराणे ऽपि ।</p>
<blockquote>
<p>वेदाभ्यासं ततः कुर्यात् प्रयत्नाच् छक्तितो द्विजः ।</p>
</blockquote>
<blockquote>
<p>जपेद् अध्यापयेच् छिष्यान् धारयेद् वै विचारयेत् ॥</p>
</blockquote>
<blockquote>
<p>अवेक्षेत च शास्त्राणि धर्मादीनि द्विजोत्तमः ॥ इति ।</p>
</blockquote>
<p>मनुर् अपि ।</p>
<blockquote>
<p>बुद्धिवृद्धिकराण्य् आशु दर्म्याणि च हितानि च ।</p>
</blockquote>
<blockquote>
<p>नित्यं शास्त्राण्य् अवेक्षेत निगमांश् चैव वैदिकान् ॥ इति ।</p>
</blockquote>
<p>यद् अत्र वक्तव्यं तत् सर्वं संस्कारकाण्ड एवोक्तम् ।</p>
<p><strong>इति स्मृतिचन्द्रिकायां वेदाभ्यासः</strong></p>
<h2 id="धनरजनम">धनार्जनम्</h2>
<p><strong>अथ धनार्जनम्</strong></p>
<p>तत्र दक्षः ।</p>
<blockquote>
<p>तृतीये च तथा भागे पोष्यवर्गार्थसाधनम् । इति ।</p>
</blockquote>
<p>अष्टधा विभक्तस्याह्नस् तृतीये भागे । चतुर्विंशताव् अपि ।</p>
<blockquote>
<p>पोष्यवर्गार्थसिद्ध्यर्थं धनम् इच्छेत बुद्धिमान् । इति ।</p>
</blockquote>
<p>पोष्यवर्गो ऽपि दक्षेण दर्शितः ।</p>
<blockquote>
<p>माता पिता गुरुर् भार्या प्रजा दीनाः समाश्रिताः ।</p>
</blockquote>
<blockquote>
<p>अभ्यागतो ऽतिथिश् चाग्निः पोष्यवर्ग उदाहृतः ॥ इति ।</p>
</blockquote>
<p>एतद् अपि यथावृत्ति कार्यम् । तथा च मनुः ।</p>
<blockquote>
<p>यात्रामात्रप्रसिद्ध्यर्थं स्वैः कर्मभिर् अगर्हितैः ।</p>
</blockquote>
<blockquote>
<p>अक्लेशेन शरीरस्य कुर्वीत धनसंचयम् ॥ इति ।</p>
</blockquote>
<p>यात्रा प्राणवृत्तिः । स्वैः कर्मभिः यस्य यानि वृत्त्यर्थानि तैर् इत्य् अर्थः । तान्य् अपि तेनैव दर्शितानि ।</p>
<blockquote>
<p>अध्यापनं चाध्ययनं यजनं याजनं तथा ।</p>
</blockquote>
<blockquote>
<p>दानं प्रतिग्रहश् चैव षट्कर्माण्य् अग्रजन्मनः ॥ इति ।</p>
</blockquote>
<p>अग्रजन्मा ब्राह्मणः । तत्र त्रीणि वृत्त्यर्थानि । त्रीणि धर्मार्थानि । यद् आह स एव ।</p>
<blockquote>
<p>षण्णां तु कर्मणाम् अस्य त्रीणि कर्माणि जीविका ।</p>
</blockquote>
<blockquote>
<p>यजनाध्यापने चैव विशिष्टाच् च परिग्रहः ॥</p>
</blockquote>
<p>अनेनाध्ययनादीनि त्रीण्य् एव अवश्यकर्तव्यानि न याजनादीनित्य् उक्तं भवति । उक्तं च गौतमेन: &ldquo;द्विजातीनाम् अध्ययनम् इज्या दानं ब्राह्मणस्याधिकः (?) प्रवचनयाजनप्रतिग्रहाः पूर्वेष्व् अनियमाः&rdquo; इति । ब्राह्मणग्रहणं क्षत्रियव्युदासार्थम् । अत एव मनुः ।</p>
<blockquote>
<p>त्रयो धर्मा निवर्तन्ते ब्राह्मणात् क्षत्रियं प्रति ।</p>
</blockquote>
<blockquote>
<p>अध्यापनं याजनं च तृतीयश् च प्रतिग्रहः ॥</p>
</blockquote>
<blockquote>
<p>वैश्यं प्रति तथैवेति निवर्तेरन्न् इति स्थितिः । इति ।</p>
</blockquote>
<p>एवं च यद् उक्तं मनुना,</p>
<blockquote>
<p>अब्राह्मणाद् अध्ययन् आपत्काले विधीयते ।</p>
</blockquote>
<p>इति, तद् अवृत्त्यर्थाध्यापनाभिप्रायम् । अन्यथा पूर्वोक्तवचनविरोधात् । कानि तर्ह्य् अनयोर् वृत्त्यर्थानीत्य् अपेक्षिते मनुर् आह ।</p>
<blockquote>
<p>शस्त्रास्त्रभृत्त्वं क्षत्रस्य वणिक्पशुकृषिर् विशः ।</p>
</blockquote>
<blockquote>
<p>आजीवनार्थं धर्मस् तु दानम् अध्ययनं यजिः ॥ इति ।</p>
</blockquote>
<p>शस्त्रास्त्रभृत्त्वं प्रजापालनद्वारेण जीवनार्थम् । वणिक्छब्देन तत्कर्म वाणिज्यं लक्ष्यते । पशुशब्देन तत्पालनम् । अत एव याज्ञवल्क्यः ।</p>
<blockquote>
<p>प्रधानं क्षत्रिये कर्म प्रजानां परिपालनम् ।</p>
</blockquote>
<blockquote>
<p>कुसीदकृषिवाणिज्यपाशुपाल्यं विशः स्मृतम् ॥ इति ।</p>
</blockquote>
<p>प्रधानं मुख्यं यतो धर्मार्थं वृत्त्यर्थं च,</p>
<blockquote>
<p>क्षत्रियस्य परो धर्मः प्रजानां परिपालनम्।</p>
</blockquote>
<p>इति मनुस्मरणात् । कुसीदं वृद्ध्यर्थं धनप्रयोगः । लाभार्थं क्रयविक्रयौ वाणिज्यम् । पाशुपाल्यं पशुरक्षणम् । अत्र विशेषम् आहतुः शङ्खलिखितौ: &ldquo;गा रक्षेत तास्व् अपीतासु न पिबेन् न तिष्ठन्तीषूपविशेन् न स्वयम् उत्थापयेच् छनैर् आर्द्रशाखया पृष्ठतो हन्यान् नातीर्थेन विषमेनाल्पोदकेनावतारयेद् बालवृद्धरोगार्थश्रान्ता उपासीत शक्तितः प्रतीकारं कुर्याद् गवाम् एष धर्मो ऽन्यथा विप्लवः&rdquo; इति । अत्र वृत्त्यन्तर्ण्य् आह मनुः ।</p>
<blockquote>
<p>सप्त वित्तागमा धर्म्या दायो लाभः क्रयो जयः ।</p>
</blockquote>
<blockquote>
<p>प्रोयोगः कर्मयोगश् च सत्प्रतिग्रह एव च ॥</p>
</blockquote>
<p>दायो ऽन्वयागतं धनम् । लाभो निधेः, &ldquo;निधिं ब्राह्मणो लब्ध्वा सर्वम् आदद्यात् । क्षत्रियश् चतुर्थम् अंशं राज्ञे दत्वा चतुर्थम् अंशं ब्राहमणेभ्यो दद्यात् । स्वयम् अर्धम् आदद्यात् । वैश्यश् चतुर्थम् अंशं राज्ञे दत्वा स्वयं चतुर्थम् अंशं गृहीत्वा ब्राह्मणेभ्यो ऽर्धं दद्यात् । शूद्रश् चावाप्तं द्वादशधा विभज्य पञ्चांशान् ब्राह्मणेभ्यो राज्ञे पञ्चांशान् स्वयम् अंशद्वयम् आदद्यात्&rdquo; इति विष्णुस्मरणात् । क्रयः प्रसिद्धः । एते त्रयश् चतुर्णाम् अपि वर्णानां धर्म्याः । जयो युद्धेन क्षत्रियस्यैव । प्रयोगो वृद्ध्यर्थं धनप्रयोगः । कर्मयोगः कृषिवाणिज्यम् । एते वैश्यस्यैव । सत्प्रतिग्रहो ब्राह्मणस्यैवेति ।</p>
<blockquote>
<p>ऋताम् ऋताभ्यां जीवेत् तु मृतेन प्रमृतेन वा ।</p>
</blockquote>
<blockquote>
<p>सत्यानृताभ्याम् अपि वा न श्ववृत्त्या कदाचन ॥</p>
</blockquote>
<blockquote>
<p>ऋतम् उञ्छशिलं ज्ञेयम् अमृतं स्याद् अयाचितम् ।</p>
</blockquote>
<blockquote>
<p>मृतं तु याचितं भैक्षं प्रमृतं कर्पणं स्मृतम् ।</p>
</blockquote>
<blockquote>
<p>सत्यानृतं च वाणिज्यं तेन चैवापि जीव्यते ।</p>
</blockquote>
<blockquote>
<p>सेवा श्ववृत्तिर् आख्याता तस्मात् तां परिवर्जयेत् ॥ इति ।</p>
</blockquote>
<p>पतितपरित्यक्तैकैककणोपादानम् उञ्छः । शाल्यादेर् निपतितपरित्यक्तवल्लरीग्रहणं शिलम् । याज्ञवल्क्यो ऽपि ।</p>
<blockquote>
<p>कुसूलकुम्भिधान्यो वा त्र्याहिको ऽश्वस्तनो ऽपि वा ।</p>
</blockquote>
<blockquote>
<p>जीवेद् वापि शिलोञ्छेन श्रेयान् एषां परः परः ॥ इति ।</p>
</blockquote>
<p>कुसूलं कोष्ठकम् । तत्परिमितधान्यसंचिता कुसूलधान्यः । स वा स्यात् । कुम्भिधान्यः कुम्भपरिमितधान्यसंचेता । स वा स्यात्,</p>
<blockquote>
<p>कुसूलधान्यको वा स्यात् कुम्भीधान्यक एव वा ।</p>
</blockquote>
<p>इति मनुस्मरणात् । त्र्यहपर्याप्तधनसंचेता त्र्याहिकः स वा स्यात् । न स्वस्तनसंचयम् अस्यास्तीत्य् अश्वस्तनः । सद्यः प्रक्षालक इत्य् अर्थः । स वा स्याद् इति । तेषां अश्वस्तनान्तानां वृत्तयो मनुनोक्ता वेदितव्याः ।</p>
<blockquote>
<p>षट्कर्मैको भवत्य् एषां त्रिभिर् अन्यः प्रवर्तते ।</p>
</blockquote>
<blockquote>
<p>द्वाभ्याम् एकश् चतुर्थस् तु ब्रह्मसूत्रेण जीवति ॥ इति ।</p>
</blockquote>
<p>अस्यार्थः: एकः कुसूलधान्यो यजनादिषट्कर्मा भवेत् । अन्यो द्वितीयः त्रिभिर् याजनाध्यापनप्रतिग्रहैर् वर्तते । एकस् तृतीयः द्वाभ्यां प्रतिग्रहेतराभ्याम् । चतुर्थस् तु ब्रह्मसूत्रेणाध्यापनेनेति । एते च कुसूलधान्यत्वादयो ब्राह्मणस्यैव, इतरस्य प्रतिग्रहादेर् असंभवात् । शिलोञ्छे तु वर्णत्रयसाधारणे । तथा च आपस्तम्बः: &ldquo;स्वकर्म ब्राह्मणस्याध्ययनम् अध्यापनं यज्ञो याजनं दानं प्रतिग्रहणं दायाद्यं शिलोञ्छः । अन्यच् चापरिगृहीतम् । एतान्य् एव क्षत्रियस्याध्यापनयाजनप्रतिग्रहणानीति परिहाप्य दण्डयुद्धाधिकानि । क्षत्रियवैश्यस्य दण्डयुद्धवर्जं कृषिगोरक्ष्यवाणिज्याधिकम्&rdquo; इति । पराशरस् तु कलाव् अविशेषेण चतुर्णाम् अपि कृष्यनुग्रहम् आह ।</p>
<blockquote>
<p>अतः परं गृहस्थस्य कर्माचारं कलौ युगे ।</p>
</blockquote>
<blockquote>
<p>धर्मं साधारणं शक्त्या चातुर्वर्ण्याश्रमागतम् ॥</p>
</blockquote>
<blockquote>
<p>तं प्रवक्ष्याम्य् अहं पूर्वं पराशरवचो यथा ।</p>
</blockquote>
<blockquote>
<p>षट्कर्मसहितो विप्रः कृषिकर्म च कारयेत् ॥</p>
</blockquote>
<blockquote>
<p>स्वयं कृष्टे तथा क्षेत्रे धान्यैश् च स्वयम् आर्जितैः ।</p>
</blockquote>
<blockquote>
<p>निर्वपेत् पञ्चयज्ञांश् च क्रतुदीक्षां च कारयेत् ॥</p>
</blockquote>
<blockquote>
<p>क्षत्रियो ऽपि कृषिं कृत्वा देवान् विप्रांश् च पूजयेत् ।</p>
</blockquote>
<blockquote>
<p>वैश्यः शूद्रस् तथा कुर्यात् कृषिवाणिज्यशिल्पकम् ॥</p>
</blockquote>
<blockquote>
<p>चतुर्णाम् अपि वर्णानाम् एष धर्मः सनातनः ॥</p>
</blockquote>
<p>अत्र विशेषम् आह हारीतः ।</p>
<blockquote>
<p>न पर्वसु संधिवेकयोर् वाहयेत् ।</p>
</blockquote>
<blockquote>
<p>अष्टगवं धर्म्यहलं षड्गवं जीवितार्थिनाम् ।</p>
</blockquote>
<blockquote>
<p>चतुर्गवं नृशंसानां द्विगवं ब्रह्मघातिनाम् ॥</p>
</blockquote>
<blockquote>
<p>बालानां दमनं चैव वाहनं च न शस्यते ।</p>
</blockquote>
<blockquote>
<p>वृद्धानां दुर्बलानां च प्रजापतिवचो यथा ॥</p>
</blockquote>
<p>पराशरो ऽपि ।</p>
<blockquote>
<p>क्षुधितं तूषितं श्रान्तं बलीवर्दं न योजयेत् ।</p>
</blockquote>
<blockquote>
<p>हीनाङ्गं व्यथितं क्लीबं वृषं विप्रो न वाहयेत् ॥</p>
</blockquote>
<blockquote>
<p>वाहयेद् दिवसस्यार्धं पश्चात् स्नानं समाचरेत् ।</p>
</blockquote>
<p>सानम् अत्र बलीवर्दानाम् । अत एव हारीतः ।</p>
<blockquote>
<p>स्नापयित्वानडुहो ऽलंकृत्य ब्राह्मणान् भोजयेत् । इति ।</p>
</blockquote>
<p>अत्र कूर्मपुराणम् ।</p>
<blockquote>
<p>लब्धलाभः पितॄन् देवान् ब्राह्मणांश् चापि पूजयेत् ।</p>
</blockquote>
<blockquote>
<p>ते तृप्तास् तस्य तद् दोषं शमयन्ति न संशयः ॥</p>
</blockquote>
<blockquote>
<p>देवेभ्यश् च पितृभ्यश् च दद्याद् भागं तु विंशकम् ।</p>
</blockquote>
<blockquote>
<p>त्रिंशद्भागं ब्राह्मणानां कृषिं कुर्वन् न दुष्यति ॥</p>
</blockquote>
<p>बृहस्पतिर् अपि ।</p>
<blockquote>
<p>राज्ञो दद्यात् तु षड्भागं देवतानां च विंशकम् ।</p>
</blockquote>
<blockquote>
<p>त्रिंशद्भागं तु विप्राणां कृषिं कुर्वन् न दुष्यति ॥</p>
</blockquote>
<p>हारीतो ऽपि ।</p>
<blockquote>
<p>यूपो ऽयं निहितो मध्ये मेधिनाम् इह कर्षकैः ।</p>
</blockquote>
<blockquote>
<p>तस्माद् अतन्द्रितो दद्याद् अत्र धान्यार्थदक्षिणाः॥</p>
</blockquote>
<blockquote>
<p>भूमिं भित्वौषधीश् छित्वा हत्वा कीटपिपीलिकाः ।</p>
</blockquote>
<blockquote>
<p>पुनन्ति खलयज्ञेन कर्षका नात्र संशयः ॥</p>
</blockquote>
<p>अत एव तस्याकरणे दोषः पराशरेण दर्शितः ।</p>
<blockquote>
<p>यो न दद्या द्विजातिभ्यो राशिमुलम् उपागते ।</p>
</blockquote>
<blockquote>
<p>स चोरः स च पापिष्ठः ब्रह्मघनं तं विनिर्दिशेत् ॥</p>
</blockquote>
<p>पुराणे शङ्करो ऽपि ।</p>
<blockquote>
<p>अदत्वा कर्षको देवि यस् तु धान्यं प्रवेशयेत् ।</p>
</blockquote>
<blockquote>
<p>तस्य तृष्णाभिभूतस्य यत् पापं तद् ब्रवीम्य् अहम् ॥</p>
</blockquote>
<blockquote>
<p>दिव्यं वर्षसहस्रं तु दुरात्मा कृषिकारकः ।</p>
</blockquote>
<blockquote>
<p>मरुदेशे भवेद् वृक्षः स पुष्पफलवर्जितः ॥</p>
</blockquote>
<blockquote>
<p>तस्यान्ते मानुषो भूत्वा कदाचित् कलपर्ययात् ।</p>
</blockquote>
<blockquote>
<p>दरिद्रो व्याधितो मूर्खः कुलहीनश् च जायते ॥</p>
</blockquote>
<p>कूर्मपुराणे तु गृहस्थभेदेन वृत्तिव्यवस्था दर्शिता ।</p>
<blockquote>
<p>द्विविधस् तु गृही ज्ञेयः साधकश् चाप्य् असाधकः ।</p>
</blockquote>
<blockquote>
<p>अध्यापनं याजनं च पूर्वस्याहुः प्रतिग्रहम् ॥</p>
</blockquote>
<blockquote>
<p>शिलोञ्छेनाप्य् उपादद्याद् गृहस्थः साधकः पुनः ।</p>
</blockquote>
<blockquote>
<p>असाधकस् तु यः प्रोक्तो गृहस्थाश्रमसंस्थितः ॥</p>
</blockquote>
<blockquote>
<p>शिलोञ्छे तस्य कथिते द्वे वृत्ती परमर्षिभिः ।</p>
</blockquote>
<blockquote>
<p>अमृतेनाथ वा जीवेन् मृतेनाप्य् अथ वा यदि ॥</p>
</blockquote>
<blockquote>
<p>अयाचितं स्याद् अमृतं मृतं भक्षं तु याचितम् ॥ इति ।</p>
</blockquote>
<p>शूद्रवृत्तयस् तु उशनसा दर्शिताः ।</p>
<blockquote>
<p>शूद्रस्य द्विजशुश्रूषा सर्वशिल्पानि वाप्य् अथ ।</p>
</blockquote>
<blockquote>
<p>विक्रयः सर्वपण्यानां शूद्रकर्म उदाहृतः ॥ इति ।</p>
</blockquote>
<p>शिल्पानि विचित्रकर्माणि । विप्रशुश्रूषा धर्मार्था,</p>
<blockquote>
<p>विप्रसेवैव शूद्रस्य विशिष्टं कर्म कीर्त्यते ।</p>
</blockquote>
<p>इति मनुस्मरणात् । विशिष्टम् उत्कृष्टम्, तस्य धर्मवृत्तिहेतुत्वात् । सर्वलिल्पानीत्य् आपद्विषयम् । यद् आह याज्ञवल्क्यः ।</p>
<blockquote>
<p>शूद्रस्य द्विजशुश्रूषा तया जीवन् वणिग् भवेत् ।</p>
</blockquote>
<blockquote>
<p>शिल्पैर् वा विविधैर् जीवेद् द्विजातिहितम् आचरेत् ॥</p>
</blockquote>
<p>यैः शिल्पैर् द्विजातयः शुश्रूष्यन्ते तैर् इत्य् अर्थः । तथा च मनुः ।</p>
<blockquote>
<p>यैः कर्मभिः प्रचरितैः शुस्रूष्यन्ते द्विजातयः ।</p>
</blockquote>
<blockquote>
<p>तानि कारुककर्माणि शिल्पानि विविधानि च ॥</p>
</blockquote>
<p>तानि च देवलेन दर्शितानि: &ldquo;शूद्रधर्मो द्विजातिशुश्रूषा पापवर्जनं कलत्रादिपोषणं कर्षणं पशुपालनं भारोद्वहनपण्यापण्यव्यवहारचित्रकर्मनृत्तगीतवेणुवीणामुरज-मृदङ्गवदनानि&rdquo; इति । तस्य चोच्छिष्टादि देयम् । तथा च मनुः ।</p>
<blockquote>
<p>उच्छिष्टम् अन्नं दातव्यं जीर्णानि वसनानि च ।</p>
</blockquote>
<blockquote>
<p>पुलकाश् चैव धान्यानां जीर्नाश् चैव परिच्छदाः ॥</p>
</blockquote>
<p>असम्यक् कृष्टाः पुलकाः । परिच्छदा उपानत्प्रभृतयः ॥</p>
<p><strong>इति स्मृतिचन्द्रिकायां धनार्जनम्</strong></p>
<p><strong>प्रतिग्रहादिनिरूपणम्</strong></p>
<p>उक्तं ब्राह्मणस्य् प्रतिग्रहादिषु सामान्येनाधिकार इति । अधुजा विशेषतो ऽधिकारो निरूप्यते । तत्र याज्ञवल्क्यः ।</p>
<blockquote>
<p>राजान्तेवासियाज्येभ्यः सीदन्न् इच्छेद् धनं क्षुधा। इति ।</p>
</blockquote>
<p>क्षुधा सीदन् पीड्यमात्नो राजप्रतिग्रहादिष्व् अधिक्रियत इत्य् अर्थः । मनुर् अपि ।</p>
<blockquote>
<p>राजतो धनम् अन्विच्छेत् संसीदन् स्नातकः क्षुधा ।</p>
</blockquote>
<blockquote>
<p>याज्यान्तेवासिनोर् वापि न त्व् अन्यत इति स्थितिः ॥</p>
</blockquote>
<p>एतच् च सति संभवे अन्यतो धनग्रहणनिषेधपरं न पुनर् अत्यन्तनिषेधाय,</p>
<blockquote>
<p>सर्वतः प्रतिगृह्णीयाद् ब्राह्मणस् त्व् अनयं गतः ।</p>
</blockquote>
<p>इति तेनैवोक्तत्वात् । अत एव नारदो ऽपि राजादिप्रतिग्रह एव श्रेयान् इत्य् आह ।</p>
<blockquote>
<p>श्रेयान् प्रतिग्रहो राज्ञां नान्येषां ब्राह्मणाद् ऋते ।</p>
</blockquote>
<blockquote>
<p>ब्राह्मणश् चैव राजा च द्वाव् अप्य् एतौ धृतव्रतौ ॥</p>
</blockquote>
<blockquote>
<p>नैतयोर् अन्तरं किंचित् प्रजाधर्माभिरक्षणात् ।</p>
</blockquote>
<blockquote>
<p>शुचीनाम् अशुचीनां च संनिपातो यथाम्भसाम् ।</p>
</blockquote>
<blockquote>
<p>समुद्रे समतां याति तद्वद् राज्ञां धनागमः ॥</p>
</blockquote>
<blockquote>
<p>यथाग्नौ संस्थितं चैव शुद्धिम् एति हि काञ्चनम् ।</p>
</blockquote>
<blockquote>
<p>एवं धनागमाः सर्वे शुद्धिम् आयान्ति राजनि ॥ इति ।</p>
</blockquote>
<p>अत्र सति विभवे राजादिभ्यो धनं लिप्सेद् इति भवः । अत एव मनुः ।</p>
<blockquote>
<p>न सीदेत् स्नातको विप्रः क्षुधा सक्तः कथंचन ।</p>
</blockquote>
<blockquote>
<p>न जीर्णमलवद्वासा भवेच् च विभवे सति ॥</p>
</blockquote>
<p>क्षुधा न सीदेद् इत्य् अनेन असत्यां क्षुधि न प्रतिग्रहादि कार्यम् इत्य् उक्तं भवति ।</p>
<blockquote>
<p>विद्यमाने धने यस् तु प्रतिग्रहरुचिर् द्विजः ।</p>
</blockquote>
<blockquote>
<p>नरकं रौरवं प्राप्य ततैव परिपच्यते ॥</p>
</blockquote>
<p>यमो ऽपि ।</p>
<blockquote>
<p>यस् तु याचनिको मर्त्यो न स स्वर्गस्य् भाजनम् ।</p>
</blockquote>
<blockquote>
<p>उद्वेजयति भूतानि यथा चोरस् तथैव सः ॥</p>
</blockquote>
<blockquote>
<p>सक्ताः प्रतिग्रहे ये तु न तु दाने कदाचन ।</p>
</blockquote>
<blockquote>
<p>तेषां वैवस्वतः प्राह न तूर्धगमनं क्वचित् ॥ इति ।</p>
</blockquote>
<p>शातातपो ऽपि ।</p>
<blockquote>
<p>वेदाक्षराणि यावन्ति नियुञ्जीतार्थकारणात् ।</p>
</blockquote>
<blockquote>
<p>तावन्ति भ्रूणहत्या वै वेदविक्रय्य् अवाप्नुयात् ॥</p>
</blockquote>
<p>धनार्थं वेदाक्षराणां विनियोगो वेदविक्रयः । तद्वा वेदविक्रयी । स भ्रूणहत्याम् अवाप्नोतीत्य् अर्थः । वेदविक्रयश् छागलेन षड्विधो दर्शितः ।</p>
<blockquote>
<p>प्रख्यापनं प्रलपनं प्रश्नपूर्वप्रतिग्रहः ।</p>
</blockquote>
<blockquote>
<p>याजनाध्यापने वादः षड्विधो वेदविक्रयः ॥ इति ।</p>
</blockquote>
<p>एवं प्रश्नपूर्वदाने ऽपि दोषो द्रष्टव्यः । तद् आह शातातपः ।</p>
<blockquote>
<p>प्रश्नपूर्वं तु यो दद्याद् ब्राह्मणाय प्रतिग्रहम् ।</p>
</blockquote>
<blockquote>
<p>स पूर्वं नरकं याति ब्राह्मणस् तदनन्तरम् ॥</p>
</blockquote>
<p>ननु यदि सधनस्यैव प्रतिग्रहनिषेधस् तर्हि निर्धनस्य प्रागुक्तदोषाभावः स्यात् । सत्यं किं तु तत्राप्य् अस्ति व्यासोकदोषः ।</p>
<blockquote>
<p>प्रतिग्रहरुचिर् न स्याद् वृत्त्यर्थं तु समाचरेत् ।</p>
</blockquote>
<blockquote>
<p>वृत्त्यर्थाद् अधिकं गृह्णन् ब्राह्मणो यात्य् अधोगतिम् ॥</p>
</blockquote>
<blockquote>
<p>वृत्तिसङ्कोचम् अन्विच्छेन् नेहेत धनसंचयम् ।</p>
</blockquote>
<blockquote>
<p>धनलाभे प्रवृत्तस् तु ब्राह्मण्याद् एव हीयते ॥</p>
</blockquote>
<p>वृत्तिर् वर्तनम् । मनुर् अपि ।</p>
<blockquote>
<p>संतोषं परम् आस्थाय सुखार्थी संयतो भवेत् ।</p>
</blockquote>
<blockquote>
<p>संतोषमूलं हि सुखं दुःखमूलं विपर्ययः ॥</p>
</blockquote>
<p>संयतः प्रत्याहृतेन्द्रियः । व्यासो ऽपि ।</p>
<blockquote>
<p>संतुष्टः को न शक्नोति फलैर् मूलैश् च वर्तितुम् ।</p>
</blockquote>
<blockquote>
<p>सर्वस् त्व् इन्द्रियलौल्येन सङ्कटान्य् अवगाहते ॥</p>
</blockquote>
<blockquote>
<p>दरिद्रो ऽर्थं ततो राज्यं तथेन्द्रत्वं ततो ऽक्षयम् ।</p>
</blockquote>
<blockquote>
<p>पदं वाञ्छति नान्तो ऽस्ति तस्तात् तृष्णां परित्यजेत् ॥ इति ।</p>
</blockquote>
<p>ततो धर्मसंचय एवावश्यको न धनसंचय इत्य् अभिप्रायः । तथा च मनुः ।</p>
<blockquote>
<p>नामुत्र हि सहायार्थं पिता माता च तिष्ठतः ।</p>
</blockquote>
<blockquote>
<p>न पुत्रदादा न ज्ञातिः धर्मस् तिष्ठति केवलः ॥</p>
</blockquote>
<blockquote>
<p>एकः प्रजायते जन्तुर् एक एव प्रलीयते ।</p>
</blockquote>
<blockquote>
<p>एको ऽनुभुङ्क्ते सुकृतम् एक एव च दुष्कृतम् ॥</p>
</blockquote>
<blockquote>
<p>मृतं शरीरम् उत्सृज्य काष्ठलोष्टसमं क्षितौ ।</p>
</blockquote>
<blockquote>
<p>विमुखा बान्धवा यान्ति धर्मस् तम् अनुगच्छति ॥</p>
</blockquote>
<blockquote>
<p>तस्माद् धर्मं सहायार्थं नित्यं धर्मस् तम् अनुगच्छति ॥ इति ।</p>
</blockquote>
<p>एवं चासति धने राजादिभ्यः स्थितिमात्रपर्याप्तं धनं गृह्णीयाद् अन्यथा नेति सिद्धम् । यत् तु यमेनोक्तम्,</p>
<blockquote>
<p>राजकिल्बिषदग्धानां विप्राणाम् अकृतात्मनाम् ।</p>
</blockquote>
<blockquote>
<p>स्विन्नानाम् (?) इव बीजानां पुनर् जन्म न विद्यते ॥</p>
</blockquote>
<p>इति, यद् अपि हारीतेन,</p>
<blockquote>
<p>दशसूनासहस्राणि अह्ना राजा करोति वै ।</p>
</blockquote>
<blockquote>
<p>तान्य् एव कुरुते रात्रौ घोरस् तस्य प्रतिग्रहः ॥ इति ।</p>
</blockquote>
<p>यद् अपि चतुर्विंशतौ,</p>
<blockquote>
<p>राजप्रतिग्रहो घोरो मध्वास्वादो विषोपमः ।</p>
</blockquote>
<blockquote>
<p>पुत्रमांसं वरं भोक्तुं न तु राजप्रतिग्रहः ॥ इति ।</p>
</blockquote>
<p>तद् उच्छास्त्रवर्तिराजप्रतिग्रहविषयम् । अत एव मनुः ।</p>
<blockquote>
<p>यो राज्ञः प्रतिगृह्णाति लुब्धस्योच्छास्त्रवर्तिनः ।</p>
</blockquote>
<blockquote>
<p>स पर्यायेण यातीमान् नरकान् एकविंशतिम् ॥</p>
</blockquote>
<blockquote>
<p>तामिस्रम् अन्धतामिस्रं महारौरवरौरवौ ।</p>
</blockquote>
<blockquote>
<p>नरकं कालसूत्रं च महानरकम् एव च ॥</p>
</blockquote>
<blockquote>
<p>संजीवनं महावीचिं तपनं संप्रतापनम् ।</p>
</blockquote>
<blockquote>
<p>सहातं च सकाकोलं कुड्मलं प्रतिमूर्तिकम् ॥</p>
</blockquote>
<blockquote>
<p>लोहशङ्कुम् ऋजीषं च पन्थानं शाल्मलीं नदीम् ।</p>
</blockquote>
<blockquote>
<p>असिपत्रवनं चैव लोहदारकम् एव च ॥</p>
</blockquote>
<blockquote>
<p>एतद् विदन्तो विद्वांसो ब्राह्मणा ब्रह्मवादिनः ।</p>
</blockquote>
<blockquote>
<p>न राज्ञः प्रतिगृह्णन्ति प्रेत्य श्रेयो ऽभिकाङ्क्षिणः ॥ इति ।</p>
</blockquote>
<p>याज्ञवल्क्यो ऽपि ।</p>
<blockquote>
<p>न राज्ञः प्रतिगृह्णीयाल् लुब्धस्योच्छास्त्रवर्तिनः ।</p>
</blockquote>
<blockquote>
<p>प्रतिग्रहे सूनिचक्रिध्वजिवेश्यानराधिपाः ॥</p>
</blockquote>
<blockquote>
<p>दुष्टा दशगुणं पूर्वात् पूर्वाद् एते यथाक्रमम् ।</p>
</blockquote>
<p>सूनी हिंसकः । चक्री तैलिकः । द्वजी मद्यविक्रेता । यमो पि ।</p>
<blockquote>
<p>अराजन्यप्रसूतस्य राज्ञः स्वच्छन्दवर्तिनः ।</p>
</blockquote>
<blockquote>
<p>घोरः प्रतिग्रहस् तस्य मध्वास्वादो विषोपमः ॥</p>
</blockquote>
<blockquote>
<p>तथैव राजमहिषी राजामात्याः पुरोहिताः ।</p>
</blockquote>
<blockquote>
<p>पापेनार्थेन संयुक्ताः सर्वे ते राजधर्मिणः ॥ इति ।</p>
</blockquote>
<p>अरजनप्रसूतः अक्षत्रियप्रसूतः । तथा पतितयाजने ऽपि दोषम् आह हारीतः: &ldquo;पतितयाजनात् पतितसंकरियाजनात् संकरित्वम् उपैति । संकीर्णयाजनात् संकरैः संकीर्यते । शूद्रयाजनाज् जाततश् च्यवते&rdquo; इति ।</p>
<blockquote>
<p>याजनं योनिसंबन्धं स्वाध्यायं सहभोजनम् ।</p>
</blockquote>
<blockquote>
<p>कृत्वा सद्यः पतत्य् एव पतितेन न संशयः ॥ इति ।</p>
</blockquote>
<p>पतितप्रतिग्रहे तु शुद्धौ विशेषम् आह उशना ।</p>
<blockquote>
<p>पतिताद् द्रव्यम् आदाय भुङ्क्ते वा ब्राह्मणो यदि ।</p>
</blockquote>
<blockquote>
<p>कृत्वा तस्य समुत्सर्गं ह्य् अतिकृच्छ्रं चरेद् द्विजः ॥ इति ।</p>
</blockquote>
<p>एवं शूद्रयाजने ऽपि द्रष्टव्यम् । तथा च सुमन्तुः: &ldquo;शूद्रयाजकः सर्वद्रव्यपरित्यागात् पूतो भवति&rdquo; इति । परित्यागे विशेषम् आह हारीतः: &ldquo;शूद्रयाजको गर्हितं द्रव्यं नागह्रदे प्रक्षिप्य ब्राह्मणान् उपेत्य ब्रूयात् त्रायन्तु मां भवन्तो वर्णसाम्यम्&rdquo; इति । नागह्रदो ऽअक्षोभ्यह्रदः । अत्र मनुः ।</p>
<blockquote>
<p>आहृताभ्युद्यतां भिक्षां पुरस्ताद् अप्रचोदिताम् ।</p>
</blockquote>
<blockquote>
<p>मेने प्रजापतिर् ग्राह्याम् अपि दुष्कृतकर्मणः ॥ इति ।</p>
</blockquote>
<p>आहृतां संप्रदानदेशम् आनीतां देयत्वेनोद्यतां संकल्पितां पुरस्ताद् अप्रचोदितां पूर्वं &ldquo;तुभ्यं ददामि&rdquo; इत्य् अकथितां भिक्षां प्रजापतिर् ग्राह्यां मन्यत इत्य् अर्थः । तथा च आपस्तम्बः ।</p>
<blockquote>
<p>उद्यताम् आहृतां भिक्षां पुरस्ताद् अप्रवेदिताम् ।</p>
</blockquote>
<blockquote>
<p>भोज्यां मेने प्रजापतिर् अपि दुष्कृतकारिणः ॥ इति ।</p>
</blockquote>
<p>भिक्षाग्रहणम् अन्येषां शय्यादीनाम् उपलक्षणार्थम् । अत एव मनुः ।</p>
<blockquote>
<p>शय्यां गृहं कुशान् गन्धान् अपः पुष्पं मणिन् दधि ।</p>
</blockquote>
<blockquote>
<p>धानामत्स्यान् पयो मांसं शाकं चैव न निर्नुदेत् ॥</p>
</blockquote>
<p>याज्ञवल्क्यो ऽपि ।</p>
<blockquote>
<p>कुशाः शाकं पयो मत्स्या गन्धाः पुष्पं दधि क्षितिः ।</p>
</blockquote>
<blockquote>
<p>मांसं शय्यासना धानाः प्रत्याख्येयं न वारि च ॥</p>
</blockquote>
<p>गौतमो ऽपि: &ldquo;एधोदकयवसमूलफलमध्वभयाभ्युद्यतशय्यासनावसथयानपयो-दधिदानाशफरिप्रियङ्गुस्रङ्मार्गशाकान्य् अप्रणोद्यानि सर्वेषाम्&rdquo; इति । शफर्यः सूक्ष्ममत्स्याः । अप्रणोद्यान्य् अप्र्त्याख्येयानि । तत्र हेतुम् आह भरद्वाजः ।</p>
<blockquote>
<p>अयाचितोपपन्ने हि नास्ति दोषः प्रतिग्रहे ।</p>
</blockquote>
<blockquote>
<p>अमृतं तद् विदुर् देवास् तस्मात् तन् नैव निर्नुदेत् ॥ इति ।</p>
</blockquote>
<p>प्रत्याख्याने ऽपि दोषम् आह मनुः ।</p>
<blockquote>
<p>न तस्य पितरो ऽश्नन्ति दशवर्षाणि पञ्च च ।</p>
</blockquote>
<blockquote>
<p>न च हव्यं वहत्य् अग्निः यस् ताम् अभ्यवमन्यते ॥ इति ।</p>
</blockquote>
<p>अत्र यमोक्तो विशेषः ।</p>
<blockquote>
<p>रक्षसां गच्छते योनिं यस् ताम् अभ्यवमन्यते ।</p>
</blockquote>
<p>इति एतद् अप्य् अनापत्प्रकरणात् पतितादिवर्जं वेदितव्यम् । अत एव याज्ञवल्क्यः ।</p>
<blockquote>
<p>अयाचिताहृतं ग्राह्यम् अपि दुष्कृतकर्मणः ।</p>
</blockquote>
<blockquote>
<p>अन्यत्र कुलटाषण्डपतितेभ्यस् तथा द्विषः ॥ इति ।</p>
</blockquote>
<p>कुलात् कुलम् अटतीति कुलटा स्वैरिणी । यमो ऽपि ।</p>
<blockquote>
<p>चिकित्सकस्य मृगयोर् वेश्यायाः कितवस्य च ।</p>
</blockquote>
<blockquote>
<p>षण्डसूतिकयोर् एव उद्यतां परिवर्जयेत् ॥</p>
</blockquote>
<p>मृगयुः व्याधः । कितवो द्यूतकृत् । सूनिको हिंस्रः । हारीतो ऽपि ।</p>
<blockquote>
<p>चिकित्सककृतघ्नानां शल्यकर्तुश् च वार्धुषेः ।</p>
</blockquote>
<blockquote>
<p>षण्डस्य कुलटायाश् च उद्यताम् अपि वर्जयेत् ॥</p>
</blockquote>
<p>वार्धुषेत् लक्षणं वसिष्ठेनोक्तम् ।</p>
<blockquote>
<p>समर्घं धनम् आहृत्य महार्घं यः प्रयच्छति ।</p>
</blockquote>
<blockquote>
<p>स वै वार्धुषिको नाम ब्रह्मवादिषु गर्हितः ॥</p>
</blockquote>
<p>यस्य पुनर् उक्तप्रशस्तप्रतिग्रहाद्यसंभवो विशुद्धत्वेन वैश्यादिवृत्त्यनाश्रयणं च तस्य गर्हितप्रतिग्रहाद्य् अपि न दोषायेत्य् आह मनुः ।</p>
<blockquote>
<p>वैश्यवृत्तिम् अनातिष्ठन् ब्राह्मणः स्वे पथि स्थितः ।</p>
</blockquote>
<blockquote>
<p>अवृत्तिकर्शितः सीदन्न् इमं धर्मं समाचरेत् ॥</p>
</blockquote>
<p>अवृत्तिकर्शितो वृत्त्यभावपीडितः । इमं वक्ष्यमाणम् इत्य् अर्थः ।</p>
<blockquote>
<p>नाध्यापनाद् याजनाद् वा गर्हिताद् वा प्रतिग्रहात् ।</p>
</blockquote>
<blockquote>
<p>दोषो भवति विप्राणां ज्वलनाम्बुसमा हि ते ॥</p>
</blockquote>
<blockquote>
<p>पवित्रं दुष्यतीत्य् एतद् धर्मतो नोपपद्यते ।</p>
</blockquote>
<blockquote>
<p>जीवितात्ययम् आपन्नो यो ऽन्नम् अत्ति यतस् ततः ॥</p>
</blockquote>
<blockquote>
<p>सर्वतः प्रतिगृह्णीयाद् ब्राह्मणस् त्व् अनयं गतः ।</p>
</blockquote>
<blockquote>
<p>आकाशम् इव पापेन न स पापेन लिप्यते ॥</p>
</blockquote>
<p>याज्ञवल्क्यो ऽपि ।</p>
<blockquote>
<p>आपद्गतः संप्रगृह्णन् भुञ्जानो वा यतस् ततः ।</p>
</blockquote>
<blockquote>
<p>न लिप्येतैनसा विप्रो ज्वलनार्कसमो हि सः ॥</p>
</blockquote>
<p>बृहस्पतिर् अपि ।</p>
<blockquote>
<p>वृद्धौ च मातापितरौ साध्वी भार्या सुतः शिशुः ।</p>
</blockquote>
<blockquote>
<p>अप्य् अकार्यशतं कृत्वा भर्तव्या मनुर् अब्रवीत् ॥</p>
</blockquote>
<p>अत्र पुरावृत्तम् आह मनुः ।</p>
<blockquote>
<p>अजीगर्तः सुतं हन्तुम् उपासर्पद् बुभुक्षितः ।</p>
</blockquote>
<blockquote>
<p>न चालिप्यत पापेन क्षुत्प्रतीकारम् आचरन् ॥</p>
</blockquote>
<blockquote>
<p>श्वमांसम् इच्छन्न् आर्तो ऽत्तुं धर्माधर्मविचक्षणः ।</p>
</blockquote>
<blockquote>
<p>प्राणानां परिरक्षार्थं वामदेवो न लिप्तवान् ॥</p>
</blockquote>
<blockquote>
<p>भरद्वाजः क्षुधार्तस् तु सपुत्रो विजने वने ।</p>
</blockquote>
<blockquote>
<p>बह्वीर् गाः प्रतिजग्राह पृथोस् तक्ष्नो महातपाः ॥</p>
</blockquote>
<blockquote>
<p>क्षुधार्तश् चात्तुम् अभ्यागाद् विश्वामित्रः श्वजाघनीम् ।</p>
</blockquote>
<blockquote>
<p>चण्डालहस्ताद् आदाय धर्माधर्मविचक्षणः ॥</p>
</blockquote>
<p>श्वजाघनीं श्वपुच्छम् । अतो मुख्यवृत्तियसंभवे परवृत्त्याश्रयणाद् विगुणापि स्वकीयैव वृत्तिर् ज्यायसीति मन्तव्यम् । उक्तं च मनुना ।</p>
<blockquote>
<p>वरं स्वधर्मो विगुणो न पारक्यः स्वनुष्ठितः ।</p>
</blockquote>
<blockquote>
<p>परधर्मेण जीवन् हि सद्यः पतति जातितः ॥</p>
</blockquote>
<p>अनेनैवाभिप्रायेण व्यासो ऽपि ।</p>
<blockquote>
<p>द्वुजातिभ्यो धनं लिप्सेत् प्रशस्तेभ्यो द्विजोत्तमः ।</p>
</blockquote>
<blockquote>
<p>अपि वा जातिमात्रेभ्यो न तु शूद्रात् कथंचन ॥ इति ।</p>
</blockquote>
<p>यदा तु गर्हितद्विजातिप्रतिग्रहाद्य् अपि न संभवति तदा शूद्राद् अपि प्रतिगृह्णीयाद् इत्य् उक्तं भवति । उक्तं चतुर्विंसतौ ।</p>
<blockquote>
<p>सीदंश् चेत् प्रतिगृह्णीयाद् ब्राह्मणेभ्यस् ततो नृपात् ।</p>
</blockquote>
<blockquote>
<p>ततस् तु वैश्यशूद्रेभ्यः शङ्खस्य वचनं यथा ॥ इति ।</p>
</blockquote>
<p>शूद्रप्रतिग्रहे तु विशेषम् आह अङ्गिराः ।</p>
<blockquote>
<p>यत् तु राशीकृतं धान्यं खले क्षेत्रे ऽथ वा भवेत् ।</p>
</blockquote>
<blockquote>
<p>शूद्राद् अपि ग्रहीतव्यम् इत्य् आङ्गिरसभाषितम् ॥</p>
</blockquote>
<p>यदा तु शूद्राद् अपि प्रतिग्रहासंभवः क्षत्रियादिवृत्त्यसंभवश् च तदा स्तैन्यं विहितम् इत्य् आह व्यासः ।</p>
<blockquote>
<p>आपत्सु विहितं स्तैन्यं विशिष्टसमहीनतः ।</p>
</blockquote>
<blockquote>
<p>हीनाद् आदेयम् आदौ स्यात् समाद् वा तद् अनन्तरम् ॥</p>
</blockquote>
<blockquote>
<p>असंभवे त्व् आददीत विशिष्टाद् अपि धार्मिकात् । इति ।</p>
</blockquote>
<p>अत्र कालनियमम् आह मनुः ।</p>
<blockquote>
<p>तथैव सप्तमे भक्ते भक्तानि षडनश्नता ।</p>
</blockquote>
<blockquote>
<p>अश्वस्तनविधानेन हर्तव्यं हीनकर्मणः ॥</p>
</blockquote>
<blockquote>
<p>खलात् क्षेत्राद् अगाराद् वा यतो वाप्य् उपलभ्यते ।</p>
</blockquote>
<blockquote>
<p>आख्यातव्यं तु तत् तस्मै पृच्छते यदि पृच्छति ॥</p>
</blockquote>
<blockquote>
<p>ब्राह्मणस्वं न हर्तव्यं क्षत्रियेण कदाचन ।</p>
</blockquote>
<blockquote>
<p>दस्युनिष्क्रिययोस् तु स्वम् अजीवन् हर्तुम् अर्हति ॥ इति ।</p>
</blockquote>
<p>सप्तमे भक्ते चतुर्थे ऽह्नि प्रातःकाले । हीनकर्मण अब्राह्मणाद् इत्य् अर्थः । अत एव याज्ञवल्क्यः ।</p>
<blockquote>
<p>बुभुक्षितस् त्र्यहं स्थित्वा धान्यम् अब्राह्मणाद् धरेत् ।</p>
</blockquote>
<p>अत्र मनुः ।</p>
<blockquote>
<p>वानस्पत्यं मूलफलं दार्वग्न्यर्थं तथैव च ।</p>
</blockquote>
<blockquote>
<p>तृणं च गोभ्यो ग्रासार्थम् अस्तेयं मनुर् अब्रवीत् ॥ इति ।</p>
</blockquote>
<p>यमो ऽपि ।</p>
<blockquote>
<p>तृणं काष्ठं फलं मूलं प्रकाशं वै हरेद् द्विजः ।</p>
</blockquote>
<blockquote>
<p>गोब्राह्मणार्थे गृह्णन् वै न स पापेन लिप्यते ॥ इति ।</p>
</blockquote>
<p>नारदो ऽपि ।</p>
<blockquote>
<p>शालिव्रीहितिलानां तु मुष्टिर् ग्राह्या विधीयते ।</p>
</blockquote>
<blockquote>
<p>यवगोधूमयोर् वापि यदि वा मुद्गमाषयोः ॥</p>
</blockquote>
<blockquote>
<p>एतेषां मानवैर् मुष्टिर् ग्रहीतव्यापदि स्थितैः ।</p>
</blockquote>
<blockquote>
<p>शाकं शाकप्रमाणेन गृह्यमाणं न दुष्यति ॥</p>
</blockquote>
<blockquote>
<p>ग्रहीतव्यानि पुष्पाणि देवतार्चनकारणात् ।</p>
</blockquote>
<blockquote>
<p>अदत्तदायिनं विद्याद् यद्य् अभ्यधिकम् इच्छति ॥</p>
</blockquote>
<p>आपदि स्थितैर् अधिकम् इत्य् अर्थः, &ldquo;तिलमुद्गमाषयवगोधूमादीनां सस्यमुष्टिग्रहणेषु न दोषः पथिकानाम्&rdquo; इति स्मरणात् । याज्ञवल्क्यो ऽपि ।</p>
<blockquote>
<p>द्विजः स्पृतौ (?) तु पुष्पाणि सर्वतः स्ववद् आहरेत् ।</p>
</blockquote>
<p>स्ववत् अविशङ्कम् इत्य् अर्थः । एतत् सर्वम् आपदि परिग्रहविषयम् । अन्यथास्तेयम् इत्यादेर् अविवक्षितार्थत्वप्रसङ्गात् । अनापदि तु गौतमेनोक्तम्: &ldquo;गोऽग्न्यर्थे तृणमेधान् वीरुद्वनस्पतीनां च पुष्पाणि स्ववद् आददीत फलानि चापरिवृतानाम्&rdquo; इति । स्ववत् यथा तेषां पीडा न भवति तथाहर्तव्यम् इत्य् अर्थः,</p>
<blockquote>
<p>पत्रं पुष्पं प्रचिन्वानो मूलच्छेदं तु वर्जयेत् ।</p>
</blockquote>
<blockquote>
<p>मालाकार इवारामे न यथाङ्गारकारकः ॥</p>
</blockquote>
<p>इति व्यासस्मरणात् । अपरिवृतानाम् अदत्तवृत्तीनाम् अपरिरक्षितानाम् इति यावत् । अत एव परिगृहीते दण्डम् आह मनुः ।</p>
<blockquote>
<p>तृणं वा यदि वा काष्ठं पुष्पं वा यदि वा फलम् ।</p>
</blockquote>
<blockquote>
<p>अनापृष्टस् तु गृह्णानो हस्तच्छेदनम् अर्हति ॥</p>
</blockquote>
<p>अत्र याज्ञवल्क्यः ।</p>
<blockquote>
<p>विद्यातपोभ्यां हीनेन नैव ग्राह्यः प्रतिग्रहः ।</p>
</blockquote>
<blockquote>
<p>गृह्णन् प्रदातारम् अधो नयत्य् आत्मानम् एव च ॥</p>
</blockquote>
<blockquote>
<p>[आमपात्रे यथा न्यस्तं क्षीरं दधि घृतं मधु ।</p>
</blockquote>
<blockquote>
<p>नश्येयुः पात्रदौर्बल्यात् ते रसास् तच् च भाजनम् ॥</p>
</blockquote>
<blockquote>
<p>एवं हिरण्यं गाम् अश्वं वस्त्रं छत्रं तिलादिकम् ।</p>
</blockquote>
<blockquote>
<p>अपृष्ट्वा प्रतिगृह्णानो भस्मीभवति काष्ठवत् ॥ ] इति ।</p>
</blockquote>
<p>एवं च विद्यावतो ऽर्थस्यैव प्रग्रहधिकारो नान्यस्येति सिद्धम् । यः पुनरुक्तप्रतिग्रहाधिकारे सत्य् अपि न प्रतिगृह्णाति तस्य फलम् आह याज्ञवल्क्यः ।</p>
<blockquote>
<p>प्रतिग्रहसमर्थो ऽपि नादत्ते यः प्रतिग्रहम् ।</p>
</blockquote>
<blockquote>
<p>ये लोका दानशीलानां तान् स प्राप्नोति पुष्कलान् ॥</p>
</blockquote>
<p>यमो ऽपि ।</p>
<blockquote>
<p>प्रतिग्रहसमर्थस्य निवृत्तस्य प्रतिग्रहात् ।</p>
</blockquote>
<blockquote>
<p>य एव ददतो धर्मस्य एवाप्रतिगृह्णतः ॥</p>
</blockquote>
<blockquote>
<p>सर्ववेदाधिगमनात् सर्वदेवनिषेवणात् ।</p>
</blockquote>
<blockquote>
<p>गवां कोटिप्रदानाच् च श्रेयांस् तस्यापरिग्रहः ॥</p>
</blockquote>
<p><strong>इति स्मृतिचन्द्रिकायां प्रतिग्रहादिनिरूपणम्</strong></p>
<h2 id="पदवततय">ापद्वृत्तयः</h2>
<p><strong>अथापद्वृत्तयः</strong></p>
<p>अत्र मनुः:</p>
<blockquote>
<p>अजीवंस् तु यथोक्तेन ब्राहमण्ः स्वेन कर्मणा ।</p>
</blockquote>
<blockquote>
<p>जीवेत् क्षत्रियधर्मेण स ह्य् अस्य प्रत्यन्तरः ॥</p>
</blockquote>
<blockquote>
<p>उभाभ्याम् अप्य् अजीवंस् तु कथं स्याद् इति चेद् भवेत् ।</p>
</blockquote>
<blockquote>
<p>कृषिगोरक्ष्यम् आस्थाय जीवेद् वैश्यसय जीविकाम् ॥</p>
</blockquote>
<p>प्रत्यनन्तरः संनिकृष्टः । उभाभ्यां ब्राह्मणक्षत्रियवृत्तिभ्याम् अप्य् अजीवन् वैश्यवृत्तिकाम् आस्थाय जीवेन् न शूद्रस्येत्य् अर्थः । तथा च बृहस्पतिः ।</p>
<blockquote>
<p>अजीवन् कर्मणा स्वेन विप्रः क्षत्रं समाश्रयेत् ।</p>
</blockquote>
<blockquote>
<p>वैश्यकर्माथ वा कुर्याद् वार्पलं (?) परिवर्जयेत् ॥</p>
</blockquote>
<p>वृषलः शूद्रः । वैश्यकर्मणि विशेषम् आह गौतमः: &ldquo;कृषिवाणिज्ये चास्वयंकृते कुसीदं च&rdquo; इति । कुसीदं वृद्ध्यर्थं धनप्रयोगः । कूर्मपुराणे ऽपि ।</p>
<blockquote>
<p>कुसीदकृषिवाणिज्यं प्रकुर्वीतास्वयंकृतम् ।</p>
</blockquote>
<blockquote>
<p>कृषेत् अभावे वाणिज्यं तदभावे कुसीदकम् ॥ इति ।</p>
</blockquote>
<p>यत् पुनर् मनुनोक्तम्,</p>
<blockquote>
<p>वैश्यवृत्त्यापि जीवंस् तु ब्राह्मणः क्षत्रियो ऽपि वा ।</p>
</blockquote>
<blockquote>
<p>हिंसाप्रायां पराधीनां कृषिं यत्नेन वर्जयेत् ॥</p>
</blockquote>
<blockquote>
<p>कृषिं साद्व् इति मन्यन्ते सा वृत्तिः सद्विगर्हिता ।</p>
</blockquote>
<blockquote>
<p>भूमिं भूमिशयांश् चैव हन्ति काष्ठम् अयोमुखम् ॥</p>
</blockquote>
<p>इति, तत् स्वयंकृताभिप्रायम्, अन्यथा पूर्वोक्तवचनविरोधात् पराधीनाम् बलीवर्दायत्ताम् । परकृतकृष्याद्यसंभवे तु स्वयं कृतम् अपि कृष्यादि भवत्य् एव । यथोक्तं बृहस्पतिना ।</p>
<blockquote>
<p>कुसीदकृषिवाणिज्यं प्रकुर्वीत स्वयं कृतम् ।</p>
</blockquote>
<blockquote>
<p>आपत्काले स्वयं कुर्यान् नैनसा युज्यते द्विजः ॥ इति ।</p>
</blockquote>
<p>कूर्मपुराणे ऽपि ।</p>
<blockquote>
<p>स्वयं वा कर्षणं कुर्याद् वाणिज्यं वा कुसीदकम् ।</p>
</blockquote>
<blockquote>
<p>कष्टा पापीससी वृत्तिः कुसीदं तां विवर्जयेत् ॥ इति ।</p>
</blockquote>
<p>तथा नारदो ऽपि वृद्ध्यपजीवनं निषिद्धम् इत्य् आह ।</p>
<blockquote>
<p>आपत्स्व् अपि हि कष्टासु ब्राह्मणस्य न वार्धुषम् । इति ।</p>
</blockquote>
<p>वसिष्ठो ऽपि: &ldquo;ब्राःमणराजन्यौ वार्धुषं न दद्याताम्&rdquo; इति । वार्धुषं वृद्ध्यर्थं धनप्रयोगं न कुर्याताम् इत्य् अर्थः । एतत् सर्वम् अन्यहस्ताद् आदाय प्रयोगनिषेधपरम् । यतो ऽनन्तरम् आह स एव ।</p>
<blockquote>
<p>समार्घं धनम् उद्धृत्य महार्घं यः प्रयच्छति ।</p>
</blockquote>
<blockquote>
<p>स वै वार्द्धुषिको नाम ब्रह्मवादिषु गर्हितः ॥ इति ।</p>
</blockquote>
<p>अन्यहस्ताद् अल्पिकया वृद्ध्या धनं गृहीत्वा अन्यस्मै महत्या वृद्ध्या यो ददाति स वार्धुषिको ब्रह्मवादिषु गर्हित इत्य् अर्थ । अत्रानन्तरं दोषो ऽपि तेनैव दर्शितः ।</p>
<blockquote>
<p>भ्रूणहत्यां च वृद्धिं च तुलया समतोलयत् ।</p>
</blockquote>
<blockquote>
<p>अतिष्ठद् भ्रूणहा कोट्यां वार्द्धुषिः समकम्पत ॥</p>
</blockquote>
<p>हारीतो ऽपि ।</p>
<blockquote>
<p>ब्रह्मघ्नं वृद्धिजीवं च तुलया समतोलयेत् ।</p>
</blockquote>
<blockquote>
<p>अतिष्ठद् ब्रह्महा कोठ्यां वृद्धिजीवस् (?) त्व् अकम्पत ॥</p>
</blockquote>
<p>एवं धान्यादिविक्रये ऽपि द्रष्टव्यम् । तथा च मनुः ।</p>
<blockquote>
<p>समार्घं पण्यम् आहृत्य महार्घं यः प्रयच्छति ।</p>
</blockquote>
<blockquote>
<p>स वै वार्धुषिको नाम यश् च वृद्ध्या प्रयोजयेत् ॥ इति ।</p>
</blockquote>
<p>अत्र,</p>
<blockquote>
<p>यः समार्घम् ऋणं गृह्य महार्घं संप्रयोजयेत् ।</p>
</blockquote>
<blockquote>
<p>स वै वार्धुषिको नाम ब्रह्मवादिषु गर्हितिअः ॥</p>
</blockquote>
<blockquote>
<p>वृद्धिं च ब्रह्महत्यां च तुलया समतोलयत् ।</p>
</blockquote>
<blockquote>
<p>अतिष्ठद् ब्रह्महा कोठ्यां वार्धुषिः समकम्पत ॥</p>
</blockquote>
<p>इति बोधायनोक्तो विशेषः । एतच् च विशिष्टस्यैव निषेधात् कथंचित् स्वकीयस्ववृद्ध्यर्थं धनप्रयोगो न निष्द्ध्यते इति गम्यते । अत एव मनुः ।</p>
<blockquote>
<p>ब्राह्मणः क्षत्रियो वापि वृद्धिं नैव प्रयोजयेत् ।</p>
</blockquote>
<blockquote>
<p>कामं तु खलु धर्मार्थे दद्यात् पापीयसे ऽल्पिकाम् ॥ इति ।</p>
</blockquote>
<p>पापीयसे निकृष्टकर्मणे धर्मार्थम् अल्पिकया दद्याद् इत्य् अर्थः । तथा च पैठीनसिः: &ldquo;कामं तु पापीयसे दद्यान् न ज्यायसीं वृद्धिम् उपाददीत&rdquo; इति । सा च बृद्धिर् मनुना दर्शिता ।</p>
<blockquote>
<p>वसिष्ठविहितां वृद्धिं सृजेद् वित्तविवर्धिनीम् ।</p>
</blockquote>
<blockquote>
<p>अशीतिभागं गृह्णीयान् मासाद् वार्धुषिकः शते ॥ इति ।</p>
</blockquote>
<p>यत् तु बृहस्पतिनोक्तम्,</p>
<blockquote>
<p>बहवो वर्ध्नोपाया ऋषिभिः परिकीर्तिताः ।</p>
</blockquote>
<blockquote>
<p>सर्वेषाम् अपि चैतेषां कुसीदम् अधिकं विदुः ॥</p>
</blockquote>
<p>इति, तद् वित्तवृद्धौ आधिक्यप्रतिपादनपरं न पुनः श्रैष्ठ्याभिधानाय । यतो ऽनन्तरम् आह स एव ।</p>
<blockquote>
<p>अनावृष्ट्या रजभायान् मूषकाद्यैर् उपप्लवैः ।</p>
</blockquote>
<blockquote>
<p>कृष्यादिके भवेद् धानिः सा कुसीदे न विद्यते ॥</p>
</blockquote>
<blockquote>
<p>शुक्लपक्षे तथा कृष्णे रजन्यां दिवसे ऽपि वा ।</p>
</blockquote>
<blockquote>
<p>उष्णे वर्षति शीते वा वर्धते न निवर्तते ॥</p>
</blockquote>
<blockquote>
<p>देशं गतानां या वृद्धिर् नानापण्योपजीविनाम् ।</p>
</blockquote>
<blockquote>
<p>कुसीदं कुर्वतः सम्यक् सा स्थितस्यैव जायते ॥ इति ।</p>
</blockquote>
<p>एवं च ब्राह्मणः सीदन् क्षात्रधर्मेण जीवेद् अलाभे विशां वा न शौद्रेणेति सिद्धम् । एवं क्षत्रियवैशयोर् अपि स्वानन्तरा वृत्तिर् वेदितव्या । तथा च मनुः ।</p>
<blockquote>
<p>जीवेद् एतेन राजन्यः सर्वेणाप्य् अनयं गतः ।</p>
</blockquote>
<blockquote>
<p>न त्व् एव ज्यायसीं वृत्तिम् अभिमन्येत कर्हिचित् ॥ इति ।</p>
</blockquote>
<p>एतेन वैश्यवर्तनेन । अनयं गतः आपदं प्राप्त इत्य् अर्थः ।</p>
<blockquote>
<p>वैश्यो ऽजीवन् स्वधर्मेण शूद्रवृत्त्यापि वर्तयेत् ।</p>
</blockquote>
<blockquote>
<p>अनाचारन्न् अकार्याणि निवर्तेत च शक्तिमान् ॥</p>
</blockquote>
<p>अकार्याण्य् उच्छिष्टभोजनादीनि । शक्तिमान् निस्तीर्णापत्कः । शूद्रवृत्त्या निवर्तेतेत्य् अर्थः । वसिष्ठो ऽपि: &ldquo;अजीवन् स्वधर्मेणानन्तरां पपीयसीं वृत्तिं तिष्ठेन् न कदाचिज् ज्यायसीम्&rdquo; इति । पापीयसीं हीनवर्णविषयाम् । ज्यायसीम् उपरितनवर्णविषयाम् । शूद्रस्य तूपरितनवर्णविxअयो ऽपि भवत्य् एव । तद् आह नारदः ।</p>
<blockquote>
<p>उत्कृष्टं चापकृष्टं च तयोः कर्म न विद्यते ।</p>
</blockquote>
<blockquote>
<p>मध्यमे कर्मणी हित्वा सर्वसाधारणे हि ते ॥ इति ।</p>
</blockquote>
<p>तयोर् ब्राह्मणशूद्रयोर् मध्ये ब्राह्मणस्यापकृष्टं शौद्रं कर्म नास्ति । तथा शूद्रस्योत्कृष्टं ब्राह्मणकर्म नास्तीत्य् अर्थः । केचिद् अत्यन्तापदि शौद्रम् अपि कर्मेच्छन्ति । तद् आह गौतमः: &ldquo;अशौद्रेण । तद् अप्य् एके प्राणसंशये&rdquo; इति । अशौद्रेण कर्मणा जीवेत् । प्राणसंदेहे तद् अपि जीवनार्थम् इत्य् अर्थः । शूद्रापद्वृत्तयस् तु याज्ञवल्क्येन दर्सिताः ।</p>
<blockquote>
<p>शूद्रस्य द्विजशुश्रूषा तयाजीवन् वणिग् भवेत् ।</p>
</blockquote>
<blockquote>
<p>शिल्पैर् वा विविधैर् जीवेत् द्विजातिहितम् आचरेत् ॥ इति ।</p>
</blockquote>
<p>यैः कर्मभिर् द्विजातयः शुश्रूष्यन्ते तैर् इत्य् अर्थः । तथा च मनुः ।</p>
<blockquote>
<p>यैः कर्मभिः प्रचरितैः शुश्रूष्यन्ते द्विजातयः ।</p>
</blockquote>
<blockquote>
<p>तानि कारुककर्माणि शिल्पानि विविधानि च ॥ इति ।</p>
</blockquote>
<p>तत्र वृत्त्यन्तराण्य् आह याज्ञवल्क्यः ।</p>
<blockquote>
<p>कृषिः शिल्पं भृतिर् विद्या कुसीदं शकटं गिरिः ।</p>
</blockquote>
<blockquote>
<p>सेवानूपो नृपो बैक्षम् आपत्तौ जीवनानि तु ॥</p>
</blockquote>
<p>शिल्पं सूपकरणादि । भृतिः प्रेष्यत्वम् । विद्या भृतकाध्यापनादि । कुसीदं वृद्ध्यर्थं धनप्रयोगः । सकटं धान्यादिवहनद्वारेण जीवनार्थम् । गिरिः स्वगततृणादिद्वारेण । सेवा परचित्तानुवर्तनम् । अनूपो बहुवृक्षजलो देशः । नृपो राजा । एतान्य् आपत्तौ जीवनानीति वचनाद् आपदवस्थायां यस्य या वृत्तिः प्रतिषिद्धा सा तस्याभ्यनुज्ञायते । मनुर् अपि ।</p>
<blockquote>
<p>विद्या शिल्पं भृतिः सेवा गोरक्ष्यं विपणिः कृषिः ।</p>
</blockquote>
<blockquote>
<p>धृतिर् भैक्षं कुसीदं च दश् जीवनहेतवः ॥ इति ।</p>
</blockquote>
<p>धृतिः संतोषः । यस्मिन्न् अतिस्वल्पेनापि जीव्यन्ते । तत्र् अङ्गिराः ।</p>
<blockquote>
<p>व्याधितस्य दरिद्रस्य कुटुम्बात् प्रच्युतस्य च ।</p>
</blockquote>
<blockquote>
<p>अध्वानं वा प्रवृत्तस्य भिक्षाचर्यं विधीयते ॥ इति ।</p>
</blockquote>
<p>एतद् अपि परवृत्त्याश्रयणं विगुणाया अपि स्ववृत्तेर् अलाभविषयम् । तथा च मनुः ।</p>
<blockquote>
<p>वरं स्वधर्मो विगुणः न पारक्यः स्वनुष्ठितः ।</p>
</blockquote>
<blockquote>
<p>परधर्मेण जीवन् हि सद्यः पतति जातितः ॥</p>
</blockquote>
<p>गौतमो ऽप्: &ldquo;याजनाध्यापनप्रतिग्रहाः सर्वेषां पूर्वः पूर्वो गुरुः । तदलाभे क्षत्रवृत्तिः&rdquo; इति । सर्वेषां ब्राह्मणादीनां च कार्या इति शेषः । तत्रापत्कल्प इत्य् अनुवर्तते । अतः सर्वग्रहणेनाप्रशस्ता गृह्यन्ते । प्रशस्तानाम् अनापदि विधानात् । अनेन याजनाध्यपनाभ्यां प्रतिग्रहः प्रशस्त इत्य् उक्तं भवति । यमो ऽपि ।</p>
<blockquote>
<p>प्रतिग्रहाध्यपनयाजनानां प्रतिग्रहं श्रेष्ठतमं वदन्ति ।</p>
</blockquote>
<blockquote>
<p>प्रतिग्रहाच् छुद्ध्यति जप्यहोमैः याज्यं तु पापैर् न पुनन्ति वेदाः ॥</p>
</blockquote>
<p>याज्यं याजकम् इत्य् अर्थः । एतद् द्विजातिप्रतिग्रहाभिप्रायम् । शूद्रविषयसैव मनुना याजनाध्यापनाभ्यां निकृष्टत्वाभिधानात् ।</p>
<blockquote>
<p>प्रतिग्रहाद् याजनाद् वा तथैवाध्यपनाद् अपि ।</p>
</blockquote>
<blockquote>
<p>प्रतिग्रहः प्रत्यवरः स तु विप्रस्य गर्हितः ॥ इति ।</p>
</blockquote>
<p>प्रत्यवरो निकृष्टः । अत्र हेतुम् आह स एव ।</p>
<blockquote>
<p>याजनाध्यापने नित्यं क्रियेते संस्कृतात्मनाम् ।</p>
</blockquote>
<blockquote>
<p>प्रतिग्रहस् तु क्रियते शूद्राद् अप्य् अन्त्यजन्मनः ॥</p>
</blockquote>
<blockquote>
<p>जपहोमैर् अपैत्य् एनो याजनाध्यापनैः कृतम् ।</p>
</blockquote>
<blockquote>
<p>प्रतिग्रहनिमित्तं तु त्यागेन तपसैव च ॥ इति ।</p>
</blockquote>
<p>संस्कृतात्मनां द्विजातीनाम् इति यावत् । अतो याजनाध्यपनाभ्यां द्विजातेः प्रतिग्रह एव श्रेयान् इति मन्तव्यम् । प्रतिग्रहे ऽपि विशेषम् आह मनुः ।</p>
<blockquote>
<p>अकृतं च कृतात् क्षेत्राद् गोर् अजाविकम् एव च ।</p>
</blockquote>
<blockquote>
<p>हिरण्यं धान्यम् अन्नं च पूर्वं पूर्वम् अदोषवत् ॥ इति ।</p>
</blockquote>
<p>अकृतम् अकृष्टम् । वैशवृत्त्या जीवतो यद् अपण्यं तद् आह याज्ञवल्क्यः ।</p>
<blockquote>
<p>फलोफलक्षौमसोममनुष्यापूपवीरुधः ।</p>
</blockquote>
<blockquote>
<p>तिलौदनरसक्षौद्रदधिक्षीरघृतं जलम् ॥</p>
</blockquote>
<blockquote>
<p>शस्त्रासवमधूच्छिष्टमधुलाक्षाः सबर्हिषः ।</p>
</blockquote>
<blockquote>
<p>मृच्चर्मपुष्पकुतपकेशतक्रविषक्षितीः ॥</p>
</blockquote>
<blockquote>
<p>कौशेयनीलीलवणमांसैकशफसीसकान् ।</p>
</blockquote>
<blockquote>
<p>शाकार्द्रौषधिपिण्याकपशुगन्धांस् तथैव च ॥</p>
</blockquote>
<blockquote>
<p>वैश्यवृत्त्यापि जीवन् नो विक्रीणीत कदाचन ॥ इति ।</p>
</blockquote>
<p>फलानि बदरेङ्गुदव्यतिरिक्तानि । उपलं माणिक्यादि । क्षौमम् अतसीसूत्रनिर्मितम् । अपूपं मण्ट्कादि । वीरुल् लता । रसा इक्षुरसादयः । आसवो मद्यम् । मधूच्छिष्टं सिक्थकम् । मधु क्षौद्रम् । लाक्षा जतु । बर्हिः कुशादि । कुतपः कम्बलविसेषः । केशाश् चमर्यादिसंबन्धाः । एकशफाः अश्वादयः । पशव आरण्या ग्राम्याश् च, &ldquo;पशूनाम् एकशफाः केशिनश् च सर्वे चारण्याः पशवो वसांसि दंष्ट्रिणश् च&rdquo; इति वसिष्ठस्मरणात् । केशिनो मनुष्याः । गौतमो ऽपि: &ldquo;तस्यापण्यं गन्धरसकृतान्नतिलशाणक्षौमाजिनानि रक्तनिर्णिक्ते वाससी क्षीरं सविकारं मूलफलपुष्पौषधमधुमांसतृणोदकपथ्यानि पशवश् च हिंसा संयोगे पुरीषवशाकुमारिवेहतश् च नित्यं भूमिव्रीहियवाजाव्यश्वर्षभधेन्वनडुहश् चैके&rdquo; इति । कृतान्नं पक्वान्नम् । रक्तं तान्तवम्, &ldquo;रक्तं शाणक्षौमविकानि च&rdquo; इति मनुस्मरणात् । निर्णिक्तं प्रक्षालितम् । मूलं हरिद्रादि । फलं क्रमुकादि । अपथ्यं विषम् । हिंसासंयोगे संज्ञप्ते पशवो न विक्रेयाः । वशा वन्ध्या । वेहद् गर्भघातिनी । भूम्यादयो ऽपि नित्यम् अविक्रेया इत्य् एके मन्यन्ते । एकग्रहणान् न गौतम इति व्याक्यातं तद्भाष्ये । अविक्रेयम् इत्य् अनुवृत्तौ नारदो ऽपि ।</p>
<blockquote>
<p>कुसुम्भं नारिकेलं च वृन्ताकं पूतिकं तथा ।</p>
</blockquote>
<blockquote>
<p>सोमः श्लेष्मान्तको यज्ञस् तोयं सर्पिश् च सर्वथा ॥</p>
</blockquote>
<p>मनुर् अपि ।</p>
<blockquote>
<p>क्षीरं क्षौद्रं दधि घृतं तैलं मधु गुडं कुशान् । इति ।</p>
</blockquote>
<p>क्षौद्रं माक्षिकम् । अयं चापण्यनिषेधो ब्राह्मणस्यैव । यद् आह नारदः ।</p>
<blockquote>
<p>वैश्यवृत्त्याप्य् अविक्रेयं ब्राह्मणस्य पयो दधि । इति ।</p>
</blockquote>
<p>आपस्तम्बो ऽपि: &ldquo;अविहिता ब्राह्मणस्य वणिज्या । आपदि व्यवहरेत पण्यानाम् अपण्यानि व्युदस्यन्&rdquo; इति । अपण्यानि व्युदद्यन् पण्यैर् व्यवहरेतेत्य् अर्थः । अत्रापि विशेषम् आह स एव: &ldquo;अक्रीतपण्यैर् व्यवहरते&rdquo; इति । अक्रीतपण्यैः क्रयेतरोपआयलब्धैर् इत्य् अर्थः । अनेनाप्द्य् अक्रीतपण्यैर् अपि न व्यवहरेद् इत्य् उक्तं भवति । एवम् उक्तनिषेधातिक्रमणे दोषम् आहतुः शङ्खलिखितौ: &ldquo;तिलदधिक्षौद्रलवणलाक्षामद्यमांसकृतान्नस्त्रीपुरुषहस्त्यश्ववृषभगन्धरसकृष्णा-जिनसोमोदकात् सद्यः पतति ब्राह्मणः&rdquo; इति । याज्ञवल्क्यो ऽपि ।</p>
<blockquote>
<p>लाक्षालवणमांसानि पतनीयानि विक्रये ।</p>
</blockquote>
<blockquote>
<p>पयो दधि च मद्यं च हीनवर्णकरानि तु ॥</p>
</blockquote>
<p>हीनवर्णः शूद्रः । मनुर् अपि ।</p>
<blockquote>
<p>सद्यः पतति मांसेन लाक्षया लवनेन च ।</p>
</blockquote>
<blockquote>
<p>त्र्यहेण शुद्रो भवति ब्राह्मणः क्षीरविक्रयात् ॥</p>
</blockquote>
<blockquote>
<p>इतरेषां तु पण्यानां विक्रयाद् इह कमतः ।</p>
</blockquote>
<blockquote>
<p>ब्राह्मणः सप्तरात्रेण वैश्यभावं निगच्छति ॥</p>
</blockquote>
<p>यमो ऽपि ।</p>
<blockquote>
<p>स्नेहद्रव्यरसानां च सत्वानां जीवताम् अपि ।</p>
</blockquote>
<blockquote>
<p>विक्रेता दानपण्यानां प्रोच्यते ब्रह्महा बुधैः ॥</p>
</blockquote>
<blockquote>
<p>गवां विक्रयकारी तु गवि रोमाणि यानि तु ।</p>
</blockquote>
<blockquote>
<p>तावद् वर्षसहस्राणि गवां गोष्ठे क्रिमिर् भवेत् ॥</p>
</blockquote>
<blockquote>
<p>दानाभ्यञ्जनभोगेभ्यो यद् अन्यत् कुरुते तिलैः ।</p>
</blockquote>
<blockquote>
<p>क्रिमिर् भवति विष्ठायां कर्मणा तेन पापकृत् ॥</p>
</blockquote>
<p>मनुर् अपि ।</p>
<blockquote>
<p>भोजनाभ्यञ्जनाद् दानाद् यद् अन्यत् कुरुते तिलैः ।</p>
</blockquote>
<blockquote>
<p>क्रिमिर् भूत्वा स विष्ठायां पितृभिः सह मज्जति ॥ इति ।</p>
</blockquote>
<p>यत् तु तेनैवोक्तम्,</p>
<blockquote>
<p>कामम् उत्पाद्य कृष्यां तु स्वयम् एव कृषीवलः ।</p>
</blockquote>
<blockquote>
<p>विक्रीणीत तिलाञ् छुद्धान् धर्मार्थम् अचिरस्थितान् ॥</p>
</blockquote>
<p>इति — शुद्धान् द्रव्यान्तरेणामिश्रान् — यद् अपि वसिष्ठेन: &ldquo;कामं वा स्वयं कृष्योत्पाद्य तिलान् विक्रीनीरन्&rdquo; इति, तद् विनिमयलक्षणविक्रयाभिप्रायम् । यद् आह नारदः ।</p>
<blockquote>
<p>अशक्तौ भेषजस्यार्थे यज्ञहेतोस् तथैव च ।</p>
</blockquote>
<blockquote>
<p>यद्य् अवश्यं तु विक्रेयास् तिला धान्येन तत्समाः ॥ इति ।</p>
</blockquote>
<p>धान्येनैव तु तुल्यमानास् तिला विक्रेयाः न रूपकादिनेत्य् अर्थः । याज्ञवल्क्यो ऽपि ।</p>
<blockquote>
<p>धर्मार्थं विक्रयं नेयास् तिला धान्येन तत्समाः ।</p>
</blockquote>
<p>मनुर् अपि ।</p>
<blockquote>
<p>रसा रसैर् निमातव्या न त्व् एव लवणं रसैः ।</p>
</blockquote>
<blockquote>
<p>कृतान्नं चाकृतान्नेन तिला धान्येन तत्समाः ॥</p>
</blockquote>
<p>कृतान्नं पक्वान्नम् । निमातव्याः परिवर्तनीया इत्य् अर्थः । एवं मनुष्यादिष्व् अपि द्रष्टव्यम् । अत एव आपस्तम्बः: &ldquo;अन्नेन चान्नस्य मनुष्याणां च मनुष्यैः रसानां च रसैः गन्धानां च गन्धैः विद्यया च विद्यानाम्&rdquo; इति । अत्र विनिमय इत्य् अनुवर्तते । रसेषु विशेषम् आह वसिष्ठः: &ldquo;रसा रसैः समतो हीनतो वा निमातव्याः&rdquo; इति । समस्तस् तुल्यमानत्वेन । हीनतो ऽल्पपरिमाणत्वेन । गौतमस् त्व् अन्नविषये विशेषम् आह: &ldquo;समेनामेन तु पक्वस्य&rdquo; इति । पक्वसमेनामेन पक्वविनिमयो भवतीत्य् अर्थः । अत्र हारीतः ।</p>
<blockquote>
<p>विनिमयस् तु रसादीनां विक्रयो नैव दुष्यति ।</p>
</blockquote>
<blockquote>
<p>यज्ञार्थे दक्षिणादीनां प्रजापतिवचो यथा ॥</p>
</blockquote>
<p>नारदो ऽपि ।</p>
<blockquote>
<p>ब्राह्मणस्य तु विक्रेयं शुष्कं दारुतृणानि च । इति ।</p>
</blockquote>
<p>एवं परवृत्त्याश्रयणेन आपदं निस्तीर्य प्रायश्चित्तेन पावयित्वात्मानं स्ववृत्ताव् एव न्यसेत् । तथा च याज्ञवल्क्यः ।</p>
<blockquote>
<p>क्षात्रेण कर्मणा जीवेद् विशां वाप्य् आपदि द्विजः ।</p>
</blockquote>
<blockquote>
<p>निस्तीर्य ताम् अथात्मानं पावयित्वा न्यसेत् पथि ॥ इति ।</p>
</blockquote>
<p><strong>इति स्मृतिचन्द्रिकायाम् आपत्काण्डम्</strong></p>
<p><strong>ततो माध्यन्दिनस्नानम्</strong></p>
<p>तत्र बोधायनः ।</p>
<blockquote>
<p>ततो मध्याह्नसमये पुनः स्नानं समाचरेत् ।</p>
</blockquote>
<blockquote>
<p>सूर्यस्य चाप्य् उपस्थानं जपहोमादिकं ततः ॥</p>
</blockquote>
<p>कूर्मपुराणे ।</p>
<blockquote>
<p>ततो मध्याह्नसमये स्नानार्थं मृदम् आहरेत् ।</p>
</blockquote>
<p>मध्याह्नसमये अष्टधा विभक्तस्याह्नः चतुर्थभागे । अत एव दक्षः ।</p>
<blockquote>
<p>चतुर्थे ऽह्नस् तथा भागे स्नानार्थं मृदम् आहरेत् ।</p>
</blockquote>
<blockquote>
<p>तिलपुष्पकुशादीनि स्नानं चाकृत्त्रिमे जले ॥</p>
</blockquote>
<p>वसिष्ठहारीताव् अपि ।</p>
<blockquote>
<p>पवित्रपाणिर् एकाग्रः पार्श्वान् अनवलोकयन् ।</p>
</blockquote>
<blockquote>
<p>अरुग् दिवाचरेत् स्नानं मध्याह्नात् प्राग् विशेषतः ॥</p>
</blockquote>
<p>अरुग् अरोगी । अनेनार्थान् न रोगी स्नायाद् इत्य् उक्तं भवति । उक्तं च व्यासेन ।</p>
<blockquote>
<p>स्नानं मध्यन्दिने कुर्यात् सुजीर्णे ऽन्ने निरामयः ।</p>
</blockquote>
<blockquote>
<p>न भुक्त्वालंकृतो रोगी नाज्ञाताम्भसि नाकुलः ॥ इति ।</p>
</blockquote>
<p>एतच् च स्नानं गृहस्थवनस्थयोर् वेदितव्यम् । तथा च दक्षः ।</p>
<blockquote>
<p>प्रातर् मध्याह्नयोः स्नानं वानप्रस्थगृहस्थयोः ।</p>
</blockquote>
<blockquote>
<p>यतेस् त्रिषवणं स्नानं सकृच् च् ब्रह्मचारिणः ॥ इति ।</p>
</blockquote>
<p>अत्र व्यासः ।</p>
<blockquote>
<p>मन्त्रपूतैर् जलैः स्नानं प्राहुः स्नानं फलप्रदम् ।</p>
</blockquote>
<blockquote>
<p>न वृथा वारिमग्नानां यादसाम् इव तत्फलम् ॥</p>
</blockquote>
<p>यादसां जलजन्तूनाम् इत्य् अर्थः । योगयाज्ञवल्क्यो ऽपि ।</p>
<blockquote>
<p>मत्स्यकच्छपमण्डूकास् तोये मग्ना दिवानिशम् ।</p>
</blockquote>
<blockquote>
<p>वसन्ति चैव ते स्नानान् नाप्नुवन्ति फलं क्वचित् ॥ इति ।</p>
</blockquote>
<p>अतो मन्त्रवद् एव कार्यम् इत्य् अभिप्रायः । अत एव तदकरणे दोषम् आह विवस्वान् ।</p>
<blockquote>
<p>अविदित्वैव यः स्नानविधानं स्नानम् आचरेत् ।</p>
</blockquote>
<blockquote>
<p>य याति नरकं घोरम् इति धर्मस्य धारणा ॥ इति ।</p>
</blockquote>
<p>एतद् अपि द्विजातिविषयम् । तद् आह विष्णुः ।</p>
<blockquote>
<p>ब्रह्मक्षत्रविशां चैव मन्त्रवत् स्नानम् इष्यते ।</p>
</blockquote>
<blockquote>
<p>तूष्णीम् एव हि शूद्रस्य स्त्रीणां च कुरुनन्दन ॥</p>
</blockquote>
<p>अत्र स्नानद्रव्याण्य् आह योगयाज्ञवल्क्यः ।</p>
<blockquote>
<p>मृत् तिलान् गोमयं दर्भान् पुष्पाणि सुरभीणि च ।</p>
</blockquote>
<blockquote>
<p>आहरेत् स्नानकाले तु स्नानार्थं प्रयतः शुचिः ॥ इति ।</p>
</blockquote>
<p>शातातपो मृत्स्वरूपम् आह ।</p>
<blockquote>
<p>वल्मीकाखूत्कराल् लेपाज् जलाच् च पथिवृक्षयोः ।</p>
</blockquote>
<blockquote>
<p>कृतशौचावशिष्टाच् च न ग्राह्याः सप्त मृत्तिकाः ॥</p>
</blockquote>
<blockquote>
<p>शुचिदेशात् तु संग्राह्याः शर्कराश्मादिवर्जिताः ।</p>
</blockquote>
<blockquote>
<p>रक्ता गौरा तथा श्वेता मृत्तिका त्रिविधा स्मृता ।</p>
</blockquote>
<blockquote>
<p>मृत्तिकां गोमयं वापि न निशायां समाहरेत् ॥</p>
</blockquote>
<blockquote>
<p>न गोमूत्रं प्रदोषेषु गृह्णीयाद् बुद्धिमान् नरः ॥ इति ।</p>
</blockquote>
<p>मृदाद्याहरणान्तरं योगयाज्ञवल्क्यः ।</p>
<blockquote>
<p>गत्वोदकान्तं विधिवत् स्थापयेत् तत्पृथक् क्षितौ ।</p>
</blockquote>
<blockquote>
<p>त्रिधा कृत्वा मृदं तां तु गोमयं च विचक्षणः ॥</p>
</blockquote>
<blockquote>
<p>अधमोत्तममध्यानाम् अङ्गानां क्षालनं तु तैः ।</p>
</blockquote>
<blockquote>
<p>भागैः पृथक् पृथक् कुर्यात् क्षालने मृदसंकरः ॥</p>
</blockquote>
<blockquote>
<p>अद्भिर् मृद्भिश् च चरणौ प्रक्षाल्याचम्य वै शुचिः । इति ।</p>
</blockquote>
<p>अत्र मलस्नानं प्रकृत्य व्यासः ।</p>
<blockquote>
<p>षड्भिः पादौ चतुर्भिस् तु जङ्घे नाभिकटी त्रिभिः ।</p>
</blockquote>
<blockquote>
<p>मृदैकया सिरः क्षाल्यं द्वभ्यां नाभेस् तथोपरि ॥</p>
</blockquote>
<blockquote>
<p>अधश् च तिसृभिः कार्यः पादौ षड्भिस् तथैव च ।</p>
</blockquote>
<blockquote>
<p>प्रक्षाल्य सर्वकायं तद् द्विर् आचम्य यथाविधि ॥ इति ।</p>
</blockquote>
<p>अत्र यथास्वशाखं व्यवस्था । मृददिपरिमाणं कूर्मपुराणे दर्शितम् ।</p>
<blockquote>
<p>स्नानार्थं मृत्तिका ग्राह्या ह्य् आर्द्रामलकमात्रिका ।</p>
</blockquote>
<blockquote>
<p>गोमयस्य प्रमाणं तत् तेनाङ्गं लेपयेत् ततः ॥ इति ।</p>
</blockquote>
<p>एतच् च मलपकर्षणं स्नानं तटे कार्यम् । तथा च नृसिंहपुराणे ।</p>
<blockquote>
<p>शुचौ देशे समभ्युक्ष्य स्थापयेत् कुशमृत्तिकाः ।</p>
</blockquote>
<blockquote>
<p>मृत्तोयेन स्वकं देहं बहिः संशोध्य यत्नतः ॥</p>
</blockquote>
<p>दक्षो ऽपि ।</p>
<blockquote>
<p>नित्यं नैमित्तिकं काम्यं त्रिविधं स्नानम् उच्यते ।</p>
</blockquote>
<blockquote>
<p>तेषां मध्ये तु यन् नित्यं तत् पुनर् भिद्यते त्रिधा ॥</p>
</blockquote>
<blockquote>
<p>मलापकर्षणं पार्श्वे मन्त्रवत् तु जले स्मृतम् ।</p>
</blockquote>
<blockquote>
<p>संध्यास्नानम् उभाभ्यां तु स्नानदेशाः प्रकीर्तिताः ॥ इति ।</p>
</blockquote>
<p>पार्श्वे तटे । संध्यस्नानं मार्जनम् । तद् उभाभ्यां जलस्थलाभ्यां कार्यम् इत्य् अर्थः । अत्र मलस्नाने ऽपि नित्यग्रहणम् अनुक्तशाखिनाम् अपि तस्य नित्यत्वं यथा स्याद् इति । मलस्नानानन्तरं यमः ।</p>
<blockquote>
<p>पादप्रक्षालनं कृत्वा आचम्य प्राङ्मुखः स्थितः ।</p>
</blockquote>
<blockquote>
<p>प्राणायामत्रयं कुर्यात् ततो ध्यत्वा दिवाकरम् ॥ इति ।</p>
</blockquote>
<p>ततस् तीर्थपरिकल्पनादि कुर्यात् । तथा च मत्स्यपुराणम् ।</p>
<blockquote>
<p>दर्भपाणिस् तु विधिना स्वाचान्तः प्रयतः सुचिः ।</p>
</blockquote>
<blockquote>
<p>तीर्थं तु कल्पयेद् विद्वान् मूलमन्त्रेण मन्त्रवित् ॥</p>
</blockquote>
<blockquote>
<p>ॐ नमो नारायणायेति मूलमन्त्र उदाहृतः ।</p>
</blockquote>
<blockquote>
<p>चतुर्हस्तसमायुक्तं चतुरश्रं समन्ततः ॥</p>
</blockquote>
<blockquote>
<p>प्रकल्प्यावाहयेद् गङ्गाम् एभिर् मन्त्रैर् विचक्षणः ।</p>
</blockquote>
<blockquote>
<p>विष्णुपादप्रसूतासि वैष्णवी विष्णुदेवता ॥</p>
</blockquote>
<blockquote>
<p>त्राहि नस् त्व् एनसस् तस्माद् आजन्ममरणान्तिकात् ।</p>
</blockquote>
<blockquote>
<p>तिस्रः कोट्यो ऽर्धकोटी च तीर्थानां वायुर् अब्रवीत् ॥</p>
</blockquote>
<blockquote>
<p>दिवि भुव्य् अन्तरिक्षे च तानि मे सन्तु जाह्नवि ।</p>
</blockquote>
<blockquote>
<p>नन्दिनीत्य् एव ते नाम देवेषु नलिनीति च ॥</p>
</blockquote>
<blockquote>
<p>दक्षा पृथ्वी च विहगा विस्वराया शिवामृता ।</p>
</blockquote>
<blockquote>
<p>विद्याधरी सुप्रसन्ना तथा लोकप्रसादिनी ॥</p>
</blockquote>
<blockquote>
<p>क्षमा च जाह्नवी चैव शान्ता शान्तिप्रदायिनी ।</p>
</blockquote>
<blockquote>
<p>एतानि पुण्यनामानि स्नानकाले प्रकीर्तयेत् ॥</p>
</blockquote>
<blockquote>
<p>भवेत् संनिहिता तत्र गङ्गा त्रिपथगामिनी ।</p>
</blockquote>
<p>तथा गङ्गावाक्यम् अपि ।</p>
<blockquote>
<p>नन्दिनी नलिनी सीता मालती च महापगा ।</p>
</blockquote>
<blockquote>
<p>विष्णुपादाब्जसंभूता गङ्गा त्रिपथगामिनी ।</p>
</blockquote>
<blockquote>
<p>भागीरथी भोगवती जाह्नवी त्रिदशेश्वरी ।</p>
</blockquote>
<blockquote>
<p>द्वादशैतानि नामानि यत्र यत्र जलाशये ॥</p>
</blockquote>
<blockquote>
<p>स्नानोद्यतः स्मरेन् नित्यं तत्र तत्र भवाम्य् अहम् ।</p>
</blockquote>
<p>व्यासो ऽपि ।</p>
<blockquote>
<p>कुरुक्षेत्र गया गङ्गा प्रभासं नैमिसं तथा ।</p>
</blockquote>
<blockquote>
<p>तीर्थान्य् एतानि सर्वाणि स्नानकाले भवन्तु मे ॥ इति ।</p>
</blockquote>
<p>एतत् सर्वं कृत्रिमोदकविषयम्,</p>
<blockquote>
<p>गङ्गादिसर्वतीर्थानि कृत्रिमादिषु संस्मरेत्  ।</p>
</blockquote>
<p>इति योगयाज्ञवल्क्यस्मरणात् । देवलो ऽपि ।</p>
<blockquote>
<p>न नदीषु नदीं ब्रूयात् पर्वतेषु न पर्वतम् ।</p>
</blockquote>
<blockquote>
<p>नान्यत् प्रशंसेत् तत्रस्थस् तीर्थेष्व् आयतनेषु च ॥ इति ।</p>
</blockquote>
<p>एवम् आवाह्य स्वशाखोक्तेन विधिना स्नायात् । अत एव शौचानन्तरं मत्यपुराणे ।</p>
<blockquote>
<p>स्नानं कुर्यान् मृदा तद्वद् आमन्त्र्य च विधानतः ।</p>
</blockquote>
<blockquote>
<p>अश्वक्रान्ते रथक्रान्ते विष्णुक्रान्ते वसुन्धरे ॥ इति ।</p>
</blockquote>
<p>अत्र जमदग्निः ।</p>
<blockquote>
<p>अथ स्नानं प्रवक्ष्यामि सर्वपापप्रणाशनम् ।</p>
</blockquote>
<blockquote>
<p>नाल्पोदके द्विजः स्नायान् नदीं चोत्सृज्य कृत्रिमे ॥</p>
</blockquote>
<blockquote>
<p>प्रागग्रम् उदगग्रं वा धौतवस्त्रं प्रसारयेत् ।</p>
</blockquote>
<blockquote>
<p>अश्वक्रान्त इति शुद्धां मृत्तिकाम् आहरेच् छुचिः ॥</p>
</blockquote>
<blockquote>
<p>नमो मित्रस्येत्य् आदित्याय दत्वा प्रक्षालयेत् करौ ।</p>
</blockquote>
<blockquote>
<p>गन्धद्वाराम् इति जप्त्वा स्वान्य् एवाङ्गानि लेपयेत् ॥</p>
</blockquote>
<blockquote>
<p>हिरण्यशृङ्गं वरुणम् इत्य् अपो ऽभिप्रपद्यते ।</p>
</blockquote>
<blockquote>
<p>सुमित्रा न इत्य् अपः क्षिप्त्वा दुर्मित्रास् तु बहिः क्षिपेत् ॥</p>
</blockquote>
<blockquote>
<p>यद् अपां क्रूरम् इत्य् अपस् त्रिर् आलोड्य तु पाणिना ।</p>
</blockquote>
<blockquote>
<p>आदित्याभिमुखो मज्जेद् आपो अस्मान् इति द्व्यृचा ॥</p>
</blockquote>
<blockquote>
<p>मध्यन्दिने ऽप आचामेन् मन्त्रेणापः पुनन्त्व् इति ।</p>
</blockquote>
<blockquote>
<p>अग्निश् च मेति सायं च प्रातः सूर्यश् च मेति च ॥</p>
</blockquote>
<blockquote>
<p>सुरभिमत्याब्लिङ्गाभ्ः प्रोक्षयेत् कुशपाणिना ।</p>
</blockquote>
<blockquote>
<p>हिरण्यवर्णीयाभिश् च पावमानीभिर् एव च ॥</p>
</blockquote>
<blockquote>
<p>ऋतं चेत्य् एतद् अप्स्व् अन्तस् त्रिः पठेद् अघमर्षणम् ।</p>
</blockquote>
<blockquote>
<p>यथास्वमेधे ऽवभृथं तथा स्नाने ऽघमर्षणम् ॥ इति ।</p>
</blockquote>
<p>अन्यज् जलतर्पणादि सर्वं प्रातःस्नानोक्तं वेदितव्यम् । आदित्याभिमुखो मज्जेद् इति स्थावरोदकविषयम् । तथा च नृसिंहपुराणम् ।</p>
<blockquote>
<p>नद्यां स्रवत्सु च स्नायात् प्रतिस्रोतः स्थितो द्विजः ।</p>
</blockquote>
<blockquote>
<p>तटाकादिषु तोयेषु प्रत्यर्कं स्नानम् आचरेत् ॥ इति ।</p>
</blockquote>
<p>अत्र द्रुपदां प्रकृत्य कूर्मपुराणं ।</p>
<blockquote>
<p>अपः पाणौ समादाय जलैर् वै मार्जने कृते ।</p>
</blockquote>
<blockquote>
<p>विन्यस्य मूर्ध्नि तत् तोयं मुच्यते सर्वपातकैः ॥ इति ।</p>
</blockquote>
<p>अत्र विशेषम् आह योगयाज्ञवल्क्यः ।</p>
<blockquote>
<p>अपः पाणौ समादाय त्रिः पठेद् द्रुपदाम् ऋचम् ।</p>
</blockquote>
<blockquote>
<p>तत् तोयं मूर्ध्नि विन्यस्य सर्वपापैः प्रमुच्यते ॥</p>
</blockquote>
<p>अन्तर्जलजपं प्रकृत्यापि स एवाह ।</p>
<blockquote>
<p>हत्वा लोकान् अपीमांस् त्रींस् त्रिः पठेद् अघमर्षणम् ।</p>
</blockquote>
<blockquote>
<p>यथाश्वमेधावभृथ एवं वै मनुर् अब्रवीत् ॥</p>
</blockquote>
<blockquote>
<p>द्रुपदा नाम सा देवी यजुर्वेदे प्रतिष्ठिता ।</p>
</blockquote>
<blockquote>
<p>अन्तर्जले त्रिर् आवृत्य मुच्यते ब्रह्महत्यया ॥</p>
</blockquote>
<p>व्यासो ऽपि ।</p>
<blockquote>
<p>द्रुपदा नाम गायत्री ब्राह्मी वाजसनेयके ।</p>
</blockquote>
<blockquote>
<p>सकृद् अन्तर्जले जप्तुर् ब्रह्महत्यां व्यपोहति ॥</p>
</blockquote>
<blockquote>
<p>अन्तर्जले त्रिर् आवृत्य सावित्रीं प्रयतस् ततः ।</p>
</blockquote>
<blockquote>
<p>मुच्यते पातकैः सर्वैर् यदि न ब्रह्महा भवेत् ॥</p>
</blockquote>
<p>हारीतो ऽपि ।</p>
<blockquote>
<p>जुम्बुका नाम गायत्री वेदे वाजसनेयके ।</p>
</blockquote>
<blockquote>
<p>अन्तर्जले सकृज् जप्त्वा ब्रह्महत्यां व्यपोहति ॥</p>
</blockquote>
<p>सुमन्तुर् अपि: &ldquo;मातरं भगिनीं हत्वा मातृष्वसारं पितृष्वसारं स्नुषां सखीं चान्यद् वागम्यागमनं कृत्वाघमर्षणसूक्तम् अन्तर्जले त्रिर् आवृत्य तद् एतस्मात् पूतो भवति&rdquo; इति । हारीतो ऽपि: &ldquo;आयं (?) गौः पृश्निर् अक्रमीद् इत्य् एताम् ऋचं त्रिर् अन्तर्जले जपन् सर्वस्मात् पापात् प्रमुच्यते । अपि वा व्याहृतीस् त्रिर् अन्तर्जले जपन् सर्वस्मात् पापात् प्रमुच्यते&rdquo; इति । गौतमो ऽपि: &ldquo;अपि वा गायत्रीं पच्छो ऽर्धर्चशः समस्ताम् इति त्रिर् अन्तर्जले जपन् सर्वस्मात् पापात् प्रमुच्यते (?) । अपि वा प्रणवं त्रिर् अन्तर्जले जपन् सर्वस्मात् पापात् प्रमुच्यते&rdquo; इति । अत्र वसिष्ठः स्नानविधानम् आह ।</p>
<blockquote>
<p>अथ स्नानविधिं कृत्स्नं प्रवक्ष्याम्य् अनुपूर्वशः ।</p>
</blockquote>
<blockquote>
<p>येन स्नत्वा दिवं यान्ति श्रद्दधाना द्विजोत्तमाः ॥</p>
</blockquote>
<blockquote>
<p>प्रयतो मृदम् आदाय दूर्वाम् आर्द्रां च गोमयम् ।</p>
</blockquote>
<blockquote>
<p>स्थापयित्वा तथाचम्य ततः स्नानं समाचरेत् ॥</p>
</blockquote>
<blockquote>
<p>मृदैकया शिरः क्षाल्यं द्वाभ्यां नाभेस् तथोपरि ।</p>
</blockquote>
<blockquote>
<p>अधश् च तिसृभिः कायं पादौ षड्भिस् तथैव च ॥</p>
</blockquote>
<blockquote>
<p>प्रक्षाल्य सर्वम् अङ्गं तु द्विर् आचम्य यथाविधि ।</p>
</blockquote>
<blockquote>
<p>ततः संमार्जनं कुर्यान् मृदा पूर्वं तु मन्त्रवित् ॥</p>
</blockquote>
<blockquote>
<p>अश्वक्रान्ते रथक्रान्ते विष्णुक्रान्ते वसुन्धरे ।</p>
</blockquote>
<blockquote>
<p>उद्धृतासि वरहेण कृष्णेन शतबाहुना ॥</p>
</blockquote>
<blockquote>
<p>मृत्तिके त्वां च गृह्णामि प्रजया च धनेन च ।</p>
</blockquote>
<blockquote>
<p>मृत्तिके ब्रह्मदत्तासि काश्यपेनाभिमन्त्रिता ॥</p>
</blockquote>
<blockquote>
<p>मृत्तिके हन मे पापं यन् मया दुष्कृतं कृतम् ।</p>
</blockquote>
<blockquote>
<p>मृत्तिके देहि मे पुष्टिं त्वयि सर्वं प्रतिष्ठितम् ॥</p>
</blockquote>
<blockquote>
<p>पुनश् च गोमयेनैव अग्रम् अग्रम् इति ब्रुवन् ।</p>
</blockquote>
<blockquote>
<p>अग्रम् अग्रं चरन्तीनाम् ओषधीनां वने वने ॥</p>
</blockquote>
<blockquote>
<p>तासाम् ऋषभपत्नीनां पवित्रं कायशोधनम् ।</p>
</blockquote>
<blockquote>
<p>त्वं मे रोगांश् च शोकांश् च पापं मे नुद गोमय ॥</p>
</blockquote>
<blockquote>
<p>काण्डत् काण्डाद् इति द्वाभ्याम् अङ्गम् अङ्गम् इति स्पृशेत् ॥</p>
</blockquote>
<p>दूर्वयेति शेषः । याजुर्वेदिकाव् एतौ मन्त्रौ ।</p>
<blockquote>
<p>कृत्वैवं मार्जनं मन्त्रैर् अश्वक्रान्तदिभिस् ततः ।</p>
</blockquote>
<blockquote>
<p>इहैव देवीम् अमृतां पारावत पुरादिषु ॥</p>
</blockquote>
<blockquote>
<p>एताः शतम् इति ध्यात्वा तीर्थान्य् आवाहयेद् बुधः ।</p>
</blockquote>
<blockquote>
<p>कुरुक्षेत्रं गयां गङ्गां प्रभासं पुष्कराणि च ॥</p>
</blockquote>
<blockquote>
<p>ततो महाव्याहृतिभिर् गायत्र्या चाभिमन्त्रयेत् ।</p>
</blockquote>
<blockquote>
<p>आपो हिष्ठेदम् आपश् च द्रुपदाद् इव इत्य् अपि ॥</p>
</blockquote>
<blockquote>
<p>तथा हिरण्यवर्णाभिः पावमानीभिर् एव च ।</p>
</blockquote>
<blockquote>
<p>ततो ऽर्कम् ईक्ष्य स्ॐकारं निमज्ज्यान्तर्जले बुधः ॥।</p>
</blockquote>
<blockquote>
<p>प्राणायामांश् च कुर्वीत गायत्रीं चाघमर्षणम् ।</p>
</blockquote>
<blockquote>
<p>यथोक्तैः क्षोभितस् तैस् तु मज्जेत् त्रिर् दण्डवत् ततः ॥</p>
</blockquote>
<p>यथोक्तैर् वायोर् आध्माननिरोधोत्सर्गरूपैः,</p>
<blockquote>
<p>स्नात्वा संगृह्य वासो ऽन्यद् ऊरू संशोधयेन् मृदा ।</p>
</blockquote>
<blockquote>
<p>अपवित्रे कृते ते तु कौपीनस्राववारिणा ।</p>
</blockquote>
<blockquote>
<p>नोत्तरीयम् अधः कुर्यान् नोपर्य् आधस्त्यम् अम्बरम् ।</p>
</blockquote>
<blockquote>
<p>नान्तर्वासो विना जातु निवसेद् वसनं बुधः ॥</p>
</blockquote>
<blockquote>
<p>प्राग् वोदग् वा शुचौ देशे उपविश्य द्विर् आचमेत् ।</p>
</blockquote>
<blockquote>
<p>यो ऽनेन विधिना स्नाति यत्र यत्राम्भसि द्विजः ॥</p>
</blockquote>
<blockquote>
<p>स तीर्थफलम् आप्नोति तीर्थे तु द्विगुणं फलम् ।</p>
</blockquote>
<blockquote>
<p>मनोवाक्कर्मभिश् चापि यत् पापं कुरुते तु सः ॥</p>
</blockquote>
<blockquote>
<p>नाशम् आप्नोति तत् सर्वम् आमपात्रम् इवाम्भसि ॥ इति ।</p>
</blockquote>
<p>मृत्तोयैः कृतमलापकर्षणो निमज्ज्याप उपस्पृश्य आपो हिष्ठेति तिसृभिर् हिरण्यवर्णा इति चतसृभिः इदम् आपः प्रवहतेति च तीर्थम् अभिमन्त्रयेत् । ततो ऽप्सु निमग्नः त्रिर् अघमर्षणं जपेत् । तद् विष्णोः परमं पदम् इति, द्रुपदां वा साविर्तीम्, युज्यते मन इत्य् अनुवाकं वा पुरुषसूक्तं वा । स्नातश् चार्द्रवासा देवर्षिपितृतर्पणम् अम्भःस्थ एव कुर्वीतेति । आपस्तम्बो ऽपि: &ldquo;शनैर् अपो ऽभ्यवेयाद् अभिघ्नन्न् अभिमुखम् आदित्यम् उदकम् उपस्पृशेद् इति सर्वत्रोदकस्पर्शनविधिः&rdquo; इति । अत्रोदकस्पर्शनम् इत्य् एतद् वनस्थविषयं तत्प्रकरणे पाठाद् इति व्याख्यातं तद्भाष्ये । अत्रानुकल्पम् आह योगयाज्ञवल्क्यः ।</p>
<blockquote>
<p>य एष विस्तरः प्रोक्तः स्नानस्य विधिर् उत्तमः ।</p>
</blockquote>
<blockquote>
<p>असामर्थ्यान् न कुर्याच् चेत् तत्रायं विधिर् उच्यते ॥</p>
</blockquote>
<blockquote>
<p>स्ननम् अन्तर्जले चैव मार्जनाचमने तथा ।</p>
</blockquote>
<blockquote>
<p>जलाभिमन्त्रणं चैव तीर्थस्य परिकल्पनम् ॥</p>
</blockquote>
<blockquote>
<p>अघमर्षणसूक्तेन त्रिरावृत्तेन नित्यशः ।</p>
</blockquote>
<blockquote>
<p>स्नानाचरणम् इत्य् एतत् समुद्दिष्टं महर्षिभिः ॥ इति ।</p>
</blockquote>
<p>एतत् तीर्थपरिकल्पनं जलाभिमन्त्रणाचमनमार्जनान्तर्जलस्नानेषु त्रिरावृत्ताघमर्षणसूक्तविधिपरम् इत् कैश्चिद् व्याख्यातम् ।</p>
<p><strong>इति स्मृतिचन्द्रिकायां मध्यन्दिनस्नानम्</strong></p>
<h2 id="मधयहनसधय">मध्याह्नसंध्या</h2>
<p><strong>अथ मध्याह्नसंध्या</strong></p>
<p>तत्र शङ्खः ।</p>
<blockquote>
<p>प्रातः संध्यां मध्यमां स्नानकर्मणि ।</p>
</blockquote>
<blockquote>
<p>सादित्यां पश्चिमां संध्याम् उपासीत यथविधि ॥</p>
</blockquote>
<p>स्नानकर्मणि माध्यन्दिनस्नानानन्तरम् इत्य् अर्थः । अत्रायं प्रयोगः । कृतस्ननस् त्व् आचान्तो यथाविधि प्राणान् आयम्य मध्याह्नसंध्याम् उपासिष्ये इति संकल्प्य पूर्ववद् अपो हिष्ठेति तृचेन याजयित्वापः पुनन्त्व् इत्य् अपः पिबेत् । तस्यानुष्टुब् छन्दः । विष्णुः ऋषिः, अपो देवता, मध्याह्नसंध्याचमने विनियोगः । ततो मार्जनादि सर्वं प्रातःसंध्यावद् आ सावित्रीजपात् । अत्र विशेषः कूर्मपुराणे दर्शितः ।</p>
<blockquote>
<p>ततो मध्याह्नसंध्यायाम् असीनः प्राङ्मुखो जपेत् ।</p>
</blockquote>
<blockquote>
<p>स्थितो जपेत् सदादालम् आदित्याभिमुखो द्विजः ॥ इति ।</p>
</blockquote>
<p>स्थितश् चेद् आदित्याभिमुखो जपेद् इत्य् अर्थः । अत एव योगयाज्ञवल्क्यः ।</p>
<blockquote>
<p>तिष्ठंश् चेद् वीक्षमाणो ऽर्कम् आसीनः प्राङ्मुखो जपेत् ।</p>
</blockquote>
<p>अत्रापि स्वशाखोदितैर् मन्त्रैर् आदित्यम् उपतिष्ठेत्,</p>
<blockquote>
<p>उपस्थानं स्वकैर् कर्मैर् आदित्यस्य तु कारयेत् ।</p>
</blockquote>
<p>इति वसिष्ठस्मरणात् । एतत् सर्वं नारायणोक्तम् ।</p>
<blockquote>
<p>उपवीती बद्धशिखः समाचम्य यथागमम् ।</p>
</blockquote>
<blockquote>
<p>पवित्रपाणिः स्ॐकरं यज्ञेशं मनसा स्मरेत् ॥</p>
</blockquote>
<blockquote>
<p>प्रातःसंध्याविधानेन छन्द आर्षं च दैवतम् ।</p>
</blockquote>
<blockquote>
<p>स्मृत्वा चाचम्य च प्राणान् आयमेद् दर्भपाणिना ॥</p>
</blockquote>
<blockquote>
<p>आपः पुनन्तु मन्त्रेण आपो तिष्ठेति मार्जनम् ।</p>
</blockquote>
<blockquote>
<p>प्रक्षिप्य चाञ्जलिं सम्यग् उद् उ त्यं चित्रम् इत्य् अपि ॥</p>
</blockquote>
<blockquote>
<p>तच् चक्षुर् देवहितं च हंसः शुचिषद् इत्य् अपि ।</p>
</blockquote>
<blockquote>
<p>एतज् जपेद् ऊर्धवाहुः सूर्यं पश्यन् समाहितः ॥</p>
</blockquote>
<blockquote>
<p>गायत्र्या तु यथाशक्ति उपस्थाय दिवाकरम् ।</p>
</blockquote>
<blockquote>
<p>नोच्चैर् जप्यं बुधः कुर्यात् सावित्र्या च विसेषतः ॥ इति ।</p>
</blockquote>
<p>कूर्मपुराणे तत्स्नानमध्य एव संध्याचमनाद्य् उक्तम् ।</p>
<blockquote>
<p>ततो मध्याह्नसमये स्नानार्थं मृदम् आहरेत् ।</p>
</blockquote>
<blockquote>
<p>पुष्पाक्षतान् कुशतिलान् गोमयं शुद्धम् एव च ॥</p>
</blockquote>
<blockquote>
<p>मृदैकया शिरः क्षाल्यं द्वाभ्यां नाबेस् तथोपरि ।</p>
</blockquote>
<blockquote>
<p>अधश् च तिसृभिः कायं पादौ षड्भिस् तथैव च ॥</p>
</blockquote>
<blockquote>
<p>मृत्तिका च समुद्दिष्टा त्व् आर्द्रामलकमत्रिका ।</p>
</blockquote>
<blockquote>
<p>गोमयस्य प्रमाणं तत् तेनाङ्गं लेपयेत् ततः ॥</p>
</blockquote>
<blockquote>
<p>प्रक्षाल्याचम्य विधिवत् ततः स्नायात् समाहितः ।</p>
</blockquote>
<blockquote>
<p>अभिमन्त्र्य जलं मन्त्रैर् अब्लिङ्गैर् वारुणैः शुभैः ॥</p>
</blockquote>
<blockquote>
<p>भावपूतस् तद् अव्यक्तं धारयेद् विष्णुम् अव्ययम् ।</p>
</blockquote>
<blockquote>
<p>आपो नारा इति प्रोक्तास् ता एवास्यायनं पुनः ॥</p>
</blockquote>
<blockquote>
<p>तस्मान् नारायणं देवं स्नानकाले स्मरेद् बुधः ।</p>
</blockquote>
<blockquote>
<p>प्रेक्ष्य स्ॐकारम् आदित्यं त्रिर् निमज्ज्य जलाशये ॥</p>
</blockquote>
<blockquote>
<p>आचान्तः पुनर् आचामेन् मन्त्रेणानेन मन्त्रवित् ।</p>
</blockquote>
<blockquote>
<p>अन्तश् चरसि भूतेषु गुहायां विश्वतोमुखः ॥</p>
</blockquote>
<blockquote>
<p>त्वं यज्ञस् त्वं वषट्कार आपो ज्योती रसो ऽमृतम् ।</p>
</blockquote>
<blockquote>
<p>ततः संमार्जनं कुर्याद् आप् हिष्ठा मनोभुवः ॥</p>
</blockquote>
<blockquote>
<p>इदम् आपः प्रवहत व्याहृतीभिस् तथैव च ।</p>
</blockquote>
<blockquote>
<p>ततो ऽभिमन्त्र्य तत् तोयम् आप् हिष्टादिमन्त्रकैः ॥</p>
</blockquote>
<blockquote>
<p>अन्तर्जलगतो मग्नो जपेत् त्रिर् अघमर्षणम् ।</p>
</blockquote>
<blockquote>
<p>अथोपतिष्ठेद् अदित्यम् ऊर्ध्वं पुष्पान्वितं जलम् ॥</p>
</blockquote>
<blockquote>
<p>प्रक्षिप्यालोकयेद् देवम् उद् वयं तमसः परि ।</p>
</blockquote>
<blockquote>
<p>उद् उ त्यं चित्रम् इत्य् एतत् तच् चक्षुर् इति मन्त्रतः ॥</p>
</blockquote>
<blockquote>
<p>हंअः शुचिषिद् इत्य् एव सावित्र्या च विशेषतः ।</p>
</blockquote>
<blockquote>
<p>अन्यैश् च वैदिकैर् मन्त्रैः सौरैः पापप्रणाशनैः ॥</p>
</blockquote>
<blockquote>
<p>सावित्रीं वै जपेत् पश्चाज् जपयज्ञः स वै स्मृतः । इति ।</p>
</blockquote>
<p>बोधायनो ऽपि:</p>
<blockquote>
<p>अथ हस्तौ प्रक्षाल्य कमण्डुलुं मृत्पिण्डं च परिगृह्य तीर्थे गत्वा त्रिः पदौ प्रक्षालयेत् त्रिर् आत्मानम् । अथापो ऽभिप्रतिपद्यते हिरण्यशृङ्गं वरुणम् इति । अथाञ्जलिना अप उपहन्ति सुमित्रा न आप ओषधयः सन्त्व् इति । तां दिशं निरुक्षति यस्याम् अस्य दिशि द्वेष्यो भवति दुर्मित्रास् तस्मै भूयासुर् इति । अथाप उपस्पृश्य त्रिः प्रदक्षिणम् उदकम् आवर्तयति यद् अपां क्रूरम् इति । अप्सु निमज्ज्य उत्तीर्य चाचान्तः पुनर् आचामेत् आपः पुनन्तु इति । पवित्रे कृत्वाद्भिर् मार्जयित्वापो हिष्ठेति तिसृभिर् हिरण्यवर्णां इति चतसृभिः पवमानः सुवर्जन इत्यान्तेनानुवाकेनामार्जयित्वान्तर्जलगतो ऽघमर्षणेन त्रीन् प्राणायामान् धारयित्वा उत्तीर्य वासः पीडयित्वा प्रक्षालितोपवाताक्लिष्टानि वासांसि परिधायाचम्य दर्भेष्व् आसीनो धर्भान् धारयमाणः प्राङ्मुखः सावित्रीं सहस्रकृत्व आवर्तयेत् । इति ।</p>
</blockquote>
<p><strong>इति स्मृतिचन्द्रिकायां माध्यन्दिनसंध्यानिर्णयः</strong></p>
<h2 id="जपयजञपरशस">जपयज्ञप्रशंसा</h2>
<p><strong>अथ जपयज्ञप्रशंसा</strong></p>
<p>तत्र वसिष्ठः ।</p>
<blockquote>
<p>ये पाकयज्ञाश् चत्वारो विधियज्ञसमन्विताः ।</p>
</blockquote>
<blockquote>
<p>सर्वे ते जपयज्ञस्य कलां नार्हन्ति षोडशीम् ॥</p>
</blockquote>
<p>पाकयज्ञा देवयज्ञादयः । विधियज्ञो ज्योतिष्टोमादिः । मनुर् अपि ।</p>
<blockquote>
<p>विधियज्ञाज् जपयज्ञो विशिष्टो दशभिर् गुणैः ।</p>
</blockquote>
<blockquote>
<p>जप्येनैव तु संसिद्ध्येद् ब्राह्मणो नात्र संशयः ॥</p>
</blockquote>
<p>यमो ऽपि ।</p>
<blockquote>
<p>वृत्तीनां कर्षणं श्रेष्ठं धर्माणां स्वागतक्रिया ।</p>
</blockquote>
<blockquote>
<p>जपयज्ञस् तु यज्ञानां सर्वेषाम् उत्तमः स्मृतः ॥</p>
</blockquote>
<p>पुराणे ऽपि ।</p>
<blockquote>
<p>यक्षरक्षःपिशाचाश् च ग्रहाः सर्वे विभीषणाः ।</p>
</blockquote>
<blockquote>
<p>जपिनं नोपसर्पन्ति दूराद् एवापयान्ति ते ॥</p>
</blockquote>
<p>वसिष्ठो ऽपि ।</p>
<blockquote>
<p>यथाग्निर् वायुनोद्धूतो हविषा चैव दीप्यते ।</p>
</blockquote>
<blockquote>
<p>एवं जप्यपरो नित्यं मन्त्रयुक्तः सदा द्विजः ॥ इति ।</p>
</blockquote>
<p><strong>इति स्मृतिचन्द्रिकायां जपयज्ञप्रशंसा</strong></p>
<h2 id="जपयन">जप्यानि</h2>
<p><strong>अथ जप्यानि</strong></p>
<p>तत्र योगयाज्ञवल्क्यः ।</p>
<blockquote>
<p>जपयज्ञो हि कर्तव्यः सर्ववेदप्रणीतकैः ।</p>
</blockquote>
<blockquote>
<p>पवित्रैर् विविधैश् चन्यैर् गृह्योपनिषदां तथा ॥</p>
</blockquote>
<blockquote>
<p>अध्यात्मविद्या विविधा जप्यास् तु जपसिद्दयेत् ।</p>
</blockquote>
<p>अन्यैर् देवतास्तवनादिभिः । विष्णुर् अपि: &ldquo;स्नातः पवित्रपाणिः यथाशक्ति जपेद् विशेषतः सावित्रीम् पुरुषसूक्तं वा नैताभ्यां अधिकम् अस्ति&rdquo; इति । तानि च पवित्राणि वसिष्ठेन दर्शितानि ।</p>
<blockquote>
<p>सर्ववेदपवित्राणि वक्ष्याम्य् अहम् अतः परम् ।</p>
</blockquote>
<blockquote>
<p>येषां जपैश् च होमैश् च पूयते नात्र संशयः ॥</p>
</blockquote>
<blockquote>
<p>अघमर्षणं देवकृतं शुद्धवत्यस् तरत्समाः ।</p>
</blockquote>
<blockquote>
<p>कूश्माण्ड्यः पावमान्यश् च दुर्गा सावित्र्य् अथैव च ॥</p>
</blockquote>
<blockquote>
<p>अभिषङ्गाः पदस्तोभाः सामानि व्याहृतिस् तथा ।</p>
</blockquote>
<blockquote>
<p>वारुणानि च सामानि गायत्रं रैवतं तथा ॥</p>
</blockquote>
<blockquote>
<p>अब्लिङ्गा बार्हस्पत्यं च वाक्सूक्तं मध्वृचस् तथा ।</p>
</blockquote>
<blockquote>
<p>शतरुद्रम् अथर्वशिरस् त्रिसुपर्णं महाव्रतम् ॥</p>
</blockquote>
<blockquote>
<p>गोसूक्तम् अश्वसूक्तं च इन्द्रशुद्धे च सामनी ।</p>
</blockquote>
<blockquote>
<p>त्रीण्य् आज्यदोहानि रथन्तरं च अग्निव्रतं वासुदेव्यं बृहच् च ।</p>
</blockquote>
<blockquote>
<p>एतानि जप्यानि पुनन्ति जन्तून् जातिस्मरत्वं लभते य इच्छेत् ॥</p>
</blockquote>
<p>अघमर्षण्म् ऋतं चेत्याद्यास् तिस्रः । देवकृतं देवकृत्स्यैनस इत्यादयः । शुद्धवत्य एतो ऽन्विन्द्रं स्तवामेत्याद्यास् तिस्रः । तरत्समास् तरत्समन्दी धावतीत्यद्यास् तिस्रः । कूश्माण्ड्यो यद् देवा देवहेऌअनम् इत्य् अनुवाकत्रयम् । पावमान्यः स्वादिष्ठय मदिष्ठयेत्य् एवमाद्याः । दुर्गा जातवेदसे सुनवाम सोमम् इत्य् एका ऋक् । सावित्री तत् सवितुर् इति । अभिषङ्गादयो रैवतान्ताः सामविशेषाः । अब्लिङ्गा आपो हिष्ठेत्याद्याः । बार्हस्पत्यं यस् तस्तम्भ सहसेत्य् एकादशर्चम् । वाक्सूक्तम् अहं रुद्रेभिर् इत्य् अष्टर्चम् । मध्वृचः मधु वाता ऋतायते इत्याद्यास् तिस्रः । शतरुद्रीयं नमस् ते रुद्र मन्यवे इत्य् एकादशानुवाकाः । त्रिसुपर्णं ब्रह्म मेतु (?) माम् इत्य् अनुवाकत्रयम् । महाव्रतं राजनं (?) नम साम । गोसूक्तं आ गावो अग्मन्न् (?) इत्य् अष्टर्चम् । अश्वसूक्तं मा नो मित्रो वरुण इति द्वाविंशर्चम् । इन्द्रशुद्धादयो बृहदन्ताः सामविशेषाः । एतानि पवित्राणि अघमर्षणानीत्य् अर्थः । चतुर्विंशताव् अपि ।</p>
<blockquote>
<p>देवव्रताज्यदोहानि आग्नीध्रं च रथन्तरम् ।</p>
</blockquote>
<blockquote>
<p>घर्मसामानि रौद्राणि जप्त्वा पापैः प्रमुच्यते ॥</p>
</blockquote>
<blockquote>
<p>यज्ञायज्ञियम् आदित्यं ज्येष्ठसाम च राजनम् ।</p>
</blockquote>
<blockquote>
<p>गारुडानि च सामानि जप्त्वा मुच्येत किल्बिषात् ॥</p>
</blockquote>
<p>मनुर् अपि ।</p>
<blockquote>
<p>वेदम् एवाभसेन् नित्यं यथाकलम् अतन्द्रितः ।</p>
</blockquote>
<blockquote>
<p>न ह्य् अस्याहुः परं धर्मम् उपधर्मो ऽस्य उच्यते ॥</p>
</blockquote>
<blockquote>
<p>वेदाभ्यासेन सततं शौचेन तपसैव च ।</p>
</blockquote>
<blockquote>
<p>अद्रोहेण च भूतानां जातिं स्मरति पौर्विकीम् ॥</p>
</blockquote>
<blockquote>
<p>पौर्विकीं संस्मरन् जातिं ब्रह्मैवभसते द्विजः ।</p>
</blockquote>
<blockquote>
<p>ब्रह्माभासेन चाजस्रम् अनन्तं सुखम् अश्नुते ॥</p>
</blockquote>
<p>यमो ऽपि ।</p>
<blockquote>
<p>जपेद् वाप्य् अस्य वामीयं पावमानीर् अथापि वा ।</p>
</blockquote>
<blockquote>
<p>कुन्तापं वालखिल्यांश् च निवित् प्रैषं वृषाकपिम् ॥</p>
</blockquote>
<blockquote>
<p>होतॄन् रुद्रान् पितॄञ् जप्त्वा मुच्यते सर्वपातकैः ॥</p>
</blockquote>
<p>अस्य वामीयम् &ldquo;अस्य वामस्य पलितस्य होतुः&rdquo; इति द्विपञ्चाशदृचम् । होतॄन् चित्तिः स्रुग् इत्यादि । रुद्रान् कद्रुद्रायेति पञ्च रुद्रसूक्तानि । पितॄन् परेयुवांसम् इत्यादीन् । चतुर्विंशताव् अपि ।</p>
<blockquote>
<p>अग्नेर् मन्वे ऽनुवाकं तु जपेद् एनम् अनुत्तमम् ।</p>
</blockquote>
<blockquote>
<p>सिंहे मे मन्युर् इत्य् एतम् अनुवाकं जपेद् द्विजः ॥</p>
</blockquote>
<blockquote>
<p>जप्त्वा पापैः प्रमुच्येत बोधायनवचो यथा ।</p>
</blockquote>
<blockquote>
<p>त्रिमधु त्रिसुपर्णं च नाचिकेतत्रयं तथा ॥</p>
</blockquote>
<blockquote>
<p>नारायणं जपेत् सर्वं मुच्यते  ब्रह्महत्यया ।</p>
</blockquote>
<blockquote>
<p>यत् किंचित् पातकं कुर्याद् यत् किंचेदम् ऋचं जपेत् ॥</p>
</blockquote>
<blockquote>
<p>हंसः शुचिषद् इत्य् एतां जपेद् वापि त्रियम्बकम् ।</p>
</blockquote>
<blockquote>
<p>ब्राह्मणानि च कल्पांश् च षडङ्गानि तथैव च ॥</p>
</blockquote>
<blockquote>
<p>आख्यातानि तथान्यानि जप्त्वा पापैः प्रमुच्यते ।</p>
</blockquote>
<blockquote>
<p>इतिहासपुराणानि देवतास्तवनानि च ॥</p>
</blockquote>
<blockquote>
<p>जप्त्वा पापैः प्रमुच्येत धर्माख्यानैस् तथा परैः ।</p>
</blockquote>
<p>याज्ञवल्क्यो ऽपि ।</p>
<blockquote>
<p>शुक्रियारण्यकजपो गायत्र्याश् च विशेषतः ।</p>
</blockquote>
<blockquote>
<p>सर्वपापहरा ह्य् एते रुद्रैकादशिनी तथा ॥</p>
</blockquote>
<p>शुक्रियं विश्वानि देव सवितर् इति । आरण्यकं प्रियं शुक्रियं विश्वानि देव सवितर् इति । आरण्यकं प्रियं वाचं प्रपद्यत इति । एतद् द्वयम् अपि वाजसनेयके पठ्यते । रुद्रा एकादशकृत्वो ऽभ्यस्यन्ते यस्यां जपक्रियायां सा रुद्रैकादशिनीत्य् उच्यते । अत्रिर् अपि ।</p>
<blockquote>
<p>एकादशगुणान् वापि रुद्रान् आवृत्य धर्मवित् ।</p>
</blockquote>
<blockquote>
<p>महापापैर् अपि स्पृष्टो मुच्यते नात्र संशयः ॥</p>
</blockquote>
<p>पुराणे ऽपि ।</p>
<blockquote>
<p>पृथिवीं ससागरां यो हि कृत्स्नां शैलवनान्विताम् ।</p>
</blockquote>
<blockquote>
<p>दद्यात् काञ्चनसंपूर्णां हैमीम् ओषधिसंयुताम् ॥</p>
</blockquote>
<blockquote>
<p>तस्याधिकफलं नूनं रुद्रजापी सकृद् द्विजः ।</p>
</blockquote>
<blockquote>
<p>तपस् तप्यति चात्यर्थं सहस्राब्दानि संयमी ॥</p>
</blockquote>
<blockquote>
<p>न स तत्फलम् आप्नोति यः सकृद् रुद्रजापकः ।</p>
</blockquote>
<blockquote>
<p>गवां कोटिप्रदानं यः करोति विधिवद् गुरौ ॥</p>
</blockquote>
<blockquote>
<p>न स तत्फलम् आप्नोति यः सकृद् रुद्रजापकः ।</p>
</blockquote>
<blockquote>
<p>यज्ञस् तपश् च दानानि तीर्थानि विविधानि च ॥</p>
</blockquote>
<blockquote>
<p>एतानि रुद्रजापस्य कलां नार्हन्ति षोडशीम् ॥</p>
</blockquote>
<p>अत्र संवर्तः ।</p>
<blockquote>
<p>स्वरमात्राविहीनं तु पादाक्षरविवर्जितम् ।</p>
</blockquote>
<blockquote>
<p>न्यूनाधिकं वा कृत्वा तु आभिर् गीर्भिर् इतीरयेत् ॥ इति ।</p>
</blockquote>
<p><strong>इति स्मृतिचन्द्रिकायां जप्यानि</strong></p>
<h2 id="जपयनतरम">जप्यान्तरम्</h2>
<p><strong>अथ जप्यप्रसङ्गाद् अन्यद् अपि जप्यान्तरम् उच्यते</strong></p>
<p>तत्र पुलस्त्यः ।</p>
<blockquote>
<p>कामः कामप्रदः कान्तः कामपालस् तथा हरिः ।</p>
</blockquote>
<blockquote>
<p>आनन्दो माधवश् चैव कामसंसिद्धये जपेत् ॥</p>
</blockquote>
<blockquote>
<p>रामः परशुरामश् च नृसिंहो विष्णुर् एव च ।</p>
</blockquote>
<blockquote>
<p>त्रिविक्रमश् चेत्यादीनि ज्पयान्य् अरिजिगीषुभिः ॥</p>
</blockquote>
<blockquote>
<p>विद्याम् अभ्यस्यतां नित्यं जप्तव्यः पुरुषोत्तमः ।</p>
</blockquote>
<blockquote>
<p>दामोदरं बन्धगतो नित्यम् एव जपेन् नरः ॥</p>
</blockquote>
<blockquote>
<p>केशवं पुण्डरीकाक्षम् अनिशं हि तथा जपेत् ।</p>
</blockquote>
<blockquote>
<p>नेत्रबाधासु सर्वासु हृषीकेशं भयेषु च ॥</p>
</blockquote>
<blockquote>
<p>अच्युतं चामृतं चैव स्मरेद् औषधकर्मणि ।</p>
</blockquote>
<blockquote>
<p>सङ्ग्रामाभिमुखो गच्छन् संस्मरेद् अपराजितम् ॥</p>
</blockquote>
<blockquote>
<p>चक्रिणं गदिनं चैव शार्ङ्गिणं खड्गिनं तथा ।</p>
</blockquote>
<blockquote>
<p>क्षेमार्थी प्रवसन् नित्यं दिक्षु प्राच्यादिषु स्मरेत् ॥</p>
</blockquote>
<blockquote>
<p>अजितं चाधिपं चैव सर्वं सर्वेश्वरं तथा ।</p>
</blockquote>
<blockquote>
<p>संस्मरेत् पुरुषो भक्त्या व्यवहारेषु सर्वदा ॥</p>
</blockquote>
<blockquote>
<p>नारायणं सर्वकालं क्षुतप्रस्खलनादिषु ।</p>
</blockquote>
<blockquote>
<p>ग्रहनक्षत्रपीडासु देवबाधासु सर्वदा ॥</p>
</blockquote>
<blockquote>
<p>दस्युवैरिनिरोधेषु सिंहव्याघ्रादिसङ्कटे ।</p>
</blockquote>
<blockquote>
<p>अन्धकारे तमिस्रे च नरसिंहम् अनुस्मरेत् ॥</p>
</blockquote>
<blockquote>
<p>तरत्य् अखिलदुर्गाणि तापार्तो जलशायिनम् ।</p>
</blockquote>
<blockquote>
<p>गरुडध्वजानुस्मरणाद् विषवीर्यं प्रशाम्यति ॥</p>
</blockquote>
<blockquote>
<p>स्नाने देवार्चने होमे प्रणिपाते प्रदक्षिणे ।</p>
</blockquote>
<blockquote>
<p>कीर्तयेद् भगवन्नाम वासुदेवेति तत्परः ॥</p>
</blockquote>
<blockquote>
<p>स्थापने वित्तधान्यादेर् अपथ्यान्ने च दुष्टजे ।</p>
</blockquote>
<blockquote>
<p>कुर्वीत तन्मना भूत्वा अनन्ताच्युतकीर्तनम् ॥</p>
</blockquote>
<blockquote>
<p>नारायणं शार्ङ्गधरं श्रीधरं पुरुषोत्तमम् ।</p>
</blockquote>
<blockquote>
<p>वामनं खड्गिनं चैव दुर्ःस्वप्नेषु सदा स्मरेत् ॥</p>
</blockquote>
<blockquote>
<p>एकार्णवादौ पर्यङ्कशायिनं च नरः स्मरेत् ।</p>
</blockquote>
<blockquote>
<p>बलभद्रं समृद्ध्यर्थं वीरकर्मणि संस्मरेत् ॥</p>
</blockquote>
<blockquote>
<p>जगत्सूतिम् अपत्यार्थीस्तुवन् भक्त्या न सीदति ।</p>
</blockquote>
<blockquote>
<p>श्रीशं सर्वाभ्युदयिके कर्मण्य् आशु प्रकीर्तयेत् ॥</p>
</blockquote>
<blockquote>
<p>अरिष्टेष्व् अप्य् अशेषेषु विशोकं च सदा जपेत् ।</p>
</blockquote>
<blockquote>
<p>मरुत्प्रपतनाग्न्यम्बुबन्धनादिषु मृत्युषु ॥</p>
</blockquote>
<blockquote>
<p>स्वतन्त्रपरतन्त्रेषु वासुदेवं जपेद् बुधः ।</p>
</blockquote>
<blockquote>
<p>स्वार्थशक्तियुक्तस्य देवदेवस्य चक्रिणः ॥</p>
</blockquote>
<blockquote>
<p>यद् वाभिरोचते नाम तत् सर्वार्थेषु कीर्तयेत् ।</p>
</blockquote>
<blockquote>
<p>सर्वार्थसिद्धिम् आप्नोति नाम्नाम् एकार्थता यतः ॥</p>
</blockquote>
<blockquote>
<p>सर्वाण्य् एतानि नामानि परस्य ब्रह्मणो ऽनघ ॥</p>
</blockquote>
<p>**इति स्मृतिचन्द्रिकायां जप्यान्तरनिर्णयः **</p>
<h2 id="बरहमयजञ">ब्रह्मयज्ञः</h2>
<p><strong>अथ ब्रह्मयज्ञः</strong></p>
<p>तत्र मनुः ।</p>
<blockquote>
<p>अपां समीपे नियतो नैत्यकं विधिम् आस्थितः ।</p>
</blockquote>
<blockquote>
<p>सावित्रीम् अप्य् अधीयीत गत्वारण्यं समाहितः ॥ इति ।</p>
</blockquote>
<p>यथा छदींषि (?) न दृश्यन्ते तथारण्यं गत्वेत्य् अर्थः । तथा च श्रुतिः:&ldquo;ब्रह्मयज्ञेन यक्ष्यमाणः प्राच्यां दिशि ग्रामाद् अछदिर्दर्श (?) उदीच्यां प्रागुदीच्यां वोदित आदित्ये&rdquo; इति । आदित्योदयाद् ऊर्धं नोदितमात्र इत्य् अर्थः । अत एव बृहस्पतिः ।</p>
<blockquote>
<p>स चार्वाक् तर्पणात् कार्यः पश्चाद् वा प्रातर् आहुतेः ।</p>
</blockquote>
<blockquote>
<p>वैश्वदेववसाने वा नान्यद् अर्ते निमित्तितः ॥ इति ।</p>
</blockquote>
<p>वैश्वदेवशब्देनात्र मनुष्ययज्ञान्तं कर्म लक्ष्यते, न वैश्वदेवमात्रं तत्रैव तस्य विधानात् । तथा च श्रुतिः: &ldquo;पञ्च वा एते महायज्ञाः सतति प्रतायन्ते सतति संतिष्ठन्ते देवयज्ञः पितृयज्ञो भुतयज्ञो मनुष्ययज्ञो ग्रहयज्ञः&rdquo; इति । सतति संततम् अन्वहम् इत्य् अर्थः । कूर्मपुराणे ऽपि ।</p>
<blockquote>
<p>यदि स्यात् तर्पणाद् अर्वाग् ब्रह्मयज्ञः कृतो न हि ।</p>
</blockquote>
<blockquote>
<p>कृत्वा मनुष्ययज्ञ्ं वै ततः स्वाध्यायम् आरभेत् ॥ इति ।</p>
</blockquote>
<p>&ldquo;ऋते निमित्तितः&rdquo; इत्य् अनेन सति निमित्ते कालान्तरे ऽप्य् अविरुद्ध इत्य् उक्तं भवति । अत एव श्रुतिः: &ldquo;ग्रामे मनसा स्वाध्ययम् अधीयीत दिवा नक्तं वेति ह स्माह शौच आह्नेय उतारण्ये बल उत वाचोत तिष्ठन्न् उत व्रजण्ण् उतासीन उत शयानो ऽधीयीतैव स्वाध्यायं तस्पस्वी पुण्यो भवति&rdquo; इति अत्राह्नेयः शौच इत्य् आह स्मेति संबन्धः । अध्ययने तु विशेषम् आह योगयाज्ञवल्क्यः ।</p>
<blockquote>
<p>प्रदक्षिणं समावृत्य नमस्कृत्योपविश्य च ।</p>
</blockquote>
<blockquote>
<p>दर्भेषु दर्भपाणिभ्यां संहताभ्यां कृताञ्जलिः ॥</p>
</blockquote>
<blockquote>
<p>स्वाध्यायं तु यथाशक्ति ब्रह्मयज्ञार्थम् आचरेत् ॥</p>
</blockquote>
<p>शौनको ऽपि ।</p>
<blockquote>
<p>प्राणायामैर् दग्धदोषः शुक्लाम्बरधरः शुचिः ।</p>
</blockquote>
<blockquote>
<p>यथाविध्य् अप आचम्य आहरेद् दर्भसंस्तरम् ॥</p>
</blockquote>
<blockquote>
<p>पवित्रपाणिः कृत्वा तु उपस्थं दक्षिणोत्तरम् । इति ।</p>
</blockquote>
<p>अधीयीतेति शेषः । तच् चाचमनं तैत्तिरीयकश्रुतौ दर्शितम्: &ldquo;उदित आदित्ये दक्षिणत उपवीयोपविश्य हस्ताव् अविनिज्य त्रिर् आचामेद् द्विः परिमृज्य सकृद् उपस्पृश्य शिरश् चक्षुषी नासिके श्रोत्रे हृदयम् आलभ्य यत् त्रिर् आचामति तेन ऋचः प्रीणाति यद् द्विः परिमृजति तेन यजूंषि यत् सकृद् उपस्पृशति तेन सामानि यत् सव्यं पाणिं पादौ प्रोक्षति यच् छिरश् चक्षुषी नासिके श्रोत्रे हृदयम् आलभते तेनाथर्वाङ्गिरसो ब्राह्मणानीतिहासान् पुराणानि कल्पान् गाथा नाराशंसी प्रीणाति दर्भाणां महद् उपस्तीर्योपस्थं कृत्वा प्राङासीनः स्वाध्यायम् अधीयीतापां वा एष ओषधीनां रसो यद् दर्भाः सरसम् एव ब्रह्म कुरुते दक्षिणोत्तरौ पाणी पादौ कृत्वा सपविराव् ओम् इति प्रतिपद्यते&rdquo; इति । ततो व्याहृतीर् अनूच्य सावित्रीं पच्छो ऽर्धर्चशः सर्वाम् इति ब्रूयात् । तद् आह शौनकः: &ldquo;ॐपूर्वा व्याहृतयः सवित्रीम् अन्वाह पच्छो ऽर्धर्चशः सर्वाम्&rdquo; इति । तिस्र एव व्याहृतयः । तथा च श्रुतिः: &ldquo;त्रीन् एव प्रायुङ्क्त भूर् भुवः स्वर् इत्य् आहैतद् वै वाचः सत्यं यद् एव वाचः सत्यं तत् प्रायुङ्क्ताथ सावित्रीं गायत्रीं त्रिर् अन्वाह पच्छो ऽर्धर्चशो ऽनवानं सविता श्रियः प्रसविता श्रियम् एवाप्नोत्य् अथो प्रज्ञातयैव प्रतिपदा छन्दांसि प्रतिपद्यते&rdquo; इति । प्रतिपदारम्भः । अनेन वेदादिम् आरभ्य क्रमाद् उपर्युपर्य् एवाधीयीतेत्य् उक्तं भवति । उक्तं च योगयाज्ञवल्क्येन ।</p>
<blockquote>
<p>आदाव् आरभ्य वेदं तु स्नात्वोपर्य् उपरि क्रमात् ।</p>
</blockquote>
<blockquote>
<p>यद् अधीते ऽन्वहं शक्त्या स स्वाध्याय इति स्मृतः ॥ इति ।</p>
</blockquote>
<p>स्वाध्यायो ब्रह्मयज्ञः, &ldquo;अथ ब्रह्मयज्ञः स्वाध्यायो ब्रह्मयज्ञः&rdquo; इति वजसनेयकश्रुतेः । अत्र विशेषम् आह शौनकः ।</p>
<blockquote>
<p>मन्द्रम् एव भवेत् प्रातर् उच्चैर् मन्ध्यन्दिने स्थिते ।</p>
</blockquote>
<blockquote>
<p>उच्चैर् एवापराह्णे तु संध्याकाल उपारबेत् ॥</p>
</blockquote>
<p>औरसं मन्द्रम् । गृह्यशौनको ऽपि: &ldquo;द्व्यावापृथिव्योः संधिम् ईक्षमानः संमील्य वा यथा युक्तम् आत्मानं मन्येत तथा युक्तो ऽधीयीत&rdquo; इति । विष्णुर् अपि ।</p>
<blockquote>
<p>ॐकारं व्याहृतीस् तिस्रः सावित्रीं च तद् इत्य् ऋचम् ।</p>
</blockquote>
<blockquote>
<p>मनसैतान् अनुस्मृत्य वेदादीन् समुपक्रमेत् ॥ इति ।</p>
</blockquote>
<p>अत्रादिशब्देन पुराणादीनां ग्रहणम् । अत एव योगयाज्ञवल्क्यः ।</p>
<blockquote>
<p>वेदार्थर्वपुराणानि सेइहासानि शक्तितः ।</p>
</blockquote>
<blockquote>
<p>जपयज्ञप्रसिद्ध्यर्थं विद्यां चाध्यात्मिकीं जपेत् ॥</p>
</blockquote>
<p>जपयज्ञो ब्रह्मयज्ञः । श्रुतिर् अपि: &ldquo;यद् ऋचो ऽधीते पय आहुतिभिर् एव तद् देवांस् तर्पयति य्द् यजूंषि घृताहुतिभिर् यत् सामानि सोमाहुतिभिर् यद् अथर्वाङ्गिरसो मध्वाहुतिभिर् यद् ब्राह्मणानीतिहासान् पुराणानि कल्पान् गाथा नाराशंसीर् मेदाहुतिभिर् एव तद् देवांस् तर्पयति त एनं तृप्ता आयुषा तेजसा वर्चसा श्रिया यशसा ब्रह्मवर्चसेनान्नाद्येन च तर्पयन्ति&rdquo; इति । अत्र लिङ्गगुप्राणे विशेषो दर्शितः ।</p>
<blockquote>
<p>स्वशाखाध्ययनं विप्र ब्रह्मयज्ञ इति स्मृतः । इति ।</p>
</blockquote>
<p>यत् तु श्रुतौ: &ldquo;यत् स्वाध्यायम् अधीयीतैकाम् अप्य् ऋचं यजुः साम वा तद् ब्रह्मयज्ञः संतिष्ठते&rdquo; इति, तद् अनध्यायविषयम् । अत एव आपस्तम्बः: &ldquo;अथ यदि वातो वा वायात् स्तनयेद् वा विद्योतेत वावस्फूर्जेद् वा एकां वर्चम् एकं वा यजुर् एकं वा सावाभिव्याहरेत् भूर् भुवः सुवः सत्यं तपः श्रद्धायां जुहोमीति वैतत् तेनोर्हवास्यैतद् (?) अहः स्वाध्याय उपात्तो भवति&rdquo; इति । एतद् अप्य् अनध्यायमात्रोपलक्षणार्थम् । अत एव मनुः ।</p>
<blockquote>
<p>नैत्यके नास्त्य् अनध्यायो ब्रह्मसत्रं हि तत् स्मृतम् ।</p>
</blockquote>
<blockquote>
<p>ब्रह्माहुतिहुतं पुण्यम् अनध्यायवषट्कृतम् ॥</p>
</blockquote>
<p>नैत्यके नित्यस्वाध्याये ब्रह्मयज्ञ इत्य् अर्थः । श्रुतिर् अपि: &ldquo;तस्य वा एतस्य यज्ञस्य द्वाव् अनध्यायौ यद् आत्माशुचिर् यद् देशः&rdquo; इति । द्वाव् एवानध्यायौ नान्य इत्य् अर्थः । एवम् अधीत्य &ldquo;नमो ब्रह्मणे&rdquo; इत्य् परिधानीयां त्रिर् ब्रूयात् । तथा च श्रुतिः: &ldquo;स वा एष यज्ञः सद्यः प्रतायते सद्यः संतिष्ठते तस्य प्राक् सायम् अवभृथो नमो ब्रह्मण इति परीधानीयां त्रिर् अन्वाहाय उपस्पृश्य गृहाणेति ततो यत् किंच ददाति सा दक्षिणा&rdquo; इति । एवं कुर्वतः फलम् आह याज्ञवल्क्यः ।</p>
<blockquote>
<p>यं यं क्रतुम् अधीयीत तस्य तस्याप्नुयात् फलम् ।</p>
</blockquote>
<blockquote>
<p>त्रिवृत्तपूर्णपृथिवीदानस्य फलम् अश्नुते ॥</p>
</blockquote>
<p>श्रुतिर् अपि: &ldquo;यावन्तं ह वा इमां वित्तस्य पूर्णां ददत् स्वर्गं लोकं जयति तावन्तं लोकं जयति भूयांसं चाक्षय्यं चापपुनर्मृत्युं जयति ब्रह्मणः सायुज्यं गच्छति&rdquo; इति ।</p>
<p><strong>इति स्मृतिचन्द्रिकायां ब्रह्मयज्ञः</strong></p>
<h2 id="तरपणम">तर्पणम्</h2>
<p><strong>अथ तर्पणम्</strong></p>
<p>तत्र शातातपः ।</p>
<blockquote>
<p>तर्पणं तु ततः कुर्यात् प्रत्यहं स्नातको द्विजः ।</p>
</blockquote>
<blockquote>
<p>देवेभ्यश् च ऋषिभ्यश् च पितृभ्यश् च यथाक्रमम् ॥ इति ।</p>
</blockquote>
<p>एतच् च जपानन्तरं कार्यम् । तथा च वसिष्ठः ।</p>
<blockquote>
<p>ऋक्सामाथर्ववेदोक्तान् जपेन् मन्त्रान् यजूंषि च ।</p>
</blockquote>
<blockquote>
<p>जपित्वैवं ततः कुर्याद् देवर्षिपितृतर्पणम् ॥ इति ।</p>
</blockquote>
<p>यत् तु योगयाज्ञवल्क्येन्,</p>
<blockquote>
<p>जपेद् वेदादिम् एकाग्रस् तटे बद्धाञ्जलिः शनैः ।</p>
</blockquote>
<blockquote>
<p>ब्रह्मयज्ञप्रसिद्ध्यर्थं ब्रह्मविद्याम् अथापि वा ॥</p>
</blockquote>
<blockquote>
<p>जप्त्वा वा प्रणवं शक्त्या ततस् तर्पणम् आचरेत् ॥</p>
</blockquote>
<p>इति ब्रह्मयज्ञानन्तरं तर्पणम् उक्तम्, तत् प्रातराहुतेर् अनन्तरं ब्रह्मयज्ञकरणविxअयम्, तत्रापि तस्य विधानात् । तथा च बृहस्पतिः ।</p>
<blockquote>
<p>स चार्वाक् तर्पणात् कार्यः पश्चाद् वा प्रातराहुतेः ।</p>
</blockquote>
<blockquote>
<p>वैश्वदेवावसाने वा नानयद् अर्ते (?) निमित्ततः ॥ इति ।</p>
</blockquote>
<p>वैश्वदेवावसाने मनुष्ययज्ञान्ते । तथा च कूर्मपुराणे ।</p>
<blockquote>
<p>यदि स्यात् तर्पणाद् अर्वाग् ब्रह्मयज्ञः कृतो न हि ।</p>
</blockquote>
<blockquote>
<p>कृत्वा मनुष्ययज्ञं वै ततः स्वाध्यायम् आचरेत् ॥ इति ।</p>
</blockquote>
<p>तर्पणं प्रकृत्य शातातपः ।</p>
<blockquote>
<p>देवर्षिपितृमनुष्यादीन् स्वशाखाविधिचोदितान् ।</p>
</blockquote>
<blockquote>
<p>एकैकाञ्जलिना तृप्तिं प्रथमान्तेन वाचयेत् ॥ इति ।</p>
</blockquote>
<p>श्रीविष्णुपुराणे ऽपि ।</p>
<blockquote>
<p>शुचिर् वस्त्रधरः स्नातो देवर्षिपितृतर्पणम् ।</p>
</blockquote>
<blockquote>
<p>तेषाम् एव तु तीर्थेन कुर्वीत सुसमाहितः ॥</p>
</blockquote>
<blockquote>
<p>त्रिर् अपः प्रीणनार्थाय देवानाम् अपवर्जयेत् ।</p>
</blockquote>
<blockquote>
<p>अथर्षीणां यथान्याय्यं सकृच् चापि प्रजापतेः ॥</p>
</blockquote>
<blockquote>
<p>पितॄणां प्रीणनार्थाय त्रिर् अपः पृथिवीपते ।</p>
</blockquote>
<p>व्यासो ऽपि ।</p>
<blockquote>
<p>एकैकम् अञ्जलिं देवा द्वौ द्वौ तु सनकादयः ।</p>
</blockquote>
<blockquote>
<p>अश्नन्ति पितरः त्रींस् त्रियस् त्व् एकैकम् अञ्जलिकम् ॥ इति ।</p>
</blockquote>
<p>अत्र यथास्वशाखं व्यवस्था । येषां तु शाखिनामनाम्ना तं तेषां विकल्प एव । यत् तु कूर्मपुराणे,</p>
<blockquote>
<p>अन्वारब्धेन सव्येन पाणिना दक्षिणेन तु ।</p>
</blockquote>
<blockquote>
<p>देवर्षींस् तर्पयेद् धीमान् उदकाञ्जलिभिः पितॄन् ॥</p>
</blockquote>
<p>इति, तत् पूर्वोकाञ्जलिकरणेन विकल्पार्थम् । अत एव योगयाज्ञवल्क्यः ।</p>
<blockquote>
<p>उभाभ्याम् अपि हस्ताभ्याम् अपराजितदिङ्मुखः ।</p>
</blockquote>
<blockquote>
<p>संपृक्ताङ्गुष्ठकाभ्यां तु सव्योपक्रमम् एव वा ॥</p>
</blockquote>
<blockquote>
<p>तृप्यन्त्व् इति समुच्चार्य तृप्यन्ताम् अप्य् अथापि वा ।</p>
</blockquote>
<blockquote>
<p>विधिज्ञः प्रक्षिपेत् तोयं देवादीनां अशेषतः ॥ इति ।</p>
</blockquote>
<p>अपराजिता दिग् ऐशानी । यत् तु व्याघ्रेणोक्तम्,</p>
<blockquote>
<p>उभाभ्याम् अपि हस्ताभ्याम् उदकं यः प्रयच्छति ।</p>
</blockquote>
<blockquote>
<p>स मूढो नरकं याति कालसूरम् अवाक्छिराः ॥</p>
</blockquote>
<p>इति, तच् छ्राद्धादिविषयम् । अत एव कार्ष्णाजनिः ।</p>
<blockquote>
<p>श्राद्धे विवाहकाले च पाणिनैकेन दीयते ।</p>
</blockquote>
<blockquote>
<p>तर्पणे तूभयेनैव विधिर् एव पुरातनः ॥ इति ।</p>
</blockquote>
<p>एतच् च तर्पणम् उदकादौ च कार्यम् । तथा च गोबिलः ।</p>
<blockquote>
<p>नोदकेषु न पात्रेषु न क्रुद्धो नैकपाणिना ।</p>
</blockquote>
<blockquote>
<p>नोपतिष्ठति तत् तोयं यन् न भूमौ प्रदीयते ॥</p>
</blockquote>
<p>अतो भूमाव् एव देयम् इत्य् अभिप्रायः । शङ्खो ऽपि ।</p>
<blockquote>
<p>उदके नोदकं कुर्यात् पितृभ्यस् तु कदाचन ।</p>
</blockquote>
<blockquote>
<p>उत्तीर्य च शुचौ देशे कुर्याद् उदकतर्पणम् ॥ इति ।</p>
</blockquote>
<p>अत्र विशेषम् आह हारीतः ।</p>
<blockquote>
<p>वसित्वा वसनं शुष्कं स्थले विस्तीर्णबर्हिषि ।</p>
</blockquote>
<blockquote>
<p>विधिज्ञस् तर्पणं कुर्यान् न पात्रेषु कदाचन ॥</p>
</blockquote>
<blockquote>
<p>पात्राद् वा जलम् आदाय शुभे पात्रान्तरे क्षिपेत् ।</p>
</blockquote>
<blockquote>
<p>जलपूर्णे ऽथ वा गर्ते न स्थले तु विवर्हिषि ॥ इति ।</p>
</blockquote>
<p>पात्रं चात्र पितामहेनोक्तम् ।</p>
<blockquote>
<p>हेमरूप्यमयं पात्रं ताम्रं कांस्यसमुद्भवम् ।</p>
</blockquote>
<blockquote>
<p>प्तॄणां तर्पणे चात्र मृन्मयं तु परित्यजेत् ॥</p>
</blockquote>
<p>आस्तरणे तु विशेषो योगयाज्ञवल्क्येन दर्शितः ।</p>
<blockquote>
<p>आवाह्य पूर्ववन् मन्त्रैर् आस्तीर्य च कुशान् बहून् ।</p>
</blockquote>
<blockquote>
<p>प्रागग्रेषु सुरान् सम्यग् दक्षिणाग्रेषु वै पितॄन् ॥</p>
</blockquote>
<p>तर्पयेद् इति शेषः । यत्र पुनर् अशुचि स्थलं तत्र जले दद्याद् इत्य् आह विष्णुः ।</p>
<blockquote>
<p>स्थले स्थित्वा जले यस् तु प्रयच्छेद् उदकं नरः ।</p>
</blockquote>
<blockquote>
<p>नोपतिष्ठति तद् वारि पितॄणां तन् निरर्थकम् ॥</p>
</blockquote>
<blockquote>
<p>यत्राशुचिस्थले वा स्याद् उदके देवताः पितॄन् ।</p>
</blockquote>
<blockquote>
<p>तर्पयेत् तु यथाकामम् अप्सु सर्वं प्रतिष्ठितम् ॥ इति ।</p>
</blockquote>
<p>अनेनैवाभिप्रायेण कार्ष्णाजनिर् अपि ।</p>
<blockquote>
<p>देवतानां पितॄणां च जले दद्याज् जलाञ्जलिम् ।</p>
</blockquote>
<blockquote>
<p>असंस्कृतप्रमीतानां स्थले दद्याज् जलं पुनः ॥ इति ।</p>
</blockquote>
<p>अत्राञ्जलिनियमम् आह बोधायनः ।</p>
<blockquote>
<p>जलाञ्जलित्रयं दद्याद् ये चान्ये संस्कृता भुवि ।</p>
</blockquote>
<blockquote>
<p>असंस्कृतप्रमीतानाम् एकम् एव तटे क्षिपेत् ॥</p>
</blockquote>
<p>अत्रायं मन्त्रः ।</p>
<blockquote>
<p>अग्निदग्धाश् च ये जीवा ये ऽप्य् अदग्धाः कुले मम ।</p>
</blockquote>
<blockquote>
<p>भूमौ दत्तेन तृप्यन्तु तृप्ता यान्तु परां गतिम् ॥ इति ।</p>
</blockquote>
<p>अत्राधिकारिभेदेन स्थाननियमो ऽपि हारीतेन दर्शितः ।</p>
<blockquote>
<p>आर्द्रवासा जले कुर्यात् तर्पणाचमनं जपम् ।</p>
</blockquote>
<blockquote>
<p>शुष्कवासाः स्थले कुर्यात् तर्पणाचमनं जपम् ॥</p>
</blockquote>
<p>जले स्थित्वेति शेषः । अत एव सुमन्तुः ।</p>
<blockquote>
<p>जलार्द्रवासाः स्थलगो यः प्रयच्छेज् जलाञ्जलिम् ।</p>
</blockquote>
<blockquote>
<p>वस्त्रनिश्च्योतितं प्रेता अपवार्य पिबन्ति ते ॥</p>
</blockquote>
<p>अपवार्य तद्भागिनं वारयित्वेत्य् अर्थः । लिखितो ऽपि ।</p>
<blockquote>
<p>शुष्केणान्तर्जले चैव बहिर् अप्य् आर्द्रवाससा ।</p>
</blockquote>
<blockquote>
<p>स्नानं दानं जपो होमो निष्फलं पितृतर्पणम् ॥</p>
</blockquote>
<p>स्नानं ब्राह्मम् । अत एव हारीतः ।</p>
<blockquote>
<p>ब्राह्मं स्नानं तथा दानं देवतापितृतर्पणम् ।</p>
</blockquote>
<blockquote>
<p>जलमध्ये तु कुर्वाणः शुष्कवस्त्रो ऽपि दुष्यति ॥</p>
</blockquote>
<p>अत्र स्मृत्यन्तरम् ।</p>
<blockquote>
<p>खड्गमौक्तिकहस्तेन कर्तव्यं पितृतर्पणम् ।</p>
</blockquote>
<blockquote>
<p>मणिकाञ्चनदर्भैर् वा नाशुद्धेन कदाचन ॥</p>
</blockquote>
<p>योगयाज्ञवल्क्यो ऽपि ।</p>
<blockquote>
<p>अनामिकाधृतं हेम तर्जन्यां रूप्यम् एव च ।</p>
</blockquote>
<blockquote>
<p>कनिष्ठिकाधृतं खड्गं तेन पूतो भवेन् नरः ॥</p>
</blockquote>
<p>मरीचिर् अपि ।</p>
<blockquote>
<p>विना रूप्यसुवर्णेन विना ताम्रतिलैस् तथा ।</p>
</blockquote>
<blockquote>
<p>विना मन्त्रैश् च दर्भैश् च पितॄणां नोपतिष्ठति ॥ इति ।</p>
</blockquote>
<p>नैतद् रजतादिसमुच्चयार्थं वचनम् । यत् आहतुर् मरीचियोगयाज्ञवल्क्यौ ।</p>
<blockquote>
<p>तिलानाम् अप्य् अभावे तु सुवर्णं रजतान्वितम् ।</p>
</blockquote>
<blockquote>
<p>तदभावे निषिञ्चेत् तु दर्भैर् मन्त्रेण वा पुनः ॥ इति ।</p>
</blockquote>
<p>अनेन पितृतर्पणे तिलानाम् आवश्यकत्वम् उक्तं भवति । अत एव वृद्धमनुः ।</p>
<blockquote>
<p>यथा योधसहस्रेभ्यः राजा गच्छति धार्मिकः ।</p>
</blockquote>
<blockquote>
<p>एवं तिलसमायुक्तं जलं प्रेतेषु गच्छति ॥</p>
</blockquote>
<p>यत् तु रामायणे,</p>
<blockquote>
<p>पादशौचम् अनभ्यङ्गं तिलहीनं तु तर्पणम् ।</p>
</blockquote>
<blockquote>
<p>सर्वं तत् त्रिजटे तुभ्यं यच् च श्राद्धम् अदक्षिणम् ॥</p>
</blockquote>
<p>इति, तत् तिललाभे ऽपि तद्विहीनतर्पणाभिप्रायम्, अन्यथा मरीचिवचनविरोधात् । तिलग्रहणे विसेषम् आह मरीचिः ।</p>
<blockquote>
<p>मुक्तहस्तेन दातव्यं न मुद्रां तत्र दर्शयेत् ।</p>
</blockquote>
<blockquote>
<p>वामहस्ते तिला ग्राह्या मुक्तहस्तस् तु दक्षिणः ॥ इति ।</p>
</blockquote>
<p>मुद्रा प्रेदेशिन्यङ्गुष्ठयोः संयोगः । एतद् अनुद्धृतोदकतर्पणाभिप्रायम् उद्धृते विशेषाभिधानात् । तथा च योगयाज्ञवल्क्यः ।</p>
<blockquote>
<p>यद्य् उद्धृतं निषिञ्चेत् तु तिलान् संमिश्रयेज् जले ।</p>
</blockquote>
<blockquote>
<p>अतो ऽन्यथा तु सव्येन तिला ग्राह्या विचक्षणैः ॥ इति ।</p>
</blockquote>
<p>अन्यथानुद्धृते । एतद् अप्य् अलोमकाङ्गाभिप्रायम्, अन्यथा दोषश्रवणात् । तथा च गोबिलः ।</p>
<blockquote>
<p>रोमसंस्थांस् तिलान् कृत्वा यस् तु तर्पयते पितॄन् ।</p>
</blockquote>
<blockquote>
<p>पितरस् तर्पितास् तेन रुधिरेण जलेन च ॥</p>
</blockquote>
<blockquote>
<p>शुक्लैस् तु तर्पयेद् देवान् मनुष्यान् शबलैस् तिलैः ।</p>
</blockquote>
<blockquote>
<p>पितॄंस् तु तर्पयेत्  कृष्णैस् तर्पयन् सर्वदा द्विजः ॥ इति ।</p>
</blockquote>
<p>कूर्मपुराणे देवर्षिपितृतर्पणे विशेषो दर्शितः ।</p>
<blockquote>
<p>देवान् ब्रह्मऋषींश् चैव तर्पयेद् अक्षतोदकैः ।</p>
</blockquote>
<blockquote>
<p>पितॄन् भक्त्या तिलैः कृष्णैः स्वसूत्रोक्तविधानतः ॥ इति ।</p>
</blockquote>
<p>उक्ततिलतर्पणस्य क्वचिद् अपवादम् आह मरीचिः ।</p>
<blockquote>
<p>सप्तम्यां रविवारे च गृहे जन्मदिने सदा ।</p>
</blockquote>
<blockquote>
<p>भृत्यपुत्रकलत्रार्थी न कुर्यात् तिलतर्पणम् ॥</p>
</blockquote>
<p>पुराणे ऽपि ।</p>
<blockquote>
<p>पक्षयोर् उभयो राजन् सप्तम्यां निशि संध्ययोः ।</p>
</blockquote>
<blockquote>
<p>विद्यापुत्रकलत्रार्थी तिलान् पञ्चसु वर्जयेत् ॥</p>
</blockquote>
<blockquote>
<p>निम्बस्य भक्षणं तैलं तिलैस् तर्पणम् अञ्जनम् ।</p>
</blockquote>
<blockquote>
<p>सप्तम्यां नैव कुर्वीत ताम्रपात्रे च भोजनम् ॥ इति ।</p>
</blockquote>
<p>अत्र तर्पणीयान् आह सत्यव्रतः ।</p>
<blockquote>
<p>कृतोपवीती देवेभ्यो निवीती च भवेत् ततः ।</p>
</blockquote>
<blockquote>
<p>मनुष्यांस् तर्पयेद् भक्त्या ब्रह्मपुत्रान् ऋषींस् तथा ॥</p>
</blockquote>
<blockquote>
<p>अपसव्यं ततः कृत्वा सव्यं जान्व् आच्य भूतले ।</p>
</blockquote>
<blockquote>
<p>दर्भपाणिस् तु विधिना प्रेतान् संतर्पयेत् ततः ॥</p>
</blockquote>
<p>पुराणे ऽपि ।</p>
<blockquote>
<p>देवान् देवगणांश् चैव सुनीन् मुनिगणान् अपि ।</p>
</blockquote>
<blockquote>
<p>पितॄन् पितृगणांश् चैव नित्यं संतर्पयेत् ततः ॥</p>
</blockquote>
<p>मत्स्यपुराणे ऽपि ।</p>
<blockquote>
<p>देवा यक्षास् तथा नागा गन्धर्वाप्सरसो ऽसुराः ।</p>
</blockquote>
<blockquote>
<p>सर्पाः क्रूराः सुपर्णाश् च तरवो जम्भकाः खगाः ॥</p>
</blockquote>
<blockquote>
<p>वाय्वाधारा जलाधारास् तथैवाकाशगामिनः ।</p>
</blockquote>
<blockquote>
<p>निराधाराश् च ये जीवा ये च धर्मरतास् तथा ॥</p>
</blockquote>
<blockquote>
<p>तेषाम् आप्यायनायैतद् दीयते सलिलं मया ।</p>
</blockquote>
<blockquote>
<p>कृतोपवीति देवेभ्यो निवीती च भवेत् ततः ।</p>
</blockquote>
<blockquote>
<p>मनुष्यांस् तर्पयेद् भक्त्या ब्रह्मपुत्रान् ऋषींस् तथा ॥</p>
</blockquote>
<blockquote>
<p>सनकश् च सनन्दश् च तृतीयश् च सनातनः ।</p>
</blockquote>
<blockquote>
<p>कपिलश् चासुरिश् चैव वोढः पञ्चशिखस् तथा ॥</p>
</blockquote>
<blockquote>
<p>सर्वे ते तृप्तिम् आयान्तु मद्दत्तेनाम्बुनाखिलाः ।</p>
</blockquote>
<blockquote>
<p>मरीचिम् अत्रिम् अङ्गिरसं पुलस्त्यं पुलहं क्रतुम् ॥</p>
</blockquote>
<blockquote>
<p>प्रचेतसं वसिष्ठं च भृगुं नारदम् एव च ।</p>
</blockquote>
<blockquote>
<p>देवब्रह्मऋषीन् सर्वांस् तर्पयेद् अक्षतोदकैः ॥</p>
</blockquote>
<blockquote>
<p>अपसव्यं ततः कृत्वा सव्यं जान्व् आच्य भूतले ।</p>
</blockquote>
<blockquote>
<p>अग्निष्व् आत्तास् तथा सौम्या हविष्मन्तस् तथोष्मपाः ॥</p>
</blockquote>
<blockquote>
<p>पिनाकिनो बर्हिषदस् तथान्ये कामचारिणः ।</p>
</blockquote>
<blockquote>
<p>तर्पयेत् तान् पितॄन् भक्त्या सतिलोदकचन्दनैः ॥</p>
</blockquote>
<blockquote>
<p>दर्भपाणिस् तु विधिना प्रेतान् संतर्पयेत् ततः । इति ।</p>
</blockquote>
<p>योगयाज्ञवल्क्यो ऽपि ।</p>
<blockquote>
<p>ब्रह्माणं तर्पयेत् पूर्वं विष्णुं रुद्रं प्रजापतिम् ।</p>
</blockquote>
<blockquote>
<p>देवान् छन्दांसि वेदांश् च ऋषींश् चैव तपोधनान् ॥</p>
</blockquote>
<blockquote>
<p>आचार्यांश् चैव गन्धर्वान् आचार्यतनयांस् तथा ।</p>
</blockquote>
<blockquote>
<p>संवत्सरं सावयवं देवीर् अप्सरसस् तथा ॥</p>
</blockquote>
<blockquote>
<p>तथा देवानुगान् नागान् सागरान् पर्वतान् अपि ।</p>
</blockquote>
<blockquote>
<p>सरितो ऽथ मनुष्यांश् च यक्षान् रक्षांसि चैव हि ॥</p>
</blockquote>
<blockquote>
<p>पिशाचांश् च सुपर्णांश् च भूतान्य् अथ पशूंस् तथा ।</p>
</blockquote>
<blockquote>
<p>वनस्पतीन् औषधीश् च भूतग्रामं चतुर्विधम् ॥</p>
</blockquote>
<blockquote>
<p>सव्यं जानु ततो ऽन्वाच्य पाणिभ्यां दक्षिणामुखः ।</p>
</blockquote>
<blockquote>
<p>तल्लिङ्गैस् तर्पयेन् मन्त्रैः सर्वान् पितृगणांस् तथा ॥</p>
</blockquote>
<blockquote>
<p>मातामहांश् च सततं श्रद्धया तर्पयेद् बुधः ॥ इति ।</p>
</blockquote>
<p>अत्र ब्रह्मा तृप्यताम् इति प्रयोगः,</p>
<blockquote>
<p>अन्वारब्धेन सव्येन पाणिना दक्षिणेन तु ।</p>
</blockquote>
<blockquote>
<p>तृप्यताम् इति सेक्तव्यं नाम्ना तु प्रणवादिना ॥</p>
</blockquote>
<p>इति तेनैव देवतातर्पणानन्तरम् अभिधानात् । शौनको ऽपि ।</p>
<blockquote>
<p>अग्निर् विष्णुः प्रजापतिः ब्रह्मा वेदा देवा ऋषयः छन्दांसि ॐकारो ऽथ वष्ट्कारो व्याहृतयः सावित्री यज्ञा द्यावापृथिवी अनत्रिक्षम् अहोरात्राणि सांख्याः सिद्धाः समुद्रा नद्यो गिरयः क्षेत्रौषधिवनस्पतिगन्धर्वाप्सरसो नागा वयांसि गावः साध्या विप्रा यक्षा रक्षांसि भूतान्य् एवमन्तानि । अथ ऋषयः: शतर्चिनो मध्यमा गृत्समदो विश्वामित्रो वामदेवो ऽत्रिर् भरद्वाजो वसिष्ठः प्रगाधाः पावमान्यः क्षुद्रसूक्ता महासूक्ता इति । प्राचीनावीती: सुमन्तुजैमिनि-वैशम्पायनपैलसूत्रभाष्यभारतमहाभारतधर्माचार्याः, जानन्तिवाहविगार्ग्यगौतमशाकल्यवाभ्रव्यमाण्डव्यमाण्डूकेयाः, गर्गी वाचक्नवी वडवा प्राचिथेयी सुलभा मैत्रेयी कहोलं कौषीतकं महाकौषीतकं भरद्वाजं पैङ्गं सुयज्ञं सङ्ख्यायनं ऐतरेयं महैतरेयं बाष्कलं गार्ग्यं सुजातवक्त्रम् औदवाहिं महौदवाहिं सौजामिं शौनकम् आश्वलायनं ये चान्ये आचार्यास् ते सर्वे तृप्यन्त्व् इति प्रतिपूरुषं पित्रॄंस् तर्पयित्वा । इति ।</p>
</blockquote>
<p>अत्रापि पूर्ववद् अग्निस् तृप्यताम् इति प्रयोगः । अथ वा कूर्मपुरानोक्तम् ।</p>
<blockquote>
<p>ततः संतर्पयेद् देवान् ऋषीन् पितृगणांस् तथा ।</p>
</blockquote>
<blockquote>
<p>आदाव् ॐकारम् उच्चार्य नाम्नो ऽन्ते तर्पयामि च ॥ इति ।</p>
</blockquote>
<p>अथ वा स्मृत्यन्तरोक्तम् ।</p>
<blockquote>
<p>तृप्यन्त्व् इति समुच्चार्य तृप्यताम् इत्य् अथापि वा ।</p>
</blockquote>
<blockquote>
<p>विधिज्ञः प्रक्षिपेत् तोयं देवादीनाम् अशेषतः ॥ इति ।</p>
</blockquote>
<p>अत्र तर्पणीयेषु यथास्वशाखं व्यवस्था । अत एव सत्यव्रतः ।</p>
<blockquote>
<p>जप्त्वानेन विधानेन देवर्षिपितृतर्पणम् ।</p>
</blockquote>
<blockquote>
<p>स्वशाखाविहितं कुर्यात् स्नानाङ्गं पृथग् एव हि ॥</p>
</blockquote>
<p>यजुःशाखिनां तु काण्डानुक्रमण्यां काण्डर्षितर्पणम् उक्तम् ।</p>
<blockquote>
<p>अथ काण्डऋषीन् एतान् उद्काञ्जलिभिः शुचिः ।</p>
</blockquote>
<blockquote>
<p>अव्यग्रस् तर्पयेन् नित्यं मन्त्रैः पर्वाष्टमीषु च ॥ इति ।</p>
</blockquote>
<p>पितृतर्पणं प्रकृत्य पैठीनसिः ।</p>
<blockquote>
<p>अपसव्यं ततः कृत्वा स्थित्वा च पितृदिङ्मुखः ।</p>
</blockquote>
<blockquote>
<p>पितॄन् दिव्यान् अदिव्यांश् च पितृतीर्थेन तर्पयेत् ॥ इति ।</p>
</blockquote>
<p>दिव्या वस्वादयः । अदिव्याः स्वपित्रादयः । ते च द्विव्यास् तेनैव दर्शिताः ।</p>
<blockquote>
<p>ध्रुवो धरश् च सोमश् च आपश् चैवानिलो ऽनलः ।</p>
</blockquote>
<blockquote>
<p>प्रत्यूषश् च प्रभासश् च वसवो ऽष्टौ प्रकीर्तिताः ॥</p>
</blockquote>
<blockquote>
<p>अजैकपाद् अहिर्बुध्न्यो विरूपाक्षश् च रैवतः ।</p>
</blockquote>
<blockquote>
<p>हरश् च बहुरूपश् च त्र्यम्बकश् च सुरेश्वरः ॥</p>
</blockquote>
<blockquote>
<p>सावित्रश् च जयन्तश् च पित्नाकी चापराजितः ।</p>
</blockquote>
<blockquote>
<p>एते रुद्राः समाख्याता एकादश सुरोत्तमाः ॥</p>
</blockquote>
<blockquote>
<p>इन्द्रो धाता भगः पूषा मित्रो ऽथ वरुणो ऽर्यमा ।</p>
</blockquote>
<blockquote>
<p>अर्चिर् विवस्वान् त्वष्टा च सविता विष्णुर् एव च ॥</p>
</blockquote>
<blockquote>
<p>एते च द्वादशादित्या देवानां प्रवरा मताः ।</p>
</blockquote>
<blockquote>
<p>एते ऽथ दिव्याः पितरः पूज्याः सर्वे प्रयत्नतः ॥ इति ।</p>
</blockquote>
<p>अत्र ध्रुवाय नम इत्य् एवं प्रयोगः । अत एव योगयाज्ञवल्क्यः ।</p>
<blockquote>
<p>वसून् रुद्रांस् तथादित्यान् नमस्कारसमन्वितान् ।</p>
</blockquote>
<p>तर्पयेद् इति शेषः । ततः स्वपित्रादींस् तर्पयेत् । तत्र विशेषम् आह सत्यव्रतः ।</p>
<blockquote>
<p>अपसव्यं ततः कृत्वा सव्यं जान्व् आच्य भूतले ।</p>
</blockquote>
<blockquote>
<p>दर्भपाणिस् तु विधिना प्रेतान् संतर्पयेत् ततः ॥</p>
</blockquote>
<p>कात्यायनो ऽपि ।</p>
<blockquote>
<p>अथाद्भिस् तर्पयेद् देवान् सतिलाभिः प्तॄन् अपि ।</p>
</blockquote>
<blockquote>
<p>नमो ऽन्ते तर्पयामीति आदाव् ओम् इति च ब्रुवन् ॥</p>
</blockquote>
<p>पैठीनसिर् अपि ।</p>
<blockquote>
<p>सनामगोत्रग्रहणं पुरुषं पुरुषं प्रति ।</p>
</blockquote>
<blockquote>
<p>तिलोदकाञ्जलींस् त्रींस् त्रीन् उच्चैर् उच्चैर् विनिक्षिपेत् ॥</p>
</blockquote>
<p>योगयाज्ञवल्क्यो ऽपि ।</p>
<blockquote>
<p>दक्षिणे पितृतीर्थेन जलं सिञ्चेद् यथाविधि ।</p>
</blockquote>
<blockquote>
<p>दक्षिणेनैव गृह्णीयात् पितृतीर्थं समाहितः ॥</p>
</blockquote>
<blockquote>
<p>सवर्णेभ्यो ऽञ्जलिर् देयो वासवर्णेभ्य एव च ।</p>
</blockquote>
<blockquote>
<p>नामगोत्रस्वधकारैस् तर्पयेद् अनुपूर्वशः ॥ इति ।</p>
</blockquote>
<p>नामादिग्रहणे विशेषम् आह बोधायनः ।</p>
<blockquote>
<p>शर्मान्तं ब्राह्मणस्योक्तं वर्मान्तं क्षत्रियस्य तु ।</p>
</blockquote>
<blockquote>
<p>गुप्तान्तं चैव वैश्यस्य दासान्तं शूद्रजन्मनः ॥</p>
</blockquote>
<blockquote>
<p>चतुर्णाम् अपि वर्णानां पितॄणां पितृगोत्रतः ।</p>
</blockquote>
<blockquote>
<p>पितृगोत्रं कुमारीणाम् ऊढानां भर्तृगोरतः ॥</p>
</blockquote>
<p>एवं चैवं प्रयोगो भवति — ओम् पितॄन् श्रीवत्सगोरान् विष्णुशर्मनः स्वधा नमस् तर्पयामीति । एवं पितामहादींश् च तर्पयेत् । एवम् एकैकस्याञ्जलित्रयप्रसेकः । ततो मातॄश् श्रीवत्सगोत्रा गङ्गा दायीः स्वधा नमस् तर्पयामीति । एवं पितामहीप्रपितामह्यौ । ततो मातामहादीनाम् । तद् उक्तं सत्यव्रतेन ।</p>
<blockquote>
<p>पितृभ्यः प्रत्यहं दद्यात् ततो मातृभ्य एव च ।</p>
</blockquote>
<blockquote>
<p>ततो मातामहादीनां पितृव्यस्य सुतस्य च ॥</p>
</blockquote>
<p>बोधायनो ऽपि ।</p>
<blockquote>
<p>प्राचीनावीती — ओम् पितॄन् स्वधा नमस् तर्पयामि । पितामहान् स्वधा नमस् त- । मातॄः स्वधा नमस् त- । पितामहीः स्वधा नमस् त- । प्रपितामहीः स्वधा नमस् त- । मातामहान् स्वधा नमस् त- । मातुः पितामहान् स्वधा नमस् त- । मातुः प्रपितामहान् स्वधा नमस् त- । मातामहीः स्वधा नमस् त- । मातुः पितामहीः स्वधा नमस् त- । मातुः प्रपितामहीः स्वधा नमस् त- । ओम् आचार्यान् स्वधा नमस् त- । आचार्यपत्नीः स्वधा नमस् त- । गुरून् स्वधा नमस् त- । गुरुपत्नीः स्वधा नमस् त- । सखीन् स्वधा नमस् त- । सखिपत्नीः स्वधा नमस् त- । ज्ञातीन् स्वधा नमस् त- । ज्ञातिपत्नीः स्वधा नमस् त- । अमात्यान् स्वधा नमस् त- । अमात्यपत्नीः स्वधा नमस् त- । सर्वान् स्वधा नमस् तर्पयामि ।</p>
</blockquote>
<p>अत्र सर्वत्र नामगोत्राद्यनुसंधेयम् । उक्तम् अत्र योगयाज्ञवल्क्येन ।</p>
<blockquote>
<p>तल्लिङ्गैस् तर्पयेन् मन्त्रैः सर्वान् पितृगणांस् तथा ।</p>
</blockquote>
<p>ते च मन्त्रा तेनैव दर्शिताः ।</p>
<blockquote>
<p>उदीरताम् अङ्गिरस आयन्त्व् इत्य् ऊर्जम् इत्य् अपि ।</p>
</blockquote>
<blockquote>
<p>पितृभ्य इति ये चेह मधु वाता इति तृचम् ॥</p>
</blockquote>
<blockquote>
<p>पितॄन् ध्यायन् प्रसिञ्चेद् वै जपेन् मन्त्रान् यथाक्रमम् ।</p>
</blockquote>
<blockquote>
<p>तृप्यध्वम् इति च त्रिर् वै ततः प्राञ्जलिर् आनतः ॥</p>
</blockquote>
<blockquote>
<p>नमो व इत्य् उक्त्वा वै ततो मातामहान् अपि ।</p>
</blockquote>
<blockquote>
<p>तर्पयेद् आनृशंस्यार्थं धर्मं परमम् आस्थितः ॥ इति ।</p>
</blockquote>
<p>अस्यार्थः: उदीरताम् इति मन्त्रान्ते पितरो ऽमुकगोत्रा अमुकशर्माणस् तृप्यध्वं स्वधेति प्रथमं तिलोदकाञ्जलिं निनयेत् । एवम् अङ्गिरस आयन्तु न इति द्वितीयतृतीयमन्त्रान्ते ऽपि । तत ऊर्जं वहन्तीः, पितृभ्यः स्वधाविभ्यो, ये चेह पितरः इत्य् एकैकमन्त्रान्ते पितामहा अनुकगोत्रा अमुकशर्माणस् तृप्यध्वं स्वधेति पृथक् पृथग् अञ्जलिं दद्यात् । तत एवम् &ldquo;मधु वाताः&rdquo; इत्य् एकैकमन्त्रान्ते प्रपितामहस्य । एवं मातामहादिष्व् अपि । मन्त्रस् तु &ldquo;नमो वः&rdquo; इत्य् एक एव पुनः पुनर् आवर्तते । मातृप्रभृतीनां तु नामादिभिर् एव दद्याद् इत्य् एवं कैश्चिद् व्याख्यातम् । जीवपितृकस्य तु विशेषम् आह योगयाज्ञवल्क्यः ।</p>
<blockquote>
<p>कव्यवाहो ऽनलः सोमो यमश् चैवार्यमा तथा ।</p>
</blockquote>
<blockquote>
<p>अग्निष्वात्ताः सोमपाश् च तथा बर्हिषदो ऽपि च ॥</p>
</blockquote>
<blockquote>
<p>यदि स्याज् जीवपितृक एतान् विद्यात् ततः पितॄन् ।</p>
</blockquote>
<blockquote>
<p>येभ्यो वापि पिता दद्यात् तेभ्यो वापि प्रदापयेत् ।</p>
</blockquote>
<blockquote>
<p>एतांश् चैव प्रमीतांश् च प्रमीतपितृको द्विजः ॥</p>
</blockquote>
<p>अत्र कव्यवाहं अत्पयामीति प्रयोगः, &ldquo;नामान्ते तर्पयामि च&rdquo; इति स्मरणात् । अत्र पुराणम् ।</p>
<blockquote>
<p>प्रेतेभ्यश् च पृथग् दद्यान् मनसा तत्पदं स्मरन् ।</p>
</blockquote>
<blockquote>
<p>आत्मनो ऽपि जलं दद्याद् इति द्वैपायनो ऽब्रवीत् ॥</p>
</blockquote>
<p>अत्रावसानाञ्जलिम् आह कात्यायनः: &ldquo;पितृवंश्या मातृवंश्या ये चान्ये मत्त उदकम् अर्हन्ति तांस् तर्पयामीत्य् अवसानाञ्जलिः&rdquo; इति । तत काम्योदकं दद्यात् । विष्णुपुराणे ।</p>
<blockquote>
<p>इदं वापि जपेद् अप्सु दद्याद् आत्मेच्छया नृप ।</p>
</blockquote>
<blockquote>
<p>उपकाराय भूतानां कृतदेवादितर्पणः ॥</p>
</blockquote>
<blockquote>
<p>देवासुरास् तथा यक्षा गन्धर्वोरगराक्षसाः ।</p>
</blockquote>
<blockquote>
<p>पिशाचा गुह्यकाः सिद्धाः कूश्माण्डास् तरवः खगाः ॥</p>
</blockquote>
<blockquote>
<p>जलेचरा भूनिलया वाय्वाधाराश् च जन्तवः ।</p>
</blockquote>
<blockquote>
<p>तृप्तिम् एतेन यान्त्व् आशु मद्दत्तेनाम्बुनाखिलाः ॥</p>
</blockquote>
<blockquote>
<p>नरकेषु समस्तेषु यातनासु च ये स्थिताः ।</p>
</blockquote>
<blockquote>
<p>तेषाम् आप्यायनायैतद् दीयते सलिलं मया ॥</p>
</blockquote>
<blockquote>
<p>ये ऽवान्धवा वान्धवा ये ये ऽन्यजन्मनि बान्धवाः ।</p>
</blockquote>
<blockquote>
<p>ते तृप्तिम् अखिला यान्तु ये चास्मत्तो ऽम्बुकाङ्क्षिणः ॥</p>
</blockquote>
<p>पुराणे ऽपि ।</p>
<blockquote>
<p>यत्र क्वचन संस्थनां (?) क्षुत्तृष्णोपहतात्मनाम् ।</p>
</blockquote>
<blockquote>
<p>तेषां हि दत्तम् अक्षय्यम् इदम् अस्तु तिलोदकम् ॥</p>
</blockquote>
<blockquote>
<p>ये मत्कुले लुप्तपिण्डाः पुत्रदारविवर्जिताः ।</p>
</blockquote>
<blockquote>
<p>तेषां हि दत्तम् अक्षय्यम् इदम् अस्तु तिलोदकम् ॥</p>
</blockquote>
<blockquote>
<p>मातृवंश्या मृता ये च पितृवंश्यास् तथैव च ।</p>
</blockquote>
<blockquote>
<p>तेषां हि दत्तम् अक्षय्यम् इदम् अस्तु तिलोदकम् ॥ इति ।</p>
</blockquote>
<p>श्रीविष्णुपुराणे तु विस्तारासमर्थस्य संक्षेपतर्पणम् उक्तम् ।</p>
<blockquote>
<p>आब्रह्मस्तम्बपर्यन्तं जगत् तृप्यत्व् इति ब्रुवन् ।</p>
</blockquote>
<blockquote>
<p>क्षिपेत् पयो ऽञ्जलींस् त्रींस् तु कुर्वन् संक्षेपतर्पणम् ॥</p>
</blockquote>
<p>एवं कुर्वतः फलम् आह शङ्खः ।</p>
<blockquote>
<p>स्नातः संतर्पणं कृत्वा पितॄणां तु तिलाम्भसा ।</p>
</blockquote>
<blockquote>
<p>पितृलोकम् अवाप्नोति प्रीणाति च तथा पितॄन् ॥</p>
</blockquote>
<p>पुराणे ऽपि ।</p>
<blockquote>
<p>एवं यः सर्वभूतानि तर्पयेद् अन्वहं द्विजः ।</p>
</blockquote>
<blockquote>
<p>स गच्छेत् परमं स्थानं तेजोमूर्तिम् अनामयम् ॥ इति ।</p>
</blockquote>
<p>तथाकरणे ऽपि दोषस् तत्रैव दर्शितः ।</p>
<blockquote>
<p>देवताश् च मुनींश् चैव पितॄन् वै यो न तर्पयेत् ।</p>
</blockquote>
<blockquote>
<p>देवादीनाम् ऋणी भूत्वा नरकं स व्रजत्य् अधः ॥</p>
</blockquote>
<p>योगयाज्ञवल्क्यो ऽपि ।</p>
<blockquote>
<p>नास्तिक्यभावाद्यस् तांस् तु न तर्पयति वै पितॄन् ।</p>
</blockquote>
<blockquote>
<p>पिबन्ति देहनिःस्रावं पितरो ऽस्य जलार्थिनः ॥ इति ।</p>
</blockquote>
<p>देहनिःस्रावं रुधिरम् । कात्यायनो ऽपि ।</p>
<blockquote>
<p>छायां यथेच्छेच्छरदातपार्तः पयः पिपासुःक्षुधितो ऽलम् अन्नम् ।</p>
</blockquote>
<blockquote>
<p>बालो जनित्रीं जननी च बालं योषित् पुमांसं पुरुषश् च योषाम् ॥</p>
</blockquote>
<blockquote>
<p>तथा सर्वाणि भूतानि स्थावराणि चराणि च ।</p>
</blockquote>
<blockquote>
<p>विप्राद् उदकम् इच्छन्ति सर्वे ऽभ्युदयकाङ्क्षिणः ॥</p>
</blockquote>
<blockquote>
<p>तस्मात् सदैव कर्तव्यम् अकुर्वन् महतैनसा ।</p>
</blockquote>
<blockquote>
<p>युज्यते ब्राह्मणः कुर्वन् विश्वम् एतद् बिभर्ति हि ॥</p>
</blockquote>
<p>तत्र पितृगाधाम् आह यमः ।</p>
<blockquote>
<p>अपि नस्खकुले (?) भूयाद् यो नो दद्याज् जलाञ्जलिम् ।</p>
</blockquote>
<blockquote>
<p>नदीषु बहुतोयासु शीतलासु विशेषतः ॥ इति ।</p>
</blockquote>
<p>विष्णुर् अपि ।</p>
<blockquote>
<p>कुले ऽस्माकं स जन्तुः स्याद् यो नो दद्याज् जलाञ्जलिम् ।</p>
</blockquote>
<blockquote>
<p>नदीषु बहुतोयासु शीतलासु विशेषतः ॥ इति ।</p>
</blockquote>
<p>अत एव हारीतः न स्रवन्तीर् वृथातिक्रामेद् एवं ह्य् आह ।</p>
<blockquote>
<p>देवाश् च पितरश् चैव काङ्क्षन्ति सलिलाञ्जलिम् ।</p>
</blockquote>
<blockquote>
<p>अदत्ते तु निराशास्ते प्रयान्ति हि यमालयम् ॥</p>
</blockquote>
<p>अत्र योगयाज्ञवल्क्यः ।</p>
<blockquote>
<p>यावद् देवान् ऋषींश् चैव पितॄंश् चापि न तर्पयेत् ।</p>
</blockquote>
<blockquote>
<p>तावन् न पीडयेद् वस्त्रं यो न स्नातो भवेद् द्विजः ॥</p>
</blockquote>
<blockquote>
<p>निष्पीडयति यो वस्त्रं स्नानवस्त्रम् अतर्पिते ।</p>
</blockquote>
<blockquote>
<p>निराशाः पितरो यान्ति शापं दत्वा सुदारुणम् ॥ इति ।</p>
</blockquote>
<p>अतस् तर्पणानन्तरं निष्पीषयेद् इति भावः । अत्र विशेषः स्मृत्यन्तरे दर्शितः ।</p>
<blockquote>
<p>वस्त्रनिष्पीडितं तोयं श्राद्धे चोच्छिष्टभोजनम् ।</p>
</blockquote>
<blockquote>
<p>भागधेयं श्रुतिः प्राह तस्मान् निष्पीडयेत् स्थले ॥ इति ।</p>
</blockquote>
<p>निष्पीडनानन्तरं योगयाज्ञवल्क्यः ।</p>
<blockquote>
<p>निष्पीड्य स्नानवस्त्रं तु आचम्य प्रयतः शुचिः ।</p>
</blockquote>
<blockquote>
<p>देवानाम् अर्चनं कुर्याद् ब्रह्मादीनाम् अमत्सरः ॥ इति ।</p>
</blockquote>
<p>आचम्य सूर्यायार्घ्यं दत्वेति शेषः । तथा च विष्णुपुराणम् ।</p>
<blockquote>
<p>दत्वा काम्योदकं सम्यग् एतेभ्यः श्रद्धयान्वितः ।</p>
</blockquote>
<blockquote>
<p>आचम्य च ततो दद्यात् सूर्याय सलिलाञ्जलिम् ॥ इति ।</p>
</blockquote>
<p>अत्र विशेषो नृसिंहपुराणे दर्शितः ।</p>
<blockquote>
<p>ततो ऽर्घ्यं भानवे दद्यात् तिलपुष्पजलान्वितम् ।</p>
</blockquote>
<blockquote>
<p>उत्थाप्य मूर्धपर्यन्तं हंसः शुचिषद् उच्चरन् ॥</p>
</blockquote>
<blockquote>
<p>जले देवं नमस्कृत्य ततो गच्छेद् गृहं बुधः ।</p>
</blockquote>
<blockquote>
<p>पौरुषेण च सूक्तेन ततो विष्णुं समर्चयेत् ॥ इति ।</p>
</blockquote>
<p>गृहं गच्छेद् अभ्युक्षणम् आदायेति शेषः,</p>
<blockquote>
<p>त्रिसंध्यं वाग्यतो वारि गुप्तम् आहृत्य शोधयेत् ।</p>
</blockquote>
<blockquote>
<p>होमोपहारभूगेह (?) द्रव्यात्मपरिचारकान् ॥</p>
</blockquote>
<p>इति गर्गस्मरणात् ॥</p>
<p><strong>इति स्मृतिचन्द्रिकायां तर्पणनिर्णयः</strong></p>
<h2 id="यमतरपणम">यमतर्पणम्</h2>
<p><strong>अथ यमतर्पणम्</strong></p>
<p>तत्र स्कन्दपुराणे ।</p>
<blockquote>
<p>कृष्णपक्षचतुर्दश्याम् अङ्गारकदिनं यदा ।</p>
</blockquote>
<blockquote>
<p>तदा स्नात्वा शुभे तोये तर्पयेद् यमनामभिः ॥ इति ।</p>
</blockquote>
<p>तानि नामानि वृद्धमनुना दर्सितानि ।</p>
<blockquote>
<p>यां कांचित् सरितं प्राप्य कृष्णपक्षे चतुर्दशीम् ।</p>
</blockquote>
<blockquote>
<p>यमुनां च विशेषेण नियतो नियतेन्द्रियः ॥</p>
</blockquote>
<blockquote>
<p>यमाय धर्मराजाय मृत्यवे चान्तकाय च ।</p>
</blockquote>
<blockquote>
<p>वैवस्वताय कालाय सर्वभूतक्षयाय च ॥</p>
</blockquote>
<blockquote>
<p>औदुम्बराय दध्नाय नीलाय परमेष्ठिने ।</p>
</blockquote>
<blockquote>
<p>वृकोदराय चित्राय चित्रगुप्ताय ते नमः ॥ इति ।</p>
</blockquote>
<p>तर्पयेद् इति शेषः । अत्र यमाय नम इत्य् एवं प्रयोगः । कृष्णत्रयोदश्यां चतुर्दश्यां वा,</p>
<blockquote>
<p>&ldquo;यमाय धर्मराजाय मृत्यवे चान्तकाय च ।</p>
</blockquote>
<blockquote>
<p>वैवस्वताय कालाय सर्वभूतक्षयाय च ।</p>
</blockquote>
<p>एभिः सप्तभिर् नमस्कारमन्त्रैः सप्तोदकाञ्जलीन् दद्यात् सर्वपापैः प्रमुच्यते&rdquo; इति गद्यव्यासस्मरणात् । अत्र विशेषम् आह वृद्धमनुः ।</p>
<blockquote>
<p>एकैकस्य तिलैर् मिश्रांस् त्रींस् त्रीन् कृत्वा जलाञ्जलीन् ।</p>
</blockquote>
<blockquote>
<p>यावज्जन्मकृतं पापं तत्क्षणाद् एव नश्यति ॥</p>
</blockquote>
<p>स्कन्दपुराणे ।</p>
<blockquote>
<p>दक्षिणाभिमुखो भूत्वा निलैः स्वयं समाहितः ।</p>
</blockquote>
<blockquote>
<p>देवतीर्थेन देवत्वात् तिलैः प्रेताधिपाय च ॥</p>
</blockquote>
<p>एवं कुर्वतः फलम् आह वृद्धमनुः ।</p>
<blockquote>
<p>इहजन्मकृतं पापम् अन्यजन्मकृतं च यत् ।</p>
</blockquote>
<blockquote>
<p>अङ्गारकचतुर्दश्यां तर्पयंस् तद् व्यपोहति ॥</p>
</blockquote>
<p>यमो ऽपि ।</p>
<blockquote>
<p>यत्र क्वचन नद्यां हि स्नात्वा कृष्णचतुर्दशीम् ।</p>
</blockquote>
<blockquote>
<p>संतर्प्य धर्मराजं च मुच्यते सर्वकिल्बिषैः ॥ इति ।</p>
</blockquote>
<p><strong>इति स्मृतिचन्द्रिकायां यमतर्पणम्</strong></p>
<p><strong>भीष्मतर्पणम्</strong></p>
<p>अथ माधशुक्लाष्टम्यां भीष्मतर्पणं स्मरन्ति । तथा च पुराणम् ।</p>
<blockquote>
<p>शुक्लाष्टम्यां तु माघस्य दद्याद् भीष्माय यो ऽञ्जलिम् ।</p>
</blockquote>
<blockquote>
<p>संवत्सरकृतं पापं तत्क्षणाद् एव नश्यति ॥</p>
</blockquote>
<p>तत्रायं मन्त्रः ।</p>
<blockquote>
<p>वैयाघ्रपादगोत्राय सङ्कृतिप्रवराय च ।</p>
</blockquote>
<blockquote>
<p>गङ्गापुत्राय भीष्माय प्रदास्ये ऽहं तिलोदकम् ।</p>
</blockquote>
<blockquote>
<p>अपुत्राय ददाम्य् एतत् सलिलं भीष्मवर्मणे ॥ इति ।</p>
</blockquote>
<p><strong>इति स्मृतिचन्द्रिकायां भीष्मतर्पणविधिः</strong></p>
<h2 id="दवतरचनम">देवतार्चनम्</h2>
<p><strong>अथ देवतार्चनम्</strong></p>
<p>तत्र हारीतः ।</p>
<blockquote>
<p>कुर्वीत देवतापूजां जपयज्ञाद् अनन्तरम् ।</p>
</blockquote>
<blockquote>
<p>स्थण्डिले प्रतिमायां वा जले ऽग्नौ हृदये ऽपि वा ॥</p>
</blockquote>
<p>जपयज्ञो ब्रह्मयज्ञः । अत्र ब्रह्मयज्ञं प्रकृत्य,</p>
<blockquote>
<p>जपयज्ञस्य सिद्ध्यर्थं विद्याम् आध्यात्मिकीं जपेत् ।</p>
</blockquote>
<p>इति याज्ञवल्क्यस्मरणात् । मरीचिर् अपि ।</p>
<blockquote>
<p>विधाय देवतापूजां प्रातर्होमाद् अनन्तरम् ।</p>
</blockquote>
<blockquote>
<p>स्थण्डिले प्रतिमायां वा वह्नौ वा हृदयाम्बुजे ॥</p>
</blockquote>
<p>नृसिंहपुराणे ऽपि ।</p>
<blockquote>
<p>जले देवं नमस्कृत्य ततो गच्छेद् गृहं बुधः ।</p>
</blockquote>
<blockquote>
<p>पौरुषेण तु सूक्तेन ततो विष्णुं समर्चयेत् ॥ इति ।</p>
</blockquote>
<p>अत्रैषां विकल्पो वेदितव्यः । अत्र योगयाज्ञवल्क्यः ।</p>
<blockquote>
<p>अङ्गुष्ठे चैव गोविन्दं तु महीधरम् ।</p>
</blockquote>
<blockquote>
<p>मध्यमायां हृषीकेशम् अनामिकायां त्रिविक्रमम् ॥</p>
</blockquote>
<blockquote>
<p>कनिष्ठायां न्यसेद् विष्णुं हस्तमध्ये च माधवम् ।</p>
</blockquote>
<blockquote>
<p>अग्नौ हुतं च दत्तं च देवतार्चनम् एव च ॥</p>
</blockquote>
<blockquote>
<p>हस्तन्यासप्रभावेन सर्वं भवति चाक्षयम् ॥ इति ।</p>
</blockquote>
<p>तच् चार्चनं नारदेनोक्तम् ।</p>
<blockquote>
<p>इमम् अर्थं पुरा पृष्टो नारदो भगवान् ऋषिः ।</p>
</blockquote>
<blockquote>
<p>नरनारायणाभ्यां च तैर् मुनीन्द्रश् च संगतैः ॥</p>
</blockquote>
<blockquote>
<p>नारायणार्चनविधिं श्रोतुं नो वक्तुम् अर्हसि ।</p>
</blockquote>
<blockquote>
<p>धर्मार्थकामापवर्गान् येन प्राप्नोति पुष्कलान् ॥</p>
</blockquote>
<blockquote>
<p>श्रुत्वैतत् स चिरं ध्यात्वा सस्मार च पुरातनम् ।</p>
</blockquote>
<blockquote>
<p>क्षीराब्धौ यच् छ्रुतं पूर्वं पुष्कराक्षमुखाच् च्युतम् ॥</p>
</blockquote>
<blockquote>
<p>शृण्वन्तु मुनयः सम्यक् पुरुषोत्तमपूजनम् ।</p>
</blockquote>
<blockquote>
<p>यत् कृत्वा मुनयः सर्वे ब्रह्म निर्वाणम् आप्नुयुः ॥</p>
</blockquote>
<blockquote>
<p>स्नात्वा यथोक्तविधिना प्राङ्मुखः शुद्धमानसः ।</p>
</blockquote>
<blockquote>
<p>स्वशाखोक्तक्रियां कृत्वा हुत्वा चैवादिहोत्रकम् ॥</p>
</blockquote>
<blockquote>
<p>कुर्याद् आराधनं विष्णोर् देवदेवस्य चक्रिणः ।</p>
</blockquote>
<blockquote>
<p>अप्स्व् अग्नौ हृदये सूर्ये स्थण्डिले प्रतिमासु च ॥</p>
</blockquote>
<blockquote>
<p>षट्स्व् एतेषु हरेः सम्यग् अर्चनं मुनिभिः स्मृतम् ।</p>
</blockquote>
<blockquote>
<p>अग्नौ क्रियावतां देवो दिवि देवो मनीषिणाम् ॥</p>
</blockquote>
<blockquote>
<p>प्रतिमास्व् अल्पबुद्धीनां योगिनां हृदये हरिः ।</p>
</blockquote>
<blockquote>
<p>आपो ह्य् आयतनं तस्य तस्मात् तासु सदा हरिः ॥</p>
</blockquote>
<blockquote>
<p>आपो ह्य् आयतनं तस्य तस्मात् तासु सदा हरिः ।</p>
</blockquote>
<blockquote>
<p>तस्य सर्वगतत्वाच् च स्थण्डिले भावितात्मनाम् ॥</p>
</blockquote>
<blockquote>
<p>ऋग्वेदे पौरुषं सूक्तम् अर्चितं गुह्यम् उत्तमम् ।</p>
</blockquote>
<blockquote>
<p>आनुष्टुभस्य सूक्तस्य त्रिष्टुबन्तस्य देवता ॥</p>
</blockquote>
<blockquote>
<p>पुरुषो यो जगद्बीजम् ऋषिर् नारायणः स्मृतः ।</p>
</blockquote>
<blockquote>
<p>प्रथमां विन्यसेद् वामे द्वितीयां दक्षिणे करे ॥</p>
</blockquote>
<blockquote>
<p>तृतीयां वामपादे तु चतुर्थी दक्षिणे तथा ।</p>
</blockquote>
<blockquote>
<p>पञ्चमीं वामजङ्घायां दक्षिणस्यां तथोत्तराम् ॥</p>
</blockquote>
<blockquote>
<p>सप्तमीं वामकट्यां तु दक्षिणस्यां तथाष्टमीम् ।</p>
</blockquote>
<blockquote>
<p>नवमीं नाभिमध्ये तु दशमीं हृदि विन्यसेत् ॥</p>
</blockquote>
<blockquote>
<p>एकादशीं कण्ठदेशे द्वादशीं वामबाहुके ।</p>
</blockquote>
<blockquote>
<p>त्रयोदशीं दक्षिणे तु आस्यदेशे चतुर्दशीम् ॥</p>
</blockquote>
<blockquote>
<p>अक्ष्णोः पञ्चदशीं न्यस्य षोडशीं मूर्ध्नि विन्यसेत् ।</p>
</blockquote>
<blockquote>
<p>यथात्मनि तथा देवे न्यासकर्म समाचरेत् ॥</p>
</blockquote>
<blockquote>
<p>एवं न्यासं तु कृत्वादौ पश्चाद् देवस्य पूजनम् ।</p>
</blockquote>
<blockquote>
<p>गन्धमाल्यैः सुरभिभिर् आत्मानं चार्चयेद् बुधः ॥</p>
</blockquote>
<blockquote>
<p>ततः पीतं समाराध्य गन्धपुष्पाक्षतैः शुभैः ।</p>
</blockquote>
<blockquote>
<p>आद्ययावहयेद् देवम् ऋचा तु पुरुषोत्तमम् ॥</p>
</blockquote>
<blockquote>
<p>द्वितीययासनं दद्यात् पाद्यं चैव तृतीयया ।</p>
</blockquote>
<blockquote>
<p>चतुर्थ्यार्घ्यं प्रदातव्यं पञ्चम्याचमनीयकम् ॥</p>
</blockquote>
<blockquote>
<p>षष्ठ्या स्नानं प्रकुर्वीत सप्तम्या वस्त्रम् एव च ।</p>
</blockquote>
<blockquote>
<p>यज्ञोपवीतम् अष्टम्या नवम्या गन्धम् एव च ॥</p>
</blockquote>
<blockquote>
<p>दशम्या पुष्पदानं स्याद् एकादश्या तु धूपकम् ।</p>
</blockquote>
<blockquote>
<p>द्वादश्या च तथा दीपं त्रयोदश्या चरुं तथा ॥</p>
</blockquote>
<blockquote>
<p>चतुर्दश्या नमस्कारं पञ्चदश्या प्रदक्षिणम् ।</p>
</blockquote>
<blockquote>
<p>षोडश्योद्वासनं कुर्याच् छेषकर्माणि पूर्ववत् ॥</p>
</blockquote>
<blockquote>
<p>स्नाने वस्त्रोपवीते च चरावाचमनीयकम् ।</p>
</blockquote>
<blockquote>
<p>हुत्वा षोडशभिर् मन्त्रैः षोडशान्तास्य चाहुतिः ॥</p>
</blockquote>
<blockquote>
<p>शेषं निवेदयेत् तस्मै दद्याद् आचमनं ततः ।</p>
</blockquote>
<blockquote>
<p>ततः षोडशभिर् मन्त्रैर् दद्यात् पुष्पाणि षोडश ॥</p>
</blockquote>
<blockquote>
<p>तच् च सर्वं जपेद् भूयः पौरुषं सूक्तम् उत्तमम् ।</p>
</blockquote>
<blockquote>
<p>ततः प्रकक्षिणं कृत्वा नारायणम् अनामयम् ॥</p>
</blockquote>
<blockquote>
<p>शङ्खचक्रगदापाणिं ध्यात्वा विष्णुं समर्चयेत् ।</p>
</blockquote>
<blockquote>
<p>षण्मासात् सिद्धिम् आप्नोति एवम् एव समर्चयन् ॥</p>
</blockquote>
<blockquote>
<p>संवत्सरेण तेनैव सायुज्यम् अधिगच्छति ।</p>
</blockquote>
<blockquote>
<p>ध्येयः सदा सवितृमण्डलमध्यवर्ती नारायणः सरसिजासनसंनिविष्टः ।</p>
</blockquote>
<blockquote>
<p>केयूरवान् मकरकुण्डलवान् किरीटी हारी हिरण्मयवपुर् धृतशङ्खचक्रः ॥</p>
</blockquote>
<p>कूर्मपुराणे ऽपि ।</p>
<blockquote>
<p>न विष्ण्वाराधनात् पुण्यं विद्यते कर्म वैदिकम् ।</p>
</blockquote>
<blockquote>
<p>तस्माद् अनादिमध्यान्तं नित्यम् आराधयेद् धरिम् ॥</p>
</blockquote>
<blockquote>
<p>तद् विष्णोर् इति मन्त्रेण सूक्तेन पुरुषेण वा ।</p>
</blockquote>
<blockquote>
<p>नैताभ्यां सदृशो मन्त्रो वेदेषूक्तश् चतुर्ष्व् अपि ॥</p>
</blockquote>
<blockquote>
<p>अथ वा देवम् ईशानं भगवन्तं सनातनम् ।</p>
</blockquote>
<blockquote>
<p>आराधयेन् महादेवं भावपूतो महेश्वरम् ॥</p>
</blockquote>
<blockquote>
<p>मन्त्रेण रुद्रगायत्र्या प्रणवेनाथ वा पुनः ।</p>
</blockquote>
<blockquote>
<p>ईशानेनाथ वा रुद्रैस् त्र्यम्बकेण समाहितः ॥</p>
</blockquote>
<blockquote>
<p>तथ्ॐ नमः शिवायेति मन्त्रेणानेन वा जपेत् ॥ इति ।</p>
</blockquote>
<p>बोधायनो ऽपि ।</p>
<blockquote>
<p>अथातो महापुरुषस्याहर् अहः परिचर्याविधिं व्याख्यास्यामः । स्नातः शुचिः शुचौ देशे गोमयेनोपलिप्य देवस्य प्रतिकृतिं कृत्वाक्षतगन्धपुष्पैर् यथालाभम् अर्चयित्वा सह पुष्पोदकेन महापुरुषम् आवाहयेत् — ॐ भूः पुरुषम् आवाहयामि, ॐ भुवः पुरुषं आवाहयामि, ॐ सुवः पुरुषं आवाहयामि, ॐ भूर् भुवः सुवः पुरुषम् आवाहयामि, इत्य् आवाह्य आयातु भगवान् महापुरुष इति । अथ स्वागतेनाभिनन्दयति स्वागतम् अनु चागतं भगवते महापुरुषायैतद् आसनम् उपकॢप्तम् अत्रास्तां भगवान् महापुरुष इति । अत्र कूर्चं ददाति । भगवतो ऽयं कूर्चो दर्भमयस् त्रिवृद्धरितः सुवर्नस् तं जुषस्वेति । अत्र स्नानादि कल्पयति अग्रतः शङ्खाय कल्पयामि चक्राय कल्पयामि दक्षिणतो गदायै कल्पयामि वनमालायै कल्पयामि पश्चिमतः श्रीवत्साय कल्पयामि गरुत्मते कल्पयामि उत्तरतः श्रियै कल्पयामि सरस्वत्यै कल्पयामि पुष्ट्यै कल्पयामि तुष्ट्यै कल्पयामीति । अथ सावित्र्या पात्रम् अद्भिः प्रक्षाल्य तिरःपवित्रम् अप आनीय पुनस् तेनैवापो ऽभिमन्त्र्य सपवित्रेणादित्यं दर्शयेत् ओम् इत्य् आतमितोः । तासाम् &ldquo;त्रीणि पदा विचक्रमे&rdquo; इति पद्यं ददाति । अथ व्याहृतिभिः निर्माल्यं व्यपोह्य &ldquo;इदं विष्णुर् विचक्रमे&rdquo; इत्य् अर्घ्यं दद्यात् । &ldquo;दिवो वा विष्णो&rdquo; इत्य् आचमनीयम् । अथैनं स्नापयति &ldquo;आपो हिष्ठा मयोभुवः&rdquo; इति तिसृभिः, &ldquo;हिरण्यवर्णाः शुचयः पावकाः&rdquo; इति चतसृभिः, &ldquo;पवमानः सुवर्जनः&rdquo; इत्य् एतेननुवाकेन, ब्रह्मजज्ञानं वामदेव्यर्चा यजुःपवित्रेणेति । अथाद्भिस् तर्पयति — केशवं तर्पयामि नारायणं माधवं गोविन्दं विष्णुं मधुसूदनं त्रिविक्रमं वामनं श्रीधरं हृषीकेशं पद्मनाभं दामोदरं तर्पयामीति । दैवतानि वस्त्रयज्ञोपविताचमनीयानि उदकेन व्याहृतिभिर् दत्वा व्याहृतिभिः प्रदक्षिणम् उदकं परिषिच्य प्रणवेन वासो ददाति सावित्र्या यज्ञोपवीतम्, &ldquo;इदं विष्णुः&rdquo; इत्य् अचमनीयम्, &ldquo;गन्धद्वाराम्&rdquo; इति गन्धम्, &ldquo;इरावती&rdquo; इत्य् अक्षतम्, &ldquo;तद् विष्णोः&rdquo; इति पुष्पम्, सवित्र्या धूपम्, &ldquo;उद्दीप्यस्व&rdquo; इति दीपम्, &ldquo;देवस्य त्वा सवितुः प्रसवे ऽश्विनोर् बाहुभ्यां पूष्णो हस्ताभ्यां भगवते महापुरुषाय जुष्टं चरुं निवेदयामि&rdquo; इति नैवेद्यम्, अथास्मै द्वादशभिर् नामभिः (केशवादिभिर् द्वादश) पुष्पाणि दद्यात् । ततः शङ्खाय नमः चक्राय नमः गदायै नमः वनमालायै नमः श्रीवत्साय नमः गरुत्मते नमः श्रियै नमः सरस्वत्यै नमः पुष्ट्यै नमः तुष्ट्यै नमः इति । अथ शिष्टैर् गन्धमाल्यैर् ब्राह्मणान् अलंकृत्यातिशिष्टैर् गन्धमाल्यैर् आत्मानम् अलंकृत्य, अथैनम् ऋग्यजुःसामाथर्वभिः स्तुतिभिः स्तुवन्ति । ध्रुवसूक्तं जप्त्वा पुरुषसूक्तं चाथान्यांश् च वैष्णवान् मन्त्रान् इत्य् एके । ॐ भूर् भुवः सुवर् महर् ॐ भगवते महापुरुषाय चरुम् उद्वासयामीति चरुम् उद्वास्य उद्वासनकाले &ldquo;ॐ भूः पुरुषम् उद्वासयामि ॐ भुवः पुरुषम् उद्वासयामि ॐ सुवः पुरुषम् उद्वासयामि ॐ भूर् भुवः सुवः पुरुषम् उद्वासयामि&rdquo; इत्य् उद्वास्य प्रयातु भगवान् महापुरुषो ऽनेन हविषा तृप्तो वा पुनर् आगमनाय पुनः संदर्शनाय च इति । प्रतिमास्थानेष्व् अप्सु अग्नौ वावाहनविसर्जनं सर्वं समानं महत् सवस्त्ययनम् इत्य् आचक्षते इत्य् आह भगवान् बोधायनः ॥ इति ।</p>
</blockquote>
<p>अत्र पूजानन्तरं योगयाज्ञवल्क्यः ।</p>
<blockquote>
<p>एवं संपूज्य देवेशं क्षणं ध्यात्वा निरञ्जनम् ।</p>
</blockquote>
<blockquote>
<p>ततो ऽवलोकयेद् अर्कं हंसः शुचिष्द् इत्य् ऋचा ।</p>
</blockquote>
<blockquote>
<p>स याति ब्रह्मणः सद्म ध्यात्वेक्षेतानया तु यः ॥ इति ।</p>
</blockquote>
<p>एवं कुर्वतः फलम् आह भगवान् ।</p>
<blockquote>
<p>ये ऽर्चयन्ति सदा विष्णुं शङ्खचक्रगदाधरम् ।</p>
</blockquote>
<blockquote>
<p>सर्वपापविनिर्मुक्ता ब्रह्माणं प्रविशन्ति ते ॥</p>
</blockquote>
<p>विष्णुरहस्ये ऽपि ।</p>
<blockquote>
<p>इति विष्ण्वर्चनं ये तु प्रकुर्वन्ति नरा भुवि ।</p>
</blockquote>
<blockquote>
<p>ते यान्ति शाश्वतं विष्णोर् अनन्तं परमं पदम् ॥ इति ।</p>
</blockquote>
<p>अत्र व्यासः ।</p>
<blockquote>
<p>सर्वेषाम् एव लोकानां गुरुर् नारायणो हरिः ।</p>
</blockquote>
<blockquote>
<p>तस्य संपूजनं कार्यं सर्वपापहरं हि यत् ॥ इति ।</p>
</blockquote>
<p>शिवार्चनफलं तु शिवधर्मशास्त्रे दर्शितम् ।</p>
<blockquote>
<p>यः प्रदद्याद् गवां लक्षं दोग्ध्रीणां वेदपारगे ।</p>
</blockquote>
<blockquote>
<p>एकाहम् अर्चयेल् लिङ्गं तस्य पुण्यं ततो ऽधिकम् ॥</p>
</blockquote>
<blockquote>
<p>मासे मसे तु यो ऽश्नीयाद् यावज्जीवं द्विजोत्तमान् ।</p>
</blockquote>
<blockquote>
<p>यस् त्व् अर्चयेत् सकृल् लिङ्गं समम् एतन् न संशयः ॥ इति ।</p>
</blockquote>
<p>तथाकरणे ऽपि दोषः कूर्मपुराणे दर्शितः ।</p>
<blockquote>
<p>यो मोहाद् अथ वालस्याद् अकृत्वा देवतार्चनम् ।</p>
</blockquote>
<blockquote>
<p>भुङ्क्ते स याति नरकान् सूकरेष्व् इह जायते ॥</p>
</blockquote>
<p><strong>इति स्मृतिचन्द्रिकायां देवतार्चनम्</strong></p>
<p><strong>देवतास्नानादिविषयाणि</strong></p>
<p>अथान्यान्य् अपि देवतास्नानादिविषयाणि वचनानि कानिचिल् लिख्यन्ते । तत्र विष्णुधर्मे पुलस्त्यः ।</p>
<blockquote>
<p>गवां शतस्य विप्राणां यद् दत्तस्य भवेत् फलम् ।</p>
</blockquote>
<blockquote>
<p>घृतप्रस्थेन तद् विष्णोर् भवेत् स्नानान् न संशयः ॥</p>
</blockquote>
<blockquote>
<p>भूरिद्युम्नेन संप्राप्ता सप्तद्वीपा वसुन्धरा ।</p>
</blockquote>
<blockquote>
<p>घृताढकेन गोविन्दप्रतिमास्नपनात् किल ॥</p>
</blockquote>
<blockquote>
<p>द्वादश्यां पञ्चदश्यां वा गव्येन हविषा हरेः ।</p>
</blockquote>
<blockquote>
<p>स्नापनं दैत्यशार्दूल महापतकनाशनम् ॥</p>
</blockquote>
<blockquote>
<p>अयने चोत्तरे प्रप्ते यः स्नपयति केशवम् ।</p>
</blockquote>
<blockquote>
<p>घृतप्रस्थेन पापं स सकलं वै व्यपोहति ॥</p>
</blockquote>
<blockquote>
<p>कपिलां विप्रमुख्याय ददात्य् अनुदिनं हि यः ।</p>
</blockquote>
<blockquote>
<p>घृतस्नानं हि देवस्य तस्मिन् काले समं हि यते ॥</p>
</blockquote>
<blockquote>
<p>स्नाप्यमानं च पश्यन्ति ये घृतेनोतरायणे ।</p>
</blockquote>
<blockquote>
<p>ते यान्ति विष्णुसालोक्यं सर्वपापविवर्जिताः ॥</p>
</blockquote>
<blockquote>
<p>दध्यादीनां विकाराणां क्षीरतः संभवो यथा ।</p>
</blockquote>
<blockquote>
<p>तथैवाशेषकामानां क्षीरस्नापनतो हरेः ॥</p>
</blockquote>
<p>नृसिंहपुराणे ऽपि ।</p>
<blockquote>
<p>स्नाप्य दध्ना सकृद् विष्णुं निर्मलं प्रियदर्शनम् ।</p>
</blockquote>
<blockquote>
<p>विष्णुलोकम् अवाप्नोति सेव्यमानः सुरोत्तमैः ॥</p>
</blockquote>
<p>यमो ऽपि ।</p>
<blockquote>
<p>देवमाल्यापनयनं देवागारसमूहनम् ।</p>
</blockquote>
<blockquote>
<p>स्नापनं सर्वदेवानां गोप्रदानसमं स्मृतम् ॥</p>
</blockquote>
<p>नृसिंहपुराणे ।</p>
<blockquote>
<p>कुङ्कुमागरुश्रीखण्डकर्दमैर् अच्युताकृतिम् ।</p>
</blockquote>
<blockquote>
<p>आलिप्य भक्त्या राजेन्द्र कल्पकोटिं वसेद् दिवि ॥</p>
</blockquote>
<p>शङ्खो ऽपि: &ldquo;चन्दनकुङ्कुममृगनाभिभिर् जातीफलवर्जम् अनुलेपनं समादध्यात्&rdquo; इति । एतेषां संभव इति शेषः । पद्मपुराणे ऽपि ।</p>
<blockquote>
<p>गन्धेभ्यश् चन्दनं पुण्यं चन्दनाद् अगरुर् वरः ।</p>
</blockquote>
<blockquote>
<p>कृष्णागरुस् ततः श्रेष्ठः कुङ्कुमं तु ततो वरम् ॥</p>
</blockquote>
<p>नृसिंहपुराणे ऽपि ।</p>
<blockquote>
<p>अपर्युषितनिच्छिद्रैर् अस्पृष्टैश् चापि जन्तुभिः ।</p>
</blockquote>
<blockquote>
<p>आत्मारामोद्भवैर् वापि पुष्पैः संपूजयेद् धरिम् ॥</p>
</blockquote>
<blockquote>
<p>दश दत्वा सुवर्णानि यत् फलं लभते नरः ।</p>
</blockquote>
<blockquote>
<p>तत् फलं लभते निष्णोर् द्रोणपुष्पप्रदानतः ॥</p>
</blockquote>
<blockquote>
<p>दोणपुष्पसहस्रेभ्यः खादिरं पुष्पम् उत्तमम् ।</p>
</blockquote>
<blockquote>
<p>खादिरात् पुष्पसाहस्राच् छमीपत्रं विशिष्यते ॥</p>
</blockquote>
<blockquote>
<p>शमीपत्रसहस्राद् धि बिल्वपत्रं विशिष्यते ।</p>
</blockquote>
<blockquote>
<p>बिल्वपत्रसहस्राद् धि बकुलं पुष्पम् उत्तमम् ॥</p>
</blockquote>
<blockquote>
<p>बकुलात् पुष्पसाहस्रान् नद्यावर्तं विशिष्यते ।</p>
</blockquote>
<blockquote>
<p>नन्द्यावर्तसहस्राद् धि करवीरं विशिष्यते ॥</p>
</blockquote>
<blockquote>
<p>करवीरसहस्रेभ्यः पालाशं पुष्पम् उत्तमम् ।</p>
</blockquote>
<blockquote>
<p>पालाशपुष्पसाहस्रात् कुशपुष्पं विशिष्यते ॥</p>
</blockquote>
<blockquote>
<p>कुशपुष्पसहस्राद् धि वनमाला विशिष्यते ।</p>
</blockquote>
<blockquote>
<p>वनमालासहस्राद् धि चम्पकं पुष्पम् उत्तमम् ॥</p>
</blockquote>
<blockquote>
<p>चम्पकात् पुष्पसाहस्राद् अशोकं पुष्पम् उत्तमम् ।</p>
</blockquote>
<blockquote>
<p>अशोकपुष्पसाहस्रात् सेवन्तीपुष्पम् उत्तमम् ¦।</p>
</blockquote>
<blockquote>
<p>सेवन्तीपुष्पसाहस्राद् गोर्जटापुष्पम् उत्तमम् ।</p>
</blockquote>
<blockquote>
<p>गोर्जटापुष्पसाहस्रान् मालतीपुष्पम् उत्तमम् ॥</p>
</blockquote>
<blockquote>
<p>मालतीपुष्पसाहस्रात् संध्यारक्तम् अनुत्तमम् ।</p>
</blockquote>
<blockquote>
<p>संध्यारक्तसहस्राद् धि कुन्दपुष्पं विशिष्यते ॥</p>
</blockquote>
<blockquote>
<p>कुन्दपुष्पसहस्राद् धि मल्लिकापुष्पम् उत्तमम् ।</p>
</blockquote>
<blockquote>
<p>मल्लिकापुष्पसाहस्राज् जातीपुष्पं विशिष्यते ॥</p>
</blockquote>
<blockquote>
<p>जातीपुष्पसहस्रेण यो मालां संप्रयच्छति ।</p>
</blockquote>
<blockquote>
<p>विष्णवे विधिवद् भक्त्या तस्य पुण्यफलं शृणु ॥</p>
</blockquote>
<blockquote>
<p>कल्पकोटिसहस्राणि कल्पकोटिशतानि च ।</p>
</blockquote>
<blockquote>
<p>वसेद् विष्णुपुरे श्रीमान् विष्णुतुल्यपराक्रमः ॥</p>
</blockquote>
<p>विष्णुरहस्ये ऽपि ।</p>
<blockquote>
<p>वर्णानां तु यथा विप्रः तीर्थानां जाह्नवी यथा ।</p>
</blockquote>
<blockquote>
<p>सुराणां च यथा विष्णुः पुष्पाणां मालती तथा ॥</p>
</blockquote>
<blockquote>
<p>मालत्यानुदिनं देवं यो ऽर्चयेद् गरुडध्वजम् ।</p>
</blockquote>
<blockquote>
<p>जन्ममृत्युजरारोगैर् मुक्तो ऽसौ मुक्तिम् आप्नुयात् ॥</p>
</blockquote>
<blockquote>
<p>दत्तमात्रं हरेः पुष्पं निर्माल्यं भवति क्षणात् ।</p>
</blockquote>
<blockquote>
<p>उपभुङ्क्ते त्व् अहोरात्रं मालत्याः कुसुमं हरिः ॥</p>
</blockquote>
<blockquote>
<p>सुगन्धैर् मल्लिकापुष्पैर् अर्चयित्वाच्युतं नरः ।</p>
</blockquote>
<blockquote>
<p>सर्वपापविनिर्मुक्तो विष्णुलोके महीयते ॥</p>
</blockquote>
<blockquote>
<p>यो ऽर्चयेत् पाटलीपुष्पैः सर्वपापहरं हरिम् ।</p>
</blockquote>
<blockquote>
<p>स पुण्यात्मा परं स्थानं वैष्णवं व्रजते ऽमलम् ॥</p>
</blockquote>
<blockquote>
<p>सितरक्तैर् महापुण्यैः कुसुमैः करवीरजैः ।</p>
</blockquote>
<blockquote>
<p>अर्चयित्वाच्युतं याति यत्रास्ते गरुडध्वजः ॥</p>
</blockquote>
<blockquote>
<p>गन्धाढ्यैर् विमलै रम्यैः कुसुमैः कुब्जकोद्भवैः ।</p>
</blockquote>
<blockquote>
<p>भक्त्याभ्यर्च्य हृषीकेशं श्वेतद्वीपं व्रजेन् नरः ॥</p>
</blockquote>
<blockquote>
<p>शुभ्रशुद्धैर् महागन्धैः कुसुमैः पङ्कजोद्भवैः ।</p>
</blockquote>
<blockquote>
<p>अधोक्षजं समभ्यर्च्य नरो याति हरेः पदम् ॥</p>
</blockquote>
<blockquote>
<p>अर्चयित्वा हृषीकेशं कुसुमैः केतकोद्भवैः ।</p>
</blockquote>
<blockquote>
<p>पुण्यं तद्भवनं याति केशवस्य निरामयम् ॥</p>
</blockquote>
<blockquote>
<p>अभ्यर्च्य कुन्दकुसुमैः केशवं कल्मषापहम् ।</p>
</blockquote>
<blockquote>
<p>प्रयाति भवनं विष्णोर् वन्दितं मुनिचारणैः ॥</p>
</blockquote>
<blockquote>
<p>आढरूपिकपुष्पैर् यः पूजयेज् जगतां पतिम् ।</p>
</blockquote>
<blockquote>
<p>स पुण्यवान् नरो याति विष्णोस् तत् परं पदम् ॥</p>
</blockquote>
<blockquote>
<p>अशोककुसुमै रम्यैर् जन्मशोकभयापहम् ।</p>
</blockquote>
<blockquote>
<p>पूजयित्वाच्युतं देवं याति विष्णुम् अनामयम् ॥</p>
</blockquote>
<blockquote>
<p>तिलकस्योज्ज्वलैः पुष्पैः संपूज्य मधुसूदनम् ।</p>
</blockquote>
<blockquote>
<p>धूतपापो निरातङ्कः कृष्णस्यानुचरो भवेत् ॥</p>
</blockquote>
<blockquote>
<p>नीपार्जुनकदम्बैश् च वकुलैश् च सुगन्धिभिः ।</p>
</blockquote>
<blockquote>
<p>अभ्यर्च्य केशवं पुष्पैः पुण्यकृद् विष्णुलोकभाक् ॥</p>
</blockquote>
<blockquote>
<p>अगस्त्याम्बुमयैः पुष्पैः किंशुकैः सुमनोहरैः ।</p>
</blockquote>
<blockquote>
<p>समभ्यर्च्य हृषीकेशं जन्मदुःखाद् विमुच्यते ॥</p>
</blockquote>
<blockquote>
<p>शतदूर्वामयैः पुष्पैस् तथा काशकुशोद्भवैः ।</p>
</blockquote>
<blockquote>
<p>भूधरं समलंकृत्य विष्णुलोकं व्रजेन् नरः ॥</p>
</blockquote>
<blockquote>
<p>मारुतं केतकं पुष्पं तथा दामनकं पुनः ।</p>
</blockquote>
<blockquote>
<p>उत्तमां तु हरेः प्रीतिं करोति शतवार्षिकीम् ॥</p>
</blockquote>
<blockquote>
<p>पुरोपवनजैः पुष्पैर् अलंकृत्य जनार्दनम् ।</p>
</blockquote>
<blockquote>
<p>यत् फलं प्राप्यते पुंभिर् आरण्यैस् त्रिगुणं ततः ॥</p>
</blockquote>
<blockquote>
<p>भक्त्या दत्तं फलं पुष्पं पत्रं दूर्वाङ्कुरं जलम् ।</p>
</blockquote>
<blockquote>
<p>अचिरात् प्रतिगृह्णाति भक्तिग्राह्यो हि केशवः ॥</p>
</blockquote>
<p>विष्णुधर्मेष्व् अपि ।</p>
<blockquote>
<p>भक्त्या दूर्वाङ्कुरैः पुम्भिः पूजितः परमेश्वरः ।</p>
</blockquote>
<blockquote>
<p>हरिर् ददाति हि फलं सर्वयज्ञैः सुदुर्लभम् ॥</p>
</blockquote>
<p>विष्णुरहस्ये पि ।</p>
<blockquote>
<p>सकृद् अभ्यर्च्य गोविन्दं बिल्वपत्रेण मानवः ।</p>
</blockquote>
<blockquote>
<p>मुक्तिभागी निरातङ्कः कृष्णस्यानुचरो भवेत् ॥</p>
</blockquote>
<blockquote>
<p>ये ऽर्चयन्ति शमीपत्रैः प्रमादेनापि केशवम् ।</p>
</blockquote>
<blockquote>
<p>ते प्रसन्ने हृषीकेशे नरा यान्ति परां गतिम् ॥</p>
</blockquote>
<blockquote>
<p>हरिं भृङ्गारजेनापि ये ऽर्चयन्ति सुरेश्वरम् ।</p>
</blockquote>
<blockquote>
<p>ते ऽपि मुक्ता जरारोगैर् नरा यान्ति हरेः पदम् ॥</p>
</blockquote>
<blockquote>
<p>ये ऽर्चयन्ति तम् आलस्य पत्रैः पापहरं हरिम् ।</p>
</blockquote>
<blockquote>
<p>धूतपाप्माच्युतावासं प्रयाति सुकृती नरः ॥</p>
</blockquote>
<blockquote>
<p>तुलसी कृष्णगौरा स्यात् तयाभ्यर्च्य जनार्दनम् ।</p>
</blockquote>
<blockquote>
<p>नरो याति तनुं त्यक्त्वा वैष्णवीं शाश्वतीं गतिम् ॥</p>
</blockquote>
<p>पद्मपुराणे ऽपि ।</p>
<blockquote>
<p>सुगन्धतुलसीपत्रैः प्रतिमायाः समन्ततः ।</p>
</blockquote>
<blockquote>
<p>निच्छिद्रम् आस्तरेद् यस् तु सो ऽनन्तं फलम् आप्नुयात् ॥</p>
</blockquote>
<blockquote>
<p>पुष्पजातिषु सर्वासु सौवर्णं पुष्पम् उत्तमम् ।</p>
</blockquote>
<blockquote>
<p>तृटिमात्रप्रदानात् तु शक्रार्धासनम् आप्नुयात् ॥</p>
</blockquote>
<p>तृटिमात्रम् अणुमात्रम् । विष्णुरहस्ये ऽपि ।</p>
<blockquote>
<p>स्वर्णे लक्षाधिकं पुण्यं माला कोटिगुणाधिका ।</p>
</blockquote>
<blockquote>
<p>दत्ता भवति कृष्णाय नरैर् भक्तिसमन्वितैः ॥</p>
</blockquote>
<blockquote>
<p>एवं शुभैः सदा पुष्पैः पूजनीयो जनार्दनः ।</p>
</blockquote>
<blockquote>
<p>निषिद्धैर् दुःखदैर् देवं नार्चयेत कथंचन ॥ इति ।</p>
</blockquote>
<p>निषिद्धान्य् अपि तत्रैव दर्शितानि ।</p>
<blockquote>
<p>न शुष्कैः पूजयेद् देवं कुसुमैर् न महीं गतैः ।</p>
</blockquote>
<blockquote>
<p>न विशीर्णदलैः सिष्टैर् नाशुभैर् नाविकासिभिः ॥</p>
</blockquote>
<blockquote>
<p>पूतिगन्धोग्रगन्धानि आम्लगन्धानि वर्जयेत् ॥</p>
</blockquote>
<p>पद्मपुराणे ऽपि ।</p>
<blockquote>
<p>कीटकेशापविद्धानि शीर्णपर्युषितानि च ।</p>
</blockquote>
<blockquote>
<p>भग्नपत्रं च न ग्राह्यं क्रिमिदुष्टं न चाहरेत् ।</p>
</blockquote>
<blockquote>
<p>वर्जयेद् ऊर्णनाभेन वासितं यदि शोभनम् ।</p>
</blockquote>
<blockquote>
<p>स्थलजं नोद्धरेत् पुष्पं छेदयेज् जलजं न तु ॥</p>
</blockquote>
<blockquote>
<p>यानि स्पृष्टानि चास्पृश्यैर् लोकायुकैश् च वर्जयेत् ॥</p>
</blockquote>
<p>हारीतो ऽपि ।</p>
<blockquote>
<p>स्नानं कृत्वा तु ये केचित् पुष्पं गृह्णन्ति वै द्विजाः ।</p>
</blockquote>
<blockquote>
<p>देवतास् तं न गृह्णन्ति न च गृह्णन्ति वै द्विजाः ॥</p>
</blockquote>
<blockquote>
<p>पितरस् तं न गृह्णन्ति भस्मीभवति काष्ठवत् ॥</p>
</blockquote>
<p>एतन् मध्याह्नस्नानाभिप्रायम् । द्वितीयभागं प्रकृत्य,</p>
<blockquote>
<p>समित्पुष्पकुशादीनां न कालः परिकीर्तितः ।</p>
</blockquote>
<p>इति दक्षस्मरणात् । विष्णुरहस्ये ऽपि ।</p>
<blockquote>
<p>ये ऽरकपुष्पैस् त्रिलोकेशम् अर्चयन्ति जनार्दनम् ।</p>
</blockquote>
<blockquote>
<p>तेभ्यः क्रुद्धो ऽक्षयं दुःखं क्रोधाद् विष्णुः प्रयच्छति ॥</p>
</blockquote>
<blockquote>
<p>उन्मत्तकेन ये मूढाः पूजयन्ति त्रिविक्रमम् ।</p>
</blockquote>
<blockquote>
<p>उन्मादं दारुणं तेषां ददाति गरुडध्वजः ॥</p>
</blockquote>
<blockquote>
<p>काञ्जनारमैः पुष्पैर् ये ऽर्चयन्त्य् असुरद्विषम् ।</p>
</blockquote>
<blockquote>
<p>दारिद्र्यं दुःखबहुलं तेभ्यो विष्णुः प्रयच्छति ॥</p>
</blockquote>
<blockquote>
<p>गिरिकर्णिकया विष्णुं ये ऽर्चयन्त्य् अबुधा जनाः ।</p>
</blockquote>
<blockquote>
<p>तेषां कुलक्षयं घोरं कुरुते मधुसूदनः ॥ इति ।</p>
</blockquote>
<p>अत्र हारीतः ।</p>
<blockquote>
<p>महिषाक्षकणं दारुसल्लकं सागरं मदम् ।</p>
</blockquote>
<blockquote>
<p>शङ्खजातिफलं श्रीमत् प्रिया धूपा हरेर् इमे ॥</p>
</blockquote>
<blockquote>
<p>घृततैलैर् विना किंचिद् दीपार्थं न समाहरेत् ॥</p>
</blockquote>
<p>संवर्तो ऽपि ।</p>
<blockquote>
<p>देवागारे द्विजानां च दत्वा दीपं चतुष्पथे ।</p>
</blockquote>
<blockquote>
<p>मेधावी ज्ञानसंपन्नश् चक्षुष्मान् जायते नरः ॥</p>
</blockquote>
<p>भविष्योत्तरे ऽपि ।</p>
<blockquote>
<p>प्रज्वाल्य देवदेवस्य कर्पूरेण तु दीपकम् ।</p>
</blockquote>
<blockquote>
<p>अश्वमेधम् अवाप्नोति कुलं चैव समुद्धरेत् ॥</p>
</blockquote>
<p>पद्मपुराणे ऽपि ।</p>
<blockquote>
<p>नैवेद्यपात्रं वक्ष्यामि केशवाय महात्मने ।</p>
</blockquote>
<blockquote>
<p>हैरण्यं राजतं कांस्यं ताम्रं मृण्मयम् एव वा ॥</p>
</blockquote>
<blockquote>
<p>पालाशं पद्मपत्रं वा पात्रं विष्णोर् अतिप्रियम् ।</p>
</blockquote>
<blockquote>
<p>हविः शाल्योदनं दिव्यम् आज्ययुक्तं सशर्करम् ॥</p>
</blockquote>
<blockquote>
<p>नैवेद्यं देवदेवाय यावकं पायसं तथा ।</p>
</blockquote>
<blockquote>
<p>नैवेद्यवस्त्वलाभे तु फलानि विनिवेदयेत् ॥</p>
</blockquote>
<blockquote>
<p>फलानाम् अप्य् अभावे तु तृणगुल्मैषधीर् अपि ।</p>
</blockquote>
<blockquote>
<p>ओषधीनाम् अलाभे तु तोयान्य् अपि निवेदयेत् ॥</p>
</blockquote>
<blockquote>
<p>तदभावे तु सर्वत्र मानसं परमं स्मृतम् ॥</p>
</blockquote>
<p>वराहपुराणे ऽपि ।</p>
<blockquote>
<p>प्रणम्य दण्डवद् भूमौ नमस्कारेण यो ऽर्चयेत् ।</p>
</blockquote>
<blockquote>
<p>स यां गतिम् आप्नोति न तां क्रतुशतैर् अपि ॥</p>
</blockquote>
<p>नृसिंहपुराणे ऽपि ।</p>
<blockquote>
<p>नमस्कारेण चैकेन अष्टाङ्गेन हरिं व्रजेत् । इति ।</p>
</blockquote>
<p>अष्टाङ्गलक्षणं पुराणे दर्सितम् ।</p>
<blockquote>
<p>उरसा सिरसा दृष्ट्या मनसापि धियापि च ।</p>
</blockquote>
<blockquote>
<p>पद्भ्यां कराभ्यां वाचा च प्रणामो ऽष्टाङ्ग उच्यते ॥</p>
</blockquote>
<p>अत्र ब्रह्मा ।</p>
<blockquote>
<p>विष्णोर् विमानं यः कुर्यात् सकृद् भक्त्या प्रदक्षिणम् ।</p>
</blockquote>
<blockquote>
<p>अश्वमेधसहस्रस्य फलं प्राप्नोति मानवः ॥</p>
</blockquote>
<p>पुराणे ऽपि ।</p>
<blockquote>
<p>अग्निष्टोमसहस्रैस् तु वाजपेयशतैर् अपि ।</p>
</blockquote>
<blockquote>
<p>तत् फलं लभते देवि विष्णोर् नैवेद्यभक्षणात् ॥</p>
</blockquote>
<blockquote>
<p>हृदि रूपं मुखे नाम नैवेद्यम् उदरे हरेः ।</p>
</blockquote>
<blockquote>
<p>धारोदकं च निर्माल्यं मस्तके यस्य सो ऽच्युतः ॥ इति ।</p>
</blockquote>
<p><strong>इति स्मृतिचन्द्रिकायां देवतास्नानादिविषयाणि</strong></p>
<h2 id="शवरचनम">शिवार्चनम्</h2>
<p><strong>अथ शिवार्चनम्</strong></p>
<p>तत्र बोधायनः ।</p>
<blockquote>
<p>अथातो महादेवस्याहर् अहः परिचर्याविधिं व्याख्यास्यामः । स्नातः शुचिः समे देशे गोमयेनोपलिप्य प्रतिकृतिं कृत्वाक्षतगन्धपुष्पैर् यथालाभम् अर्चयित्वा सह पुष्पोदकेन महादेवम् आवाहयेत् । ॐ भूर् महादेवम् आवाहयामि ॐ भुवर् महादेवम् आवाहयामि ॐ सुवर् महादेवम् आवाहयामि ॐ भू भुवः सुवः महादेवम् आवाहयामि । आयातु भगवान् महादेव इति । अथ स्वागतेनाभिनन्दयति स्वागतम् अनु चागतं भगवते महादेवाय एतद् आसनम् उपकॢप्तं अत्रास्तां भगवान् महादेव इति । अत्र कूर्चं ददाति भगवतो ऽयं कूर्चो दर्भमयस् त्रिवृद् धरितः सुवर्णस् तं जुषस्वेति । अत्र स्थानानि कल्पयति अग्रतो ब्रह्मणे कल्पयामि विष्णवे कल्पयामि, दक्षिणतः स्कन्दाय कल्पयामि विनायकाय कल्पयामि, पश्चिमतः शूलाय कल्पयामि महाकालाय कल्पयामि, उत्तरत उमयै कल्पयामि नन्दिकेश्वराय कल्पयामि इति कल्पयित्वा सावित्र्या पात्रम् अभिमन्त्र्य प्रक्षाल्य तिरःपवित्रम् अप आनीय पुनस् तेनैवाभिमन्त्र्य सह पवित्रेणादित्यं दर्शयेत् ओम् इत्यातमितोः । तासां त्वरितरुद्रेण पाद्यं दद्यात् । प्रणवेनार्घ्यम् । अथ व्याहृतिभिर् निर्माल्यं व्यपोह्य उत्तरतश् चण्डीश्वराय नमः इति । अथैनं स्नापयति &ldquo;आपो हिष्ठा मयोभुवः&rdquo; इति तिसृभिः &ldquo;हिरण्यवर्णाः&rdquo; इति चतसृभिः &ldquo;पवमानः स्वर्जनः&rdquo; इत्य् एतेनानुवाकेन । स्नापयित्वाद्भिस् तर्पयति भवं देवं तर्पयामि शर्वं देवं तर्पयामि ईशानं देवं तर्पयामि पशुपतिं देवं तर्पयामि रुद्रं देवं तर्पयामि उग्रं देवं तर्पयामि भीमं देवं तर्पयामि महान्तं देवं तर्पयामि इति तर्पयित्वा । अथैतानि वस्त्रयज्ञोपवीताचनीयान्य् उदकेन व्याहृतिभिर् दत्वा व्याहृतिभिः प्रदक्षिणम् उदकं परिषिच्य नमस् ते रुद्र मन्यव इति गन्धं दद्यात् । ईशानं त्वा भुवनानाम् अधिश्रियं इत्य् अक्षतान् दद्यात् । सावित्र्या घूपम्, उद्दीप्यखेति दीपं देवस्य त्वा सवितुः प्रसवे ऽश्विनोर् बाहुभ्यां पूष्णो हस्ताभ्यां भगवते महादेवाय जुष्टं चरुं निवेदयामीति नैवेद्यम् । अथाष्टभिर् (?) नामभिर् अष्टौ पुष्पाणि दद्यात् भवाय देवाय नमः शर्वाय देवाय नमः ईशानाय देवाय नमः पशुपतये देवाय नमः रुद्राय देवाय नमः उग्राय देवाय नमः भीमाय देवाय नमः महते देवाय नमः ब्रह्मणे नमः विष्णवे नमः स्कन्दाय नमः विनायकाय नमः महाकालाय नमः उमायै नमः दुर्गाय नमः नन्दिकेश्वराय नम इति । चरुशेषेणाष्टभिर् नामभिर् अष्टाहुतीर् जुहोति भवाय देवाय स्वाहेत्यादिभिः । अथ शिष्टैर् गन्धमाल्यैर् ब्राह्मणान अलंकृत्यात्मानं चालंकृत्य । अथैनम् ऋग्यजुःसामाथर्वाभिः स्तुतीन्त (?) सहस्राणि सहस्रश इत्य् अनुवाकं जप्त्वान्यांश् च रौद्रान् मन्त्रान् यथाशक्तीत्य् एके । ॐ भूर् भुवः सुवर् महर् ॐ भगवते महादेवाय चतुर्म् उद्वासयामीति चरुम् उद्वास्य उद्वासनकाले ॐ भूर् महादेवम् उद्वासयामि ॐ भुवः महादेवम् उद्वास्यामि ॐ सुवर् महादेवम् उद्वास्यामि ॐ भूर् भुवः सुवर् महादेवम् उद्वासयामि ।</p>
</blockquote>
<blockquote>
<p>प्रयातु भगवान् ईशः सर्वलोकपरायणः ।</p>
</blockquote>
<blockquote>
<p>अनेन हविषा तुष्टः पुनर् आगमनाय च ॥ इति ।</p>
</blockquote>
<blockquote>
<p>प्रतिमास्थानेष्व् अप्स्व् अग्नौ वा आवाहनविसर्जनवर्जं सर्वं समानं महत्स्व् अस्त्य् अयनम् इत्य् आचक्षते महत्स्व् अस्त्य् अयनम् इत्य् आचक्षत इत्य् आह भगवान् बोधायनः । इति ।</p>
</blockquote>
<p>त्वरितरुद्र इति सर्वो वै रुद्र इत्य् अनुवाकेन । एवं कुर्वतः फलम् आह पुराणे नन्दिकेश्वरः ।</p>
<blockquote>
<p>यः प्रदद्याद् गवां लक्षं दोग्ध्रीणां वेदपारगे ।</p>
</blockquote>
<blockquote>
<p>एकाहम् अर्चयेल् लिङ्गं तस्य पुण्यं ततो ऽधिकम् ॥</p>
</blockquote>
<blockquote>
<p>मासे मासे तु यो ऽश्नीयाद् यावज्जीवं द्विजोत्तमान् ।</p>
</blockquote>
<blockquote>
<p>यस् त्व् अर्चयेत् सकृल् लिङ्गं समम् एतन् न संशयः ॥ इति ।</p>
</blockquote>
<p><strong>इति स्मृतिचन्द्रिकायां शिवार्चनविधिः</strong></p>
<h2 id="शवसननदवषयण">शिवस्नानादिविषयाणि</h2>
<p>**अथ शिवस्नानादिविषयाणि **</p>
<p>तत्र शिवधर्मे नन्दिकेश्वरः ।</p>
<blockquote>
<p>कल्पकोटिसहस्रैस् तु यत् पापं सम्ज्पार्जितम् ।</p>
</blockquote>
<blockquote>
<p>घृतस्नानेन तत् सर्वं दहत्य् अग्निर् इवेन्धनम् ॥</p>
</blockquote>
<blockquote>
<p>वर्षकोटिसहस्रैस् तु यत् पापं समुपार्जितम् ।</p>
</blockquote>
<blockquote>
<p>घृताभ्यङ्गेन लिङ्गस्य दहेत् सर्वं न संशयः ॥</p>
</blockquote>
<blockquote>
<p>कृणाष्टम्यां घृतस्नानं कृत्वा लिङ्गे सकृन् नरः ।</p>
</blockquote>
<blockquote>
<p>त्रिःसप्तकुलम् उद्धृत्य शिवलोके महीयते ॥</p>
</blockquote>
<blockquote>
<p>नैरन्तर्येण यो मासं घृतस्नानं समाचरेत् ।</p>
</blockquote>
<blockquote>
<p>स त्रिसप्तकुलोपेतो लभते पदम् ऐश्वरम् ॥</p>
</blockquote>
<blockquote>
<p>अयुतं यो गवां दद्याद् दोग्धीणां वेदपारगे ।</p>
</blockquote>
<blockquote>
<p>वस्त्रहेमादियुक्तानां क्षीरस्नानस्य तत् फलम् ॥</p>
</blockquote>
<blockquote>
<p>दध्ना तु स्नापयेल् लिङ्गं सकृद् भक्त्या तु यो नरः ।</p>
</blockquote>
<blockquote>
<p>सर्वपापविनिर्मुक्तो विष्णुलोके महीयते ॥</p>
</blockquote>
<blockquote>
<p>दध्ना तु स्नापयेल् लिङ्गं कृष्णाष्टम्याम् उपोषितः ।</p>
</blockquote>
<blockquote>
<p>कुलसप्तकम् उद्धृत्य शिवलोके महीयते ॥</p>
</blockquote>
<blockquote>
<p>मधुना स्नापयित्वा तु सकृद् भक्त्या तु वै नरः ।</p>
</blockquote>
<blockquote>
<p>पापकञ्चुकम् उद्धृत्य वह्निलोके महीयते ॥</p>
</blockquote>
<blockquote>
<p>स्नानम् इक्षुरसेनापि यो लिङ्गे सकृद् आचरेत् ।</p>
</blockquote>
<blockquote>
<p>लभेद् वैद्याधरं लोकं सर्वकामसमन्वितम् ॥</p>
</blockquote>
<blockquote>
<p>वस्त्रपूतेन तोयेन यो लिङ्गं स्नापयेत् सकृत् ।</p>
</blockquote>
<blockquote>
<p>सर्वकामसुतृप्तात्मा वारुणं लोकम् आप्नुयात् ॥</p>
</blockquote>
<blockquote>
<p>कुशोदकेन यो लिङ्गं सकृत् स्नापयते नरः ।</p>
</blockquote>
<blockquote>
<p>काञ्चनेन विमानेन ब्रह्मलोके महीयते ॥</p>
</blockquote>
<blockquote>
<p>गन्धचन्दनतोयेन स्नापयेत् सकृद् ईश्वरम् ।</p>
</blockquote>
<blockquote>
<p>गन्धर्वलोकम् आसाद्य गन्धर्वैश् च सुपूज्यते ॥</p>
</blockquote>
<blockquote>
<p>पुष्पोदकेन सावित्रं कौबेरं हेमवारिणा ।</p>
</blockquote>
<blockquote>
<p>रत्नोदकेन चाप्य् ऐन्द्रं लोकं प्राप्य स मोदते ॥</p>
</blockquote>
<blockquote>
<p>कपिलापञ्चगव्येन विधिना सकृ आचरेत् ।</p>
</blockquote>
<blockquote>
<p>स्नानं शतगुणं प्रोक्तम् इतरेषां न संशयः ॥</p>
</blockquote>
<blockquote>
<p>स्नानं शतफलंज्ञेयम् अभ्यङ्गं पञ्चविंशतिः ।</p>
</blockquote>
<blockquote>
<p>फलानां द्वे सहस्रे तु महास्नानं प्रकीर्तितम् ॥</p>
</blockquote>
<blockquote>
<p>वासांसि सुविचित्राणि सारवन्ति मृदूनि च ।</p>
</blockquote>
<blockquote>
<p>धूपितानि शिवे दद्याद् विकेशानि नवानि च ॥</p>
</blockquote>
<blockquote>
<p>यावत् तद्वस्त्रतन्तूनां परिमाणं विधीयते ।</p>
</blockquote>
<blockquote>
<p>तावद् वर्षसहस्राणि रुद्रलोके महीयते ॥</p>
</blockquote>
<blockquote>
<p>त्रिवृतं शुक्लपीतं वा पट्टसूत्रादिनिर्मितम् ।</p>
</blockquote>
<blockquote>
<p>दत्वोपवीतं रुद्राय भवेद् वेदान्तपारगः ॥</p>
</blockquote>
<blockquote>
<p>लिङ्गस्य लेपनं कुर्याद् दिव्यगन्धैः सुगन्धिभिः ।</p>
</blockquote>
<blockquote>
<p>वर्षकोटिशतं दिव्यं शिवलोके महीयते ॥</p>
</blockquote>
<blockquote>
<p>गन्धानुलेपनात् पुण्यं द्विगुणं चन्दनस्य तु ।</p>
</blockquote>
<blockquote>
<p>चन्दनाद् अगरोर् ज्ञेयं पुण्यम् अष्टगुणान्वितम् ॥</p>
</blockquote>
<blockquote>
<p>कृष्णागरोर् विशेषेण द्विगुणं फलम् इष्यते ।</p>
</blockquote>
<blockquote>
<p>तस्माच् छतगुणं पुण्यं कुङ्कुमस्य विधीयते ॥</p>
</blockquote>
<blockquote>
<p>चन्दनागरुकर्पूरैः श्लक्ष्णपिष्टैः सकुङ्कुमैः ।</p>
</blockquote>
<blockquote>
<p>लिङ्गं पर्याप्तम् आलिप्य कल्पकोटिं वसेद् दिवि ॥</p>
</blockquote>
<blockquote>
<p>संवीज्य तालवृन्तेन दिव्यगन्धैर् विलेपितम् ।</p>
</blockquote>
<blockquote>
<p>वर्षकोटिसहस्राणि वायुलोके महीयते ॥</p>
</blockquote>
<blockquote>
<p>मायूरं व्यजनं दत्वा शिवायातीव शोभनम् ।</p>
</blockquote>
<blockquote>
<p>वर्षकोटिशतं तत्र रुद्रलोके महीयते ॥</p>
</blockquote>
<blockquote>
<p>पुष्पैर् अरण्यसंभूतैः पत्रैर् वा गिरिसंभवैः ।</p>
</blockquote>
<blockquote>
<p>अपर्युषितनिच्छिद्रैः प्रोक्षितैर् जन्तुवरितैः ॥</p>
</blockquote>
<blockquote>
<p>आत्मारामोद्भवैर् वापि पुष्पैः संपूजयेच् छिवम् ।</p>
</blockquote>
<blockquote>
<p>पुष्पआतिविशेषेण भवेत् पुण्यं विशेषतः ॥</p>
</blockquote>
<blockquote>
<p>अर्कपुष्पे तु एकस्मिन् शिवाय विनिवेदिते ।</p>
</blockquote>
<blockquote>
<p>शतं दत्वा सुवर्णानां यत् फलं तद् अवाप्नुयात् ॥</p>
</blockquote>
<blockquote>
<p>अर्कपुष्पसहस्रेभ्यः करवीरं विशिष्यते ।</p>
</blockquote>
<blockquote>
<p>करवीरसहस्रेभ्यो बिल्वपत्रं विशिष्यते ॥</p>
</blockquote>
<blockquote>
<p>बिल्वपत्रसहस्रेभ्यः पद्मम् एकं विशिष्यते ।</p>
</blockquote>
<blockquote>
<p>तथा पद्मसहस्रेभ्यो वकपुष्पं विशिष्यते ॥</p>
</blockquote>
<blockquote>
<p>बकपुष्पसहस्रेभ्यश् चैकं दुत्तूरकं वरम् ।</p>
</blockquote>
<blockquote>
<p>दुत्तूरकसहस्रेभ्यो बृहतीपुष्पम् उत्तमम् ॥</p>
</blockquote>
<blockquote>
<p>बृहतीपुष्पसाहस्राद् द्रोणपुष्पं विशिष्यते ।</p>
</blockquote>
<blockquote>
<p>द्रोणपुष्पसहस्रेभ्यो ह्य् अपामार्गं विशिष्यते ॥</p>
</blockquote>
<blockquote>
<p>अपामार्गसहस्रेभ्यः कुशपुष्पं विशिष्यते ।</p>
</blockquote>
<blockquote>
<p>कुशपुष्पसहस्रेभ्यः शमीपुष्पं विशिष्यते ॥</p>
</blockquote>
<blockquote>
<p>शमीपुष्पसहस्रेभ्यः श्रीमन् नीलोत्पलं वरम् ।</p>
</blockquote>
<blockquote>
<p>सर्वासां पुष्पजातीनां प्रवरं नीलम् उत्पलम् ॥</p>
</blockquote>
<blockquote>
<p>नीलोत्पलसहस्रेण यो मालां संप्रयच्छति ।</p>
</blockquote>
<blockquote>
<p>शिवाय विधिवद् भक्त्या तस्य पुण्यफलं शृणु ॥</p>
</blockquote>
<blockquote>
<p>कल्पकोटिसहस्राणि कल्पकोटिशतानि च ।</p>
</blockquote>
<blockquote>
<p>वसेच् छिवपुरे श्रीमान् शिवतुल्यपराक्रमः ॥</p>
</blockquote>
<blockquote>
<p>शमीपुष्पं बृहत्याश् च कुसुमं तुल्यम् उच्यते ।</p>
</blockquote>
<blockquote>
<p>करवीरसमा ज्ञेया जातीविजयपाटलाः ॥</p>
</blockquote>
<blockquote>
<p>श्वेतमन्दारकुसुमं सितपद्मसमं भवेत् ।</p>
</blockquote>
<blockquote>
<p>नागचम्पकपुन्नागा दुत्तूरकसमाः स्मृताः ॥</p>
</blockquote>
<blockquote>
<p>दुत्तूरकेन यो लिङ्गं सकृत् पूजयते नरः ।</p>
</blockquote>
<blockquote>
<p>स गोलक्षफलं प्राप्य शिवलोके महीयते ॥</p>
</blockquote>
<blockquote>
<p>बृहतीकुसुमैर् भक्त्या यो लिङ्गं सकृद् अर्जयेत् ।</p>
</blockquote>
<blockquote>
<p>गवाम् अयुतदानस्य फलं प्राप्य दिवं व्रजेत् ॥</p>
</blockquote>
<blockquote>
<p>मल्लिकोत्पलपद्मानि जातीपुन्नागचम्पकाः ।</p>
</blockquote>
<blockquote>
<p>अशोकश् चैव मन्दारकर्णिकारबकानि च ॥</p>
</blockquote>
<blockquote>
<p>करवीरार्कदुत्तूरशमीनागरकेसराः ।</p>
</blockquote>
<blockquote>
<p>कुशापामार्गकुसुमकादम्बद्रोणजैर् अपि ॥</p>
</blockquote>
<blockquote>
<p>पुष्पैर् एतैर् यथालाभं यो नरः पूजयेच् छिवम् ।</p>
</blockquote>
<blockquote>
<p>स यत् फलम् अवाप्नोति तद् एकाग्रमनाः शृणु ॥</p>
</blockquote>
<blockquote>
<p>सूर्यकोटिप्रतीकाशैर् विमानैः सार्वकालिकैः ।</p>
</blockquote>
<blockquote>
<p>पुष्पमालापरिक्षिप्तैर् गीतवादित्रनादितैः ॥</p>
</blockquote>
<blockquote>
<p>तन्त्रीमधुरवाद्यैश् च स्वच्छन्दगमनालयैः ।</p>
</blockquote>
<blockquote>
<p>रुद्रकन्यासमाकीर्णैर् देवदानवदुर्लभैः ॥</p>
</blockquote>
<blockquote>
<p>दोधूयमानश् चमरैः स्तूयमानः सुरासुरैः ।</p>
</blockquote>
<blockquote>
<p>गच्छेच् छिवपुरं दिव्यं यत्र वा रुचितं भवेत् ॥</p>
</blockquote>
<blockquote>
<p>शिवस्योपरि यः कुर्यात् सुघनं पुष्पमण्टपम् ।</p>
</blockquote>
<blockquote>
<p>शोभितं पुष्पमालाद्यैर् आपीडान्तं प्रलम्बितैः ॥</p>
</blockquote>
<blockquote>
<p>अत्याश्चर्यैर् महायानैर् दिव्यपुष्पोपशोभितैः ।</p>
</blockquote>
<blockquote>
<p>सर्वैः परिवृतः श्रीमान् गच्छेच् छिवपुरं सुखम् ॥</p>
</blockquote>
<blockquote>
<p>त्रुटिमात्रं तु यो दद्याद् धेम लिङ्गस्य मूर्धनि ।</p>
</blockquote>
<blockquote>
<p>इन्द्रस्यार्धासने तावद् यावद् इन्द्राश् चतुर्दश ॥</p>
</blockquote>
<blockquote>
<p>एवम् एवानुसारेण फलं ज्ञेयं समासतः ।</p>
</blockquote>
<blockquote>
<p>सर्वेषां मणिपद्मानां मकुटार्थे विशेषतः ॥</p>
</blockquote>
<blockquote>
<p>स्वयम् उत्पाट्य पुष्पाणि यः स्वयं पूजयेच् छिवम् ।</p>
</blockquote>
<blockquote>
<p>तानि साक्षात् प्रगृह्णाति तद्भक्त्या सततं शिवः ॥</p>
</blockquote>
<blockquote>
<p>अलाभे वापि पुष्पाणां पत्राण्य् अपि निवेदयेत् ।</p>
</blockquote>
<blockquote>
<p>पत्राणाम् अप्य् अलभे तु तृणगुल्मौषधीर् अपि ॥</p>
</blockquote>
<blockquote>
<p>ओषधीनाम् अलाभे तु भक्त्या भवति पूजितः ।</p>
</blockquote>
<blockquote>
<p>काननानि कदम्बानि रात्रौ देयानि शम्भवे ॥</p>
</blockquote>
<blockquote>
<p>दिवा शेषाणि पुष्पाणि दिवा रात्रौ च मल्लिकाः ।</p>
</blockquote>
<blockquote>
<p>निर्गन्धान्य् उग्रगन्धानि कुसुमानि विवर्जयेत् ॥</p>
</blockquote>
<blockquote>
<p>गन्धवन्त्य् अपि पत्राणि यानि तानि विवर्जयेत् ।</p>
</blockquote>
<blockquote>
<p>गन्धहीनम् अपि ग्राह्यं पवित्रं यत् कुशादिकम् ॥</p>
</blockquote>
<blockquote>
<p>कीटकेशोपविद्धानि शीर्णपर्युषितानि च ।</p>
</blockquote>
<blockquote>
<p>स्वयम्पतितपुष्पाणि त्यजेद् उपहतानि च ॥</p>
</blockquote>
<blockquote>
<p>मुकुलैर् नार्चयेद् देवम् अपक्वं न निवेदयेत् ।</p>
</blockquote>
<blockquote>
<p>कृष्णागरुमलो धूपस् तुषाग्निर् इव काञ्चनम् ॥</p>
</blockquote>
<blockquote>
<p>शोधयेत् पापसंयुज्तं पुरुषं नात्र संशयः ।</p>
</blockquote>
<blockquote>
<p>कृष्णागरुसकर्पूरैर् धूपं दद्यान् महेश्वरे ॥</p>
</blockquote>
<blockquote>
<p>नैरन्तर्येण मासार्धं तस्य पुण्यफलं शृणु ।</p>
</blockquote>
<blockquote>
<p>कल्पकोटिसहस्राणि कल्पकोटिशतानि च ॥</p>
</blockquote>
<blockquote>
<p>भुङ्क्ते शिवपुरे भोगांस् तस्यान्ते च महीपतिः ।</p>
</blockquote>
<blockquote>
<p>गुग्गुलुं घृतसंयुक्तं साक्षाद् गृह्णाति शङ्करः ॥</p>
</blockquote>
<blockquote>
<p>मासार्धमात्रदानेन शिवलोके महीयते ।</p>
</blockquote>
<blockquote>
<p>शिवे कृष्णचतुर्दश्यां यः साज्यं गुग्गुलुं दहेत् ॥</p>
</blockquote>
<blockquote>
<p>अपराधसहस्रैकम् इहामुत्र कृतं दहेत् ।</p>
</blockquote>
<blockquote>
<p>द्वे सहस्रे फलानां तु महिषाज्यस्य गुग्गुलोः ॥</p>
</blockquote>
<blockquote>
<p>दग्ध्वा तम् आज्यसंमिश्रं शिवतुल्यः प्रजायते ।</p>
</blockquote>
<blockquote>
<p>घृतदीपप्रदानेन शिवाय शतयोजनम् ॥</p>
</blockquote>
<blockquote>
<p>याम्यं तदालयं हित्वा विमानैः सूर्यसंनिभैः ।</p>
</blockquote>
<blockquote>
<p>स तस्य देवदेवस्य गाणापत्यं लभेन् नरः ॥</p>
</blockquote>
<blockquote>
<p>शालीनां तण्डुलप्रस्थं कुर्याद् अन्नं सुसंस्कृतम् ।</p>
</blockquote>
<blockquote>
<p>शिवाय तच् चरुं दद्याच् चतुर्दश्यां विशेषतः ॥</p>
</blockquote>
<blockquote>
<p>यावन्तस् तण्डुलाः तस्मिन् नैवेद्ये परिसंख्यया ।</p>
</blockquote>
<blockquote>
<p>तावद्युगसहस्राणि रुद्रलोके महीयते ॥</p>
</blockquote>
<blockquote>
<p>गुडखण्डघृतानां च भक्षाणां च निवेदिते ।</p>
</blockquote>
<blockquote>
<p>घृतेन पाचितानां च दानाच् छतगुणं फलम् ॥</p>
</blockquote>
<blockquote>
<p>मज्जकापानकानां च भक्षार्धं फलम् इष्यते ।</p>
</blockquote>
<blockquote>
<p>तदर्धं सलिलस्यापि वासितस्य विशेषतः ॥</p>
</blockquote>
<blockquote>
<p>मातुलुङ्गफलादीनि पक्वानि विनिवेदयेत् ।</p>
</blockquote>
<blockquote>
<p>शिवाय तत्फलं तस्य यद्भक्षाणां निवेदने ॥</p>
</blockquote>
<blockquote>
<p>पञ्चसौगन्धिकोपेतं यस् ताम्बूलं निवेदयेत् ।</p>
</blockquote>
<blockquote>
<p>शिवाय गुरवे चैव तस्य पुण्यफलं शृणु ॥</p>
</blockquote>
<blockquote>
<p>सुगन्धिदेहस् तेजस्वी सर्वावयवसुन्दरः ।</p>
</blockquote>
<blockquote>
<p>वर्षकोटिशतं दिव्यं शिवलोके महीयते ॥</p>
</blockquote>
<blockquote>
<p>शिवस्य पुरतो दद्याद् दर्पणं चारु निर्मलम् ।</p>
</blockquote>
<blockquote>
<p>पर्यङ्कशोभितं कृत्वा श्वेतमाल्यैर् अलंकृतम् ॥</p>
</blockquote>
<blockquote>
<p>चन्द्रांशुनिर्मलः श्रीमान् सुभगः कामरूपधृत् ।</p>
</blockquote>
<blockquote>
<p>कल्पायुतसहस्राणि रुद्रलोके महीयते ॥</p>
</blockquote>
<blockquote>
<p>स यां गतिम् अवाप्नोति न तां क्रतुशतैर् अपि ।</p>
</blockquote>
<blockquote>
<p>कृत्वा प्रदक्षिणं भक्त्या शिवस्यायतने नरः ।</p>
</blockquote>
<blockquote>
<p>अश्वमेधसहस्रस्य सुखेन लभते फलम् ॥</p>
</blockquote>
<p>लिङ्गपुराणे ऽपि ।</p>
<blockquote>
<p>प्रदक्षिणं तु यः कुर्यात् सप्रणामं समन्ततः ।</p>
</blockquote>
<blockquote>
<p>सव्यापसव्यन्यायेन मृदुगत्या शुचिर् नरः ॥</p>
</blockquote>
<blockquote>
<p>पदे पदे ऽश्वमेधस्य यज्ञस्य फलम् आप्नुयात् । इति ।</p>
</blockquote>
<p><strong>इति स्मृतिचन्द्रिकायां शिवस्नानादिविषयाणि</strong></p>
<h2 id="पञच-महयजञ">पञ्च-महायज्ञाः</h2>
<p><strong>अथ पञ्च-महायज्ञाः</strong></p>
<p>तत्र संवर्तः ।</p>
<blockquote>
<p>ततः पञ्च महायज्ञान् कुर्याद् अहर् अहर् द्विजः ।</p>
</blockquote>
<blockquote>
<p>न हापयेत तान् प्राज्ञश् श्रूयन्ते हि श्रुताव् अपि ॥</p>
</blockquote>
<p>ततो देवपूजानन्तरम् इत्य् अर्थः,</p>
<blockquote>
<p>पौरुषेण तु सूक्तेन ततो विष्णुं समर्चयेत् ।</p>
</blockquote>
<blockquote>
<p>वैश्वदेवं ततः कुर्याद् बलिकर्म तथैव् च ॥</p>
</blockquote>
<p>इति नारसिंहपुराणस्मरणात् । यमो ऽपि ।</p>
<blockquote>
<p>पञ्च सूना गृहस्थस्य वर्तन्ते ऽहर् अहर् सदा ।</p>
</blockquote>
<blockquote>
<p>खण्डिनी पेषिणी चुल्ली जलकुम्भ उपस्करः ॥</p>
</blockquote>
<blockquote>
<p>एता हि वाहयन् विप्रो बध्यते वै मुहुर् मुहुः ।</p>
</blockquote>
<blockquote>
<p>एतासां पावनार्थाय पञ्च यञ्जाः प्रकल्पिताः ॥ इति ।<br>
सूना हिंसास्थानानि, &ldquo;अथ सूनां व्याख्यास्यामो जङ्गमस्थावरादीन् प्राणिनः सूदयन्तीति सूनाः&rdquo; इति हारीतस्मरणात् । खण्डिन्य् उलूखलादिः । पेषिणी दृषदादिः । चुल्ली पाकस्थानम् । जलकुम्भ उदकभाण्डम् । उपस्करः शूर्पादिः । एता निर्वाहयन् तत् तत् कार्यं प्रापयन् वध्यते पापेन संयुज्यते इत्य् अर्थः । अत्र यद्य् अपि निमित्तश्रवणान् नैमित्तिकत्वं प्रतिभाति, तथापि नित्यनिमित्तत्वान् नित्यतैवेति । अत एव शङ्खः ।</p>
</blockquote>
<blockquote>
<p>पञ्च सूना गृहस्थस्य चुल्ली पेषण्य् उपस्करः ।</p>
</blockquote>
<blockquote>
<p>खण्डनी चोदकुम्भश् च तस्य पापस्य शान्तये ॥</p>
</blockquote>
<blockquote>
<p>पञ्चयज्ञविधानं तु गृही नित्यं न हपयेत् ।</p>
</blockquote>
<p>व्यासो ऽपि ।</p>
<blockquote>
<p>आपद्य् अपि च कष्टायां पञ्च यज्ञान् न हापयेत् ।</p>
</blockquote>
<p>ते च यज्ञा यमेन दर्शिताः ।</p>
<blockquote>
<p>अध्यापनं ब्रह्मयज्ञः पितृयज्ञस् तु तर्पणम् ।</p>
</blockquote>
<blockquote>
<p>होमो दैवो बलिर् भौतो नृयज्ञो ऽतिथिपूजनम् ॥ इति ।</p>
</blockquote>
<p>अध्यापनम् अध्ययनं (?) जपलक्षणं ब्रह्मयज्ञः,</p>
<blockquote>
<p>यस् तु श्रुतिजपः प्रोक्तो ब्रह्मयज्ञस् तु स स्मृतः ।</p>
</blockquote>
<p>इति कात्यायनस्मरणात् । तर्पणं पितृतर्पणं पितृश्राद्धं पितृयज्ञः । यद् आह मनुः ।</p>
<blockquote>
<p>ऋषयः पितरो देवा भूतान्य् अतिथयस् तथा ।</p>
</blockquote>
<blockquote>
<p>आशासते कुटुम्बिभ्यस् तेभ्यः कार्यं विजानता ॥</p>
</blockquote>
<blockquote>
<p>स्वाध्यायेनार्चयेतर्षीन् होमैर् देवान् यथाविधि ।</p>
</blockquote>
<blockquote>
<p>पितॄन् श्राद्धेन नॄन् अन्नैर् भूतानि बलिकर्मणा ॥ इति ।</p>
</blockquote>
<p>अथ वा कात्यायनोक्तं द्रष्टव्यम् ।</p>
<blockquote>
<p>अध्यापनं ब्रह्मयज्ञः पितृयज्ञस् तु तर्पणम् ।</p>
</blockquote>
<blockquote>
<p>होमो दैवो बलिर् भौतो नृयज्ञो ऽतिथिपूजनम् ॥</p>
</blockquote>
<blockquote>
<p>श्राद्धं वा पितृयज्ञः स्यात् पित्र्यो बलिर् अथापि वा ॥ इति ।</p>
</blockquote>
<p>अत्र यथास्वशाखं व्यवस्था । श्राद्धम् अत्र नित्यश्राद्धम् । तथा च कूर्मपुराणम् ।</p>
<blockquote>
<p>एकं तु भोजयेद् विप्रं पितॄन् उद्दिश्य सन्ततम् ।</p>
</blockquote>
<blockquote>
<p>नित्यश्राद्धं तद् उद्दिष्टं पितृयज्ञो गतिप्रदः ॥ इति ।</p>
</blockquote>
<p>अनेनादैवं श्राद्धम् इत्य् उक्तं भवति । उक्तं च मनुना ।</p>
<blockquote>
<p>एकम् अप्य् आशयेद् विप्रं पित्रर्थं पाञ्चयज्ञिके ।</p>
</blockquote>
<blockquote>
<p>न चैवात्राशयेत् कंचिद् वैश्वदेवं प्रति द्विजः ॥ इति ।</p>
</blockquote>
<p>पाञ्चयज्ञिके पञ्चयज्ञाङ्गब्भूते । अपिशब्दात् सति विभवे बहून् अपि । अत एव मार्कण्डेयपुराणम् ।</p>
<blockquote>
<p>कुर्याद् अहर् अहः श्राद्धम् अन्न् आद्येनोदकेन वा ।</p>
</blockquote>
<blockquote>
<p>पितॄन् उद्दिश्य विप्रांस् तु भोजयेद् विप्रम् एव वा ॥ इति ।</p>
</blockquote>
<p>अत्र विशेषम् आह हारीतः:</p>
<blockquote>
<p>नित्यश्राद्धम् अदैवं स्याद् अर्ध्यपिण्डादिवर्जितम् । इति ।</p>
</blockquote>
<p>प्रचेता अपि ।</p>
<blockquote>
<p>नामन्त्रणं न होमं च नाह्वानं न विसर्जनम् ।</p>
</blockquote>
<blockquote>
<p>न पिण्डदानं न स्वधा नित्ये कुर्याद् द्विजोत्तमः ॥</p>
</blockquote>
<blockquote>
<p>उपवेश्यासनं दत्वा संपूज्य कुसुमादिभिः ।</p>
</blockquote>
<blockquote>
<p>निर्दिश्य भोजयित्वा तु किंचिद् दत्वा विसर्जयेत् ॥</p>
</blockquote>
<p>पुराणे ऽपि ।</p>
<blockquote>
<p>नित्यश्राद्धं तु यन् नाम दैवहीनं तद् उच्यते ।</p>
</blockquote>
<blockquote>
<p>तत् तु षाट्पुरुषं ज्ञेयं दक्षिनापिण्डवर्जितम् ॥</p>
</blockquote>
<p>व्यासो ऽपि ।</p>
<blockquote>
<p>नित्यश्राद्धे ऽर्ध्यगन्धाद्यैर् द्विजान् अभ्यर्च्य शक्तितः ।</p>
</blockquote>
<blockquote>
<p>सर्वान् पितृगणान् सम्यक् सहैवोद्दिश्य भोजयेत् ॥</p>
</blockquote>
<blockquote>
<p>आवाहनस्वधाकारपिण्डाग्नौकरणादिकम् ।</p>
</blockquote>
<blockquote>
<p>नित्यश्राद्धे त्यजेद् एतान् भोज्यम् अन्नं प्रकल्पयेत् ।</p>
</blockquote>
<blockquote>
<p>दत्वा तु दक्षिणां शक्त्या नमस्कारैर् विसर्जयेत् ॥</p>
</blockquote>
<blockquote>
<p>एकम् अप्य् आशयेद् विप्रं षण्णाम् अप्य् अन्वहं गृही ॥</p>
</blockquote>
<p>अत्र मत्स्यपुरानोक्तं द्रष्टव्यम् ।</p>
<blockquote>
<p>यद्य् एकं भोजयेद् विप्रं त्रीन् उद्दिश्य पितॄंस् तथा ।</p>
</blockquote>
<p>अत्रानुकल्पम् आह कात्यायनः ।</p>
<blockquote>
<p>एकम् अप्य् आशयेद् विप्रं पितृयजार्थसिद्धये ।</p>
</blockquote>
<blockquote>
<p>अथैवं नास्ति चेद् अन्यो भोक्ता भोज्यम् अथापि वा ॥</p>
</blockquote>
<blockquote>
<p>अप्य् उद्धृत्य यथाशक्ति किंचिद् अन्नं यथाविधि ।</p>
</blockquote>
<blockquote>
<p>पितृभ्य इदम् इत्य् उक्त्वा स्वधाकारम् उदाहरेत् ॥</p>
</blockquote>
<p>तच् चान्नं ब्राह्मणाय दद्यात् । अत एव पितृयज्ञं प्रकृत्य कूर्मपुराणम् ।</p>
<blockquote>
<p>उद्धृत्य वा यथासक्ति किंचिद् अन्नं समाहितः ।</p>
</blockquote>
<blockquote>
<p>वेदतत्त्वार्थविदुषे द्विजायैवोपपादयेत् ॥ इति ।</p>
</blockquote>
<p>तर्राप्य् असामर्थ्ये मनूक्तम् ।</p>
<blockquote>
<p>दद्याद् अहर् अहः श्राद्धम् अन्नाद्येनोदकेन वा ।</p>
</blockquote>
<blockquote>
<p>पयोमूलफलैर् वापि पितृभ्यः प्रीतिम् आहरन् ॥ इति ।</p>
</blockquote>
<p>होमो दैव इति होमो वैश्वदेवः, स देवयज्ञ इत्य् अर्थः । तथा च कूर्मपुराणे ।</p>
<blockquote>
<p>शालाग्नौ लौकिके वाथ जले भूम्याम् अथापि वा ।</p>
</blockquote>
<blockquote>
<p>वैश्वदेवस् तु कर्तव्यो देवयज्ञः स वै स्मृतः ॥ इति ।</p>
</blockquote>
<p>शालाग्निर् गृह्याग्निः । तत्र बोधायनः: &ldquo;अहर् अहर् देवेभ्यः स्वाहाकुर्याद् आ काष्ठाद् अथैनं देवयज्ञं समाप्नोति&rdquo; इति । आ काष्ठद् इत्य् अन्नाभावविषयम् । अत एव प्रचेताः: &ldquo;तस्माद् अहर् अहर् जुहुयाद् अन्नाभावे केनचिद् आ काष्ठाद् देवेभ्यः&rdquo; इति । बलिर् भौत इति बलिहरणं स भूतयज्ञ इत्य् अर्थः । तथा च कूर्मपुराणे ।</p>
<blockquote>
<p>देवेभ्यश् च हुताद् अन्नच् छेषाद् भूतबलिं हरेत् ।</p>
</blockquote>
<blockquote>
<p>भूतयज्ञः स विज्ञेयो भूतिदः सर्वदेहिनाम् ॥</p>
</blockquote>
<p>हारीतो ऽपि: &ldquo;वास्तुपालभूतेभ्यो बलिहरणम् अहुतः&rdquo; इति । अहुतो भूतयज्ञः । तत्राप्य् अन्नाभावे बोधायनोक्तम्: &ldquo;अहर् अहर् भूतेभ्यो बलिं हरेद् आ पुष्पेभ्यो ऽथैनं भूतयज्ञं समाप्नोति&rdquo; इति । नृयज्ञो ऽतितिपूजनम् इति, अतिथिपूजनम् अतिथिभ्यो ऽन्नदानं स मनुष्ययज्ञ इत्य् अर्थः,</p>
<blockquote>
<p>अतिथिभ्यो ऽन्नदानं तु नृयज्ञः स तु पञ्चमः।</p>
</blockquote>
<p>इति यमस्मरणात् । हारीतो ऽपि: &ldquo;यद् देवेभ्यो जुहोति देवलोकं तेनाभियजति यत् पितृभ्यः पितृलोकं तेन यत् स्वाध्यायम् अधीते ऋषिलोकं तेन यद् भूतेभ्यो बलिं हरति भूतलोकं तेन यद् ब्राह्मणांश् तर्पयति मनुष्यलोकं तेन । तस्माद् अन्नं पितृभो दत्वोदीक्षेता गोदोहनात्&rdquo; इति । मार्कण्डेयपुराणे ऽपि ।</p>
<blockquote>
<p>अनित्यं हि स्थितो यस्मात् तस्माद् अतिथिर् उच्यते ।</p>
</blockquote>
<blockquote>
<p>तस्मिंस् तृप्ते नृयज्ञार्थान् मुच्येतर्णाद् गृहाश्रमी ॥</p>
</blockquote>
<p>अत्र विशेषम् आह नारायणः ।</p>
<blockquote>
<p>नियुज्यैकम् अनेकं वा श्रोत्रियं प्राङ्मुखं सदा ।</p>
</blockquote>
<blockquote>
<p>निवीतो तद्गतमना ऋषीन् ध्यायन् समाहितः ॥</p>
</blockquote>
<blockquote>
<p>आसनं चार्घ्यदानं च भुक्ते चाचमनं ततः ।</p>
</blockquote>
<p>ऋषीन् सनकादीन्, तेषां मनुष्यत्वात् । कार्ष्णाजनिर् अपि ।</p>
<blockquote>
<p>मनुष्याणां तथा कुर्यात् तर्पणं प्रत्यहं द्विजः ।</p>
</blockquote>
<blockquote>
<p>हन्तेति हन्तकारं तु गृहस्थः प्रत्यहं यजेत् ॥</p>
</blockquote>
<p>हन्तेति क्रियते यस्मिन् स हन्तकारः । हन्तेत्य् उच्चार्य यजेद् इत्य् अर्थः । अत एव कात्यायनः ।</p>
<blockquote>
<p>स्वाहाकारवषट्कारनमस्कारा दिवौकसाम् ।</p>
</blockquote>
<blockquote>
<p>स्वधाकारः पितॄणां तु हन्तकारस् तथा नृणाम् ॥</p>
</blockquote>
<p>हन्तेतिकरणं हन्तकार इत्य् अर्थः । अत्रानुकल्पम् आह नारायणः ।</p>
<blockquote>
<p>अशक्ताव् अन्नम् उद्धृत्य हन्तेत्य् एवं प्रकल्पयेत् । इति ।</p>
</blockquote>
<p>बोधायनो ऽपि: &ldquo;अहर् अहर् ब्राह्मणेभ्यो ऽन्नं दद्याद् आ मूलफलशाकेभ्यो ऽथैनं मनुष्ययज्ञं समाप्नोति&rdquo; इति । मुख्यकल्पानन्तरं कार्ष्णाजनिर् अपि ।</p>
<blockquote>
<p>भिक्षां वा पुष्कलं वापि हन्तकारम् अथापि वा ।</p>
</blockquote>
<blockquote>
<p>असंभवे सदा दद्याद् उदपात्रम् अथापि वा ॥</p>
</blockquote>
<p>दद्याद् अतिथय इति शेषः । अत एव मनुष्ययज्ञं प्रक्र्त्य कूर्मपुराणे ।</p>
<blockquote>
<p>हन्तकारम् अथाग्रं वा भिक्षां वा शक्तितो द्विजः ।</p>
</blockquote>
<blockquote>
<p>दद्याद् अतिथये नित्यं बुध्येत परमेश्वरम् ॥ इति ।</p>
</blockquote>
<p>भिक्षादिलक्षणं तु शातातपेनोक्तम् ।</p>
<blockquote>
<p>ग्रासमात्रं भवेद् भिक्षा पुष्कलं तु चतुर्गुणम् ।</p>
</blockquote>
<blockquote>
<p>पुष्कलानि च चत्वारि हन्तकारं विदुर् बुधाः ॥</p>
</blockquote>
<p>मनुर् अपि ।</p>
<blockquote>
<p>ग्रासमात्रं भवेद् भिक्षा अग्रं ग्रासचतुष्टयम् ।</p>
</blockquote>
<blockquote>
<p>अग्रं चतुर्गुणीकृत्य हन्तकारो विधीयते ॥ इति ।</p>
</blockquote>
<p>यदा तु पितृयज्ञे भिक्षादाने च ब्राह्मणालाभः तदा प्रतिपत्तिनियमः कूर्मपुराणे दर्शितः ।</p>
<blockquote>
<p>सर्वेषाम् अप्य् अलाभे तु दत्तं गोभ्यो निवेदयेत् । इति ।</p>
</blockquote>
<p>एवं च मन्वादिभिर् वैश्वदेवबलिहरणे एव देवयज्ञभूतयज्ञाव् इति दर्शितम् । आपस्तम्बेन तु मन्त्रभेदात् संज्ञाभेदात् पृथग् एवैतद् यज्ञद्वयम् उक्तम् इत्य् उक्तं तद्भाष्ये । अत्र बोधायनः ।</p>
<blockquote>
<p>प्रवासं गच्छतो यस्य गृहे कर्ता न विद्यते ।</p>
</blockquote>
<blockquote>
<p>पञ्चानां महताम् एषां स यज्ञैः सह गच्छति ॥</p>
</blockquote>
<blockquote>
<p>प्रवासे कुरुते चैतान् यद् अन्नम् उपपद्यते ।</p>
</blockquote>
<blockquote>
<p>न चेद् उत्पद्यते चान्नम् अद्भिर् एतान् समापयेत् ॥ इति ।</p>
</blockquote>
<p>अत्र कालनियमम् आह दक्षः ।</p>
<blockquote>
<p>पञ्चमे च यथाभागे संविभागो यथार्हतः ।</p>
</blockquote>
<blockquote>
<p>पितृदेवमनुष्याणां भूतानां चोपदिश्यते ॥ इति ।</p>
</blockquote>
<p>संविभागो ऽन्नस्य । अष्टधा विभक्तस्याह्नः पञ्चमभागे । अत एव विष्णुः ।</p>
<blockquote>
<p>मध्याह्ने त्व् अथ संप्राप्ते बलिं कृत्वात्मनो गृहे ।</p>
</blockquote>
<blockquote>
<p>देवपितृमनुष्याणां शिष्टं भुञ्जीत वाग्यतः ॥ इति ।</p>
</blockquote>
<p>एवं कुर्वतः फलम् आह हारीतः ।</p>
<blockquote>
<p>देवान् पितॄन् ऋषींश् चैव भूतानि ब्राह्मणांस् तथा ।</p>
</blockquote>
<blockquote>
<p>तर्पयन् विधिना विप्रो ब्रह्मभूयाय कल्पते ॥ इति ।</p>
</blockquote>
<p>शम्भुर् अपि ।</p>
<blockquote>
<p>यत् फलं सोमयागेन प्राप्नोति धनवान् द्विजः ।</p>
</blockquote>
<blockquote>
<p>सम्यक् पञ्चमहायज्ञैर् दरिद्रस् तद् अवाप्नुयात् ॥</p>
</blockquote>
<p>अथाकरणे दोषो गर्गेण दर्शितः ।</p>
<blockquote>
<p>सूनानिर्णिक्तदोषा ये सर्वे ते वृषलाः स्मृताः ।</p>
</blockquote>
<blockquote>
<p>न तेषाम् अधिकारो ऽस्ति क्वचिद् धर्मे दुरात्मनाम् ॥</p>
</blockquote>
<p>वृषलः शूद्रः । व्यासो ऽपि ।</p>
<blockquote>
<p>पञ्चयज्ञांस् तु यो मोहान् न करोति गृहाश्रमी ।</p>
</blockquote>
<blockquote>
<p>तस्य नायं च न परो लोको भवति धर्मतः ॥</p>
</blockquote>
<p>विष्णुपुराणे ।</p>
<blockquote>
<p>देवादिनिश्वासहतं शरीरं यस्य वेश्मनि ।</p>
</blockquote>
<blockquote>
<p>न तेन सङ्करं कुर्याद् गृहासनपरिच्छदैः ॥ इति ।</p>
</blockquote>
<p><strong>इति स्मृतिचन्द्रिकायां पञ्चमहायज्ञाः</strong></p>
<h2 id="वशवदववध">वैश्वदेवविधिः</h2>
<p><strong>अथ वैश्वदेवविधिः</strong></p>
<p>तत्र नारायणः ।</p>
<blockquote>
<p>सभार्यस् तु शुचिः स्नातो विधिनाचम्य वाग्यतः ।</p>
</blockquote>
<blockquote>
<p>प्रविश्य सुसमिद्धे ऽग्नौ वैश्वदेवं समाचरेत् ॥ इति ।</p>
</blockquote>
<p>सुसमिद्धे ऽग्नाव् अवैदिके वैदिके वा । तथा च शातातपः ।</p>
<blockquote>
<p>लौकिके वैदिके वापि हुत्वोत्सृष्टे जले क्षितौ ।</p>
</blockquote>
<blockquote>
<p>वैश्वदेवस् तु कर्तव्यः पञ्चसूनापनुत्तये ॥</p>
</blockquote>
<p>वैदिके वैवाहिके । यद् आह मनुः ।</p>
<blockquote>
<p>वैवाहिके ऽग्नौ कुर्वीत गृह्यकर्म यथाविधि ।</p>
</blockquote>
<blockquote>
<p>पञ्चयज्ञविधानं च पक्तिं चान्वाहिकी गृही ॥ इति ।</p>
</blockquote>
<p>विसेषश् चतुर्विंशतौ दर्शितः ।</p>
<blockquote>
<p>प्रातर्होमं तु निर्वर्त्य समुद्धृत्य हुताशनात् ।</p>
</blockquote>
<blockquote>
<p>शेषं महानसे कृत्वा तत्र पाकं समाचरेत् ॥ इति ।</p>
</blockquote>
<p>अथ वा लौकिके ऽग्नौ पाकः । तद् आह अङ्गिराः ।</p>
<blockquote>
<p>शालाग्नौ तु पचेद् अन्नं लौकिके वापि नित्यशः ॥ इति ।</p>
</blockquote>
<p>शालाग्निर् गृह्याग्निः । यदा तु लौकिके पाकस् तदा तस्मिन्न् एव होमः । तद् उक्तं कूर्मपुराणे ।</p>
<blockquote>
<p>यदि स्याल् लौकिके पाकस् ततो ऽन्नं तत्र हूयते ।</p>
</blockquote>
<blockquote>
<p>शालाग्नौ तत्र चेद् अन्नं विधिर् एष सनातनः ॥ इति ।</p>
</blockquote>
<p>अनेनैवाभिप्रायेण आपस्तम्बो ऽपि: &ldquo;औपासने पचने वा षड्भिर् आद्यैः प्रतिमन्त्रं हस्तेन जुहुयात्&rdquo; इति । अत्र पचने वेति यस्य सर्वाधानं तद्विषयम् एवेति व्याख्यातं तद्भाष्ये । तद् उक्तं च विष्णुना ।</p>
<blockquote>
<p>आधानाद् अग्निहोत्रस्य आवसथ्यात् तु बाह्यतः ।</p>
</blockquote>
<blockquote>
<p>यस्मिन्न् अग्नौ पचेद् अन्नं तत्र होमो विधीयते ॥ इति ।</p>
</blockquote>
<p>यस्य सर्वाधानं तस्यावसथ्याद् बाह्यतः पृथग् अग्निहोत्रस्याभावात् गृह्याग्न्यभावेन यस्मिन् लौकिके ऽग्नौ वा पाकस् तत्रैव होम इत्य् अर्थः । सो ऽपि कथम् इत्य् अपेक्षिते शौनकः । &ldquo;अथ सायंप्रातः सिद्धस्य हविष्यस्य जुहुयाद् अग्निहोत्रदेवताभ्यः सोमाय वनस्पतये ऽग्नीषोमाभ्यां द्यावापृथिवीभ्यां धन्वतरय इन्द्राय विश्वेभ्यो देवेभ्यो ब्रह्मणे स्वाहेति । अथ बलिहरणम्&rdquo; इति । हविष्यस्य हविर्योग्यस्येत्य् अर्थः । अग्निहोत्रदेवताभ्यः सूर्याग्निप्रजापतिभ्य इति यावत् । आपस्तम्बो ऽपि: &ldquo;औपासने पचने वा षड्भिर् आद्यैः प्रतिमन्त्रं हस्तेन जुहुयात् । उभयतः परिषेचनं यथा पुरस्तात्&rdquo; इति । आद्यैः अग्नये स्वाहेत्यादिस्विष्टकृदन्तैः । उभयतः कर्मादाव् अन्ते चेत्य् अर्थः । गृह्यकात्यायनो ऽपि: &ldquo;वैश्वदेवाद् अन्नात् पर्युक्ष्य स्वाहाकारैर् जुहुयाद् ब्रह्मणे प्रजापतये गृहेभ्यः काश्यपायानुमतये&rdquo; इति । गौतमो ऽपि: &ldquo;अग्नाव् अग्निर् धन्वन्तरिर् विश्वेदेवाः प्रजापतिः स्विष्टकृद् इति होमाः&rdquo; इति । अत्र यथास्वशाखं व्यवस्था,</p>
<blockquote>
<p>संस्कृतान्नैर् हविष्यैर् वा हविष्यव्यञ्जनान्वितैः ।</p>
</blockquote>
<p>इति स्मरणात् । कात्यायनो ऽपि ।</p>
<blockquote>
<p>उद्धृत्य हविर् आसिच्य हविष्येण घृतादिना ।</p>
</blockquote>
<blockquote>
<p>स्वशाखाविधिना हुत्वा तच्छेषेण बलिं हरेत् ॥ इति ।</p>
</blockquote>
<p>अत्र हविर् उद्धृत्य हविष्येण घृतादिनासिच्याभिघार्य (?) तेन हविषा हुत्वेति संबन्धः । अत्रादिशब्दो दध्यादिपरिग्रहार्थः । अत एव व्यासः ।</p>
<blockquote>
<p>जुहुयात् सर्पिषाभ्यक्तं तैलक्षारविवर्जितम् ।</p>
</blockquote>
<blockquote>
<p>दध्यक्तं पयसाक्तं वा तदभावे ऽम्बुनापि वा ॥</p>
</blockquote>
<p>यदा तु हविष्यद्रव्यालाबस् तदा विशेषश् चतुर्विंशतिमते दर्शितः ।</p>
<blockquote>
<p>अलाभे येन केनापि फलशाकोदकादिभिः (?) ।</p>
</blockquote>
<blockquote>
<p>पयोदधिघृतैः कुर्याद् वैश्वदेवं स्रुवेण तु ॥</p>
</blockquote>
<blockquote>
<p>हस्तेनान्नादिभिः कुर्याद् अद्भिर् अञ्जलिना जले । इति ।</p>
</blockquote>
<p>येन केनापि करणेनेत्य् अर्थः । अत्रापि यद् अशनीयं तेनैव होमः । तद् उक्तं परिशिष्टे ।</p>
<blockquote>
<p>शाकं (?) वा यदि वा पत्रं मूलं वा यदि वा फलम् ।</p>
</blockquote>
<blockquote>
<p>संकल्पयेद् यदाहारे तेनाग्नौ जुहुयाद् अपि ॥ इति ।</p>
</blockquote>
<p>अत्र आपस्तम्बोक्तो विशेषः ।</p>
<blockquote>
<p>उत्तानेन तु हस्तेन अङ्गुष्ठाग्रेण पीडितम् ।</p>
</blockquote>
<blockquote>
<p>संहताङ्गुलिपाणिस् तु वाग्यतो जुहुयाद् धविः ॥</p>
</blockquote>
<p>कात्यायनो ऽपि ।</p>
<blockquote>
<p>यो ऽनर्चिषि जुहोत्य् अग्नौ व्यङ्गारे चैव मोहतः ।</p>
</blockquote>
<blockquote>
<p>मन्दाग्निर् आमयावी च दरिद्रश् चोपजायते ॥</p>
</blockquote>
<blockquote>
<p>तस्मात् समिद्धे होतव्यं नासमिद्धे कथंचन ।</p>
</blockquote>
<blockquote>
<p>आरोग्यम् इच्छतायुश् च श्रियम् आत्यन्तिकीं तथा ॥</p>
</blockquote>
<p>शौनको ऽपि ।</p>
<blockquote>
<p>बहुशुष्केन्धने वह्नौ सुसमिद्धे विशेषतः ।</p>
</blockquote>
<blockquote>
<p>विधूमे लेलिहाने (?) च होतव्यं कर्मसिद्धये ॥</p>
</blockquote>
<p>कात्यायनो ऽपि ।</p>
<blockquote>
<p>जुहुयुश् च बुभुषुश् च पाणिशूर्पास्यदारुभिः ।</p>
</blockquote>
<blockquote>
<p>न कुर्याद् अग्निधमनं न कुर्याद् व्यजनादिना ॥</p>
</blockquote>
<blockquote>
<p>मेखेनैव धमेद् अग्निं मुखाद् एषो ऽभ्यजायत ।</p>
</blockquote>
<p>अत्र व्यवस्थाम् आह स एव ।</p>
<blockquote>
<p>नाग्निं मुखेनेति वचो लौकिके योजयेत् ततः । इति ।</p>
</blockquote>
<p>आपस्तम्बस् तु वैश्वदेवाद्युपक्रमे व्रतविशेषम् आह: &ldquo;तेषां मन्त्राणाम् उपयोगे द्वादशाहम् अधःशय्या ब्रह्मचर्यं क्षारलवणवर्जं चोत्तमस्यैकरात्रम् उपवासः&rdquo; इति । तेषां वैश्वदेवबल्यर्थानाम् । उत्तमस्य &ldquo;ये भूताः&rdquo; इति मन्त्रस्य । ततो वैश्वदेवश् चरुः &ldquo;वैश्वदेवे विश्वे देवाः&rdquo; इति तेनैवोक्तत्वात् । वैश्वदेवे कर्तव्य तत्र यत् कर्म तस्मिन् विश्वेदेवा देवता इत्य् अर्थः । अत्र पुनर् आपस्तम्बः: &ldquo;सिद्धे ऽन्ने तिष्ठन् भूतम् इति स्वामिने प्रब्रूयात् तत् सुभूतं विराड् अन्नं तन् मा क्षायीति प्रतिवचनम्&rdquo; इति । ततो वैश्वदेवादिकर्म । एतच् च सायं प्रातः कार्यम्,</p>
<blockquote>
<p>सायं प्रातर् वैश्वदेवः कर्तव्यो बलिकर्म च ।</p>
</blockquote>
<blockquote>
<p>अनश्नतापि कर्तव्यम् अन्यथा किल्बिषी भवेत् ॥</p>
</blockquote>
<p>इति कात्यायनस्मरणात् । अनेनात्मसंस्कार इत्य् उक्तं भवति । उक्तं च परिशिष्ठे ।</p>
<blockquote>
<p>प्रवसेद् आहिताग्निश् चेत् कदाचित् कालपर्ययात् ।</p>
</blockquote>
<blockquote>
<p>यस्मिन्न् अग्नौ भवेत् पाको वैश्वदेवस् तु तत्र वै ॥</p>
</blockquote>
<blockquote>
<p>तत्राहुत्वा तु यो भुङ्क्ते स भुङ्क्ते किल्बिषं नरः ।</p>
</blockquote>
<blockquote>
<p>प्रोषितो ऽप्य् आत्मसंस्कारं कुर्याद् एवाविचारयन् ॥</p>
</blockquote>
<p>गोबिलो ऽपि: &ldquo;यद्य् एतस्मिन् काले व्रीहियवौ प्रक्रियेयाताम् अन्यतरस्य हुत्वा कृतम् अन्येन । यद्य् एतस्मिन् काले पुनः पुनर् अन्नं पच्येत सकृद् एवैकं बलिं तत्र कुर्वीत । यद्य् एकस्मिन् काले बहुधान्नं पच्येत गृहपतिर् महानसाद् एवैकं बलिं तत्र कुर्वीत&rdquo; इति । अस्यार्थः: यद्य् एतस्मिन् काले व्रीहियवाद्यनेकान्नपाकः तदा एकस्माद् एव पाकाद् धोमादिबलिं कुर्वीत न प्रतिपाकम् । यद्य् एतस्मिन् काले ऽभ्यागतादिवशेन पुनः पुनर् अन्नं पच्येत तदाप्य् एकस्माद् एव पाकात् सकृद् एवैकं बलिं कुर्यात् । तथैकाग्न्युपजीविनां भ्रातृपुत्रादीनाम् एतस्मिन् काले बहुधा पाके ऽपि गृहपतिपाकात् सकृद् एव कुर्वीतेति । अत्रानग्निकं प्रकृत्य अत्रिः ।</p>
<blockquote>
<p>साग्निकः पितृयज्ञान्तं बलिकर्म समाचरेत् ।</p>
</blockquote>
<blockquote>
<p>अनग्निर् हृतशेषं तु बलिं काकबलिं हरेत् ॥</p>
</blockquote>
<blockquote>
<p>पुरुषयज्ञाद् ऋते नास्ति निरग्नेस् तु महामखः । इति ।</p>
</blockquote>
<p>होमो ऽपि तस्य वसिष्ठेन दर्शितः ।</p>
<blockquote>
<p>अनग्निकस् तु यो विप्रः सो ऽन्नं व्याहृतिभिः स्वयम् ।</p>
</blockquote>
<blockquote>
<p>हुत्वा शाकलमन्त्रैश् च शिष्टं काकबलिं हरेत् ॥</p>
</blockquote>
<p>शाकलमन्त्राः &ldquo;देवकृतस्यैनसः&rdquo; इत्याद्याः । विष्णुर् अपि ।</p>
<blockquote>
<p>अन्नं व्याहृतिभिर् हुत्वा हुत्वा मन्त्रैश् च शाकलैः ।</p>
</blockquote>
<blockquote>
<p>प्रजापतेर् हविर् हुत्वा पूजयेद् अतिथिं ततः ॥ इति ।</p>
</blockquote>
<p>अत्र यमः ।</p>
<blockquote>
<p>अकृत्वा वैश्वदेवं तु भुञ्जते ये द्विजाधमाः ।</p>
</blockquote>
<blockquote>
<p>वृथा तेनान्नपाकेन काकयोनिं व्रजन्ति ते ॥</p>
</blockquote>
<p>व्यासो ऽपि ।</p>
<blockquote>
<p>अकृत्वा वैश्वदेवं तु यो भुङ्क्ते ऽनापदि द्विजः ।</p>
</blockquote>
<blockquote>
<p>स मूढो नरकं याति कालसूत्रम् अवाक्छिराः ॥ इति ।</p>
</blockquote>
<p>**इति स्मृतिचन्द्रिकायां वैश्वदेवविधिः **</p>
<h2 id="बलहरणम">बलिहरणम्</h2>
<p><strong>अथ बलिहरणम्</strong></p>
<p>तत्र कात्यायनः ।</p>
<blockquote>
<p>उद्धृत्य हविर् आसिच्य हविष्येण घृतादिना ।</p>
</blockquote>
<blockquote>
<p>स्वशाखाविधिना हुत्वा तच्छेषेण बलिं हरेत् ॥ इति ।</p>
</blockquote>
<p>अत्र हविर् उद्धृत्य हविष्येण घृतादिना हविर् आसिच्याभिघार्य (?) तेन् हविषा हुत्वेति संबन्धः । अत्र गोबिलः: &ldquo;स्वयं पत्री यावद् वसेद् बलिं हरेद् अपि वान्यो ब्राह्मणः&rdquo; इति । यावद् गृहे वसेत् तावत् स्वयं वान्यो बलिं हरेद् इत्य् अर्थः । ब्राह्मणग्रहणं पुत्रादिप्रदर्शनार्थम् । अत् एव अत्रिः ।</p>
<blockquote>
<p>पुत्रो भ्राताथ वा ऋत्विक्छिष्यश्वशुरमातुलाः ।</p>
</blockquote>
<blockquote>
<p>पत्नीश्रोत्रिययाज्याश् च दृष्टास् ते बलिकर्मणि ॥ इति ।</p>
</blockquote>
<p>एतत् प्रवासादिविषयम् । अत एव परिशिष्टे ।</p>
<blockquote>
<p>प्रवसेद् आहिताग्निश् चेत् कदाचित् कालपर्ययात् ।</p>
</blockquote>
<blockquote>
<p>यस्मिन्न् अग्नौ भवेत् पाको वैश्वदेवस् तु तत्र वै ॥</p>
</blockquote>
<blockquote>
<p>तत्राहुत्वा तु यो भुङ्क्ते स भुङ्क्ते किल्बिषं नरः ।</p>
</blockquote>
<blockquote>
<p>प्रोषितो ऽप्य् आत्मसंस्कारं कुर्याद् एवाविचारयन् ।</p>
</blockquote>
<blockquote>
<p>पुत्रो भ्राता तथा पत्नी शिष्यो वास्य बलिं हरेत् ॥ इति ।</p>
</blockquote>
<p>पत्नी चेद् अमन्त्रम्,</p>
<blockquote>
<p>सायम् अन्नस्य सिद्धस्य पत्न्य् अमन्त्रं बलिं हरेत् ।</p>
</blockquote>
<p>इति मनुस्मरणात् । यदा तु गृहे ऽन्यः कर्ता नास्ति तदा प्रवासे ऽपि स्वयम् एव कुर्यात् । तद् आह बोधायनः ।</p>
<blockquote>
<p>प्रवासं गच्छतो यस्य गृहे कर्ता न विद्यते ।</p>
</blockquote>
<blockquote>
<p>पञ्चानां महताम् एषां सह यज्ञैः स गच्छति ॥</p>
</blockquote>
<p>अत्र शौनकः: &ldquo;अथ बलिहरणम् । एताभ्यश् चैव् देवताभ्यो ऽद्भ्य ओषधिवनस्पतिभ्यो गृहाय गृहदेवताभ्यो वास्तुदेवताभ्य इन्द्रायेन्द्रपुरुषेभ्यो यमाह यमपुरुषेभ्यो वरुणाय वरुणपुरुषेभ्यस् सोमाय सोमपुरुषेभ्य इति प्रतिदिशं ब्रह्मणे ब्रह्मपुरुषेभ्य इति मध्ये विश्वेभ्यो देवेभ्यः सर्वेभ्यो भूतेभ्यो दिवाचारिभ्य इति दिवा नक्तंचारिभ्य इति नक्तं रक्षोभ्य इत्य् उत्तरतः स्वधा पितृभ्य इति प्राचीनावीती शेषं दक्षिणा निनयेत्&rdquo; इति । अस्यार्थः: एतभ्य इति वैश्वदेवदेवतानां ग्रहणम्, तासां प्रकृतत्वात् । चकारो वक्ष्यमाणदेवतासमुच्चयार्थः । एवकारो मा भूद् गृह्यान्तरोक्तानां बलिहरणम् इति । एतच् च सूर्यायेत्य् आरभ्य वास्तुदेवताभ्य इत्यन्तैः प्रागपवर्गं यथा प्राचि विधिर् भवति, &ldquo;प्राञ्चश् चेष्टा&rdquo; इति परिभाषितत्वात् । ततस् तस्यान्ते प्रतिदिशम् इन्द्राद्यैस् तेषां मध्ये ब्रह्मणे ब्रह्मपुरुषेभ्य इति । सर्वस्य प्रधानस्योत्तरतो विश्वेभ्यो देवेभ्य इति । सर्वेभ्यो भूतेभ्य इति मध्य एव, तस्याधिकारात् । ब्रह्मादीनाम् उत्तरतो रक्षोब्य इति, तेषां प्रकृतत्वात् । अत एव तेषां दक्षिणतः स्वधा पितृभ्य इति । सर्वे मन्त्राः स्वाहान्ताः । अत्र निनयेद् इति वचनं पितृयज्ञार्थम् एतत् कर्मान्तरं बलिहरणम् इति वक्तुम् । कर्मान्तरत्वं च स्वाहाकारनिवृत्त्यर्थम् । कर्मान्तरत्वे कालान्त्रे ऽपि स्यात् तन् मा भूद् इति शेषग्रहणम् इति । एतत् सर्वं गृह्यवृत्ताव् उक्तम् । आपस्तम्बो ऽपि: &ldquo;अपरेणागिं सप्तमाष्टमाभ्याम् उद्गपवर्गम् उदपानसन्निधौ नवमेन मध्ये ऽगारस्य दशमैकादशाभ्यां प्रागपवर्गम् । उत्तरपूर्व्देशे ऽगारस्योत्तरैश् चतुर्भिः । शय्यादेशे कामलिङ्गेन । देहल्याम् अन्तरिक्षलिङ्गेनोत्तरेणापिधान्याम् । उत्तरैर् ब्रह्मसदने दक्षिणतः पितृलिङ्गेन प्राचीनाव् इत्य् अवाचीनपाणिः कुर्यात् । रौद्र उत्तरो यथा देवताभ्यः । तयोर् नाना परिषेचनं धर्मभेदात् । नक्तम् एवोत्तमेन वैहायनम्&rdquo; इति । अस्यार्थः: उत्तरैश् चतुर्भिः प्रागपवर्गं तस्याधिकारात् । ब्रह्मसदने ऽगारमध्ये । तत्रापि प्रागपवर्गम् इत्य् अनुवर्तते । ब्रह्मसदनाद् दक्षिणतः पितृलिङ्गेन तस्य प्रकृतत्वात् । रौद्र उत्तरतः पैतृकाद् इति शेषः । तयोर् नाना परिषेचनम् इत्य् उत्तरत्र वचनात् । यथा देवताभ्य इति, यथोत्तानेन पाणिना देवताभ्यो बलिदानं तद्वद् अस्यापि न पुनः पैतृकवद् इत्य् अर्थः । अत्र बलिधर्मान् आह स एव: &ldquo;बलीनां तस्य तस्य देशे संस्कारो हस्तेन परिमृज्यावोक्ष्य न्युप्य पश्चात् परिषेचनम्&rdquo; इति । एकदेशसमवेतानां तु परिषेचनं तन्त्रेणैव विभवात् । तद् अपि तेनैवोक्तम्: &ldquo;एवं बलीनां देशे देशे समवेतानां सकृत् सकृद् अन्ते परिषेचनं सति सूपसंस्पृष्टेन कार्याः&rdquo; इति । अस्यापवादः: &ldquo;तयोर् नाना परिषेचनं धर्मभेदात्&rdquo; इति । तयोः पैतृकरौद्रयोर् एकदेशसमवेतत्वे ऽपि नाना पृथक्परिषेचनं प्राचीनावीतत्वे ऽपि धर्मभेदत्वाद् इत्य् अर्थः । नक्तम् एवोत्तमेन वैहायसम् इति — विहायस्याकाशे भवो वैहायसः तम् उत्तमेन &ldquo;ये भूताः&rdquo; इत् मन्त्रेण नक्तम् एव दद्याद् इत्य् अर्थः। केचिद् उत्तमेनैव नक्तं नान्येनेति रात्राव् अन्यमन्त्रनिवृत्तिम् इच्छन्ति । एतत् सर्वं भाष्यकारेणोक्तम् । गृह्यकात्यायनो ऽपि: &ldquo;मणिके त्रीन् पर्जन्यायाद्भ्यः (?) पृथिव्यै धात्रे विधात्रे च द्वार्योः (?) प्रतिदिशं वायवे दिशां च मध्ये त्रीन् ब्रह्मणे ऽन्तरिक्षाय सूर्याय विश्वेभ्यो देवेभ्यो विश्वेभ्यश् च भूतेभ्यस् तेषाम् उत्तरत उषसे  भूतानां च पतये परं पितृभ्यः स्वधा नम इति दक्षिणतः पितृभ्यस् त्रिभ्य उत्तरापरस्यां दिशि निनयेत् ऽयत् क्षेम तत् ते निर्णेजनम्ऽ &quot; इति । अयम् अर्थः: मणिके उदपानसमीपे । प्रतिदिशं वायवे तथा दिशां च । प्रतिदिशम् इति शेषः । अत्र प्राच्यै दिश इत्य् एवं प्रयोगः । &ldquo;मध्ये&rdquo; एतेषाम् इति शेषः । त्रयाणाम् उत्तरतो विश्वेभ्य इति द्वौ । &ldquo;परं&rdquo; तयोर् उत्तरतः उषसे भूतानां च पतय इति । त्रयाणां दक्षिणतः पितृभ्य इति पात्रं निर्णिज्य यत् क्षेम तत् ते इत्य् उत्तरापरस्यां दिशि निनयेत् । एतत् सर्वं तद्भाष्यकारेणोक्तम् । अत्र नमोऽन्ताः सर्वे मन्त्राः,</p>
<blockquote>
<p>अमुष्मै नम इत्य् एवं बलिदानं विधीयते ।</p>
</blockquote>
<p>इति कात्यायनस्मरणात् । अत्र यथास्वशाखं व्यवस्था,</p>
<blockquote>
<p>न जातु परशाखोक्तं द्विजः कर्म समारभेत् ।</p>
</blockquote>
<p>इति वसिष्ठस्मरणात् । अत्र मार्कण्डेयपुराणम् ।</p>
<blockquote>
<p>एवं गृह्यबलिं कृत्वा गृहे गृहपतिः शुचिः ।</p>
</blockquote>
<blockquote>
<p>आप्यायनाय भूतानां कुर्याद् उत्सर्गम् आदरात् ॥ इति ।</p>
</blockquote>
<p>उत्सर्गो ऽन्नस्य । सो ऽपि कथम् इत्य् अपेक्षिते विष्णुपुराणम् ।</p>
<blockquote>
<p>देवा मनुष्याः पशवो वयांसि सिद्धाः सयक्षोरगदैत्यसङ्घाः ।</p>
</blockquote>
<blockquote>
<p>प्रेताः पिशाचास् तरवः समस्ताः ये चान्नम् इच्छन्ति मया प्रदत्तम् ॥</p>
</blockquote>
<blockquote>
<p>पिपीलिकाः कीटपतङ्गकाश् च भ्भुक्षिताः कर्मनिबन्धबद्धाः ।</p>
</blockquote>
<blockquote>
<p>प्रयान्तु ते तृप्तिम् इदं मयान्नं तेभ्यो निसृष्टं सुखिनो भवन्ति ॥</p>
</blockquote>
<blockquote>
<p>येषां न माता न पिता न बन्धुः नैवान्नसिद्धिर् न तथास्ति तृप्तिः ।</p>
</blockquote>
<blockquote>
<p>तत्तृप्तये ऽन्नं भुवि दत्तम् एतत् ते यान्तु तृप्तिं मुदिता भवन्तु ॥</p>
</blockquote>
<blockquote>
<p>भूतानि सर्वाणि तथान्नम् एतद् अहं च विष्णुर् न ततो ऽन्यद् अस्ति ।</p>
</blockquote>
<blockquote>
<p>तस्माद् अहं भूतहिताय भूतम् अन्नं प्रयच्छामित् भवाय तेषाम् ॥</p>
</blockquote>
<blockquote>
<p>चतुर्दशो लोकगणो य एषः तत्र स्थिताये खलु भूतसङ्घाः ।</p>
</blockquote>
<blockquote>
<p>तृप्त्यर्थम् अन्नं हि मया निसृष्टं तेषाम् इदं ते मुदिता भवन्ति ॥</p>
</blockquote>
<blockquote>
<p>इत्य् उच्चार्य नरो दद्याद् अन्नं श्रद्धासमन्वितः ।</p>
</blockquote>
<blockquote>
<p>भुवि भूतोपकाराय गृही सर्वाश्रयो यतः ॥ इति ।</p>
</blockquote>
<p>ततः श्वादिभ्यो ऽन्नं दद्यात् । तद् अपि तत्रैवोक्तम् ।</p>
<blockquote>
<p>श्वचण्डालविहङ्गानां भुवि दद्यात् ततो नरः ।</p>
</blockquote>
<blockquote>
<p>ये चान्ये पतिताः केचिद् आमपात्राः समागताः ॥</p>
</blockquote>
<p>मनुर् अपि ।</p>
<blockquote>
<p>शुनां च पतितानां च श्वपचां पापरोगिणाम् ।</p>
</blockquote>
<blockquote>
<p>वायसानां क्रिमीण्श्ं च शनकैर् निक्षिपेद् भुवि ॥</p>
</blockquote>
<p>अत्र श्ववायसबलिमन्त्रौ व्यासोक्तौ ।</p>
<blockquote>
<p>श्वानौ द्वौ श्यामशबलौ वैवस्वतकुलोद्भवौ ।</p>
</blockquote>
<blockquote>
<p>ताभ्यां पिण्डं प्रदास्यामि रक्षेतां पथि मां सदा ॥</p>
</blockquote>
<blockquote>
<p>ऐन्द्रवारुणवायव्या याम्यनैऋतिकाश् च ये ।</p>
</blockquote>
<blockquote>
<p>ते काकाः प्रतिगृह्णन्तु भूमौ पिण्डं मदर्पितम् ॥</p>
</blockquote>
<p>अत्र पतितादीनां दानम् अनित्यं तेषाम् अनियतत्वात् । <span style="text-decoration:underline;">केचित्</span> त्व् आगतानाम् अपि दद्याद् इत्य् आहुः । तद् आह आपस्तम्बः: &ldquo;सर्वान् वैश्वदेवे भागिनः कुर्विता श्वचण्डालेभ्यः । नानर्हद्भ्यो दद्याद् इत्य् एके&rdquo; इति । अनर्हद्भ्यश् चण्डालादिभ्यः । अत्र व्यासः ।</p>
<blockquote>
<p>दत्वानेन विधानेन बलिं पश्चाद् उपस्पृशेत् । इति ।</p>
</blockquote>
<p>एवं कुर्वतः फलम् आह मनुः ।</p>
<blockquote>
<p>एवं यः सर्वभूतानि ब्राह्मणो नित्यम् अर्चति ।</p>
</blockquote>
<blockquote>
<p>स गच्छति परं स्थानं तेजोमूर्तिः पथर्जुना ॥ इति ।</p>
</blockquote>
<p>आपस्तम्बो ऽपि: &ldquo;य एतान् अव्यग्रो यथोपदेशं कुरुते नित्यः स्वर्गः पुष्टिश् च । अग्रं च देयम्&rdquo; इति । श्रोत्रियायेति शेषः । तथा च वसिष्ठः: &ldquo;गृहदेवताभ्यो बलिं हरेच् छ्रोत्रियायाग्रं दत्वा ब्रह्मचारिणे चानन्तरं पितृभ्यो दद्यात्&rdquo; इति । ब्रह्मारिणे भिक्षां दत्वेत्य् अर्थः । अत एव यमः ।</p>
<blockquote>
<p>भिक्षां च भिक्षवे दद्याद् विधिवद् ब्रह्मचारिणे । इति ।</p>
</blockquote>
<p>सो ऽपि विधिर् गौतमेन दर्शितः: &ldquo;स्वस्ति वाच्य भिक्षादानम् अप्पूर्वम्&rdquo; इति । भिक्षमाणं ब्रह्मचारिणं स्वस्तीति वाचयित्वा तद्धस्ते जलं प्रदाय भिक्षादानं कार्यम् इत्य् अर्थः । यतेः पुनर् आद्यन्तयोर् उदकदानं कार्यम् । तथा च व्यासः ।</p>
<blockquote>
<p>यतिहस्ते जलं दद्याद् भैक्षं दद्यात् पुनर् जलम् ।</p>
</blockquote>
<blockquote>
<p>तद् भैक्षं मेरुतुल्यं स्यात् तज्जलं सागरोपमम् ॥</p>
</blockquote>
<p>अत्र वचनद्वये ऽपि दद्याद् इत्य् अभिधानाद् यतिं ब्रह्मचारिणं वा न प्रत्याचक्षीतेति गम्यते । अत एव आपस्तम्बः: &ldquo;स्त्रीणां च प्रत्याचक्षाणानां समाहितो ब्रह्मचारीष्टं दत्तं हुतं प्रजां पशून् ब्रह्मवर्चसम् अन्नाद्यं वृङ्क्ते । तस्माद् उ ह वै ब्रह्मचारिसङ्घं चरन्तं न प्रत्याचक्षीत&rdquo; । पुराणे ऽपि ।</p>
<blockquote>
<p>अपूजयन् हि काकुत्स्थ तपस्विनम् उपागतम् ।</p>
</blockquote>
<blockquote>
<p>दुःखाशी च परे लोके स्वानि मांसानि खादति ॥</p>
</blockquote>
<p>व्यासो ऽपि ।</p>
<blockquote>
<p>यतिश् च ब्रह्मचारी च पक्वान्नस्वामिनाव् उभौ ।</p>
</blockquote>
<blockquote>
<p>तयोर् अन्नम् अदत्वा तु भुक्त्वा चान्द्रायणं चरेत् ॥ इति ।</p>
</blockquote>
<p>अत्र पराशरः ।</p>
<blockquote>
<p>दद्याच् च भिक्षात्रितयं परिव्राड्ब्रह्मचारिणाम् ।</p>
</blockquote>
<blockquote>
<p>इच्छया च ततो दद्याद् विभवे सत्यवारितम् ॥ इति ।</p>
</blockquote>
<p>एतद् अपि व्रताध्ययनादियोगविषयम्,</p>
<blockquote>
<p>सत्कृत्य भिक्षवे भिक्षा दातव्या सुव्रताय वा ।</p>
</blockquote>
<p>इति याज्ञवल्क्यस्मरणात्,</p>
<blockquote>
<p>अव्रता ब्य् अनधीयाना यत्र भैक्षचरा द्विजाः ।</p>
</blockquote>
<blockquote>
<p>तं ग्रामं दण्डयेद् राजा चोरभक्तप्रदो हि सः ॥</p>
</blockquote>
<p>इति वसिष्ठस्मरणाच् च । यदा तु वैश्वदेवाद् अर्वाग् भिक्षुर् आगच्छति तदा व्यासोक्तं द्रष्टव्यम् ।</p>
<blockquote>
<p>अकृते वैश्वदेवे तु भिक्षुके गृहम् आगते ।</p>
</blockquote>
<blockquote>
<p>उद्धृत्य वैश्वदेवार्थं भिक्षां दत्वा विसर्जयेत् ॥</p>
</blockquote>
<blockquote>
<p>वैश्वदेवकृतं दोषं शक्तो भिक्षुर् व्यपोहितुम् ।</p>
</blockquote>
<blockquote>
<p>न हि भिक्षुकृतं दोषं वैश्वदेवो व्यपोहति ॥</p>
</blockquote>
<p>भिक्षुः परिव्राट् । एवं ब्रह्मचारिण्य् अपि द्रष्टव्यम् । अत एव विष्णुपुराणम्।</p>
<blockquote>
<p>भिक्षां तु भिक्षवेर् दद्यात् परिव्राड्ब्रह्मचारिणाम् ।</p>
</blockquote>
<blockquote>
<p>अकल्पितान्नाद् उद्धृत्य सर्वव्यञ्जनसंयुताम् (?) ॥</p>
</blockquote>
<p>भिक्षां प्रकृत्य यमः ।</p>
<blockquote>
<p>हस्तदत्ता तु या भिक्षा सलिलव्यञ्जनानि च ।</p>
</blockquote>
<blockquote>
<p>भोक्ता त्व् अशुचितां याति दाता स्वर्गं न गच्छति ॥</p>
</blockquote>
<p>यदा तु भिक्षुकालाभस् (?) तदा विष्णुनोक्तम् ।</p>
<blockquote>
<p>भिक्षुकालाभे ऽन्नं गोभ्यो दद्याद् अग्नौ वा प्रक्षिपेत् । इति ।</p>
</blockquote>
<p>ते च भिक्षुका व्यासेन दर्शिताः ।</p>
<blockquote>
<p>ब्रह्मचारी यतिश् चैव विद्यार्थी गुरुपोषकः (?) ।</p>
</blockquote>
<blockquote>
<p>अध्वगः क्षीणवृत्तिश् च षड् एते भिक्षुकाः स्मृताः ॥</p>
</blockquote>
<p>पुराणे ऽपि ।</p>
<blockquote>
<p>व्याधितस्यार्थहीनस्य कुटुम्बात् प्रच्युतस्य च ।</p>
</blockquote>
<blockquote>
<p>अध्वानं वा प्रपन्नस्य भिक्षाचर्या विधीयते ॥ इति ।<br>
भिक्षादिपरिमाणं मनुनोक्तम्।</p>
</blockquote>
<blockquote>
<p>ग्रासमात्रा भवेद् भिक्षा अग्रं ग्रासचतुष्टयम् ।</p>
</blockquote>
<blockquote>
<p>अग्रं चतुर्गुणीकृत्य हन्तकारी विधीयते ॥ इति ।</p>
</blockquote>
<p>एवं कुर्वतः फलम् आह यमः ।</p>
<blockquote>
<p>सत्कृत्य भिक्षवे भिक्षां या प्रयच्छति मानवः ।</p>
</blockquote>
<blockquote>
<p>गोप्रदानसमं पुण्यं तस्याह भगवान् यमः ॥</p>
</blockquote>
<p>ब्रह्मपुराणे ऽपि ।</p>
<blockquote>
<p>यः पात्रपूरणीं भिक्षां यतिभ्यः संप्रयच्छति ।</p>
</blockquote>
<blockquote>
<p>विमुक्तः सर्वपापेभ्यो नासौ दुर्गतिम् आप्नुयात् ॥ इति ।</p>
</blockquote>
<p><strong>इति स्मृतिचन्द्रिकायां बलिहरणम्</strong></p>
<h2 id="अतथपज">अतिथिपूजा</h2>
<p><strong>अथातिथिपूजा</strong></p>
<p>तत्र विष्णुः । &ldquo;भिक्षां च दत्वातिथिपूजने परं यत् समातिष्ठेत्&rdquo; इति । भिक्षादानानन्तरम् अन्यतिथिनिरीक्षणाय (?) गृहाङ्कणे कंचित् कालं तिष्ठेद् इत्य् अर्थः । तथा च मार्कण्डेयपुराणं ।</p>
<blockquote>
<p>आचम्य च ततः कुर्यात् प्राज्ञो द्वारावलोकनम् ।</p>
</blockquote>
<blockquote>
<p>मुहूर्तस्याष्टमं भागम् उद्वीक्ष्यो ह्य् अतिथिर् भवेत् ॥</p>
</blockquote>
<p>द्वारे ऽवलोकनं द्वारावलोकनम् । ब्रह्मगर्भो ऽपि ।</p>
<blockquote>
<p>गोदोहकालं कांक्षेत कृत्वा भूतबलिं द्विजः । इति ।</p>
</blockquote>
<p>अयं च कालनियमः कालान्तरे तस्य निरीक्षणमानावश्यकम् इति वक्तुम् । अत एव विष्णुपुराणम् ।</p>
<blockquote>
<p>ततो गोदोहमात्रं वा कालं तिष्ठन् गृहाङ्कणे ।</p>
</blockquote>
<blockquote>
<p>अतिथिग्रहणार्थाय तदूर्ध्वं वा यथेच्छया ॥ इति ।</p>
</blockquote>
<p>सो ऽपि किंलक्षण इत्य् अपेक्षिते शातातपः ।</p>
<blockquote>
<p>प्रियो वा यदि वा प्रेष्यो मूर्खः पण्डित एव वा ।</p>
</blockquote>
<blockquote>
<p>प्राप्तस् तु वैश्वदेवान्ते सो ऽतिथिः स्वर्गसङ्क्रमः (?) ॥</p>
</blockquote>
<p>मनुर् अपि ।</p>
<blockquote>
<p>एकरात्रं तु निवन्न् अतिथिर् ब्राह्मणः स्मृतः ।</p>
</blockquote>
<blockquote>
<p>अनित्यं हि स्थितो यस्मात् तस्माद् अतिथिर् उच्यते ॥</p>
</blockquote>
<p>मार्कण्डेयपुराणे ऽपि ।</p>
<blockquote>
<p>न मित्रम् अतिथिं कुर्यान् नैकग्रामनिवासिनम् ।</p>
</blockquote>
<blockquote>
<p>अज्ञातकुलनामानम् अन्नकाल उपस्थितम् ॥</p>
</blockquote>
<blockquote>
<p>बुभुक्षुम् आगतं श्रान्तं याचमानम् अकिंचनम् ।</p>
</blockquote>
<blockquote>
<p>ब्राह्मणं प्राहुर् अतिथिं संपूज्यः शक्तितो बुधैः ॥ इति ।</p>
</blockquote>
<p>ब्राहमणाग्रहणं क्षत्रियव्युदासार्थम् । अत एव मनुः ।</p>
<blockquote>
<p>न ब्राह्मणस्य त्व् अतिथिर् गृहे राजन्य उच्यते ।</p>
</blockquote>
<blockquote>
<p>वैश्यशूद्रौ सखा चैव ज्ञातयो गुरुर् एव च ॥ इति ।<br>
यत् तु वायुपुराणे ।</p>
</blockquote>
<blockquote>
<p>न घोरो नापि संकीर्णो नविद्यो नविशेषवित् ।</p>
</blockquote>
<blockquote>
<p>न च सन्तानसंबन्धो न सेवनपरो ऽतिथिः ॥ इति ।</p>
</blockquote>
<p>तद् अतिथिवद् हुत्वे (?) द्रष्टव्यम् । अत एव शङ्खः: &ldquo;यदि तु बहूनां न शक्नुयाद् एकस्मा एव दद्याद् यः प्रथमम् उपागतस् तस्य यः श्रोतिर्यस् तस्मै दद्याद् इति वा&rdquo; । दाने विशेषो मार्कण्डेयेन दर्शितः ।</p>
<blockquote>
<p>न पृच्छेद् गोत्रचरणं स्वाध्यायं वापि पण्डितः ।</p>
</blockquote>
<blockquote>
<p>शोभनाशोभनाकारं तं मन्येत् प्रजापतिम् ॥</p>
</blockquote>
<p>पुराणे ऽपि ।</p>
<blockquote>
<p>स्वाध्यायायगोत्रचरणम् अपृष्ट्वा च तथा कुलम् ।</p>
</blockquote>
<blockquote>
<p>हिरण्यगर्भबुद्ध्या तं मन्येताभ्यागतं गृही ॥</p>
</blockquote>
<blockquote>
<p>तथा प्रजापतिः शुक्रो वह्निर् वसुगणो यमः ।</p>
</blockquote>
<blockquote>
<p>प्रविश्यातिथिम् एवैते भुञ्जते ऽन्नं नरेश्वरः ॥ इति ।</p>
</blockquote>
<p>एवं भोक्तापि कुलं न ब्रूयात् । तद् आह विष्णुः ।</p>
<blockquote>
<p>देशं गोत्रं कुलं विद्याम् अन्नार्थं यो निवेदयेत् ।</p>
</blockquote>
<blockquote>
<p>वैवस्वतेषु धर्मेषु वान्ताशी स तु कीर्तितः ॥ इति ।</p>
</blockquote>
<p>अतिथौ यत् कर्तव्यं तद् आह मनुः ।</p>
<blockquote>
<p>संप्राप्ताय त्व् अतिथये प्रदद्याद् आसनोदके ।</p>
</blockquote>
<blockquote>
<p>अन्नं चैव यथाशक्ति सत्कृत्य विधिपूर्वकम् ॥ इति ।</p>
</blockquote>
<p>उदकग्रहणं पाद्यादिप्रदर्शनार्थम्, &ldquo;स तस्य स्वाततम् अर्घ्याचमनम् आसनं च प्रदद्यात्&rdquo; इति हारीतस्मरणात् । पराशरो ऽपि ।</p>
<blockquote>
<p>अतिथिं तत्र संप्राप्तं पूजयेत् स्वागतादिना ।</p>
</blockquote>
<blockquote>
<p>तथासनप्रदानेन पदप्रक्षालनेन च ॥</p>
</blockquote>
<blockquote>
<p>श्रद्धया चान्नदानेन प्रियप्रश्नोत्तरेण च ।</p>
</blockquote>
<blockquote>
<p>गच्छतश् चानुयानेन प्रीतिम् उत्पादयेद् गृही ॥</p>
</blockquote>
<p>यमो ऽपि ।</p>
<blockquote>
<p>चक्षुर् दद्यान् मनो दद्याद् वाचं दद्याच् च सूनृताम् ।</p>
</blockquote>
<blockquote>
<p>उत्थाय चासनं दद्यात् स धर्मः पञ्चलक्षणः ॥</p>
</blockquote>
<p>उत्त्यायेति श्रोत्रियातिथिविषयम् । अत एव आपस्तम्बः: &ldquo;ब्राह्माणायानधीयानायासनम् उदकम् अन्नम् इति देयम् । न प्रत्युत्तिष्ठेत् । अभिवादनायैवोत्तिष्ठेद् अभिवाद्यश् चेत्&rdquo; इति । अत्रासनादिदाने विशेषम् आह स एव: &ldquo;असमुदेतश् चेद् अतिथिर् ब्रुवाण आगच्छेद् आसनम् उदकम् अन्नं श्रोत्रियाय ददामीत्य् एव दद्यात् । एवम् अस्य समृद्धं भवति&rdquo; । विद्यावित्तादिविहीनो ऽसमुदेतः । तथाहिताग्नाव् अपि विशेषस् तेनैव दर्शितः: &ldquo;आहिताग्निश् चेद् अतिथिर् अभ्यागच्छेत् स्वयम् एनम् अभ्युदेत्य ब्रूयात् । व्रात्य क्वावात्सीर् इति । व्रात्योदकम् इति । व्रात्य तर्पयंस्तु&rdquo; इति । व्रात्य क्वावाक्सीर् इति मन्त्रेण संभाष्योत्तरेण मन्त्रद्वयेनोदकम् अन्नं च दद्याद् इत्य् अर्थः । अत्र पुनर् आपस्तम्बः: &ldquo;पयौपसेचनम् अन्नम् अग्निष्टोमसंमितं सर्पिषोक्थ्यसंमितं मधुनातिरात्रसंमितं मांसेन द्वादशाहसंमितम् उदकेन प्रजावृद्धिर् आयुषश् च&rdquo; (आप्ध् २।७।४) इति । अन्नाभावे च तेनैवोक्तम्: &ldquo;काले स्वामिनाव् अन्नार्थिनं च प्रत्याचक्षीयाताम् । अभावे भूमिर् उदकं तृणानि कल्याणी वाग् इति । एतानि वै सतो ऽगारे न क्षीयन्ते कदाचन&rdquo; इति । अतिथिबहुत्वे तु मनुनोक्तम् ।</p>
<blockquote>
<p>आसनावसथौ शय्याम् अनुव्रज्याम् उपासनाम् ।</p>
</blockquote>
<blockquote>
<p>उत्तमेषूत्तमं कुर्याद् धीने हीनं समे समम् ॥</p>
</blockquote>
<p>अन्नादिकं तु समम् एवैकपङ्क्तौ । यथाह हारीतः ।</p>
<blockquote>
<p>विद्यातपोऽधिकानां च प्रथमासनम् उच्यते ।</p>
</blockquote>
<blockquote>
<p>पङ्क्तौ सहस्थितानां तु भोजनादि समं स्मृतम् ॥ इति ।</p>
</blockquote>
<p>अत एव विषमदाने दोषम् आह वसिष्ठः ।</p>
<blockquote>
<p>यद्य् एकपङ्क्तौ विषमं ददाति स्नेहाद् भयाद् वा यदि वार्थहेतोः ।</p>
</blockquote>
<blockquote>
<p>वेदेषु दृष्टाम् ऋषिभिश् च गीतां तां ब्रह्महत्यां मुनयो वदन्ति ॥</p>
</blockquote>
<p>अत्र मार्कण्डेयपुराणम् ।</p>
<blockquote>
<p>मांसम् अन्नं शाकं गृहे यच् चोपपदितम् ।</p>
</blockquote>
<blockquote>
<p>न वै स्वयं तद् अश्नीयाद् अतिथिं येन नार्चयेत् ॥</p>
</blockquote>
<p>आपस्तम्बो ऽपि: &ldquo;ऊर्जं पुष्टिं प्रजां पशून् इष्टापूर्तम् इति गृहाणाम् अश्नाति यः पूर्वो ऽतिथेर् अश्नाति&rdquo; इति । अतिथिभोजनानन्तरं वसिष्ठः: &ldquo;ततो गच्छन्तम् आसीनम् आसीमान्तम् अनुव्रजेत् । अनुज्ञानाद् वा&rdquo; । आसीमान्तम् इति श्रोत्रियदिविषयम्,</p>
<blockquote>
<p>अतिथिं श्रोत्रियं तृप्तम् आसीमान्तम् अनुव्रजेत् ।</p>
</blockquote>
<p>इति याज्ञवल्क्यस्मरणात् । एवं कुर्वतः फलम् आह मनुः ।</p>
<blockquote>
<p>अतिथिं पूजयेद् यस् तु श्रान्तं चादुष्टमानसम् ।</p>
</blockquote>
<blockquote>
<p>सवृषं गोशतं तेन दत्तं स्याद् इति मे मतिः ॥</p>
</blockquote>
<p>विष्णुर् अपि ।</p>
<blockquote>
<p>स्वाध्यायेनाग्निहोत्रेण यज्ञेन तपसा तथा ।</p>
</blockquote>
<blockquote>
<p>नावाप्नोति गृही लोकान् यथा त्व् अतिथिपूजनात् ॥ इति ।</p>
</blockquote>
<p>तथा अकरणे दोषो व्यासेन दर्शितः ।</p>
<blockquote>
<p>पथि श्रान्तम् अविज्ञातम् अतिथिं क्षुत्पिपासितम् ।</p>
</blockquote>
<blockquote>
<p>यो न पूजयते भक्त्या तम् आहुर् ब्रह्मघातिनम् ॥</p>
</blockquote>
<p>मार्कण्डेयपुराणे ऽपि ।</p>
<blockquote>
<p>अतिथिर् यस्य भग्नाशो गृहात् प्रतिनिवर्तते ।</p>
</blockquote>
<blockquote>
<p>स दत्वा दुष्कृतं तस्य पुण्यम् आदाय गच्छति ॥</p>
</blockquote>
<p>देवलो ऽपि ।</p>
<blockquote>
<p>अतिथिर् गृहम् आगत्य यस्य प्रतिनिवर्तते ।</p>
</blockquote>
<blockquote>
<p>असत्कृतो निराशश् च स सद्यो हन्ति तत्कुलम् ॥</p>
</blockquote>
<p>अतो न तं प्रत्याचक्षीतेति भावः । एवं सूर्योढे ऽपि द्रष्टव्यम् । तथा च मनुः ।</p>
<blockquote>
<p>अप्रणोद्यो ऽतिथिः सायं सूर्योढो गृहमेधिना ।</p>
</blockquote>
<blockquote>
<p>काले प्राप्तस् त्व् अकाले वा नास्यानश्नन् गृहे वसेत् ॥ इति ।</p>
</blockquote>
<p>काले वैश्वदेवकाले प्राप्तः । सूर्योढे वा अन्यो वा सायम् अतिथिर् अप्रण्ōद्यः अप्रत्याख्येय इत्य् अर्थः । सूर्योढस्य लक्षणम् आह प्रचेता ।</p>
<blockquote>
<p>यः स्वयं वैस्वदेवान्ते सायं वा गृहम् आगतः ।</p>
</blockquote>
<blockquote>
<p>देववत् पूजनीयो ऽसौ सूर्य्ōढः सो ऽतिथिः स्मृतः ॥</p>
</blockquote>
<p>अत्रापि विमुखे ऽतिथौ दोषो विष्णुपुराणे दर्शितः ।</p>
<blockquote>
<p>देवातिथौ तु विमुखे गते यत् पातकं नृप ।</p>
</blockquote>
<blockquote>
<p>तद् एवाष्टगुणं पुंसां सूर्योढे विमुखे गते ॥</p>
</blockquote>
<p>अत एव लुब्धकायातिथये ऽन्नाद्यभावे भोजनार्थं कपोत आत्मानम् एव प्रददौ । तथाह व्यासः ।</p>
<blockquote>
<p>देवतानाम् ऋषीणां च संवादेषु पुनः पुनः ।</p>
</blockquote>
<blockquote>
<p>श्रुतपूर्वो मया धर्मो महान् अतिथिपूजने ॥</p>
</blockquote>
<blockquote>
<p>सुदूराद् आश्रमात् प्राप्तः क्षुत्तृष्णाश्रमकर्शितः ।</p>
</blockquote>
<blockquote>
<p>यः पूज्यते ऽतिथिः सम्यग् अयूपः क्रतुर् एव सः ॥</p>
</blockquote>
<blockquote>
<p>एवम् उक्त्वा स धर्मात्मा प्रहृष्टेनान्तरात्मना ।</p>
</blockquote>
<blockquote>
<p>तम् अग्निं त्रिः परिक्रम्य प्रविवेश स्ववेश्मवत् ॥ इति ।</p>
</blockquote>
<p>यदा तु क्षत्रियादिर् अतिथिरूपेणागच्छति तदा मनूक्तम् ।</p>
<blockquote>
<p>यदि त्व् अतिथिधर्मेण क्षत्रियो गृहम् आव्रजेत् ।</p>
</blockquote>
<blockquote>
<p>भुक्तवत्सूक्तविप्रेषु कामं तम् अपि भोजयेत् ॥</p>
</blockquote>
<blockquote>
<p>वैश्यशूद्राव् अपि प्राप्तौ कुटुम्बे ऽतिथिधर्मिणौ ।</p>
</blockquote>
<blockquote>
<p>भोजयेत् सह भृत्यैस् ताव् आनृशंस्यं प्रयोजयन् ॥ इति ।</p>
</blockquote>
<p>आनृशंस्यम् अनैष्ठुर्यम् । भृत्याः भरणीयाः पोष्या इत्य् अर्थः । शूद्रेषु विशेषम् आह आपस्तम्बः: &ldquo;शूद्रम् अभ्यागतं कर्मणि नियुञ्ज्यात्&rdquo; इति । ते च पोष्या दक्षेण दर्शिताः ।</p>
<blockquote>
<p>माता पिता गुरुर् भाया प्रजा दीनाः समाश्रिताः ।</p>
</blockquote>
<blockquote>
<p>अभ्याततो ऽतिथिश् चाग्निः पोष्यवर्ग उदाहृतः ॥</p>
</blockquote>
<p>एतच् च भृत्यभरणावशकम् । अन्यथा दोषश्रवणात् । तथा च अत्रिः ।</p>
<blockquote>
<p>भरणं पोष्यवर्गस्य प्रशस्तं स्वर्गसाधनम् ।</p>
</blockquote>
<blockquote>
<p>नरकः पीडने तस्य तस्माद् यत्नेन तं भरेत् ॥ इति ।</p>
</blockquote>
<p>मनुर् अपि ।</p>
<blockquote>
<p>देवतातिथिभृत्यानां पितॄणाम् आत्मनश् च यः ।</p>
</blockquote>
<blockquote>
<p>न निर्वपति पञ्चानाम् उच्छ्वसन् न स जीवति ॥</p>
</blockquote>
<p>यत् तु याज्ञवल्क्येनोक्तम्,</p>
<blockquote>
<p>भोजयेच् चागतान् काले सखिसंबन्धिवान्धवान् ।</p>
</blockquote>
<p>इति, तत् स्वकुटुम्बाविरोधेन सत्य् अन्ने द्रष्टव्यम् । यद् आह आपस्तम्बः: &ldquo;ये नित्या भाक्तिकास् तेषाम् अनुपरोधेन संविभागो विहतः । कामम् आत्मानं भार्यां पुत्रं वोपरुन्ध्यात्&rdquo; इति । भक्तम् अन्नं तद् एषां ते भाक्तिकाः । संविभागो ऽन्नस्य । मनुर् अपि ।</p>
<blockquote>
<p>भृत्यानाम् अनुपरोधेन यः करोत्य् और्ध्वदैहिकम् ।</p>
</blockquote>
<blockquote>
<p>तद् भवत्य् असुखोदर्कं जीवतश् च मृतस्य च ॥ इति ।</p>
</blockquote>
<p>अतः सधनस्यैवायं बान्धवादिभोजननियम इत्य् अवगन्तव्यम् । उक्तं च आदिपुराणे ।</p>
<blockquote>
<p>ज्ञातिर् बन्धुजनः क्षीणः तथानाथः समाश्रितः ।</p>
</blockquote>
<blockquote>
<p>अन्यो ऽपि धनयुक्तस्य पोष्यवर्ग उदाहृतः ॥</p>
</blockquote>
<p>अस्याप्य् आवश्यकम् एव भरणम् । यतो ऽनन्तरम् एवोक्तम् ।</p>
<blockquote>
<p>अभुक्तवत्सु चैतेषु बुञ्जन् भुङ्क्ते तु किल्बिषम् ।</p>
</blockquote>
<blockquote>
<p>मृतश् च गत्वा नरकं श्लेष्मभुग् जायते नरः ॥</p>
</blockquote>
<p>मार्कण्डेयपुराणे ऽपि ।</p>
<blockquote>
<p>श्रीमन्तं ज्ञातिम् आसाद्य यो ज्ञातिर् अवसीदति ।</p>
</blockquote>
<blockquote>
<p>सीदता यत् कृतं पापं तत् सर्वं प्रतिपद्यते ॥ इति ।</p>
</blockquote>
<p>अतिथिपूजानन्तरं विष्णुपुराणम् ।</p>
<blockquote>
<p>ततः सुवासिनीदुःखिगर्भिणीवृद्धबालकान् ।</p>
</blockquote>
<blockquote>
<p>भोजयेत् संस्कृतान्नेन प्रथमं तु ततो गृही ॥</p>
</blockquote>
<p>अत्र व्यासः ।</p>
<blockquote>
<p>गवाह्निकं परगवे दद्यात् संवत्सरं तु यः ।</p>
</blockquote>
<blockquote>
<p>अकृत्वा स्वयम् आहारं तद्व्रतं सार्वकालिकम् ॥ इति ।</p>
</blockquote>
<p>अत्र मन्त्रः ।</p>
<blockquote>
<p>सौरभेयाः सर्वहिताः पवित्राः पापनाशनाः ।</p>
</blockquote>
<blockquote>
<p>प्रतिगृह्णन्तु मे ग्रासं गावस् त्रैलोक्यमातरः ॥ इति ।</p>
</blockquote>
<p><strong>इति स्मृतिचन्द्रिकायाम् अतिथिपूजा</strong></p>
<h2 id="अननदनवषय">अन्नदानविषयः</h2>
<p><strong>अथ प्रसङ्गाद् अन्नदानविषयाणि कानिचिद्वचनानि लिख्यन्ते</strong></p>
<p>तत्र व्यासः ।</p>
<blockquote>
<p>ग्रासम् अप्य् एकम् अन्नस्य यो ददाति दिने दिने ।</p>
</blockquote>
<blockquote>
<p>स्वर्गलोकम् अवाप्नोति नरकं च न पश्यति ॥</p>
</blockquote>
<blockquote>
<p>द्वाव् इमौ पुरुषौ लोके सूर्यस्योपरि तिष्ठतः ।</p>
</blockquote>
<blockquote>
<p>अन्नप्रदाता दुर्भिक्षे सुभिक्षे हेमवस्त्रदः ॥</p>
</blockquote>
<blockquote>
<p>अग्नौ हुत्वाथ दानेन यत् पुण्यफलम् आप्यते ।</p>
</blockquote>
<blockquote>
<p>तेन तुल्यं विशिष्टं वा ब्राह्मणे तर्पिते फलम् ॥</p>
</blockquote>
<blockquote>
<p>ब्राह्मणेष्व् अक्षयं दानम् अन्नं शूद्रे महाफलम् ।</p>
</blockquote>
<blockquote>
<p>अन्नदानं हि शूद्रस्य स्याद् विप्रे चाविशेषतः ॥</p>
</blockquote>
<p>विष्णुर् अपि ।</p>
<blockquote>
<p>कृत्वा तु पातकं कर्म यो दद्याद् अन्नम् अर्थिने ।</p>
</blockquote>
<blockquote>
<p>ब्राह्मणाय विशेषेण न स पापेन लिप्यते ॥</p>
</blockquote>
<p>अत्र देवलः ।</p>
<blockquote>
<p>अघृतं भोजयेद् विप्रं यो गृहे सति सर्पिषि ।</p>
</blockquote>
<blockquote>
<p>परत्र निरयं घोरं स यात्य् एव न संशयः ॥</p>
</blockquote>
<blockquote>
<p>मृष्टम् अन्नं स्वयं भुक्त्वा पश्चात् कदशनं नरः ।</p>
</blockquote>
<blockquote>
<p>ब्राह्मणान् भोजयेन् मूखो नरके चिरम् आवसेत् ॥ इति ।</p>
</blockquote>
<p>ते च ब्राह्मणाः श्रोत्रिया एव । यद् आह व्यासः ।</p>
<blockquote>
<p>वेदविद्याव्रस्नाते श्रोत्रिये गृहम् आगते ।</p>
</blockquote>
<blockquote>
<p>क्रीषन्त्य् ओषधयः सर्वा यास्यामः परां गतिम् ॥</p>
</blockquote>
<blockquote>
<p>संध्याहीने व्रतभ्रष्टे विप्रे वेदविवर्जिते ।</p>
</blockquote>
<blockquote>
<p>दीयमानं रुदत्य् अन्नं किं मया दुष्कृतं कृतम् ॥</p>
</blockquote>
<p>मनुर् अपि ।</p>
<blockquote>
<p>विद्यातपःसमिद्धेषु हुतं विप्रमुखाग्निषु ।</p>
</blockquote>
<blockquote>
<p>तत् तारयति दुर्गाच् च महतश् चैव किल्बिषात् ॥ इति ।</p>
</blockquote>
<p>अत्रापि विशेषम् आह यमः ।</p>
<blockquote>
<p>अपचन्तम् अतिक्रम्य पचन्तं यस् तु भोजयेत् ।</p>
</blockquote>
<blockquote>
<p>भूषिकाणां भवेद् योनौ वर्षाणाम् अधिकं शतम् ॥ इति ।</p>
</blockquote>
<p><strong>इति स्मृतिचन्द्रिकायाम् अन्नदानविधिः</strong></p>
<h2 id="भजनवध">भोजनविधिः</h2>
<p><strong>अथ भोजनविधिः</strong></p>
<p>तत्र मनुः ।</p>
<blockquote>
<p>भुक्तवत्सु च विप्रेषु भृत्येष्व् अन्येषु चैव हि ।</p>
</blockquote>
<blockquote>
<p>भुञ्जीयायां ततः पश्चाद् विधसं तं तु दम्पती ॥</p>
</blockquote>
<p>विघसं भुक्तशिष्टम् । तथा च व्यासः ।</p>
<blockquote>
<p>विधसाशी भवेन् नित्यं नित्यं चामृतभोजनः ।</p>
</blockquote>
<blockquote>
<p>विघसं भुक्तशिष्टं तु यज्ञशिष्टं तथामृतम् ॥ इति ।</p>
</blockquote>
<p>अनेन न कदाचिद् अप्य् आत्मार्थम् अन्नं पचेद् इत्य् अर्थाद् उक्तं भवति । उक्तं च देवलेन ।</p>
<blockquote>
<p>नात्मार्थं पचयेद् अन्नं नात्मार्थं घातयेत् पशून् ।</p>
</blockquote>
<blockquote>
<p>देवार्थे ब्राह्मणार्थे च पचमानो न लिप्यते ॥</p>
</blockquote>
<p>मनुर् अपि ।</p>
<blockquote>
<p>अघं स केवलं भुङ्क्ते यः पचत्य् आत्मकारणात् ।</p>
</blockquote>
<blockquote>
<p>यज्ञशिष्टाशनं ह्य् एतत् सताम् अन्नं विधीयते ॥</p>
</blockquote>
<p>अत्र दिङ्नियमम् आह स एव ।</p>
<blockquote>
<p>आयुष्यं प्राङ्मुखो भुङ्क्ते यशस्यं दक्षिणामुखः ।</p>
</blockquote>
<blockquote>
<p>श्रियं प्रत्यङ्मुखो भुङ्क्ते ऋतं भुङ्क्त उदङ्मुखः ॥</p>
</blockquote>
<p>आयुषे हितम् आयुष्यम् । तत् प्राङ्मुखो भुञ्जीत । यससे हितं यशस्यं दक्षिणामुखो भुञ्जीत । श्रियम् इच्छन् प्रत्यङ्मुखः । ऋतं सत्यम् । तद् इच्छन्न् उदङ्मुख इत्य् अर्थः । विष्णुर् अपि: &ldquo;प्राङ्मुखो ऽश्नीयाद् दक्षिणामुखो वा&rdquo; इति । अत्र आपस्तम्बः: &ldquo;दक्षिणामुखो भुञ्जीत । अनायुष्यं त्व् एवंमुखस्य भोजनं मातुर् इत्य् उपदिशन्ति&rdquo; इति । एतच् च भोजनं रहसि कार्यम् । तथा च देवलः ।</p>
<blockquote>
<p>आहारं तु रहः कुर्याद् विहारं चापि सर्वतः ।</p>
</blockquote>
<blockquote>
<p>गुप्तो हि लक्ष्म्या युक्तः स्यात् प्रकाशे हीयते श्रिया ॥ इति ।</p>
</blockquote>
<p>रहो गुप्तप्रदेशः । पद्मपुराणे ऽपि ।</p>
<blockquote>
<p>गुप्ते चैव प्रदेशे तु प्राङ्मुखो वाप्य् उदङ्मुखः ।</p>
</blockquote>
<blockquote>
<p>सुखासने समासीनः पादौ कृत्वा महीतले ॥ इति ।</p>
</blockquote>
<p>अत्र विशेषम् आह देवलः ।</p>
<blockquote>
<p>उपलिप्ते शुचौ देशे पादौ प्रक्षाल्य वाग्यतः ।</p>
</blockquote>
<blockquote>
<p>प्राङ्मुखो ऽन्नानि भुञ्जीत शुचिः पीठम् अधिष्ठितः ॥</p>
</blockquote>
<p>भविष्यत्पुराणे ऽपि ।</p>
<blockquote>
<p>सद्यः कृतोपलेपे तु बहिर् आचम्य वाग्यतः ।</p>
</blockquote>
<blockquote>
<p>उदङ्मुखः प्राङ्मुखो वा सम्यग् विधृतभोजनः ॥</p>
</blockquote>
<p>बहिर्भोजनशालात इत् शेषः ।</p>
<blockquote>
<p>यस् तु भोजनशालायां भोक्तुकाम उपस्पृशेत् ।</p>
</blockquote>
<blockquote>
<p>आसनस्थो न चान्यत्र स विप्रः पङ्क्तिदूषकः ॥</p>
</blockquote>
<p>इत्य् आपस्तम्बस्मरणात् । कृतोपलेपे गोमयेनेति शेषः । तथा च बोधायनः ।</p>
<blockquote>
<p>मन्त्रेणैव द्विर् आचम्य गोमयेनोपलेपिते ।</p>
</blockquote>
<blockquote>
<p>भस्मना वारिणा वापि कारयेन् मण्डलं ततः ॥ इति ।</p>
</blockquote>
<p>अत्र विशेषम् आह शङ्खः ।</p>
<blockquote>
<p>आदित्या वसवो रुद्रा ब्रह्मा चैव पितामहः ।</p>
</blockquote>
<blockquote>
<p>मण्डलान्य् उपजीवन्ति तस्मात् कुर्वीत मण्डलम् ॥</p>
</blockquote>
<blockquote>
<p>चतुष्कोणं द्विजाग्र्यस्य त्रिकोणं क्षत्रियस्य तु ।</p>
</blockquote>
<blockquote>
<p>मण्डलाकृतिं वैश्यस्य शूद्रसाभ्युक्षणं स्मृतम् ॥ इति ।</p>
</blockquote>
<p>अत्र यमः ।</p>
<blockquote>
<p>आर्द्रपादस् तु भुञ्जीत नार्द्रपादस् तु संविशेत् ।</p>
</blockquote>
<blockquote>
<p>आर्द्रपादस् तु भुञ्जानो दीर्घम् आयुर् अवाप्नुयात् ॥ इति ।</p>
</blockquote>
<p>पादग्रहणम् अङ्गपञ्चकोपलक्षणार्थम् । अत एव व्यासः ।</p>
<blockquote>
<p>पञ्चार्ध्रो भोजनं कुर्यात् प्राङ्मुखो मौनम् आस्थितः ।</p>
</blockquote>
<blockquote>
<p>हस्तौ पादौ तथैवास्यम् एषु पञ्चार्द्रता मता ॥</p>
</blockquote>
<p>मार्कण्डेयो ऽपि ।</p>
<blockquote>
<p>नैकवासास् तथाश्नीयाद् भिन्नभाण्डेन मानवः ।</p>
</blockquote>
<blockquote>
<p>अनार्द्रपाणिपादश् च तथैवानार्द्रमस्तकः ॥ इति ।</p>
</blockquote>
<p>न भिन्नभाण्डेनेति ताम्रादिव्यतिरिक्तविषयम् । अत एव पैठीनसिः: &ldquo;ताम्ररजतसुवर्णशङ्खशुक्त्यश्मस्फटिकानां भिन्नम् अभिन्नम् इति न दोषः&rdquo; इति । प्रचेता अपि ।</p>
<blockquote>
<p>न भिन्नभाण्डे भुञ्जीत न भावप्रतिदूषितैः ।</p>
</blockquote>
<blockquote>
<p>अन्यत्र ताम्ररौप्याब्जसौवर्णाद् भाजनाद् द्विजः ॥ इति ।</p>
</blockquote>
<p>अब्जं शङ्खादि । भोजनपात्रं प्रकृत्य पैठीनसिः ।</p>
<blockquote>
<p>ब्रह्मपत्रे तु यो बुङ्क्ते मासम् एकं निरन्तरम् ।</p>
</blockquote>
<blockquote>
<p>त्रिंशच् चान्द्रायणैस् तुल्यं महापातकनाशनम् ॥</p>
</blockquote>
<blockquote>
<p>सौवर्णे राजते पत्रे ताम्रे पद्मपलाशयोः ।</p>
</blockquote>
<blockquote>
<p>भोजने भोजने चैव त्रिरात्रात् पलम् अश्नुते ॥</p>
</blockquote>
<p>ब्रह्मपत्रं पलाशपत्रम् । पुराणे ऽपि ।</p>
<blockquote>
<p>पलाशेषु च पत्रेषु मध्यमेषु च भारत ।</p>
</blockquote>
<blockquote>
<p>यः करोत्य् अशनं तस्य प्राजापत्यं दिने दिने ॥</p>
</blockquote>
<blockquote>
<p>य इच्छेद् ऊर्ध्वगामित्वं परं स्थानं च शाश्वतम् ।</p>
</blockquote>
<blockquote>
<p>पद्मपत्रे तु भोक्तव्यं मासम् एकं निरन्तरम् ॥</p>
</blockquote>
<p>पैठीनसिर् अपि ।</p>
<blockquote>
<p>एक एव तु यो भुङ्क्ते विमले कांस्यभाजने ।</p>
</blockquote>
<blockquote>
<p>भोजने भोजने चैव त्रिरात्रफलम् अश्नुते ॥</p>
</blockquote>
<blockquote>
<p>एक एव तु यो भुङ्क्ते विमले कांस्यभाजने ।</p>
</blockquote>
<blockquote>
<p>चत्वारि तस्य वर्धन्ते आयुः प्रज्ञा यशो बलम् ॥</p>
</blockquote>
<p>कांस्यभाजनं यत्यादिव्यतिरिक्तविषयम् । तद् आह प्रचेताः ।</p>
<blockquote>
<p>ताम्बूलाभ्यञ्जने चैव कांस्यपात्रे च भोजनम् ।</p>
</blockquote>
<blockquote>
<p>यतिश् च ब्रह्मचारी च विधवा च विवर्जयेत् ॥</p>
</blockquote>
<p>अत्र वर्ज्यान्य् आह पैठीनसिः ।</p>
<blockquote>
<p>वटार्काश्वत्थपर्णेषु कुम्भीश्र्यौदुम्बरेषु च ।</p>
</blockquote>
<blockquote>
<p>श्रीकामो नैव भुञ्जीत कोविदारकरञ्जयोः ॥</p>
</blockquote>
<p>हारीतो ऽपि ।</p>
<blockquote>
<p>न कार्ष्णायसे मृण्मये वा पात्रे ऽश्नीयात् । इति ।</p>
</blockquote>
<p>प्रचेता अपि ।</p>
<blockquote>
<p>मृण्मये पर्णपृष्ठे वा कार्पासे तान्तवे तथा ।</p>
</blockquote>
<blockquote>
<p>नाश्नीयान् न पिबेच् चैव न करे न तथासने ॥ इति ।</p>
</blockquote>
<p>तथासनान्य् अपि वर्ज्यानि तेनैव दर्शितानि ।</p>
<blockquote>
<p>गोशकृन्मृण्मयं भिन्नं तथा पालाशम् एव च ।</p>
</blockquote>
<blockquote>
<p>लोहबद्धं सदैवार्कं वर्जयेद् आसनं बुधः ॥ इति ।</p>
</blockquote>
<p>अत्र कूर्मपुराणम् ।</p>
<blockquote>
<p>पञ्चार्द्रो भोजनं कुर्याद् भूमौ पात्रं निधाय तु ।</p>
</blockquote>
<blockquote>
<p>उपवासेन तत् तुल्यं मनुर् आह प्रजापतिः ॥</p>
</blockquote>
<p>व्यासो ऽपि ।</p>
<blockquote>
<p>भूमौ पात्रं प्रतिष्ठाप्य यो भुङ्क्ते वाग्यतः शुचिः ।</p>
</blockquote>
<blockquote>
<p>भोजने भोजने चैव त्रिरात्रफलम् अश्नुते ॥</p>
</blockquote>
<blockquote>
<p>न्यस्तपात्रस् तु भुञ्जीत पञ्चग्रासान् महामुने ।</p>
</blockquote>
<blockquote>
<p>शेषम् उद्धृत्य भोक्तव्यं श्रूयताम् अत्र कारणम् ॥</p>
</blockquote>
<blockquote>
<p>विप्रुषां दोषसंस्पर्शः पादचेलरजस् तथा ।</p>
</blockquote>
<blockquote>
<p>सुखेन भुङ्क्ते विप्रेन्द्र पित्रर्थं तु न लिप्यते ॥ इति ।<br>
पित्रर्थं भूमौ पात्रं प्रतिष्ठाप्य न तल् लेपनीयम् । इतरम् उद्धृत्य तत्पात्रे भुञ्जीतेत्य् अर्थः । वाग्यमनं प्रकृत्य पुराणे ऽपि ।</p>
</blockquote>
<blockquote>
<p>स्नास्यतो वरुणः शक्तिं जुह्वतो ऽग्निः श्रियं हरेत् ।</p>
</blockquote>
<blockquote>
<p>भुञ्जतो मृत्युर् आयुष्यं तस्मान् मौनं त्रिषु स्मृतम् ॥ इति ।</p>
</blockquote>
<p>यत् तु अत्रिणोक्तम्,</p>
<blockquote>
<p>मौनव्रतं महाकष्टं हुंकारेणापि नश्यति ।</p>
</blockquote>
<blockquote>
<p>तथा सति महान् दोषस् तस्मात् तं नियतं चरेत् ॥ इति ।</p>
</blockquote>
<p>तत् काष्ठमौनाभिप्रायम् । एतच् च ग्रासाद् उपरि वेदितव्यम्,</p>
<blockquote>
<p>अनिन्दन् भक्षयेन् नित्यं वाग्यतो ऽन्नम् अकुत्सयन् ।</p>
</blockquote>
<blockquote>
<p>पञ्चग्रासं महामौनं प्राणाद्याप्यायनं हित् तत् ॥</p>
</blockquote>
<p>इति वृद्धमनुस्मरणात् । अकुत्सयन् अनिन्दन्न् इत्य् अर्थः । अत्र शातातपः ।</p>
<blockquote>
<p>हस्तदत्तानि चान्नानि प्रत्यक्षलवणं तथा ।</p>
</blockquote>
<blockquote>
<p>मृत्तिकाभक्षणं चैव गोमांसाशनवत् स्मृतम् ॥</p>
</blockquote>
<p>वृद्धवसिष्ठो ऽपि ।</p>
<blockquote>
<p>घृतं वा यदि वा तैलं विप्रो नाद्यान् नखच्युतम् ।</p>
</blockquote>
<blockquote>
<p>यमस् तम् अशुचिं प्राह तुल्यं गोमांसभक्षणे ॥</p>
</blockquote>
<p>पैठीनसिर् अपि ।</p>
<blockquote>
<p>लवणं व्यञ्जनं चैव घृतं तैलं तथैव च ।</p>
</blockquote>
<blockquote>
<p>लेह्यं पेयं च विविधं हस्तदत्तं न भक्षयेत् ॥ इति ।</p>
</blockquote>
<p>केन तर्हि देयम् इत्य् अपेक्षिते मनुः ।</p>
<blockquote>
<p>दर्व्या देयं घृतान्नं तु समस्तव्यञ्जनानि च ।</p>
</blockquote>
<blockquote>
<p>उदकं यच् च पक्वान्नं यो दर्व्या दातुम् इच्छति ।</p>
</blockquote>
<blockquote>
<p>स भ्रूणहा सुरापश् च स स्तेनो गुरुतल्पगः ॥</p>
</blockquote>
<p>अत्र बोधायनः ।</p>
<blockquote>
<p>सर्वावश्यकावसाने सुप्रक्षालितपाणिपादो ऽप आचम्य संमृष्टोपलिप्ते देशे प्राङ्मुख उपविश्य तद्भूतम् आह्रियमाणं भूर् भुवः सुवर् ओम् इत्य् उपस्थाय वाचं यच्छेत् । न्यस्तम् अन्नं महाव्याहृतिभिः प्रदक्षिणम् उदकं परिषिच्य सव्येन पाणिनाविमुञ्चन्न् अमृतोपस्तरणम् असीति पुरस्ताद् अपः पीत्वा पञ्चान्नेन प्राणाहूतीर् जुहोति प्राणे निविष्टो ऽमृतं जुहोमि शिवो माविशाप्रदाहाय प्राणाय स्वाहेति । पञ्चान्नेन प्राणाहुतीर् हुत्वा तूष्णीं भूयो व्रतयेत् प्रजापतिं मनसा ध्यायन् नातिसुहितो ऽमृतापिधानम् असीति तदुपरिष्ठाद् अपः पीत्वाचान्तो हृदयदेशम् अभिमृशति प्राणानां ग्रन्थिर् असि रुद्रो मा विशान्तकस् तेनान्नेनाप्यायस्वेति पुनर् आचम्य दक्षिणे पादाङ्गुष्ठे पाणी निस्रावयति, अङ्गुष्ठमात्रः पुरुषो ऽङ्गुष्ठं च समाश्रितः । ईशः सर्वस्य जगतः प्रभुः प्रीणाति विश्वभुक् ॥ इति ।</p>
</blockquote>
<p>हुतानुमन्त्रणम् ऊर्ध्वहस्तः समाचरेत् । श्रद्धायां प्राणे निविश्यामृतं हुतं प्राणम् अन्नेनाप्यायस्वेति । एवम् अपानव्यानोदानसमानाभिः पञ्चभिः । ब्रह्मणि म आत्मामृतत्वायेत्य् अक्षरेणात्मानं योजयेत् । सर्वक्रतुयाजिनाम् आत्मयाजी विशिष्यत इति । अथाप्य् उदाहरन्ति ।</p>
<blockquote>
<p>यथा हि तूलम् ऐषीकम् अग्नौ प्रोतं प्रदीप्यते ।</p>
</blockquote>
<blockquote>
<p>तद्वत् सर्वाणि पापानि दह्यन्ते ह्य् आत्मयाजिनः ॥ इति ।</p>
</blockquote>
<p>गोबिलो ऽपि ।</p>
<blockquote>
<p>अथातः प्राणाहुतिकल्पो व्याहृतिभिर् गायत्र्याभिमन्त्र्य ऋतं त्वा सत्येन परिषिञ्चामीति सायं सत्यं त्वर्तेन परिषिञ्चामीति प्रातः अन्तश् चरसि भूतेषु गुहायां विस्वतो मुखः । त्वं यज्ञस् त्वं विष्णुस् त्वं वषट्कारस् त्वं ब्रह्म त्वं प्रजापतिः आपो ज्योतीरसो ऽमृतं ब्रह्म भूर् भुवः सुवर् ओम् अमृतोपस्तरणम् असीत्य् अपः पीत्वा दश्होतारं मनसानुद्रुत्यात्वरयन् पञ्चग्रासान् गृह्णीयत् प्राणाय स्वाहेति । गार्हप्त्यम् एतेन जुहोति । अपानाय स्वाहेति । अन्वाहार्यपचनम् एतेन जुहोति । व्यानाय स्वाहेति । आहवनीयम् एतेन जुहोति । उदानाय स्वाहेति । सभ्यम् एतेन जुहोति । समानाय स्वाहेति । आवसथ्यम् एतेन जुहोति ॥ इति ।</p>
</blockquote>
<p>एते मन्त्रा स्वाहाकारान्ताः प्रणवाद्याश् च । तथा च शौनकः ।</p>
<blockquote>
<p>स्वाहान्ताः प्रणवाद्याश् च नाम्ना मन्त्रास् तु वायवः ।</p>
</blockquote>
<blockquote>
<p>जुह्वन्न् एव ग्रसेद् अन्नं दशनैश् च संस्पृशेत् ॥</p>
</blockquote>
<p>अत्र विशेषम् आह स एव ।</p>
<blockquote>
<p>तर्जनीमद्यमाङ्गुष्ठलग्नं प्राणाहुतौ भवेत् ।</p>
</blockquote>
<blockquote>
<p>मध्यमानामिकाङ्गुष्ठैर् अपाने जुहुयाद् बुधः ॥</p>
</blockquote>
<blockquote>
<p>कनिष्ठानामिकाङ्गुष्ठैर् व्याने तु जुहुयाद् धविः।</p>
</blockquote>
<blockquote>
<p>तर्जनीं तु बहिः कृत्वा उदाने जुहुयाद् बुधः ।</p>
</blockquote>
<blockquote>
<p>समाने सर्वहस्तेन समुआयाहुतिर् भवेत् ॥</p>
</blockquote>
<p>विष्णुर् अपि ।</p>
<blockquote>
<p>श्रूयताम् कथयामीह हूयते च यथा मुखे ।</p>
</blockquote>
<blockquote>
<p>भूमौ पात्रं प्रतिष्ठाप्य ॐकारेणैव संयुतम् ॥</p>
</blockquote>
<blockquote>
<p>तदन्नं पञ्चभिश् चैव अङ्गुलीभिर् मुखे क्षिपेत् ॥ इति ।</p>
</blockquote>
<p>अन्नोपकल्पनानन्तरं भविष्यत्पुराणम् ।</p>
<blockquote>
<p>भोजनात् किंचिद् अन्नग्रं धर्मराजाय् वै बलिम् ।</p>
</blockquote>
<blockquote>
<p>दत्वाथ् छिन्नगुप्ताय धर्मराजाय वै बलिम् ॥</p>
</blockquote>
<blockquote>
<p>यत्र क्वचन संस्थानां क्षुत्तृष्णोपहतात्मनाम् ।</p>
</blockquote>
<blockquote>
<p>प्रेतानां तृप्तये ऽक्षय्यम् इदम् अस्तु यथासुखम् ॥ इति ।</p>
</blockquote>
<p>अत्र विष्णुपुराणम् ।</p>
<blockquote>
<p>अश्नीयात् तन्मना भूत्वा पूर्वं तु मधुरं रसम् ।</p>
</blockquote>
<blockquote>
<p>लवणाम्लो तथा मध्ये कऋउतिक्तादिकांस् ततः ॥</p>
</blockquote>
<blockquote>
<p>प्राग्द्रवं पुरुषो ऽश्नीयान् मध्ये तु कठिनाशनम् ।</p>
</blockquote>
<blockquote>
<p>अन्ते पुनर् द्रवाशी तु बलारोग्ये (?) न मुञ्चति ॥</p>
</blockquote>
<p>मरीचिर् अपि ।</p>
<blockquote>
<p>भुक्त्वा दध्न्यानुपानं तु न कर्तव्यं च वारिणा ।</p>
</blockquote>
<blockquote>
<p>भुक्त्वा क्षीरोदनं पश्चान् नातितृप्तः स्पृशेद् बुधः ॥</p>
</blockquote>
<p>वृद्धमनुर् अपि ।</p>
<blockquote>
<p>पीत्वापोशनम् अश्नीयात् पात्रदत्तम् अगर्हितम् ।</p>
</blockquote>
<blockquote>
<p>भार्याभृतकदासेभ्य उच्छिष्टं शेषयेत् ततः ॥</p>
</blockquote>
<p>अत्र केषुचिद् अपवादम् आह पुलस्त्यः ।</p>
<blockquote>
<p>भोजनं तु न निःशेषं कुर्यात् प्राज्ञः कथंचन ।</p>
</blockquote>
<blockquote>
<p>अन्यत्र दधिसक्त्वाज्यपललक्षीरमध्वपः ॥ इति ।</p>
</blockquote>
<p>पललं मांसम् । एतद् अपि सायं प्रतः कार्यम्, &ldquo;सायं प्रातस् त्व् अन्नम् अभिपूजितम् अनिन्दन् भुञ्जीत&rdquo; गौतमस्मरणात् । अनेनार्थान् नान्तरा भुञ्जीतेत्य् उक्तं भवति । उक्तं च मनुना ।</p>
<blockquote>
<p>सायं प्रातर् द्विजातीनाम् अशनं श्रुतिचोदितम् ।</p>
</blockquote>
<blockquote>
<p>नान्तरा भोजनं कुर्याद् अग्निहोत्रसमो विधिः ॥</p>
</blockquote>
<p>अग्निहोत्रसम इत्य् अनेन कालद्वये ऽपि भोजनम् आवश्यकम् (?) इत्य् आह । अत एव श्रुतिः: &ldquo;तस्मात् सायं प्रातर् आवश्यकं भोजनं स्यात्&rdquo; इति । भोजनं प्रकृत्य आपस्तम्बः ।</p>
<blockquote>
<p>अष्टौ ग्रासा मुनेर् भक्षाः षोडशारण्यवासिनः ।</p>
</blockquote>
<blockquote>
<p>द्वात्रिंशतं गृहस्थस्यापरिमितं ब्रह्मचारिणः ॥</p>
</blockquote>
<blockquote>
<p>आहिताग्निर् अनड्वांश् च ब्रह्मचारी च ते त्रयः ।</p>
</blockquote>
<blockquote>
<p>अश्नन्त एव सिद्ध्यन्ति नैषां सिद्धिर् अनश्नताम् ॥ इति ।</p>
</blockquote>
<p>उपवासादौ बोधायनोक्तम् ।</p>
<blockquote>
<p>गृहस्थो ब्रह्मचारी च यो ऽनश्नंस् तु तपश् चरेत् ।</p>
</blockquote>
<blockquote>
<p>प्राणाग्निहोत्रलोपेन अवकीर्णो भवेत् तु सः ॥</p>
</blockquote>
<blockquote>
<p>प्राणाग्निहोत्रमन्त्रांस् तु निरुद्धे भोजने जपेत् ।</p>
</blockquote>
<blockquote>
<p>त्रेताग्निहोत्रमन्त्रांस् तु द्रव्यालाभे यथा जपेत् ॥ इति ।</p>
</blockquote>
<p>भोजनानन्तरं देवलः ।</p>
<blockquote>
<p>भुक्त्वोच्छिष्टं समादाय सर्वस्मात् किंचिद् आचमन् ।</p>
</blockquote>
<blockquote>
<p>उच्छिष्टभागधेयेभ्यः सोदकं निर्वपेद् भुवि ॥ इति ।<br>
मन्त्रस् तु ।</p>
</blockquote>
<blockquote>
<p>रौरवे ऽपुण्यनिलये पद्मार्बुदनिवासिनाम् ।</p>
</blockquote>
<blockquote>
<p>अर्थिनाम् उदकं दत्तम् अक्षय्यम् उपतिष्ठतु ॥ इति ।</p>
</blockquote>
<p>अत्र गद्यव्यासः: &ldquo;ततस् तृप्तअः सन् ऽअमृतापिधानम् असिऽ इत्य् अपः प्राश्य तस्माद् देशान् मनाग् अपसृत्य विधिवद् आचामेत्&rdquo; इति । अपां प्राशने विशेषम् आह स एव व्यासः ।</p>
<blockquote>
<p>हस्तं प्रक्षाल्य गण्डूषं यः पिबेत् पापमोहितः ।</p>
</blockquote>
<blockquote>
<p>न दैवं नैव पित्र्यं च आत्मानं नैव साधयेत् ॥</p>
</blockquote>
<blockquote>
<p>अर्धं पीत्वाथ गण्डूषम् अर्धं त्याज्यं महीतले ।</p>
</blockquote>
<blockquote>
<p>रसातलगतान् नागांस् तेन प्रीणाति नित्यशः ॥</p>
</blockquote>
<p>अत्र देवलः ।</p>
<blockquote>
<p>भुक्त्वाचम्य तथोक्तेन विधानेन समाहितः ।</p>
</blockquote>
<blockquote>
<p>शोधयेन् मुखहस्तौ च मृद्भिर् घर्षणकरैर् अपि ॥</p>
</blockquote>
<blockquote>
<p>आचम्य च ततः कार्यं दन्तकाष्ठस्य भक्षणम् ।</p>
</blockquote>
<blockquote>
<p>भोजने दन्तलग्नांश् च निर्हृत्याचमनं चरेत् ॥</p>
</blockquote>
<blockquote>
<p>दन्तलग्नम् असंहार्यं लेपं मन्येत दन्तवत् ।</p>
</blockquote>
<blockquote>
<p>न तत्र बहुशः कुर्याद् यत्नम् उद्धरणं प्रति ॥</p>
</blockquote>
<blockquote>
<p>भवेद् अशौचम् अत्यर्थं तृणवेधाद् व्रणे कृते । इति ।<br>
अत्र व्यासः ।</p>
</blockquote>
<blockquote>
<p>मा करेण करं स्प्राक्षीर् मा जङ्घे मा च चक्षुषी ।</p>
</blockquote>
<blockquote>
<p>जानुनी स्पृश कौन्तेय भर्तव्यस् ते महाजनः ॥ इति ।</p>
</blockquote>
<p>शातातपो ऽपि ।</p>
<blockquote>
<p>आचम्य पात्रम् उत्सार्य किंचिद् आर्द्रेण पाणिना ।</p>
</blockquote>
<blockquote>
<p>मुख्यान् प्राणान् समालभ्य नाभिं पाणितलेन च ॥</p>
</blockquote>
<blockquote>
<p>भुक्त्वा चापि प्रतिष्ठेत न चाप्य् आर्द्रेण पाणिना ।</p>
</blockquote>
<blockquote>
<p>पाणिं मूर्ध्नि समाधाय स्पृष्ट्वा चाग्निं समाहितः ॥</p>
</blockquote>
<blockquote>
<p>ज्ञातिश्रैष्ठ्यम् अवाप्नोति प्रयोगकुसलो नरः । इति ।</p>
</blockquote>
<p>आपस्तम्बो ऽपि: &ldquo;आचम्य चोर्ध्वौ पाणी धारयेद् आ प्रोदकीभावात् । ततो ऽग्निम् उपस्पृशेत्&rdquo; (आप्ध् २।१९।१२–१३) इति । प्रगतम् उदकं याभ्यां तौ प्रोदकौ । विष्णुपुराणे ऽपि ।</p>
<blockquote>
<p>स्वस्थः प्रशान्तचित्तस् तु कृतासनपरिग्रहः ।</p>
</blockquote>
<blockquote>
<p>अभीष्टदेवतानां तु कुर्वीत स्मरणं बुधः ॥</p>
</blockquote>
<blockquote>
<p>अग्निर् आप्याययत्व् अन्नं प्रार्थिवं पवनेरितः ।</p>
</blockquote>
<blockquote>
<p>दत्तावकाशं नभसा जरयन्त्व् अस्तु मे मुखम् ॥</p>
</blockquote>
<blockquote>
<p>अन्नं बलाय मे भूयाद् अपाम् अग्न्यनिलस्य च ।</p>
</blockquote>
<blockquote>
<p>भवत्व् एतत् परिणतं ममास्त्व् अव्याहतं सुखम् ॥</p>
</blockquote>
<blockquote>
<p>प्राणापानसमानानाम् उदानव्यनयोर् अपि ।</p>
</blockquote>
<blockquote>
<p>अन्नं पुष्टिकरं चास्तु ममास्त्व् अव्याहतं सुकह्म् ॥</p>
</blockquote>
<blockquote>
<p>अगस्तिर् अग्निर् वडवानलश् च भुक्तं मयान्नं जरयत्व् अशेषम् ।</p>
</blockquote>
<blockquote>
<p>सुखं ममैतत् परिणामसंभवं यच्छत्व् अरोगं मम चास्स्तु देहे ॥</p>
</blockquote>
<blockquote>
<p>विष्णुः समस्तेन्द्रियदेहदेही प्रधानभूतो भगवान् यथैकः ।</p>
</blockquote>
<blockquote>
<p>सत्येन तेनात्तम् अशेषम् अन्नम् आरोग्यदं मे परिणामम् एतु ॥</p>
</blockquote>
<blockquote>
<p>विष्णुर् अत्ता तहैवान्नं परिणामश् च वै यथा ।</p>
</blockquote>
<blockquote>
<p>सत्येन तेन मे भुक्तं जीर्यत्व् अन्नम् इदं तथा ॥</p>
</blockquote>
<blockquote>
<p>इत्य् उच्चार्य स्वहस्तेन परिमृज्याथ चोदरम् ।</p>
</blockquote>
<blockquote>
<p>अनायासप्रदायीनि कुर्यात् कर्माण्य् अतन्द्रितः ॥ इति ।</p>
</blockquote>
<p>मार्कण्डेयो ऽपि ।</p>
<blockquote>
<p>भूयो ऽप्य् आच्म्य कर्तव्यं ततस् ताम्बूलभक्षणम् ।</p>
</blockquote>
<blockquote>
<p>श्रवणं चेतिहासस्य तथा रामायणस्य वा ॥</p>
</blockquote>
<p>कुर्याद् इत्य् अध्याहारः । विष्णुर् अपि ।</p>
<blockquote>
<p>भुक्त्वोपविष्टो विश्रान्तो ब्रह्म किंचिद् विचिन्तयेत् ।</p>
</blockquote>
<p>दक्षो ऽपि ।</p>
<blockquote>
<p>इतिहासपुराणानाभ्यां षष्ठसप्तमकौ नयेत् ।</p>
</blockquote>
<blockquote>
<p>अष्टमे लोकयात्रा तु बहिः संध्या ततः पुनः ॥ इति ।</p>
</blockquote>
<p><strong>इति स्मृतिचन्द्रिकायां भोजनविधिः</strong></p>
<h2 id="भकतनयम">भोक्तृनियमाः</h2>
<p><strong>अथ भोक्तृनियमाः</strong></p>
<p>तत्र हारीतः: &ldquo;मार्जनार्चनबलिकर्मभोजनानि दैवेन तीर्थेन कुर्यात्&rdquo; इति । दैवं तीर्थम् अङ्गुल्यग्रम् । आपस्तम्बो ऽपि ।</p>
<blockquote>
<p>यत्नेन धारयेद् विप्रः पवित्रं दक्षिणे करे ।</p>
</blockquote>
<blockquote>
<p>भुञ्जानस् तु विशेषेण अन्नदोषैर् न लिप्यते ॥</p>
</blockquote>
<p>अत्रिर् अपि ।</p>
<blockquote>
<p>ब्रह्मयज्ञे जपे चैव ब्रह्मग्रन्थिर् विधीयते ।</p>
</blockquote>
<blockquote>
<p>भोजने वर्तुलः प्रोक्तः एवं धर्मो न हीयते ॥</p>
</blockquote>
<p>विष्णुपुराणे ऽपि ।</p>
<blockquote>
<p>प्रशस्तरत्नपाणिस् तु भुञ्जीत प्रयतो गृही ।</p>
</blockquote>
<blockquote>
<p>भुञ्जीतोद्धृतसाराणि न कदाचिद् नरेश्वर ॥</p>
</blockquote>
<p>वसिष्ठो ऽपि: &ldquo;न च मुखशब्दं कुर्यात् सर्वाबिर् अङ्ग्लीभिर् अश्नीयात् पाणिं च नावधूनुयात्&rdquo; इति । मार्कण्डेयो ऽपि ।</p>
<blockquote>
<p>आपोऽशनं सर्वतीर्थं यवद् अन्नं न लङ्घयेत् ।</p>
</blockquote>
<blockquote>
<p>बाहुना लङ्घितं त्व् अन्नम् अभोज्यं मनुर् अव्रवीत् ॥</p>
</blockquote>
<blockquote>
<p>यस् तु पाणितले भुङ्क्ते यः सवायु समश्नुते ।</p>
</blockquote>
<blockquote>
<p>अङ्गुलीं चोद्धरेद् यस् तु गोमांसाशनवत् स्मृतम् ॥</p>
</blockquote>
<p>सवायु समश्नुते सशब्दं ग्रसत इत्य् अर्थः । ब्रह्मपुराणे ऽपि ।</p>
<blockquote>
<p>ग्रामशेषं न चाश्नीयात् पीतशेषं पिबेन् न तु ।</p>
</blockquote>
<blockquote>
<p>शाकमूलफलेक्षूणि दन्तच्छेदैर् न भक्षयेत् ॥</p>
</blockquote>
<p>बोधायनो ऽपि: &ldquo;सर्वभक्षापूपकन्दमूलफलमांसानि दन्तैर् नावद्यात् । नातिसुहितः&rdquo; । नातिसुहितो ऽतितृप्त इत्य् अर्थः । मनुर् अपि ।</p>
<blockquote>
<p>अनारोग्यम् अनायुष्यम् अस्वर्ग्यं चातिभोजनम् ।</p>
</blockquote>
<blockquote>
<p>अपुण्यं लोकविद्विष्टं तस्मात् तत् परिवर्जयेत् ॥</p>
</blockquote>
<p>यमो ऽपि ।</p>
<blockquote>
<p>नोच्छिष्टं भक्षयेत् किंचिन् न गच्छन् वा कदाचन ।</p>
</blockquote>
<blockquote>
<p>खट्वारूढो न भुञ्जीत न पाणिस्थं कदाचन ॥</p>
</blockquote>
<p>मार्कण्डेयपुराणे ऽपि ।</p>
<blockquote>
<p>नास्नातो न च संविष्टो न चैवान्यमना नरः ।</p>
</blockquote>
<blockquote>
<p>न चैव शयने नोर्व्याम् उपविष्टो न शब्दवत् ॥</p>
</blockquote>
<blockquote>
<p>न चैकवस्त्रो न वदन् प्रेक्षताम् अप्रदाय च ।</p>
</blockquote>
<blockquote>
<p>भुञ्जीत पुरुषः स्नातः सायं प्रातर् यथाविधि ॥</p>
</blockquote>
<p>नाश्नीयाद् इत्य् अनुवृत्तौ मार्कण्डेयो ऽपि ।</p>
<blockquote>
<p>पादप्रसारणं कृत्वा न च वेष्टितमस्तकः ।</p>
</blockquote>
<p>उशनापि ।</p>
<blockquote>
<p>नादत्वा मृष्टम् अश्नीयान् न बहूनां च पश्यताम् ।</p>
</blockquote>
<blockquote>
<p>नाश्नीयुर् बहवश् चैव तथा चैकस्य पश्यतः ॥</p>
</blockquote>
<p>हारीतो ऽपि: &ldquo;न च तद् अश्नीयाद् येनान्नेन देवपितृमनुष्ययज्ञान् न कुर्यात्&rdquo; इति । वृद्धमनुर् अपि ।</p>
<blockquote>
<p>न पिबेन् न च भुञ्जीत द्विजः सव्येन पाणिना ।</p>
</blockquote>
<blockquote>
<p>नैकहस्तेन च जलं शूद्रेणावर्जितं पिबेत् ॥</p>
</blockquote>
<blockquote>
<p>पिबतो यत् पतेत् तोयं भोजने मुखनिःसृतम् ।</p>
</blockquote>
<blockquote>
<p>अभोज्यं तद् भवेद् अन्नं भोक्ता भुञ्जीत किल्बिषम् ॥</p>
</blockquote>
<blockquote>
<p>पीतावशेषितं कृत्वा ब्राह्मणः पुनर् आपिबेत् ।</p>
</blockquote>
<blockquote>
<p>त्रिरात्रं तु व्रतं कुर्याद् वामहस्तेन वा पुनः ॥</p>
</blockquote>
<p>एकहस्तेनावर्जितं जलम् इत्य् अर्थः । चतुर्विंशताव् अपि ।</p>
<blockquote>
<p>हस्ताद् ऋते ऽम्बु चान्येन नाश्नन् पात्राद् ऋते पिबेत् ।</p>
</blockquote>
<p>विष्णुर् अपि ।</p>
<blockquote>
<p>नोच्छिष्टो घृतम् अश्नीयाद् अश्नीयाच् चातिजीर्णितः । इति ।</p>
</blockquote>
<p>आदिपुराणे ऽपि ।</p>
<blockquote>
<p>नोच्छिष्टो ग्राहयेद् आज्यं जग्धशिष्टं न संत्यजेत् ।</p>
</blockquote>
<blockquote>
<p>शूद्रभुक्तावशिष्टं तु नाद्याद् भाण्डस्थितं तथा ॥ इति ।</p>
</blockquote>
<p>देवलो ऽपि ।</p>
<blockquote>
<p>एकवस्त्रो न भुञ्जीत कवाटम् अपिधाय वा ।</p>
</blockquote>
<blockquote>
<p>यानस्थः शकटस्थो वा पादुकानिकटे ऽपि वा ॥</p>
</blockquote>
<p>अत्रिर् अपि ।</p>
<blockquote>
<p>आसने पादम् अरोप्य (?) यो भुङ्क्ते ब्राह्मणः क्वचित् ।</p>
</blockquote>
<blockquote>
<p>मुखेन धमितं चान्नं तुल्यं गोमांसभक्षणे ॥</p>
</blockquote>
<p>बोधायनो ऽपि ।</p>
<blockquote>
<p>भोजनं च जपं दानम् उपहारः प्रैग्रहः ।</p>
</blockquote>
<blockquote>
<p>न बहिर् जानु कार्याणि तद्वद् आचमनं स्मृतम् ॥ इति ।</p>
</blockquote>
<p>बृहस्पतिर् अपि ।</p>
<blockquote>
<p>न स्पृशेद् वामहस्तेन भुञ्जानो ऽन्नं कदाचन ।</p>
</blockquote>
<blockquote>
<p>न पादौ न शिरो वस्तिं (?)न पदा भाजनं स्पृशेत् ॥</p>
</blockquote>
<p>वस्तिर् नाभेर् अधः । आपस्तम्बो ऽपि ।</p>
<blockquote>
<p>अग्न्यगारे गवां गोष्ठे देवब्राह्मणसंनिधौ ।</p>
</blockquote>
<blockquote>
<p>जप्ये भोजनकाले च पादुके परिवर्जयेत् ॥</p>
</blockquote>
<blockquote>
<p>नोत्सङ्गे भाजनं कृत्वा भुञ्जीत स्नातको द्विजः ।</p>
</blockquote>
<blockquote>
<p>न च पाणितले कृत्वा न शय्यायां न चासने ॥</p>
</blockquote>
<p>आदिपुराणे ऽपि ।</p>
<blockquote>
<p>शयनस्थो न भुञ्जीत न चान्यासनसंस्थितः ।</p>
</blockquote>
<blockquote>
<p>न संध्ययोर् न मध्याह्ने नार्धरात्रे कदाचन ॥</p>
</blockquote>
<blockquote>
<p>नार्द्रवासा नार्द्रशिरा न चायज्ञोपवितवान् ।</p>
</blockquote>
<blockquote>
<p>न यन्त्रारूढपादस् तु न च सार्धं तु भायया ॥</p>
</blockquote>
<blockquote>
<p>शून्यालये न चास्नीयान् न च देवाग्निवेश्मनि ।</p>
</blockquote>
<blockquote>
<p>मातापित्रोर् अथोच्छिष्टं बालो भुञ्जन् भवेत् सुखी ॥</p>
</blockquote>
<p>विष्णुपुराणे ऽपि ।</p>
<blockquote>
<p>नाश्नीयाद् भार्यया सार्धं नाकाशे न तथोत्थितः ।</p>
</blockquote>
<blockquote>
<p>शयानः प्रौढपादश् च कृत्वा चैवावसक्थिकाम् ॥</p>
</blockquote>
<p>प्रौढपादः आसनाद्यारोपितपादः । अवसक्थिका जान्वोर् मध्यस्य च वस्त्रादिना बन्धनम् । यत् तु,</p>
<blockquote>
<p>ब्राह्मण्या सह यो ऽश्नीयाद् उच्छिष्टं वा कदाचन ।</p>
</blockquote>
<blockquote>
<p>न तस्य दोषम् इच्छन्ति नित्यम् एव मनीषिणः ॥</p>
</blockquote>
<blockquote>
<p>उच्छिष्टम् इतरस् त्रीणां यो ऽश्नीयाद् ब्राह्मणः क्वचित् ।</p>
</blockquote>
<blockquote>
<p>प्रायश्चित्ती स विज्ञेयः संकीर्णो मूढचेतनः ॥</p>
</blockquote>
<p>इति, न तत् सर्वथा दोषाभावप्रतिपादनपरम्, कदाचनेति वचनात् । अत एव आदिपुराणे ।</p>
<blockquote>
<p>ब्राह्मण्या भायया सार्धं क्वचिद् भुञ्जीत वाध्वनि ।</p>
</blockquote>
<blockquote>
<p>अधोवर्णस्त्रिया सार्धं भुक्त्वा पतति ततिक्षणात् ॥ इति ।</p>
</blockquote>
<p>अत्र पैठीनसिः: &ldquo;नानियुक्तो ऽग्रासनं गच्छेत्&rdquo; इति । भोक्तुम् इति शेषः । शङ्खो ऽपि: &ldquo;नाग्रासनस्थः पूर्वम् अश्नीयात्&rdquo; इति । शातातपो ऽपि ।</p>
<blockquote>
<p>अग्रासनोपविष्टस् तु यो भुङ्क्ते प्रथमं द्विजः ।</p>
</blockquote>
<blockquote>
<p>बहूनां पश्यतां सो ऽज्ञः पङ्क्त्या हरति किल्बिषम् ॥ इति ।</p>
</blockquote>
<p>गोबिलो ऽपि ।</p>
<blockquote>
<p>एकपङ्क्त्युपविष्टानां विप्राणां सहभोजने ।</p>
</blockquote>
<blockquote>
<p>यद्य् एको ऽपि त्यजेत् पात्रं नाश्नीयुर् इतरे ऽप्य् अनु ॥</p>
</blockquote>
<blockquote>
<p>मोहात् तु भुङ्क्ते यस् तत्र स सान्तपनम् आचरेत् ।</p>
</blockquote>
<blockquote>
<p>भुञ्जानेषु तु विप्रेषु यस् तु पात्रं परित्यजेत् ।</p>
</blockquote>
<blockquote>
<p>भोजने विघ्नकर्तासौ ब्रह्महा च तथोच्यते ॥</p>
</blockquote>
<p>आदिपुराणे ऽपि ।</p>
<blockquote>
<p>एकपङ्क्तिर् अनुत्थाय मधे चेद् आचमेत् परः ।</p>
</blockquote>
<blockquote>
<p>तदा शेषं विहायैव ततः सम्यग् उपस्पृशेत् ॥</p>
</blockquote>
<blockquote>
<p>अप्य् एकपङ्क्त्यां नाश्नीयाद् ब्राह्मणैः स्वजनैर् अपि ।</p>
</blockquote>
<blockquote>
<p>को हि जानाति किं तस्य प्रच्छन्नं पातकं भवेत् ॥ इति ।</p>
</blockquote>
<p>यतः सर्वेषां पातकं भवतीत्य् अभिप्रायः । अत एव बृहस्पतिः ।</p>
<blockquote>
<p>एकपङ्क्त्युपविष्टानां दुष्कृतं यद् दुरात्मनाम् ।</p>
</blockquote>
<blockquote>
<p>सर्वेषां तत्समं तावद् यावत् पङ्क्तिर् न भिद्यते ॥ इति ।</p>
</blockquote>
<p>पङ्क्तिभेदो ऽपि तेनैव दर्शितः ।</p>
<blockquote>
<p>अग्निना भस्मना वापि स्तम्भेन सलिलेन वा ।</p>
</blockquote>
<blockquote>
<p>द्वारेण चैव मार्गेण पङ्क्तिभेदो बुधैः स्मृतः ॥</p>
</blockquote>
<p>हारीतो ऽपि ।</p>
<blockquote>
<p>उदकं च तृणं भस्म द्वारं पन्थास् तथैव च ।</p>
</blockquote>
<blockquote>
<p>एभिर् अन्तरितं कृत्वा पङ्क्तिदोषो न विद्यते ॥ इति ।</p>
</blockquote>
<p>अत्र अत्रिः ।</p>
<blockquote>
<p>आचान्तो ऽप्य् अशुचिस् तावद् यावत् पात्रम् अनुद्धृतम् ।</p>
</blockquote>
<blockquote>
<p>उद्धृते ऽप्य् अशुचिस् तावद् यावद् भूमिर् न लिप्यते ॥</p>
</blockquote>
<blockquote>
<p>भूमाव् अपि हि लिप्तायां तावत् स्याद् अशुचिः पुमान् ।</p>
</blockquote>
<blockquote>
<p>आसनाद् उत्थितस् तस्माद् यावन् न स्पृशते महीम् ॥ इति ।</p>
</blockquote>
<p><strong>इति स्मृतिचन्द्रिकायां भोक्तृनियमाः</strong></p>
<h2 id="भजननयम-शषटम">भोजननियमे शिष्टम्</h2>
<p><strong>अथ भोजननियमप्रसङ्गाद् अन्यद् अपि तद्विषयं किंचिद् उच्यते</strong></p>
<p>अत्र मनुः ।</p>
<blockquote>
<p>चन्द्रसूर्यग्रहे नाद्याद् अद्यात् स्नात्वा विमुकयोः ।</p>
</blockquote>
<blockquote>
<p>अमुक्तयोर् अस्तगयोर् दृष्ट्वा स्नात्वा परे ऽहनि ॥ इति ।</p>
</blockquote>
<p>अत्र चन्द्रसूर्यग्रहशब्देन तद्युक्तम् अहोरात्रं लक्ष्यते । एवं च चन्द्रसूर्यग्रहणयुक्ते ऽहोरात्रे तद्विमोचनात् पूर्वं न भुञ्जीतेत्य् उक्तं भवति । उक्तं च मार्कण्डेयेन ।</p>
<blockquote>
<p>चन्द्रस्य यदि वा भानोर् यस्मिन्न् अहनि भार्गव ।</p>
</blockquote>
<blockquote>
<p>ग्रहणं तु भवेत् तत्र न पूर्वं भोजनक्रिया ॥</p>
</blockquote>
<blockquote>
<p>नाचरेत् सग्रहे (?) तस्मिंस् तथैवास्तम् उपागते ।</p>
</blockquote>
<blockquote>
<p>यावत् स्यान् नोदयस् तत्र नाश्नीयात् तावद् एव तु ॥ इति ।</p>
</blockquote>
<p>तत्र तस्मिन्न् अहोरात्र इत्य् अर्थः । अत्रोदयग्रहणं कथंचिन् मुक्तादर्शने ऽप्य् उदये सति भोजनं यथा स्याद् इत्य् एवं कैश्चिद् व्याख्यातम् । अनेनैवाभिप्रायेण शातातपो ऽपि ।</p>
<blockquote>
<p>अहोरात्रं तु नाश्नीयाच् चन्द्रसूर्यग्रहो यदा ।</p>
</blockquote>
<blockquote>
<p>मुक्तं दृष्ट्वा तु भुञ्जीत स्नानं कृत्वा विधानतः ॥ इति ।</p>
</blockquote>
<p>चन्द्रग्रहे तु विशेषम् आह मार्कण्डेयः ।</p>
<blockquote>
<p>ग्रहणं तु भवेद् इन्दोः प्रथमाद् अधियामतः ।</p>
</blockquote>
<blockquote>
<p>भुञ्जीतावर्तनात् पूर्वं प्रथमे प्रथमाद् अधः ॥ इति ।</p>
</blockquote>
<p>प्रथमाद् अधि प्रथमयामाद् ऊर्ध्वम् इत्य् अर्थः । आवर्तनं मध्यंदिनम् । अनेन यस्मिन् यामे ग्रहणं ततः पूर्वं यामत्रयं परिहाय भुञ्जीतेत्य् उक्तं भवति । सूर्यग्रहे तु स्मृत्यन्तरोक्तो विशेषः ।</p>
<blockquote>
<p>सूर्यग्रहे तु नाश्नीयात् पूर्वं यामचतुष्टयम् ।</p>
</blockquote>
<blockquote>
<p>चन्द्रग्रहे तु यामांस् त्रीन् बालवृद्धातुरैर् विना ॥</p>
</blockquote>
<p>बालवृद्धातुरैर् इत्य् उभयत्र संबध्यते । अत एव मार्कण्डेयः ।</p>
<blockquote>
<p>सायाह्ने ग्रहणं चेत् स्याद् अपराह्णे न भोजनम् ।</p>
</blockquote>
<blockquote>
<p>अपराह्णे न मध्याह्ने मध्याह्ने न तु सङ्गवे ॥</p>
</blockquote>
<blockquote>
<p>भुञ्जीत सङ्गवे चेत् स्यान् न पूर्वं भोजनक्रिया । इति ।</p>
</blockquote>
<p>एवं च यद् उक्तं कूरपुराणे ।</p>
<blockquote>
<p>नाद्यात् सूर्यग्रहात् पूर्वम् अह्नि सायं शशिग्रहात् ।</p>
</blockquote>
<blockquote>
<p>ग्रहकाले तु नाश्नीयात् स्नात्वाश्नीयाद् विमुक्तयोः ॥</p>
</blockquote>
<blockquote>
<p>मुक्ते शशिनि भुञ्जीत यदि न स्यान् महानिशा ।</p>
</blockquote>
<blockquote>
<p>स्नात्वा दृष्ट्वापरे ऽह्न्य् अद्याद् ग्रस्तास्तमितयोस् तयोः ॥</p>
</blockquote>
<p>अत्राहःसायंशब्दाव् अनुवादकौ वचनान्तरप्राप्तकालोपलक्षणार्थौ वेत्य् अनुसंधेयम् । अत्र व्यासः ।</p>
<blockquote>
<p>सर्वं भूमिसं दानं सर्वे ब्रह्मसमा द्विजाः ।</p>
</blockquote>
<blockquote>
<p>सर्वं गङ्गासमं तोयं राहुग्रस्ते दिवाकरे ॥</p>
</blockquote>
<blockquote>
<p>इन्दोर् लक्षगुणं पुण्यं रवेः शतगुणं ततः ।</p>
</blockquote>
<blockquote>
<p>गङ्गातोये तु संप्राप्ते इन्दोः कोटी रवेर् दश ॥</p>
</blockquote>
<blockquote>
<p>इन्दोः कोटिसहस्रस्य यत् फलं लभते नरः ।</p>
</blockquote>
<blockquote>
<p>तत् फलं जाह्नवीस्नाने राहुग्रस्ते दिवाकरे ॥</p>
</blockquote>
<blockquote>
<p>दन्द्रसूर्यग्रहे चैव यो ऽवगाहेत जाह्नवीम् ।</p>
</blockquote>
<blockquote>
<p>स स्नातः सर्वतीर्थेषु किम् अर्थम् अटते महीम् ॥</p>
</blockquote>
<blockquote>
<p>सूर्यवारे रविग्रासः सोमे सोमग्रहस् तथा ।</p>
</blockquote>
<blockquote>
<p>वारेष्व् अन्येषु यत् पुण्यं ग्रहणे चन्द्रसूर्ययोः ।</p>
</blockquote>
<blockquote>
<p>तत् पुण्यं कोटिगुणितं ग्रासे चूडामणौ स्मृतम् ॥</p>
</blockquote>
<p>षट्त्रिंशन्मते ऽपि ।</p>
<blockquote>
<p>सर्वेषाम् एव वर्णानां सूतकं राहुदर्शने ।</p>
</blockquote>
<blockquote>
<p>स्नात्वा कर्माणि कुर्वीत शृतम् अन्नं विवर्जयेत् ॥</p>
</blockquote>
<p>सूतकग्रहणं सचेलस्नानप्राप्त्यर्थम् । अत एव वृद्धवसिष्ठः ।</p>
<blockquote>
<p>सर्वेषाम् एव वर्णानां सूतकं राहुसूतके ।</p>
</blockquote>
<blockquote>
<p>सचेलं तद् भवेत् स्नानं सूतकान्नं च वर्जयेत् ॥</p>
</blockquote>
<p>सूतकान्नं राहुसूतकान्नम् । अत्र शातातपः ।</p>
<blockquote>
<p>सर्वस्वेनापि कर्तव्यं श्राद्धं राहुसमागमे ।</p>
</blockquote>
<blockquote>
<p>अकुर्वाणस् तु तच् छ्राधं पङ्के गौर् इव सीदति ॥</p>
</blockquote>
<p>ऋष्यशृङ्गो ऽपि ।</p>
<blockquote>
<p>राहुग्रस्ते तु वै सूर्ये यस् तु श्राद्धं प्रकल्पयेत् ।<br>
तेनैव सकला पृथ्वी दत्ता विप्रस्य वै करे ॥</p>
</blockquote>
<blockquote>
<p>स्नानं दानं तपः श्राद्धम् अनन्तं राहुदर्शने ।</p>
</blockquote>
<blockquote>
<p>आसुरी रात्रिर् अन्यत्र तस्मात् तां परिवर्जयेत् ॥</p>
</blockquote>
<p>राहुदर्शनग्रहणं संक्रान्त्यादेर् अपि प्रदर्शनार्थम्,</p>
<blockquote>
<p>राहुदर्शनस्ंक्रान्तिविवाहात्ययवृद्द्धिषु ।</p>
</blockquote>
<blockquote>
<p>स्नानदानादिकं कुर्यान् निशि काम्यव्रतेषु च ॥</p>
</blockquote>
<p>इति देवलस्मरणात् । अत्ययो मरणम् । श्राद्धद्रव्यं च शातातपोक्तम् ।</p>
<blockquote>
<p>आपद्य् अनग्नौ तीर्थे च चन्द्रसूर्ग्रहे तथा ।</p>
</blockquote>
<blockquote>
<p>आमश्राद्धं द्विजः कुर्याच् छूद्रो दद्यात् सदैव हि ॥</p>
</blockquote>
<p>बोधायनो ऽपि ।</p>
<blockquote>
<p>अन्नाभावे द्विजाभावे प्रवासे पुत्रजन्मनि ।</p>
</blockquote>
<blockquote>
<p>हेमश्राद्धं सग्रहे च शूद्रः कुर्यात् सदैव हि ॥ इति ।</p>
</blockquote>
<p>अत्र कालनियमो वृद्धवसिष्ठेन दर्शितः ।</p>
<blockquote>
<p>त्रिदशाः स्पर्शसमये तृप्यन्ति पितरस् तथा ।</p>
</blockquote>
<blockquote>
<p>मनुष्या मध्यमे काले मोक्षकाले तु राक्षसाः ॥</p>
</blockquote>
<p>अत्र लिङ्गपुराणम् ।</p>
<blockquote>
<p>चन्द्रसूर्यग्रहे स्नायात् सूतके मृतके ऽपि वा ।</p>
</blockquote>
<blockquote>
<p>अस्नायी मृत्युम् आप्नोति स्नायी पापं न विन्दति ॥</p>
</blockquote>
<blockquote>
<p>सूतके मृतके चैवे न दोषो राहुदर्शने ।</p>
</blockquote>
<blockquote>
<p>तावद् एव भवेच् छुद्धिर् यावन् मुक्तो न दृश्यते ॥</p>
</blockquote>
<blockquote>
<p>त्रिरात्रं समुपोष्यैव ग्रहणे चन्द्रसूर्ययोः ।</p>
</blockquote>
<blockquote>
<p>स्नात्वा दत्वा च विधिवन् मोदते ब्रह्मणा सह ॥</p>
</blockquote>
<blockquote>
<p>एकरात्रम् उपोष्यैव स्नात्वा दत्वा च शक्तितः ।</p>
</blockquote>
<blockquote>
<p>कञ्चुकाद् इव सर्पस्य निष्कृतिः पापकोशतः ॥</p>
</blockquote>
<p>शातातपो ऽपि ।</p>
<blockquote>
<p>अयने विषुवे चैवे चन्द्रसूर्यग्रहे तथा ।</p>
</blockquote>
<blockquote>
<p>अहोरात्रोषितः स्नातः सर्वपापैः प्रमुच्यते ॥</p>
</blockquote>
<p>एवं च यद् उक्तं षट्त्रिंशन्मते,</p>
<blockquote>
<p>सूर्यग्रहो यदा रात्रौ दिवा चन्द्रग्रहस् तथा ।</p>
</blockquote>
<blockquote>
<p>तत्र स्नानं न कुर्वीत दद्याद् दानं न च क्वचित् ॥</p>
</blockquote>
<p>तद् यद् बूभागावस्थितानाम् उपरागो न दृश्यते तद्विषयम् इत्य् अवगन्तव्यम् ॥</p>
<p><strong>इति स्मृतिचन्द्रिकायां ग्रहणविषयाः</strong></p>
<h2 id="सयसधय">सायंसंध्या</h2>
<p><strong>अथ सायंसंध्या</strong></p>
<p>तत्र व्यासः ।</p>
<blockquote>
<p>सूर्ये ऽस्तशिखरं याते पादशौचक्रियान्वितः ।</p>
</blockquote>
<blockquote>
<p>बहिः संध्याम् उपासीत कुशपाणिः समाहितः ॥ इति ।</p>
</blockquote>
<p>अस्तशिखरं प्राप्ते ऽर्धास्तमित इत्य् अर्थः । अत एव संवर्तः ।</p>
<blockquote>
<p>प्रातःसंध्यां सनक्षत्राम् उपासीत यथाविधि ।</p>
</blockquote>
<blockquote>
<p>सादित्यां पश्चिमां संध्याम् अर्धास्तमितभास्कराम् ॥</p>
</blockquote>
<p>अत्र विशेषम् आह आपस्तम्बः: &ldquo;संध्ययोश् च बहिर् ग्रामाद् आसनं वाग्यतश् च विप्रतिषेधे श्रुतिलक्षणं बलीयः&rdquo; इति ।</p>
<p>अहोत्रात्रसंध्ययोर् ग्रामाद् बहिर् वाग्यतस्य संध्योपासनं भवति । यस्य तु बहिःसंध्यात्वे श्रुतिलक्षणविहरणाङ्गबाधस् तस्य गृहे ऽपि संध्याद्वयम् अविरुद्धम् इत्य् अर्थः । अत एव अत्रिः ।</p>
<blockquote>
<p>संध्याद्वयं तु कर्तव्यं द्विजेनात्मविशुद्धये ।</p>
</blockquote>
<blockquote>
<p>उभे संध्ये तु कर्तव्ये ब्राह्मणैः स्वगृहेष्व् अपि ॥ इति ।</p>
</blockquote>
<p>अत्र व्यासः ।</p>
<blockquote>
<p>बहिःसंध्या दशगुणा गर्तप्रस्रवणेषु च ।</p>
</blockquote>
<blockquote>
<p>ख्याततीर्थे शतुगुणा सहस्रं जाह्नवीजले ॥</p>
</blockquote>
<p>शातातपो ऽपि ।</p>
<blockquote>
<p>अनृतं मद्यगन्धं च दिवामैथुनम् एव च ।</p>
</blockquote>
<blockquote>
<p>पुनाति वृषलस्यान्नं बहिःसंध्याभ्युपासितम् ॥</p>
</blockquote>
<p>वसिष्ठो ऽपि ।</p>
<blockquote>
<p>गृहे त्व् एकगुणा संध्या गोष्ठे शतगुणा स्मृता ।</p>
</blockquote>
<blockquote>
<p>शतसाहस्रिका नद्याम् अनन्ता विष्णुसंनिधौ ॥ इति ।</p>
</blockquote>
<p>अत्र &ldquo;अनन्ता शिवसंनिधौ&rdquo; इति शातातपीयो विशेषः । अत्रायं प्रयोगः: कृतप्राणायामः सायंसंध्याम् उपासिष्य इति संकल्प्य पूर्ववन् मार्जनान्ते &ldquo;अग्निश् च&rdquo; इत्य् अपः पिबेत् । तद् आहतुः क्रमेण याज्ञवल्क्यशौनकौ ।</p>
<blockquote>
<p>प्राणान् आयम्य संप्रोक्ष्य ऋचेनाब्दैवतेन तु ।</p>
</blockquote>
<blockquote>
<p>सायम् अग्निश् च मेत्य् उक्त्वा प्रतः सूर्येत्य् अपः पिबेत् ॥</p>
</blockquote>
<p>तस्य प्रकृतिः छन्दः । सूर्य ऋषिः । अगिनिमनुमनुपत्यहानि (?) देवता । सायंसम्ध्याचमने विनियोगः । ततो मार्जनादि समानम् आ गायत्रीजपात् । तत्र विशेषम् आह व्यासः ।</p>
<blockquote>
<p>प्रत्यङ्मुखोपविष्टस् तु वागयतः सुसमाहितः ।</p>
</blockquote>
<blockquote>
<p>प्रणवव्याहृतियुतां गायत्रीं तु जपेत् ततः ॥</p>
</blockquote>
<blockquote>
<p>अक्षसूत्रं समादाय सम्यग् आ तारकोदयात् ।</p>
</blockquote>
<p>शङ्खो ऽपि: &ldquo;कुशब्रुस्यां समासीनः कुशोत्तरायां वा कुशपवित्रपाणिर् उदङ्मुखः सूर्याभिमुखो वा अक्षमालाम् आदाय देवतां ध्यायञ् जपं कुर्यात्&rdquo; इति । ब्रुसी आसनम् । कुशोत्तरा कुशच्छन्ना । देवता चात्र गायत्रीप्रतिपद्या, &ldquo;मौनं मन्त्रार्थचिन्तनम्&rdquo; इति बृहस्पतिस्मरणात् । ततः पूर्ववद् गायत्रीविसर्जनान्तं कृत्वा स्वशाखाधीतैर् मन्त्रैर् आदित्यम् उपतिष्ठेत,</p>
<blockquote>
<p>उपस्थानं स्वकैर् मन्त्रैर् आदित्यस्य तु कारयेत् ।</p>
</blockquote>
<p>इत्य् वसिष्ठस्मरणात् । ते च मन्त्रा नारायणेन दर्शिताः: &ldquo;वारुणीभिर् आदित्यम् उपस्थाय प्रदक्षिणं कुर्वन् दिशो नमस्कुर्याद् दिगीशांश् च पृथक् पृथक्&rdquo; इति । वारुण्यश् च &ldquo;इमं मे वरुण&rdquo;, &ldquo;तत्वा (?) यामि&rdquo;, &ldquo;यच्चिद् धिते&rdquo;, &ldquo;यक्तिं चेदम्&rdquo;, &ldquo;कित वासः&rdquo; इति । तासां प्रथमागृतीययोर् गायत्री छन्दः । द्वितीयापञ्चम्योस् त्रिष्टुब् छन्दः । चतुर्थी जगती । आद्यानां तिसृणां शुनःशेफ ऋषिः । अनन्त्रयोः क्रमेण वसिषात्री । वरुणो देवता । आदित्योपस्थाने विनियोगः । बोधायनस् तु गायत्रीजपान्ते रात्र्युपस्थानम् आह: &ldquo;वारुणीभ्यां रात्रिम् उपतिष्ठत इमं मे वरुण तत् त्वा यामीति द्वाभ्याम्&rdquo; इति । अत्र अङ्गिराः ।</p>
<blockquote>
<p>उभे संध्ये तु यो विप्रो मौनम् आस्ते समाहितः ।</p>
</blockquote>
<blockquote>
<p>दिव्यं वर्षसहस्रं तु ब्रह्मलोके महीयते ॥ इति ।</p>
</blockquote>
<p><strong>इति स्मृतिचन्द्रिकायां सायंसंध्यविधिः</strong></p>
<h2 id="शयनवध">शयनविधिः</h2>
<p><strong>अथ शयनविधिः</strong></p>
<p>तत्र याज्ञवल्क्यः ।</p>
<blockquote>
<p>उपास्य पश्चिमां संध्यां हुत्वाग्नींस् तान् उपास्य च ।</p>
</blockquote>
<blockquote>
<p>भृत्यैः परिवृतो भुक्त्वा नातितृप्त्याथ संविसेत् ॥</p>
</blockquote>
<p>संविशेत् स्वपेद् इत्य् अर्थः । चकारो वैश्वदेवादेर् अपि समुच्च्यार्थः,</p>
<blockquote>
<p>सायं प्रातर् वैश्वदेवः कर्तव्यो बलिकर्म च ।</p>
</blockquote>
<blockquote>
<p>अनश्नतापि सततम् अन्यथा किल्बिषी भवेत् ॥</p>
</blockquote>
<p>इति कात्यायनस्मरणात् । एतच् च पाकान्तराद् आदाय कार्यं न पुनर् भुक्तशेष्टेन,</p>
<blockquote>
<p>न च श्राद्धस्य यच् छिष्टं गृहे पर्युषितं च यत् ।</p>
</blockquote>
<blockquote>
<p>दम्पत्योर् भुक्तशिष्टं च भुक्त्वा चान्द्रायणं चरेत् ॥</p>
</blockquote>
<p>इति तस्याभोज्यत्वस्मरणात्, &ldquo;यद् आर्याणाम् अभोजनं स्यान् न तेन यजेत&rdquo; इत्य् आपस्तम्बस्मरणात् । अत एव विष्णुपुराणम् ।</p>
<blockquote>
<p>पुनः पाकम् उपादाय सायम् अप्य् अवनीपते (?) ।</p>
</blockquote>
<blockquote>
<p>वैश्वदेवनिमित्तं वै पत्न्या सार्धं बलिं हरेत् ॥</p>
</blockquote>
<blockquote>
<p>तत्रापि श्वपचादिभ्यस् तथैवान्नापवर्जनम् ।</p>
</blockquote>
<blockquote>
<p>अतिथिं चागतं तत्र स्वशक्त्या पूजयेत् ततः ॥</p>
</blockquote>
<blockquote>
<p>देवातिथौ तु विमुखे गते यत् पातकं नृप ।</p>
</blockquote>
<blockquote>
<p>तद् एवाष्टगुणं पुंसां सूर्योढे विमुखे गते ॥</p>
</blockquote>
<blockquote>
<p>कृतपादादिशौचश् च भुक्त्वा सायं ततो गृही ।</p>
</blockquote>
<blockquote>
<p>गच्छेच् छय्याम् अस्फुटितां दृढदारुमयीं नृप ॥ इति ।</p>
</blockquote>
<p>गच्छेच् छय्यां शयनार्थम् इति शेषः । तत् कथम् इत्य् अपेक्षिते हारीतः ।</p>
<blockquote>
<p>सुप्रक्षालितचरणः सर्वतो रक्षां कृत्वा उदकपूर्णघटादिमङ्गलोपेतः आत्माभिरुचिताम् अनुपहतां &ldquo;सुत्रामाणम्&rdquo; इति पठन् शय्याम् अधिष्ठाय रात्रिसूक्तं जप्त्वा विष्णुं नमस्कृत्य &ldquo;सर्पापसर्प भद्रं ते&rdquo; इत्य् एत्च् छ्लोकद्वयं जप्त्वा इष्टदेवतास्मरणं कृत्वा समाधिम् आस्थाय अन्यांश् च वैदिकान् मन्त्रान् सावित्रीं जप्त्वामङ्गलश्रुतिं शङ्खं च शृण्वन् दक्षिणशिराः स्वपेत् । इति ।</p>
</blockquote>
<p>रक्षा चात्र गारुडैर् मन्त्रिः,</p>
<blockquote>
<p>माङ्गल्यं पूर्णकुम्भं च शिरःस्थाने निधाय च ।</p>
</blockquote>
<blockquote>
<p>वैदिकैर् गारुडैर् मन्त्रैः रक्षां कृत्वा स्वपेत् ततः॥</p>
</blockquote>
<p>इति पुराणस्मरणात् । रात्रसूक्तम् &ldquo;रात्री स्वख्यदायती&rdquo; इत्य् अष्टर्चम् । दक्षिणशिरा इति प्रदर्शनार्थम्,</p>
<blockquote>
<p>प्राच्यां दिशि शिरःशस्तं याम्यायाम् अथ वा नृप ।</p>
</blockquote>
<blockquote>
<p>सदैव स्वपतः पुंसो विपरीतं तु रोगदम् ॥</p>
</blockquote>
<p>इति पद्मपुराणस्मरणात् । अत्र विशेषम् आह व्यासः ।</p>
<blockquote>
<p>शुचिदेशं विविक्तं तु गोमयेनोपलेपयेत् ।</p>
</blockquote>
<blockquote>
<p>प्रागुदक्प्रवणे चैव संविशेत् तु सदा बुधः ॥ इति ।</p>
</blockquote>
<p>विविक्तं रहः । गोबिलो ऽपि: &ldquo;स्नातः संवेशनवेलायां वैणवं दण्डम् उपनिदधाति शयनसमीपे सर्वां रात्रिं निश्चलं स्वस्त्ययनार्थम्&rdquo; इति । पुराणे ऽपि ।</p>
<blockquote>
<p>रात्रिसूक्तं जपेत् स्मृत्वा देवांश् च सुखशायिनः ।</p>
</blockquote>
<blockquote>
<p>नमस्कृत्याव्ययं विष्णुं समाधिस्थः स्वपेन् निशि ॥ इति ।</p>
</blockquote>
<p>सुखशायिनो गोबिलेन दर्शिता ।</p>
<blockquote>
<p>अगस्त्यो माधवश् चैव मुचुकुन्दो महाबलः ।</p>
</blockquote>
<blockquote>
<p>कपिलो मुनिर् आस्तीकः पञ्चैत सुखशायिनः ॥</p>
</blockquote>
<p>अत्र मार्कण्डेयः ।</p>
<blockquote>
<p>शून्यालये श्मशाने च एको वृक्षो चतुष्पथे ।</p>
</blockquote>
<blockquote>
<p>महादेवगृहे वापि मातृवेश्मनि न स्वपेत् ॥</p>
</blockquote>
<blockquote>
<p>न यक्षनागायतने स्कन्दस्यायतने तथा ।</p>
</blockquote>
<blockquote>
<p>कूलच्छायासु च तथा शर्करालोष्टपांसुषु ॥</p>
</blockquote>
<blockquote>
<p>न स्वपेच् च तथा दर्भे विना दीक्षां कथंचन ।</p>
</blockquote>
<blockquote>
<p>धान्यगोदेवविप्राणां गुरूणां च तथोपरि ॥</p>
</blockquote>
<blockquote>
<p>न चाप् भिन्नशयने नाशुचौ नाशुचिः स्वयम् ।</p>
</blockquote>
<blockquote>
<p>नार्द्रवासा न नग्नश् च नोत्तरापरमस्तकः ॥</p>
</blockquote>
<blockquote>
<p>नाकाशे सर्वतः शून्ये न च चैत्यद्रुमे तथा ॥</p>
</blockquote>
<p>प्रचेता अपि: &ldquo;न संध्यायां शयीत न देवसमीपे न देवसमाप्तौ नाशुचिर् न नग्नो न विशीर्णखट्वायां नान्यवर्णोपशायितयां नाश्मपीठोपहितायां न भूतयक्षग्रहायतनेषु न श्मशानवल्मीकमहावृक्षच्छायासु च&rdquo; इति । विष्णुर् अपि: &ldquo;नार्द्रपादवासाः स्वपेन् न पलाशशयने न पञ्चदारुकृते न गजभग्नकृते न विद्युद्दग्धे नाग्निप्लुष्टे न घटासिक्तद्रुमजे न श्मशानशून्यालयदेवतायतनेषु न च पलमध्ये न नारीमध्ये न धान्यगोगुरुहुताशनसुराणाम् उपरि नोच्छिष्टो न दिवा&rdquo; इति । विष्णुपुराणे ऽपि ।</p>
<blockquote>
<p>नाविशालां न वा भग्नां नासमां मलिनां न च ।</p>
</blockquote>
<blockquote>
<p>न च जन्तुमयीं शय्याम् अधितिष्ठेद् अनास्तृताम् ॥ इति ।</p>
</blockquote>
<p>दक्षो ऽपि ।</p>
<blockquote>
<p>प्रदोषपश्चिमौ यामौ वेदाभ्यासेन तौ नयेत् ।</p>
</blockquote>
<blockquote>
<p>यामद्वयं शयानस् तु ब्रह्मभूयाय कल्पते ॥</p>
</blockquote>
<p>अत्र कूर्मपुराणम् ।</p>
<blockquote>
<p>इत्य् एतद् अखिलं प्रोक्तम् अहन्य् अहनि वै द्विजाः ।</p>
</blockquote>
<blockquote>
<p>ब्राह्मणानां कृत्यजातम् (?) अपवर्गफलप्रदम् ॥</p>
</blockquote>
<blockquote>
<p>नास्तिक्याद् अथ वालस्याद् ब्रह्मणो न करोति यः।</p>
</blockquote>
<blockquote>
<p>स याति नरकान् घोरान् काकयोनौ च जायते ॥</p>
</blockquote>
<blockquote>
<p>नान्यो विमुक्त ये पन्था मुक्त्वाश्रमविधिं स्वकम् ।</p>
</blockquote>
<blockquote>
<p>तस्मात् कर्माणि कुर्वीत तुष्टये परमेष्ठिनः ॥ इति ।</p>
</blockquote>
<p><strong>इति श्रीसकलविद्याविशारद-श्रीकेशवादित्यभट्टोपाध्यायसुत-</strong></p>
<p>**याज्ञिकदेवणभट्टोपाध्यायविरचितायां **</p>
<p><strong>स्मृतिचन्द्रिकायां आह्निककाण्डः स्माप्तः</strong></p>

  </div>
</article>







<aside class="card border" id="section-tree-item-">
    <div class="card-title bg-light-gray border d-flex justify-content-between">
        <a href="https://vishvAsa.github.io/kalpAntaram/smRti-chandrikA/Text/Ahnikam/">आह्निकम् </a>
        <a data-toggle="collapse" href="#section-tree-item-body-" role="button" aria-expanded="false" aria-controls="section-tree-item-body-" >…<i class="fas fa-caret-down" class="collapsed"></i> </a>
    </div>
    <nav id="section-tree-item-body-" class="card-body p-0 collapse">
        
        <li>draft: false</li>
        
        <li>iscjklanguage: false</li>
        
        <li>title: आह्निकम्</li>
        
        <li>unicode_script: devanagari</li>
        
    </nav>
</aside>


      </main>
    </div>
    <footer class="bg-yellow  p-1" role="contentinfo">
  <div id="disqus_thread"></div>
  <div id="div_footer_bar" class="container-fluid d-flex justify-content-between">
    <a class="btn btn-secondary" href="https://github.com/vishvAsa/kalpAntaram/issues/new" >
      प्रतिस्पन्दः
    </a>
    <a class="btn btn-secondary" href="http://creativecommons.org/licenses/by/4.0/"><img alt="Creative Commons License" style="border-width:0" src="https://i.creativecommons.org/l/by/4.0/80x15.png" /></a>
    <div class="btn small border">
      Built on 2021 Jun 27 15:00:30 UTC. (<a href="http://google.com/search?q=15%3a00%3a30%20UTC to IST">IST</a>)
    </div>
  <ul id="footer-bar-right-custom" class="list-group list-group-horizontal">
  </ul>
  </div>
</footer>

  </body>
  <script type='text/javascript'>
    
    
    
    module_main.default.onDocumentReadyTasks();
  </script>
</html>
