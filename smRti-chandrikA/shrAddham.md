+++
title = "श्राद्धम्"
unicode_script = "devanagari"
+++

<!-- Copy and paste the converted output. -->


<p style="color: red; font-weight: bold">>>>>>  gd2md-html alert:  ERRORs: 0; WARNINGs: 0; ALERTS: 2.</p>
<ul style="color: red; font-weight: bold"><li>See top comment block for details on ERRORs and WARNINGs. <li>In the converted Markdown or HTML, search for inline alerts that start with >>>>>  gd2md-html alert:  for specific instances that need correction.</ul>

<p style="color: red; font-weight: bold">Links to alert messages:</p><a href="#gdcalert1">alert1</a>
<a href="#gdcalert2">alert2</a>

<p style="color: red; font-weight: bold">>>>>> PLEASE check and correct alert issues and delete this message and the inline alerts.<hr></p>




<p id="gdcalert1" ><span style="color: red; font-weight: bold">>>>>>  gd2md-html alert: inline image link here (to images/image1.png). Store image on your image server and adjust path/filename/extension if necessary. </span><br>(<a href="#">Back to top</a>)(<a href="#gdcalert2">Next alert</a>)<br><span style="color: red; font-weight: bold">>>>>> </span></p>


![alt_text](images/image1.png "image_tooltip")


**Open Educational Resources**

**for South Asian Language Research**

<span style="text-decoration:underline;">Language</span>: Sanskrit



<p id="gdcalert2" ><span style="color: red; font-weight: bold">>>>>>  gd2md-html alert: inline image link here (to images/image2.png). Store image on your image server and adjust path/filename/extension if necessary. </span><br>(<a href="#">Back to top</a>)(<a href="#gdcalert3">Next alert</a>)<br><span style="color: red; font-weight: bold">>>>>> </span></p>


![alt_text](images/image2.png "image_tooltip")


**Searchable Electronic Edition of the _Śrāddhakāṇḍa_ of the _Smṛticandrikā_ by Devaṇabhaṭṭa**, transcribed, edited, formatted, and color-coded by Patrick Olivelle, is licensed under a [Creative Commons Attribution 4.0 International License](https://creativecommons.org/licenses/by-sa/4.0/).

_Last updated: December 2020_

Patrick Olivelle ([jpo@austin.utexas.edu](mailto:jpo@austin.utexas.edu))

University of Texas at Austin



**śrāddhakāṇḍa**

uktam āhnike nityaśrāddham | adhunā tatprasaṅgāc chrāddhaprakaraṇam ārabhyate | tatrādau śrāddhamahimā | tatra sumantuḥ |

	śrāddhāt parataraṃ nānyac chreyaskaram udāhṛtam |

	tasmāt sarvaprayatnena śrāddhaṃ kuryād vicakṣaṇaḥ ||

devalo 'pi |

	arogaḥ prakṛtisthaś ca cirāyuḥ putrapautravān |

	arthavān arthakāmī ca śrāddhakāmo bhaved iha ||

	paratra ca parāṃ tuṣṭiṃ lokāṃś ca vividhān śubhān |

	śrāddhakṛt samavāpnoti yaśaś ca vipulaṃ naraḥ ||

yājñavalkyo 'pi |

	āyuḥ prajāṃ dhanaṃ vidyāṃ svargaṃ mokṣaṃ sukhāni ca |

	prayacchanti tathā rājyaṃ prītā nṝṇāṃ pitāmahāḥ ||

yamo 'pi |

	ye yajanti pitṝn devān brāhmaṇān sahutāśanān |

	sarvabhūtāntarātmānaṃ viṣṇum eva yajanti te ||

	āyuḥ putrān yaśaḥ svargaṃ kīrtiṃ puṣṭiṃ balam śriyam |

	paśūn sukhaṃ dhanaṃ dhānyaṃ prāpnuyāt pitṛpūjanāt ||

mārkaṇḍeyapurāṇe 'pi |

	pitā pitāmahaś caiva tathaiva prapitāmahaḥ |

	piṇḍasaṃbandhino hy ete vijñeyāḥ puruṣās trayaḥ ||

	lepasaṃbandhinas tv anye pitāmahapitāmahāt |

	prabhṛty uktās trayas teṣāṃ yajamānaś ca saptamaḥ ||

	tathānye pūrvajāḥ svarge ye cānye narakaukasaḥ |

	ye ca tiryaktvam āpannā ye ca bhūtādisaṃsthitāḥ ||

	tāṃt sarvān yajamāno vai śrāddhaṃ kurvan yathāvidhi |

	samāpyāyayate vastsa yena yena śṛṇuṣva tat ||

	annaprakiraṇaṃ yat tu manuṣyaiḥ kriyate bhuvi |

	tena tuṣṭim upāyānti ye piśācatvam āgatāḥ ||

	yad ambu snānavastrotthaṃ bhūmau patati putraka |

	tena ye marutāṃ prāptās teṣāṃ tṛptiḥ prajāyate ||

	yās tu gandhāmbukaṇikāḥ patanti dharaṇītale |

	tābhir āpyayanaṃ teṣāṃ ye devatvaṃ kule gatāḥ ||

	uddhṛteṣu tu piṇḍeṣu yāś cātra kaṇikā bhuvi |

	tābhir āpyāyanaṃ teṣāṃ ye tiryaktvaṃ kule gatāḥ ||

	ye cādantāḥ kule bālāḥ kriyāyogyā hy asaṃskṛtāḥ |

	vipannās te tu vikirasaṃmārjanajalāśinaḥ ||

	bhuktvā cācamatāṃ yac ca jalaṃ yac cāṅghrisecane |

	brāhmaṇānāṃ tathaivānte tena tṛptiṃ prayānti vai ||

	tenānekakule tatra tat tad yonyantaraṃ gatāḥ |

	prayānty apyāyanaṃ vatsa samyak śrāddhakriyāvatām ||

bṛhaspatir api |

	ya evaṃ vetti matimāṃs tasya śrāddhaphalaṃ bhavet |

	upadeṣṭānumantā ca loke tulyaphalau smṛtau ||

	imaṃ śrāddhavidhiṃ puṇyaṃ kuryād vāpi paṭhet tu yaḥ |

	sarvakāmaiḥ sa badhnāti hy amṛtatvaṃ ca vindati ||

tathākaraṇe 'pi doṣas tenaiva darśitaḥ |

	na tatra vīrā jāyante nārogā na śatāyuṣaḥ |

	na ca śreyo 'dhigacchanti yatra śrāddhaṃ vivarjitam ||

ādityapurāṇe 'pi |

	na santi pitaraś ceti kṛtvā manasi yo naraḥ |

	śrāddhaṃ na kurute tatra tasya raktaṃ pibanti te ||

tathā dhanāśuddhāv api doṣo mārkaṇḍeyapurāṇe darśitaḥ |

	anyāyopārjitair dravyair yac chrāddhaṃ kriyate naraiḥ |

	tṛpyanti tena caṇḍālāḥ pulkasādyāś ca yonayaḥ || iti ||

**iti smṛticandrikāyāṃ śrāddhamahimā**

**atha śrāddhabhedāḥ**

tatra viśvāmitraḥ |

	nityaṃ naimittikaṃ kāmyaṃ vṛddhiśrāddhaṃ sapiṇḍanam |

	pārvaṇaṃ ceti vijñeyaṃ gauṣṭhyaṃ śuddhyartham aṣṭamam ||

	karmāṅgaṃ navamaṃ proktaṃ daivikaṃ daśamaṃ smṛtam |

	yātrāsv ekādaśaṃ proktaṃ puṣṭyarthaṃ dvādaśaṃ smṛtam ||

tatra nityanaimittikayor lakṣaṇaṃ pāraskareṇoktam |

	ahany ahani yac chrāddhaṃ tan nityam iti kīrtitam |

	vaiśvadevavihīnaṃ tu aśakto 'py udakena tu ||

	ekoddiṣṭaṃ tu yac chrāddhaṃ tan naimittikam ucyate |

	tad apy adaivaṃ kartavyam ayugmān āśayed dvijān || iti |

kāmyādīnāṃ lakṣaṇaṃ vṛddhavasiṣṭhenoktam |

	abhipretārthasiddhyarthaṃ kāmyaṃ pārvaṇavat smṛtam |

	putrajanmavivāhādau vṛddhiśrāddham udāhṛtam ||

	navānītārghyapātraṃ ca piṇḍaś ca parikīryate |

	pitṛpātreṣu piṇḍeṣu sapiṇḍīkaraṇaṃ tu tat ||

	pratiparva bhaved yasmāt procyate pārvaṇaṃ tu tat |

	goṣṭhyāṃ yat kriyate śrāddhaṃ goṣṭhīśrāddaṃ tad ucyate |

	bahūnāṃ viduṣāṃ prāptau sukhārthaṃ pitṛtṛptaye || iti |

śuddhyarthasya lakṣaṇaṃ pracetasoktam |

	kriyate śuddhaye yat tu brāhmaṇānāṃ tu bhojanam |

	śuddhyartham iti tat proktaṃ śrāddhaṃ pārvaṇavat kṛtam ||

karmāṅgādīnāṃ lakṣaṇaṃ pāraskareṇoktam |

	niṣekakāle some ca sīmantonnayane tathā |

	jñeyaṃ puṃsavane śrāddhaṃ karmāṅgaṃ vidhivat kṛtam ||

	devān uddiśya kriyate yat tad daivikam ucyate |

	tan nityaśrāddhavat kuryād dvādaśyādiṣu yatnataḥ ||

	gacchan deśāntaraṃ yad dhi śrāddhaṃ kuryāt tu sarpiṣā |

	tad yātrārtham iti proktaṃ praveśe ca na saṃśayaḥ || iti |

atra karmāṅgavacanam akaraṇe karmavaiguṇyajñāpanārtham | sarpiṣā sarpiḥ pradhānakenety arthaḥ | anyathā kevalena tṛpter aśakyatvāt ||

**iti smṛticandrikāyāṃ śrāddhabhedāḥ **

**atha śrāddhādhikārinirṇayaḥ**

tatra bṛhaspatiḥ |

	pramītasya pituḥ putraiḥ śrāddhaṃ deyaṃ prayatnataḥ |

	jñātibandhusuhṛcchiṣyaṛtvigbhṛtyapurohitaiḥ || iti |

putrābhāva iti śeṣaḥ | pitur grahaṇaṃ mātur api pradarśanārtham | ata eva sumantuḥ |

	mātuḥ pituḥ prakurvīta saṃsthitasyaurasaḥ sutaḥ || iti |

etad anupanītenāpi kāryam | tad āha sumantuḥ |

	śrāddhaṃ kuryād avaśyaṃ tu pramītapitṛko hi yaḥ |

	vratastho vāvratastho vā eka eva bhaved yadi ||

avratastho 'nupanītaḥ | ata eva vṛddhamanuḥ |

	kuryād anupanīto 'pi śrāddham eko hi yaḥ sutaḥ |

	pitṛyajñāhutiṃ pāṇau juhuyād brāhmaṇasya saḥ || iti |

atra veśeṣam āha vyāghraḥ |

	kṛtacaulas tu kurvīta udakaṃ piṇḍam eva ca |

	svadhākāraṃ prayuñjīta vedoccāraṃ na kārayet ||

mātāpitor iti śeṣaḥ | smṛtyantare 'pi |

	kṛtacūḍo 'nupetas tu pitroḥ śrāddhaṃ samācaret |

	udāharet svadhākāraṃ na tu vedākṣarāṇy asau || iti |

vedākṣarāṇy api prayoktavyānīty āha |

	na hy asmin yujyate karma kiṃcid ā mauñjibandhanāt |

	nābhivyāhārayed brahma svadhāninayanād ṛte || iti |

evaṃ cātra vikalpo draṣṭavyaḥ | putrābhāve tu śaṅkhoktam |

	pituḥ putreṇa kartavyāḥ piṇḍadanodakakriyāḥ |

	putrābhāve tu patnī syāt patnyabhāve tu sodaraḥ || iti |

putragrahaṇenātra mukhyā gauṇāś ca gṛhyante,

	piṇḍado 'ṃśaharaś caiṣāṃ pūrvābhāve paraḥ paraḥ |

iti yājñavalkyasmaraṇāt | ato dvividhaputrābhāve "putrābhāve tu patnī syāt" it vacanārthaḥ | tad api pautrābhāvaviṣayam,

	pautro 'tha putrikāputraḥ svargaprāptikarāv ubhau |

	rakthe ca piṇḍadāne ca samau tau parikīrtitau || 

iti bṛhaspatinā gauṇaputrasāmānyābhidhānāt | na caivaṃ piṇḍadāne putrapautrayor vikalpaḥ syād iti śaṅkanīyam,

	putreṣu vidyamānexu nānyo vai kārayet svadhām |

iti ṛśyaśṛṅgasmaraṇāt,

	naitat pautreṇa kartavyaṃ putravāṃś cet pitāmahaḥ |

iti kātyāyanasmaraṇāt | putrābhāve tu patnī syād ity etad yajñapatnyā dāyaharatvāt tadviṣayam | anyathā tu yo dāyaharaḥ sa eva dadyāt | ata eva viṣṇvāpastambau: "yaś cārtharahaḥ sa piṇḍadāyī, putraḥ pitṛvittābhāve piṇḍaṃ dadyāt" iti | ata eva yājñavalkyenāpi,

	piṇḍado 'ṃśaharaś caiṣāṃ pūrvābhāve paraḥ paraḥ |

iti piṇḍadatvāṃśaharatvayor aikādikaraṇyam uktam | evaṃ sodare 'pi draṣṭavyam | evaṃ ca yad uktaṃ manunā,

	bhrātṝṇām ekajātānāṃ ekaś cet putravān bhavet |

	sarve te tena putreṇa putriṇo manur abravīt || 

iti, tatra putragrahaṇaṃ grāmasya tāta itivat praśaṃsārtham ity avagantavyam | anyathā "patnī duhitaraḥ" ityādy asamañjasaṃ syāt | anenaivābhiprāyeṇa gautamo 'pi: "putrābhāve 'sya bāndhavāḥ sapiṇḍāḥ mātṛsapiṇḍāḥ śiṣyāś ca dadyuḥ | tadabhāve ṛtvigācāryau" iti | mātṛsapiṇḍā mātulādayaḥ | sapiṇḍābhāve samānodakāḥ piṇḍaṃ dadyuḥ | tathā ca mārkaṇḍeyapurāṇe |

	putrābhāve sapiṇḍās tu tadabhāve tu sodakāḥ |

	mātuḥ sapiṇḍā ye vā syur ye vā mātuś ca sodakāḥ ||

	kuryur enaṃ vidhiṃ samyag aputrasya sutāḥ smṛtāḥ |

	kuryān mātāmahāyaivaṃ putrikātanayas tathā ||

	sarvābhāve striyaḥ kuryuḥ svabhartṝṇām amantrakam |

	tadabhāve ca nṛpatiḥ kārayet svakuṭumbinām ||

	tajjātīyaiḥ naraiḥ samyag dāhādyāḥ sakalāḥ kriyāḥ |

	sarveṣām eva varṇānāṃ bāndhavo nṛpatir yataḥ ||

śrīviṣṇupurāṇe parāśaro 'pi |

	putraḥ pautraḥ prapautro vā tadvad vā bhrātṛsantatiḥ |

	sapiṇḍasantatir vāpi kriyārhā nṛpa jāyate ||

	teṣām abhāve sarveṣāṃ samanodakasantatiḥ |

	mātṛpakṣasya piṇḍena saṃbaddhā ye jalena vā ||

	kuladvaye 'pi cotsannaiḥ strībhiḥ karyāḥ kriyā nṛpa |

	tatsaṅghātagatair vāpi kāryā pretasya vai kriyāḥ ||

	utsannabandhurikthānāṃ kārayed avanīpatiḥ || iti |

ukteṣu putrādiṣu kasyakasmin karmaṇy adhikāra ity āśaṅkya sa evāha |

	pūrvāḥ kriyā madhyamāś ca tathā caivottarāḥ kriyāḥ |

	triprakārāḥ kriyā hy etās tāsāṃ bhedān śṛṇuṣva me ||

	ādyāhād dvādaśāhāc ca madhye yāḥ syuḥ kriyā matāḥ |

	tāḥ pūrvā madhyamā māsi māsy ekoddiṣṭasaṃjñikāḥ ||

	prete pitṛtvam āpanne sapiṇḍīkaraṇād anu |

	kriyante yāḥ kriyāḥ patnyāḥ procyante tā nṛpottarāḥ ||

	pitṛmātṛsapiṇḍais tu samānasalilais tathā |

	tatsaṅghātagataiś caiva rājñā vā dhanahāriṇaḥ ||

	pūrvāḥ kriyāś ca kartavyāḥ putrādyaiś cottarāḥ kriyāḥ |

	dauhitrair vā nṛpaśreṣṭha kāryās tattanayais tathā || iti |

sapiṇḍādyair avanipatyantaiḥ pūrvāḥ kriyāḥ madhyamāś ca kartavyāḥ | putrādyair eva bhrātṛsantatyantarair dauhitrādyaiś cottarāḥ kriyāḥ kartavyā na sapiṇḍādyair avanipatyantair ity arthaḥ | dauhitre tu bhaviṣyatpurāṇokto viśeṣaḥ |

	yathā vratastho 'pi sutaḥ pituḥ kuryāt kriyāṃ nṛpa |

	udakādyā mahābāho dauhitro 'pi tathārhati || iti |

	<span style="text-decoration:underline;">nanu</span> ca putrābhāve tu patnī syād ity etat "sarvābhāve striyaḥ kuryuḥ svabhartṝṇām amantrakam" iti purāṇavacanena virudhyate | 

	<span style="text-decoration:underline;">maivam</span>, "putrābhāve tu patnī syāt" ity etad brāhmādivivāhoḍhādiviṣayam, tasyā yajñānvitatvena tatraiva patnīśabdaprayogāt | itaratra tu,

	krayakrītā tu yā nārī na sā patnī vidhīyate |

	na sā daive na sā pitrye dāsīṃ tāṃ kavayo viduḥ ||

iti patnītvābhāvāt svabhartṝṇām amantrakam iti purāṇavacanaṃ tadviṣayam | yad vā, "putrābhāve tu patnī syāt" ity etad brahmavādinīviṣayam, tasyā adhyayanasadbhāvena mantrayogitvāt | purāṇavacanaṃ tv adhyayanavihīnasadyovadhvabhiprāyam ity anusaṃdheyam | yad atra yuktaṃ tad grāhyam | patnyāṃ tu viśeṣam āha vṛddhamanuḥ |

	aputrā śayanaṃ bhartuḥ palayantī vrate sthitā |

	patnī dadyāt tu tatpiṇḍaṃ kṛtsnam aṃśaṃ labheta ca || iti |

śayanaṃ pālayantī susaṃyatety arthaḥ | viṣṇur api |

	śvaśrvādīnāṃ tathā piṇḍaṃ patnī dadyāt susaṃyatā || iti |

yat tu kātyāyanenoktam,

	putraḥ śiṣyo 'tha vā patnī pitā bhrātātha vā guruḥ |

	strīhārī dhanahārī ca kuryuḥ piṇḍodakakriyām ||

iti, yad api vṛddhaśātātapena,

	mātulo bhāgineyasya svastrīyo mātulasya ca |

	śvaśurasya guroś caiva sakhyur mātāmahasya ca ||

	eteṣāṃ caiva bhāryāṇāṃ svasur mātuḥ pitus tathā |

	śrāddam āmaṃ tu kartavyam iti vedavidāṃ sthitiḥ ||

iti, atrāpi śrīviṣṇupurāṇavacanānusāreṇa vyavasthā veditavyā | yat tu kātyāyanenoktam,

	aputrāyāṃ patir dadyāt saputrāyāṃ tu na kvacit |

	na putrasya pitā kuryān nānujasya tathāgrajaḥ ||

iti, tat snehavihīnapitrādiviṣayam | ata eva bodhāyanaḥ |

	pitrā śrāddhaṃ na kartavyaṃ putrāṇāṃ tu kathaṃcana |

	bhrātrā naiva ca kartavyaṃ bhrātṝṇāṃ ca kanīyasām ||

	api snehena kuryātāṃ sapiṇḍīkaraṇaṃ vinā |

	gayāyāṃ tu viseṣeṇa jyāyān api samācaret || iti |

atra dhanahāritvādinimittābhāve 'pi kṛte 'bhyudaya ity āha vṛddhaśātātapaḥ |

	pituḥ śrāddhaṃ tu kartavyaṃ sarveṣāṃ varṇaliṅginām |

	evaṃ kuryān naraḥ samyaṅ mahatīṃ śriyam āpnuyāt || iti |

liṅgina āśramiṇaḥ | etac ca savarṇābhiprāyeṇa, anyathā doṣaśravaṇāt | tathā ca marīciḥ |

	brāhmaṇo hy asavarṇasya yaḥ karoty aurdhvadaihikam |

	tadvarṇatvam asau yāti iha loke paratra ca ||

pāraskaro 'pi |

	na brāhmaṇena kartavyaṃ śūdrasya tv aurdhvadaihikam |

	śūdreṇa vā brāhmaṇasya vinā pāraśavāt kvacit ||

**iti smṛticandrikāyāṃ śrāddhādhikārinirṇayaḥ**

**atha mātāmahaśrāddhādhikārinirṇayaḥ**

tatra pulastyaḥ:

	mātuḥ pitaram ārabhya trayo mātāmahāḥ smṛtāḥ |

	teṣāṃ tu pitṛvac chrāddhaṃ kuryur duhitṛsūnavaḥ ||

pitṛvac chrāddhaṃ pārvaṇam ity arthaḥ | tac ca śrāddham āvaśyakam | ata eva vyāsaḥ |

	pitṝn mātāmahāṃś caiva dvijaḥ śrāddhen tarpayet |

	anṛṇaś ca pitṝṇāṃ tu brahmalokaṃ sa gacchati ||

purāṇe 'pi |

	kṛtvā tu paitṛkaṃ śrāddhaṃ pitṛprabhṛtiṣu triṣu |

	kuryān mātāmahānāṃ ca tathaivānṛṇyakāraṇāt || iti |

ānṛṇyagrahaṇaṃ nityatvajñāpanārtham | ata evākaraṇe doṣa purāṇe darśitaḥ |

	pārvaṇaṃ kurute yas tu kevalaṃ pitṛhetukam |

	mātāmahyaṃ na kurute pitṛhā sa prajāyate ||

	pitaro yatra pūjyante tatra mātāmahā dhruvam |

	aviśeṣeṇa kartavyaṃ viśeṣān narakaṃ vrajet || iti |

yatra yasmin karmaṇi pitaraḥ pūjyante tatrāviśeṣeṇa mātāmahā api pūjyā ity arthaḥ | anena sarvasminn api pitṛśrāddhe mātāmahaśrāddham api kāryam ity uktaṃ bhavati | atra keṣucid apavādam āha kātyāyanaḥ |

	karṣūsamanvitaṃ muktvā tadādyaṃ śrāddhaṣoḍaśam |

	pratyābdikaṃ ca śeṣeṣu piṇḍāḥ syuḥ ṣaḍ iti sthitiḥ || iti |

karṣūsamanvitaṃ sapiṇḍīkaraṇaśrāddham | ṣoḍaśagrahaṇam ekoddiṣṭopalakṣaṇārtham | evaṃ ca yan mātāmahaśrāddhaṃ pitṛśrāddheṣu vihitaṃ tatraiva doṣānṛṇyayor abhidhānāt tad eva sarvadauhitrasādhāraṇam | yaḥ punar dhanahārī dauhitraḥ sa navaśrāddhādy api kuryād eva, "yo yata ādadīta sa tasmai śrāddhaṃ kuryāt" iti smaraṇāt | anenaivābhiprāyeṇa skando 'pi |

	śrāddhaṃ mātāmahānāṃ tu avaśyaṃ dhanahāriṇā |

	dauhitreṇārthaniṣkṛtyai kartavyaṃ vidhivat sadā || iti |

yo dhanahārī dauhitraḥ tenāvaśyaṃ navaśrāddhādyaurdhavadaihikaṃ kāryam ity arthaḥ | tatropapattim āha sa eva |

	malam etan manuṣyāṇāṃ draviṇaṃ yat prakīrtitam |

	tad gṛhṇan malam ādatte durbhedaṃ jñāninām api ||

	ṛṣibhis tasya nirdiṣṭā niṣkṛtiḥ pāvanī parā |

	ā dehapatanāt kuryāt tasya piṇḍodakakriyām || iti |

<span style="text-decoration:underline;">nanu</span> ca,

	kuryān mātāmahaśrāddhaṃ niyamāt putrikāsutaḥ |

	ubhayor api saṃbaddhaḥ kuryāt sa ubhayor api ||

iti yamena putrikāputra eva niyamagrahaṇād anyatra niyamo na gṛhyate | <span style="text-decoration:underline;">maivam</span>, vacanārthāparijñānāt | asyārthaḥ: dvividho hi putrikāputraḥ, eko mātāmahena saṃbaddhaḥ aparaḥ pitṛmātāmahābhyām iti | tatra prathamo mātāmahaśrāddhaṃ niyamena kuryāt pitṛśrāddham icchayā, ya ubhayasaṃbaddhaḥ sa ubhayor apīti | ato nānena niyamo 'vagamyate | yad api manunoktam,

	dauhitro hy akhilaṃ riktham aputrasya pitur haret |

	sa eva dadyāt dvau piṇḍau pitre mātāmahāya ca ||

iti, tad api yo dhanahārī dauhitraḥ sa eva pitṛmātāmahayor navaśrāddhādyaurdhvadaihikaṃ kuryāt, netara ity evaṃparaṃ na punar itarasya śrāddhamātraniṣedhārtham, pūrvoktānṛṇyādipratipādakavacanavirodhāt | evaṃ ca yat kaiścid uktaṃ dhanahāriputrikāputrayor mātāmahaśrāddham āvaśyakaṃ nānyasyeti, tat pūrvoktavacanādarśananibandhanam ity upekṣaṇīyam | putrikāputraśrāddhe viśeṣam āha manuḥ |

	mātuḥ prathamataḥ piṇḍaṃ nirvapet putrikāsutaḥ |

	dvitīyaṃ tu pitus tasyās tṛtīyaṃ tu pituḥ pituḥ || iti |

dvyāmuṣyāyaṇe tu putrikāputre uśanasokto viśeṣaḥ |

	mātāmahyaṃ tu mātrādi paitṛkaṃ pitṛpūrvakam |

	mātṛtaḥ pitṛto yasmād adhikāro 'sti dharmataḥ || iti |

kṣetraje tu dvyāmuṣyāyaṇe devaloktam |

	dvyāmuṣyāyaṇakā dadyuḥ dvābhyāṃ piṇḍodake pṛthak | iti |

dvābhyāṃ pitṛmātṛvargābhyām ity arthaḥ | atra kramaviśeṣam āha marīciḥ |

	sagotro vānyagotro vā yo bhaved vidhinā sutaḥ |

	piṇḍaṃ śrāddhavidhānaṃ ca kṣetriṇe prāg vinirvapet ||

	bījine tu tataḥ paścāt kṣetrī jīvati cet kvacit |

	bījine dadyur ādau tu mṛte paścāt pradīyate || iti |

kṣetriṇa iti śeṣaḥ ||

**iti smṛticandrikāyāṃ mātāmahaśrāddhādikārinirṇayaḥ **

**atha jīvapitṛkaśrāddhanirṇayaḥ**

tatra kātyāyanaḥ |

	sapituḥ pitṛkṛtyeṣu adhikāro na vidyate |

	na jīvantam atikramya kiṃcid dadyād iti śrutiḥ || iti |

pitṛkṛtyeṣu śrāddheṣu pitāmahādisaṃbandheṣv ity arthaḥ | atra keṣucid apavādo maitrāyaṇīyapariśiṣṭe darśitaḥ |

	udvāhe putrajanane pitryeṣṭyāṃ saumike makhe |

	tīrthe brāhmaṇa āyāte ṣaḍ ete jīvataḥ pituḥ || iti |

jīvataḥ pituḥ putrasya ṣaḍ ete śrāddhakālā ity arthaḥ | pitryeṣṭyāṃ cāturmāsyeṣu, saumike makhe somayāgādau puroḍāśāt piṇḍadāne ca | etat sāgikābhiprāyam | ata eva sumantuḥ |

	na jīvapitṛkaḥ kuryāc chrāddham agnim ṛte dvijaḥ (?) |

	yebhya eva pitā dadyāt tebhyaḥ kurvīta sāgnikaḥ ||

	pitāmaho 'py evam eva kuryāj jīvati sāgnikaḥ |

	sāgniko 'pi na kurvīta jīvati prapitāmahe || iti |

prapitāmahagrahaṇaṃ pitṛpitāmahopetaprapitāmahapradarśanārtham | ata eva viṣṇuḥ: "pitari pitāmahe prapitāmahe ca (?) jīvati naiva dadyāt" iti | pitari pitāmahe ca jīvati kathaṃ kāryam ity apekṣite sa evāha: "pitari jīvati yaḥ śrāddhaṃ kuryāt sa yeṣāṃ pitā kuryāt teṣāṃ kuryāt pitari pitāmahe ca yeṣāṃ pitāmahaḥ" iti | tathā pitādiṣu (?) triṣu dvayor ekasya vā maraṇe 'pi tenaivoktam: "yasya pitā pretaḥ syāt sa pitre piṇḍaṃ nidhāya pitāmahāt paraṃ dvābhyāṃ dadyāt | yasya pitāmahaḥ pretaḥ syāt tasmai piṇḍaṃ nidhāya prapitāmahāt paraṃ dvābhyāṃ dadyāt | yasya pitāmahaprapitamahau ca pretau syāyāṃ yasya pitā prapitāmahaś ca pretau syātāṃ sa pitre piṇḍaṃ nidhāya pitāmahāt paraṃ dvābhyāṃ dadyāt" iti | bhaviṣyatpurāṇe pitari jīvati dvayor eva śrāddham uktam |

	jīvamāne na deyaṃ syād yasmād bharatasattama |

	tasmāj jīvapitā kuryād dvābhyām eva na saṃśayaḥ || iti |

manus tu triṣu yo jivati tam eva śrāddhe bhojayed ity āha |

	dhriyamāṇe tu pitari pūrveṣām eva nirvapet |

	vipravad bhāvitaṃ śrāddhe svakaṃ pitaram āśayet ||

	pitā yasya tu vṛttaḥ syāj jīved vāpi pitāmahaḥ |

	pitus tu nāma saṃkīrtya kīrtayet prapitāmaham ||

	pitāmaho vā tac chrāddhaṃ bhuñjītety abravīn manuḥ || iti |

pūreveṣāṃ pitāmahādīnām | nigamo 'pi: "yo jīvati pitṝṇāṃ taṃ bhojayet pitṛsthāna ity eke, jīvatām ajīvatāṃ vā deyam eveti hiraṇyaketuḥ" iti | evaṃ piṇḍapitṛyajñe 'pi draṣṭavyam | ata eva yājñavalkyaḥ |

	homataḥ pitṛyajñasya jīvet pitari jīvataḥ |

	pitaraṃ bhojayitvā vā piṇḍau nirvṛṇuyāt pitā ||

	ubhau yasya vyatītau tu jīvec cet prapitāmahaḥ |

	piṇḍau nirvṛṇuyāt pūrvau bhojayet prapitāmaham || iti |

yamas tu homo 'pi pākṣika ity āha |

	pitryaṃ jīvapitur noktam agnau homo 'pi pākṣikaḥ |

	yebhyo vāpi pitā tebhyo dadyād vaitānakarmaṇi ||

	dadyāt tebhyaḥ parebhyas tu jīvec cet tritayaṃ yadi || iti |

pitryaṃ piṇḍadānam, vaitānakarmaṇi piṇḍapitṛyajña ity arthaḥ | āpastambas tu pitari jīvati na piṇḍadānaṃ nityam ity āha: "yadi jīvati pitā na dadyād ā homāt tyaktvā viramet" iti | atra yathāsvaśākhaṃ vyavasthā | bhaviṣyatpurāṇe 'pi śrāddhe pratyakṣārcanaṃ niṣiddham ity uktam |

	pratyakṣam arcanaṃ śrāddhe na yuktaṃ manur abravīt |

	piṇḍanirvāpaṇaṃ cāpi mahāpātakasaṃmitam || iti |

manur atra jñānavān, manunā tu pratyakṣārcanasyoktatvāt ||

**iti smṛticandrikāyāṃ jīvapitṛśrāddhādhikāranirṇayaḥ **

**atha śrāddhakālāḥ**

tatra yājñavalkyaḥ |

	amāvāsyāṣṭakā vṛddhiḥ kṛṣṇapakṣo 'yanadvayam |

	dravyaṃ brāhmaṇasaṃpattiḥ viṣuvat sūryasaṃkramaḥ ||

	vyatīpāto gajacchāyā grahaṇaṃ candrasūryayoḥ |

	śrāddhaṃ prati ruciś caiva śrāddhakālāḥ prakīrtitāḥ || iti |

yasyāṃ tithau sūryācandramasoḥ saṃnikarṣaḥ sāmāvāsyā | tasyāṃ tithau śrāddham āvaśyakam | tathā ca laugākṣiḥ |

	śrāddhaṃ kuryād avaśyaṃ tu pramītapitṛkaḥ svayam |

	indukṣaye māsi māsi vṛddhau pratyabdam eva ca || iti |

indukṣayo 'māvāsyā | aṣṭakā mārgaśīrṣādimāsacatuṣṭayāparapakṣāṣṭamyaḥ, "hemantaśiśirayoś caturṇām aparapakṣāṇām aṣṭamīṣv aṣṭakāḥ" iti śaunakasmaraṇāt | atrāpi śrāddham āvaśyakam,

	amāvāsyāvyatīpātapaurṇamāsyaṣṭakāsu ca |

	vidvān śrāddham akurvāṇaḥ prāyaścittiyate tu saḥ || 

iti pitāmahasmaraṇāt | vṛddhiḥ putrādiḥ | atrāpi śrāddham āvaśyakam,

	vṛddhau na tarpitā yair vai devatā gṛhamedhibhiḥ |

	tad dānam āsuraṃ sarvam āsuro vidhir eva saḥ || 

iti vṛddhaśātātapasmaraṇāt | kṛṣṇapakṣo 'parapakṣaḥ | atrāpi śrāddhaṃ nityam, "śākenāpy aparapakṣaṃ nātikramet" iti kātyāyanasmaraṇāt | atra viśeṣam āha vasiṣṭhaḥ: "aparapakṣa ūrdhvaṃ caturthyāḥ pitṛbhyo dadyāt" iti | ūrdhvaṃ caturthyāḥ pañcamīm ārabhyety arthaḥ | gautamo 'pi: "atha śrāddham amāvāsyāyāṃ pitṛbhyo dadyāt pañcamīprabhṛti vāparapakṣasya yathāśrāddhaṃ sarvasmin vā" iti | aparapakṣasya pañcamīm ārabhya pitṛbhyo dadyāt sarvasmin vāparapakṣe pratipadam ārabhyety arthaḥ | kātyāyano 'pi: "aparapakṣe śrāddhaṃ kurvītordhvaṃ caturthyā yad ahaḥ saṃpadyeta" iti | caturthyā ūrdhvaṃ yasminn ahani dravyādi saṃpadyeta tasmin vā kuryād ity arthaḥ | anenaikasminn ahanit śrāddhaṃ kuryād ity uktaṃ bhavati | uktaṃ ca gautamena: "sarvasmin vā dravyadeśabrāhmaṇasaṃnidhāne vā" iti | atra yathāsāmarthyaṃ vyavasthā | ata eva gautamaḥ: "kālaniyamaś śaktitaḥ" iti | atra sāmarthyataḥ kālaniyamo bhavatīty arthaḥ | yadaikasmin ahani tadā pṛthag eva amāvāsyāśrāddhaṃ kāryam, "amāvāsyāṣṭakā vṛddhiḥ kṛṣṇapakṣaḥ" iti pṛthagupādānāt, "aparapakṣe yad ahaḥ saṃpadyeta amāvāsyāyāṃ viśeṣeṇa" it niyamasmaraṇāt, tathā,

	na nirvapati yaḥ śrāddhaṃ pramītapitṛko dvijaḥ |

	indukṣaye māsi māsi prāyaścittīyate tu saḥ ||

iti vyāghreṇākaraṇe prāyaścittavidhānāc ca | tathā "yathā kathaṃcin nityāni kuryād indukṣayādiṣu" iti hārītena nityatvābhidhānāt | ato yat kaiścid uktam: "amāvāsyāśrāddham āparapakṣikaśrāddhena vikalpyate" iti, tad apāstam | aparapakṣe punar āpastambokto viśeṣaḥ: "māsi māsi kāryam aparapakṣasyāparāhṇaḥ śreyāṃs tathāparapakṣasya jaghanyāny ahāni" iti | jaghanyāni daśamyādīni | ata eva manuḥ |

	kṛṣṇapakṣe daśamyādau varjayitvā caturdaśīm |

	śrāddhe praśastās tithayo yathaitā na tathetarāḥ || iti |

daśamyāditithiṣu caturdaśīṃ varjayitvety arthaḥ | caturdaśī tu śastrahatānām eva | yathāha yājñavalkyaḥ |

	pratipat prabhṛti khyātā varjayitvā caturdaśīm |

	śastreṇa tu hatā ye vai tebhyas tava pradīyate || iti |

śastragrahaṇam viṣāder api pradarśanārtham | ata eva marīciḥ |

	viṣaśastraśvāpadāhitiryagbrāhmaṇaghātinām |

	caturdaśyāṃ kriyā kāryā anyeṣāṃ tu vigarhitā ||

pracetā api |

	vṛkṣārohaṇalohādyaiḥ vidujjalaviṣādibhiḥ |

	nakhidaṃṣṭriviṣannānāṃ teṣāṃ śastā caturdaśī || iti |

atra viśeṣam āha gargaḥ |

	caturdaśyāṃ tu yac chrāddhaṃ sapiṇḍīkaraṇāt param |

	ekoddiṣṭavidhānena tat kāryaṃ śastraghātine || iti |

śastraghātine yadāparapakṣikaśrāddhaṃ caturdaśyāṃ kriyate tadaikoddiṣṭavidhānena nānyathety arthaḥ | | ata eva sumantuḥ |

	ekapiṇḍīkṛtānāṃ tu pṛthaktvaṃ nopapadyate |

	sapiṇḍīkaraṇād ūrdhvam ṛte kṛṣṇacaturdaśīm || iti |

yat tu mārkaṇḍeyapurāṇe,

	pratipaddhanalābhāya dvitīyā dvipadapradā |

	parārthināṃ tṛtīyā tu caturthī śatrunāśinī ||

	pañcamyāṃ śriyam āpnoti ṣaṣṭyāṃ pūjyo bhaven naraḥ |

	gāṇādhipatyaṃ saptamyām aṣṭamyām ṛddhim uttamām ||

	śriyo navamyām āpnoti daśamyāṃ pūrṇakāmatām |

	vedāṃs tathāpnuyāt sarvān ekādaśyāṃ kriyāparaḥ ||

	dvādaśyāṃ japalābhaṃ ca prāpnoti pitṛpūjakaḥ |

	prjām iṣṭāṃ paśūn medhyān svātantryaṃ buddhim uttamām ||

	dīrgham āyus tathaiśvaryaṃ kurvāṇas tu trayodaśīm |

	avāpnoti na saṃdehaḥ śrāddhaṃ śrāddhaparo naraḥ ||

	yuvānaḥ pitaro yasya mṛtāḥ śastreṇa vā hatāḥ |

	tena kāryaṃ caturdaśyāṃ teṣāṃ siddhim abhīpsatā ||

	śrāddhaṃ kurvann amāvāsyāṃ yatnena puruṣaḥ śuciḥ |

	sarvān kāmān avāpnoti svargaṃ cānantam aśnute || 

iti, tat nityatvanirākaraṇārthaṃ na, kiṃ tu kālaviśeṣāt phalaviśeṣo bhavatīty evaṃparam | ata eva āpastambaḥ: "sarveṣv evāparapakṣasyāhaḥsu kriyamāṇe pitṝn prīṇāti kartus tu kālaniyamāt phalaviśeṣaḥ" iti | prakṛtam ucyate: ayanadvayaṃ makarakarkaṭakasaṃkrāntī | atrāpi śrāddhaṃ nityam | ata eva viṣṇupurāṇe parāśaraḥ |

	upaplave candramaso raveś ca triṣv aṣṭakāsv apy ayanadvaye ca |

	pānīyam apy atra tilair vimiśraṃ dadyāt pitṛbhyaḥ prayato manuṣyaḥ ||

	śrāddhaṃ kṛtaṃ tena samāḥ sahasraṃ rahasyam etat pitaro vadanti ||

atra pānīyam apy atreti vacanād ayanaśrāddhaṃ nityam iti gamyate | jātūkarṇyo 'pi |

	grahoparāge viṣuve ca jāte pitrye maghāyām ayanadvaye ca |

	nityaṃ ca śaṅkhe ca tathaiva padme dattaṃ bhaven niṣkasahasratulyam || iti |

atra nityaṃ dattaṃ niṣkasahasratulyam ity anvayaḥ | pitrye nabhasyāparapakṣe yā maghā tasyām ity arthaḥ | śaṅkhādisvarūpamami (?) tenaivoktam |

	śaṅkhaṃ prāhur amāvāsyāṃ kṣīṇasomāṃ dvijottamāḥ |

	aṣṭakāsu bhavet padmaṃ tatra dattaṃ yathākṣayam || iti |

atha vā padmaṃ śaṅkhoktam |

	yathā viṣṭir vyatīpāto bhānuvaras tathaiva ca |

	padmakaṃ nāma tat proktam ayanāc ca caturguṇam || iti |

yat tu viṣṇunoktam: "ādityasaṃkramo viṣuvaddvayaṃ vyatīpāto janmarkṣam abhyudayaś ca,

	etāṃś ca śrāddhakālān vai kāmyān āha prajāpatiḥ |

	śrāddham eteṣu yad dattaṃ tad ānantyāya kalpate" || 

iti, tad api na nityatvanirākaraṇārtham | vacanadvayenāgnihotrādivan nityatvakāmyatvayor avirodhāt | dravyaṃ brāhmaṇasaṃpattir iti, dravyasya śrāddhārhasya brāhmaṇasya vā vakṣyamāṇasya saṃpattir lābho yasmin kāle saḥ śrāddhakāla ity arthaḥ | atrāpi śrāddham āvaśyakam | yathāha hārītaḥ |

	tīrthe dravyopapattau tu na kālam avadhārayet |

	pātraṃ ca brāhmaṇaṃ prāpya samyak chrāddaṃ vidhīyate || iti |

tīrthaṃ gaṅgdi | viṣuvat meṣe tulāyāṃ ca sūryasaṃkramaḥ | atra pulastyokto viśeṣaḥ |

	ayanadvitaye śrāddhaṃ viṣuvaddvitaye tathā |

	yugādiṣu ca sarvāsu piṇḍanirvāpaṇād ṛte || iti |

sūryasaṃkramaḥ sūryasya rāśito rāśyantaragamanam | sūryasaṃkrama ity anenaiva saṃkrāntimātrasiddhau ayane viṣuve ceti pṛthagvacanaṃ phalabhūyastvārtham | ata eva śaṅkhaḥ |

	hasticchāyāsu yad dattaṃ yad dattaṃ rāhudarśane |

	viṣuvaty ayane caiva sarvam ānantyam aśnute || iti |

vyatīpāto yogaviśeṣaḥ vṛddhamanunoktaḥ |

	śravaṇāśvidhaniṣṭhārdrānāgadaivatamastakaiḥ |

	yady amā ravivāreṇa vyatīpātaḥ sa ucyate || iti |

yady amāvāsyā ravivāreṇa śravaṇādinā ca yuktā sa vyatīpāta ity arthaḥ | nāgadaivatam āśleṣānakṣatram | mastakaṃ mṛgaśirāḥ | tatrāpi śrāddhaṃ nityam,

	amāvāsyāvyatīpātapaurṇamāsyaṣṭakāsu ca |

	vidvān śrāddham akurvāṇaḥ prāyaścittīyate tu saḥ ||

iti pitāmahasmaraṇāt | gajacchāyā hasticchāyā, tasyāṃ śrāddhaṃ dadyāt | tathā kāṭhakaśrutiḥ: "etad dhi devapitṝṇām ayanaṃ yad dhasticchāyāyāṃ śrāddhaṃ dadyāt" iti | mahābhārate 'pi: 

	ājena sarvalohena varṣāsu niyatavrataḥ |

	hasticchāyāsu vidhivat karṇavyajanavījitam || iti |

śrāddhaṃ dadyād iti śeṣaḥ | karṇavyajanavījitam ity anenaitad dhasticchāyāviṣayam ity avagamyate | manur api |

	api naḥ sa kule bhūyād yo no dadyāt trayodaśīm |

	pāyasaṃ madhusarpirbhyāṃ prākchāye kuñjarasya ca || iti |

prācī chāyā yasya deśasya sa prākchāyaḥ, tasminn ity arthaḥ | atha vā pāribhāṣikī gajacchāyā | sā ca smṛtyantare darśitā |

	yadenduḥ pitṛdaivatye haṃsaś caiva kare sthitaḥ |

	tithir vaiśravaṇī yā ca gajacchāyeti sā smṛtā || iti |

pitṛdaivatye makhāyām | haṃsaḥ sūryaḥ | karo hastanakṣatram | vaiśravaṇī trayodaśī | purāṇe 'pi |

	haṃse hastasthite yā tu makhāyuktā trayodaśī |

	tithir vaiśravaṇī nāma sā chāyā kuñjarasya tu ||

	haṃse karasthite yā tu amāvāsyā karānvitā |

	sā chāyā kuñjaracchāyā iti bodhāyono 'bravīt ||

	vanaspatigate some yā chāyā prāṅmukhī bhavet |

	gajacchāyā tu sā proktā tasyāṃ śrāddhaṃ prakalpayet || iti |

amāvāsyāyām aparāhṇ ity arthaḥ |

	saiṃhikeyo yadā sūryaṃ grasate parvasaṃdhiṣu |

	gajacchāyā tu sā proktā tasyāṃ śrāddhaṃ prakalpayet ||

saiṃhikeyo rāhuḥ | atra phalaviśeṣo vāyupurāṇe darśitaḥ |

	ghṛtena bhojayed viprān ghṛtaṃ bhūmau samutsṛjet |

	chāyāyāṃ hastinaś caiva datvā śrāddhaṃ na śocati ||

śrīviṣṇudharmottare 'pi |

	gayāyāṃ darśane rāhoḥ khaḍgamāṃsena yoginam |

	bhojayec ca kule 'smākaṃ chāyāyāṃ kuñjarasya ca ||

	ākalpikī tu sā tṛptis tenāsmākaṃ bhaviṣyati |

	dātā sarveṣu lokeṣu kāmacārī bhaviṣyati ||

	yadaitat pañcakaṃ na syād ekenāpi vayaṃ sadā |

	tṛptiṃ prāpsyāma cānantāṃ kiṃ punaḥ sarvasaṃpadā || iti |

tathā bhoktur api doṣaḥ smṛtyantare darśitaḥ |

	kṛṣṇājinapratigrāhī vikrayī vā bhavet tu yaḥ |

	gajacchāyāśrito bhuktvā na bhūyaḥ puruṣo bhavet ||

grahaṇaṃ candrasūryayor iti, grahaṇam uparāgaḥ | atrāpi śrāddhaṃ nityam | ata eva śātātapaḥ |

	sarvasvenāpi kartavyaṃ śrāddhaṃ vai rāhudarśane |

	akurvāṇas tu tac chrāddhaṃ paṅke gaur iva sīdati ||

tathātra phalaviśeṣo viṣṇunā darśitaḥ |

	rāhudarśanadattaṃ hi śrāddham ācandratārakam |

	guṇavat sarvakāmīyaṃ pitṝṇām upatiṣṭhati || iti |

ṛṣyaśṛṅgo 'pi |

	rāhugraste tu vai sūrye yas tu śrāddhaṃ prakalpayet |

	tena vai sakalā pṛthvī dattā viprasya vai kare || iti |

atra kālaniyamam āha vṛddhavasiṣṭhaḥ |

	tridaśāḥ sparśasamaye tṛpyanti pitaras tathā |

	manuṣyā madhyakāle tu mokṣakāle tu rākṣasāḥ || iti |

yat tu mārkaṇḍeyapurāṇe,

	viśiṣṭabrāhmaṇaprāptau sūryendugrahaṇe 'yane |

	viṣuve ravisaṃkrāntau vyatīpāte ca putrake ||

	śrāddhārhadravyasaṃprāptau tathā duḥsvapnadarśane |

	janmarkṣagrahapīḍāsu śrāddhaṃ kurvīta cecchayā ||

iti — icchā kāmaḥ tadāpi (tad api?) śrāddhaṃ kurvītety evaṃparam, na punaḥ kāmyam eveti vaktum | ata eva kūrmapurāṇe |

	naimittikaṃ tu kartavyaṃ grahaṇe candrasūryayoḥ |

	bāndhavānāṃ ca maraṇe narakī (?) syāt tato 'nyathā ||

	kāmyāni caiva śrāddhāni śasyante grahaṇādiṣu || iti |

"śrāddhaṃ prati ruciḥ" iti: rucir icchā śrāddhaṃ prati yadā tadaiva tat kāryam ity arthaḥ | cakāro 'nyeṣām api śrāddhakālānāṃ pradarśanārthaḥ | ata eva yamaḥ |

	āṣāḍhyām api kārtikyāṃ māghyāṃ trīn pañca vā dvijān |

	tarpayet pitṛpūrvaṃ tu tasyāpy akṣayyam ucyate ||

devalo 'pi |

	tṛtīyā rohiṇīyuktā vaiśākhasya sitā tu yā |

	madhābhiḥ sahitā kṛṣṇā nabhasye tu trayodaśī ||

	tathā śatabhiṣaḥ śuktā kārtike navamī tathā |

	indukṣayagajacchāyāvaidhṛtīṣu yugādiṣu ||

	ete kālāḥ samuddiṣṭāḥ pitṝṇāṃ prītivardhanāḥ || iti |

yugādayas tu matsyapurāṇe darśitāḥ |

	vaiśākhasya tṛtīyā tu navamī kārtikasya tu |

	mādhe pañcadaśī caiva nabhasye ca trayodaśī |

	yugādayaḥ smṛtā hy etā dattasyākṣayakārakāḥ || iti |

viṣṇupurāṇe 'pi |

	vaiśākhamāsasya sitā tṛtīyā navamy asau kāritkaśuklapakṣe |

	nabhasyamāsasya ca kṛṣṇapakṣe trayodaśī pañcadaśī ca māghe ||

	pānīyam apy atra tilair vimiśraṃ dadyāt pitṛbhyaḥ prayato manuṣyaḥ |

	śrāddhaṃ kṛtaṃ tena samāḥ sahasraṃ rahasyam etat pitaro vadanti ||

atra śuklapakṣe tṛtīyā, pañcadaśī kṛṣṇapakṣe ity anvayaḥ | ata eva nāradīyapurāṇam |

	dve śukle dve ca kṛṣṇe tu yugādyāḥ kavayo viduḥ || iti |

brahmapurāṇe tu mādhasya paurṇamāsī yugādir ity uktam |

	vaiśākhaśuklapakṣasya tṛtīyāyāṃ kṛtaṃ yugam |

	kārtike śuklapakṣe ca tretā ca navame 'hani ||

	atha bhādrapade kṛṣṇe trayodaśyāṃ tu dvāparam |

	māghe ca paurṇamāsyāṃ tu ghoraṃ kaliyugaṃ tathā ||

	yugāraṃbhās tu tithayo yugādyās tena viśrutāḥ |

	sūryasya siṃhasaṃkrāntyām antaṃ kṛtayugasya tu ||

	atha vṛścikasaṃkrāntyām antaṃ tretāyugasya tu |

	jñeyo vṛṣabhasaṃkrāntyāṃ dvāparāntaś ca saṃkhyayā ||

	tathā ca kumbhasaṃkrāntyām antaḥ kaliyuge smṛtaḥ |

	yugādiṣu yugānteṣu śrāddham akṣayyam ucyate || iti |

purāṇe 'pi |

	vaiśākhasya tṛtīyā yā navamī kārtikasya tu |

	paurṇamāsī tu mādhasya nabhasye ca trayodaśī ||

	yugādayaḥ smṛtā hy etā dattasyākṣayakārakāḥ |

	tathā manvantarādau ca deyaṃ śrāddhaṃ vijānatā || iti |

atra kalpabhedena vyavastheti kecit | atra pulastyokto viśeṣaḥ |

	ayanadvitaye śrāddhaṃ viṣuvaddvitaye tathā |

	yugādiṣu ca sarveṣu piṇḍanirvāpaṇād ṛte ||

manvantarādayas tu matsyapurāṇe darśitāḥ |

	aśvayukchuklanavamī kārtike dvādaśī sitā |

	tṛtīyā caitramāsasya tathā bhādrapadasya ca |

	phālgunasya tv amāvāsyā puṣyasyaikādaśī sitā ||

	āṣāḍhasyāpi daśamī māghamāsasya saptamī |

	śrāvaṇasyāṣṭamī kṛṣṇā tathāṣāḍhī ca pūrṇimā ||

	kārtikī phālgunī caitre jyeṣṭhe pañcadaśī sitā |

	manvantarādayas tv ete  dattasyākṣayyakārakāḥ ||

**iti smṛticandrikāyāṃ śrāddhakālāḥ**

**atha amāvāsyādvaidhanirṇayaḥ**

tatra gautamaḥ: "atha śrāddham amāvāsyāyāṃ pitṛbhyo dadyāt" iti | amāvāsyā kṛṣṇapakṣasya pañcadaśī tithiḥ | tasyāṃ śrāddhaṃ kāryam ity arthaḥ | tatra kātyāyanokto viśeṣaḥ |

	piṇḍānvahāryakaṃ śrāddhaṃ kṣīṇe rājani śasyate |

	vāsarasya tṛtīye 'ṃśe nātisaṃdhyāsamīpataḥ || iti |

piṇḍapitṛyajñāṅgabhūtānāṃ piṇḍānām anu paścād āhriyate kriyata iti piṇḍānvāhāryakaṃ śrāddham amāvāsyāyāṃ kṣīṇe rājani indau kartavyam ity arthaḥ | so 'pīndukṣayaḥ kadā bhavatīty apekṣite sa evāha |

	aṣṭamāṃśe caturdaśyāḥ kṣīṇo bhavati candramāḥ |

	amāvāsyāṣṭamāṃśe ca punaḥ kila bhaved aṇuḥ || iti |

evaṃ ca tithidvaidhe sinīvālyām eva śrāddhaṃ kāryam ity uktaṃ bhavati | uktaṃ ca vyāsena |

	dṛṣṭacandrā sinīvālī naṣṭacandrā kuhūr matā |

	sinīvālī yadā pitrye kuhūr daive tu karmaṇi ||

hārīto 'pi |

	yasyāṃ saṃdhyāgataḥ somo mṛṇālam iva dṛśyate |

	aparāhṇe kśayas tasyāṃ piṇḍānāṃ karaṇaṃ dhruvam || iti |

yasyāṃ tithau śarvaryāṃ pūrvasyāṃ diśi saṃdhyāgataḥ somaḥ sūkṣma iva dṛśyate tasyām aparāhṇe candrakṣaya iti tatraiva śrāddhaṃ kāryam ity arthaḥ | etac ca karmakālavyāpinyāṃ sinīvālyāṃ draṣṭavyam, anyathā doṣaśravaṇāt | tathā ca bodhāyanaḥ |

	madhyāhnāt parato yatra caturdaśy anuvartate |

	sinīvālī tu sā jñeyā pitṛkārye tu niṣphalā || iti | 

uktalakṣaṇā sinīvālī pitṛkārye niṣphaleti jñeyety arthaḥ | bṛhaspatir api |

	madhyāhnād yā amāvāsyā parastāt sampravartate |

	bhūtaviddhā tu sā jñeyā na sā pañcadaśī bhavet ||

madhyāhnāt parastāt karmakālam atikramety arthaḥ | anenaivābhiprāyeṇa kārṣṇājinir api |

	bhūtaviddhām amāvāsyāṃ mohād ajñānato 'pi vā |

	śrāddhakarmaṇi ye kuryus teṣām āyuḥ prahīyate || iti |

ataḥ karmakālavyāpiny eva sinīvālī grāhyety arthaḥ | ata eva vṛddhamanuḥ |

	yasyām astaṃ ravir yāti pitaras tām upāsate |

	tithiṃ tebhyo yato datto hy aparāhṇaḥ svayaṃbhuvā || iti |

yadā tv evaṃvidhā sanīvālī na labhyate tadā karmakālavyāpinī kuhūr eva grāhyety āha hārītaḥ |

	aparāhṇaḥ pitṝṇāṃ tu yāparāhṇānuyāyinī |

	sā grāhyā pitṛkāryeṣu na pūrvāstānuyāyinī ||

yā kuhūr aparāhṇānuyāyinī saiva grāhyā, na punar evaṃvidhā sinīvālīty arthaḥ | evaṃ ca tithidvaidhe yā karmakālavyāpinī saiva grāhyety uktaṃ bhavati | uktaṃ ca tenaiva |

	bhūtaviddhāpy amāvāsyā pratipanmiśritāpi vā |

	pitrye karmaṇi vidvadbhiḥ grāhyā kutupakālikā ||

bhūtaviddhā caturdaśīviddhā | smṛtyantare 'pi |

	madhyāhnavyāpinī yā tu tithiḥ pūrvā parāpi vā |

	tad ahaḥ karma kurvīta hrāsavṛddhī na kāraṇam || iti |

yadā tu tithidvaye 'pi karmakālavyāpinī na bhavati tadā bhūtaviddhaiva parigrāhyety āha bodhāyanaḥ |

	ghaṭikaikāpy amāvāsyā pratipatsu na cet tathā |

	bhūtaviddhāpi kartavyā daive pitrye ca karmaṇi || iti |

pratipatsu ghaṭikaikā karmakālasaṃbandhinī yadi na syād ity arthaḥ | ata eva jābāliḥ |

	pratipatsv apy amāvāsyā pūrvāhṇavyāpinī yadi |

	bhūtaviddhāpi sā kāryā pitrye karmaṇi sarvadā || iti |

evaṃ ca yad uktaṃ hārītena,

	pūrvāhṇe ced amāvāsyā aparāhṇe ca cet tu sā |

	pratipady api kartavyaṃ śrāddhaṃ śrāddhavido viduḥ ||

iti, yat yatra pūrvedyuś candradarśanāsaṃbhavena piṇḍapitṛyajñotkarṣaḥ, tatra pratipadi piṇḍapitṛyajñavidhānārtham, anyathā pūrvoktavacanavirodhāt | yad api tenaivoktam,

	tulāmakaramīneṣu kanyāyāṃ mithune tathā |

	bhūtaviddhāpy amāvāsyā pūjyā bhavati yatnataḥ ||

iti, etat vratopavāsādiviṣayam iti kaiścid vyākhyātam | yadā tu tithidvaye 'pi karmakālavyāpinī tadā pracetasoktam |

	sinīvālī kuhūś caiva śrutyukte śrāddhakarmaṇi |

	syāyāṃ cet te tu madhyāhne śrāddhaṃ dadyāt kathaṃ tadā ||

	tithikṣaye sinīvālī tithivṛddhau kuhūs tathā |

	sāmye 'pi ca kuhūr jñeyā vedavedāṅgavedibhiḥ ||

sāmye kṣayavṛddhyabhāve | evam aviśeṣeṇa sarveṣām api kṣaye sinīvalyām eva śrāddhaprāptau viśeṣārtham āha laugākṣiḥ |

	sinīvālī dvijaiḥ kāryā sāgnikaiḥ pitṛkarmaṇi |

	strībhiḥ śūdraiḥ kuhūḥ kāryā tathā cānagnikair dvijaiḥ || iti |

evaṃ ca kṣaye sāgnikaiḥ sinīvālyāṃ śrāddhaṃ kāryam | vṛddhau tu sarvair eva paredyuḥ kāryam ity anusaṃdheyam |

	<span style="text-decoration:underline;">nanv</span> evam api na kṣayamātre sāgnikaiḥ sanīvālī grāhyā | yatra kṣaye sinīvālyāṃ piṇḍapitṛyajñaḥ tatraiva | anyathā,

	pitṛyajñaṃ tu nirvartya vipraś candrakṣaye 'gnimān |

	piṇḍānvāhāryakaṃ śrāddhaṃ kuryān māsānumāsikam ||

iti manunā sāgnikaiḥ kṛte piṇḍapitṛyajñe śrāddavidhānāghaṭanāt | ato yatra kṣaye kuhvāṃ piṇḍapitṛyajñas tatra sāgnikair api saiva grāhyeti | 

	<span style="text-decoration:underline;">maivam</span>, dinadvaye 'pi madhyāhnavyāpitve kṣaye sinīvālyām eva candradarśanasaṃbhavena kadācid api piṇḍapitṛyajñāprāpteḥ "yad ahaś candramasaṃ na paśyanti tad ahaḥ piṇḍapitṛyajñaṃ kurvīta" ity āpastambena candrādarśana eva piṇḍapitṛyajñavidhānāt | candrādarśanaṃ ca yatra caturdaśī muhūrtatrayād arvāg eva samāpyate tatraiveti jyotiḥśāstre prasiddham | ato yatra śrāddhadine candrādarśane ca piṇḍapitṛyajñaprāptiḥ tatrāgnimān kṛtvaiva pitṛyajñaṃ śrāddhaṃ kuryād iti manunā niyamyate, na punaḥ sarvatra kṛtapiṇḍapitṛyajñasyaiva agnimataḥ śrāddhādhikāra iti pitṛyajñaśabdasya piṇḍapitṛyajñaparatvam aṅgīkṛtvoktam | paramārthatas tu pitṛyajñaśabdaḥ tarpaṇākhyapitṛyajñapara eva | tad uktaṃ matsyapurāṇe |

	pitṛyajñaṃ tu nirvartya tarpaṇākhyaṃ tu yo 'gnimān |

	piṇḍānvāhāryakaṃ kuryāc chrāddham indukṣaye sadā || iti |

**iti smṛticandrikāyām amāvāsyādvaidhanirṇayaḥ**

**athānyāny apy amāvāsyaviṣayāṇi kānicid vacanāni likhyante**

tatra vyāsaḥ |

	amā vai somavāreṇa ravivāreṇa saptamī |

	caturthī bhaumavāreṇa viṣuvat sadṛśaṃ phalam ||

amā amāvāsyā | śaṅkho 'pi |

	amāvāsyā tu somena saptamī bhānunā saha |

	caturthī bhūmiputreṇa somaputreṇa cāṣṭamī ||

	catasras tithayas tv etāḥ tulyāḥ syur grahaṇādibhiḥ |

	sarvam akṣayam atroktaṃ snānadānajapādikam ||

bhūmiputro maṅgalaḥ | somaputro budhaḥ | śrīviṣṇupurāṇe 'pi |

	amāvāsyā yadā maitraviśākhāsvātiyoginī |

	śrāddhe pitṛgaṇas tṛptim avāpnoty aṣṭavārṣikīm ||

maitram anūrādhā |

	amāvāsyā yadā puṣye raudra ṛkṣe punarvasau |

	dvādaśābdaṃ tadā tṛptiṃ prayānti pitaro 'rcitāḥ ||

raudram ārdrā |

	vāsavājaikapādṛkṣe pitṝṇāṃ tṛptim icchatām |

	vāruṇenāpy amāvāsyā devānām api durlabhā ||

vāsavaṃ vasudaivatyaṃ dhaniṣṭhānakṣatram | ajaikapādṛkṣaṃ pūrvabhādranakṣatram | vāruṇaṃ śatabhiṣaṅnakṣatram |

	māghāsite pañcadaśī kadācid upaiti yogaṃ yadi vāruṇena |

	ṛkṣeṇa kālaḥ sa paraḥ pitṝṇāṃ na hy alpapuṇyair upalabhyate 'sau ||

	kāle dhaniṣṭhā yadi nāma tasmin bhavet tu bhūpāla tadā pitṛbhyaḥ |

	dattaṃ jalānnaṃ pradadāti tṛptiṃ varṣāyutaṃ tat kulajair manuṣyaiḥ ||

tasmin kāle māghāsitapañcadaśyam ity arthaḥ |

	tatraiva ced bhādrapadās tu pūrvāḥ kāle tadā yat kriyate pitṛbhyaḥ |

	śrāddhaṃ parāṃ tṛptim upetya tena yugān sahasraṃ pitaraḥ svapanti ||

tatraiva tasyām eva pañcadaśyām ity arthaḥ ||

**iti smṛticandrikāyām amāvāsyāviṣayāṇi**

**atha prasaṅgāt parvāpi nirṇīyate**

tatra gobilaḥ: "yaḥ paramo viprakarṣaḥ sūryācandramasoḥ sā paurṇamāsī, yaḥ paramaḥ saṃnikarṣaḥ sāmāvāsyā" iti | te ca dvividhe, tathā ca purāṇam |

	rākā cānumatiś caiva paurṇamāsī dvidhā smṛtā |

	sinīvālī kuhūś caiva amāvāsyā dvidhaiva tu || iti |

atrānumatiḥ sinīvālī ca caturdaśīmiśrā, rākā kuhūś ca pratipanmiśre | tathā ca śrutiḥ: "yā pūrvā paurṇamāsī sānumatiḥ, yottarā sā rākā, yā pūrvāmāvāsyā sā sinīvālī, yottarā sā kuhūḥ" iti | atra vyavasthayā karmanirṇayam āha gobhilaḥ: "pakṣāntā upavastavyāḥ pakṣādayo 'bhiyaṣṭavyāḥ" iti | pakṣāntāḥ pañcadaśya upavastavyās tāsv anvādhānādi kāryam | pakṣādayaḥ pratipadaḥ, tā abhiyaṣṭavyāḥ | tāsu hastāvanejanādy abhījyā kāryety arthaḥ | atra laugākṣiṇokto viśeṣaḥ |

	trīn aṃśān aupavastasya yāgasya caturo viduḥ |

	dvāv aṃśāv utsṛjed antyau yāge ca vrakarmaṇi ||

antyaḥ pādaḥ pañcadaśyā aupavaste 'nvādhānādau parihartavyaḥ, pakṣādeś cāntyaḥ pādaḥ yāge pariharaṇīya ity arthaḥ | kathaṃ tarhi yāge catura ity apekṣite yajñapārśvaḥ |

	pañcadaśyāḥ paraḥ pādaḥ pakṣādeḥ prathamās trayaḥ |

	kālaḥ pārvaṇayāge syād anyathā tu na vidyate ||

vṛddhaśātātapo 'pi |

	parvaṇo yaś caturtho 'ṃśa ādyāḥ pratipadas trayaḥ |

	yāgakālaḥ sa vijñeyaḥ prātar ukto manīṣibhiḥ || iti |

anena pratipaccaturthāṃśe na yaṣṭavyam ity uktaṃ bhavati | uktaṃ ca kātyāyanena |

	na yaṣṭavyaṃ caturthāṃśe yāgaiḥ pratipadaḥ kvacit |

	rakṣāṃsi tad vilumpanti śrutir eṣā sanātanī || iti |

yat tu śrutau "saṃdhau yajeta" iti, tatra saṃdher atisūkṣmatvāt tatra yāgānupapatteḥ tat samīpakālalakṣaṇāyāṃ prastutāyām aviśeṣāt saṃdhiśabdaḥ saṃnihitaparvapratipadātmakakāladvayapara ity avirodhaḥ | ata eva śrutyantaram "saṃdhim abhito yajeta" iti | parvapratipadoḥ saṃdhim abhita ubhayato yajetety arthaḥ | ato yatra parvacaturthāṃśe yāgas tatrādipratipady eva yāgasamāptiḥ, anyathā "saṃdhim abhitaḥ" iti śrutivirodhāt | uktaṃ ca gargeṇa |

	pratipady apraviṣṭāyāṃ yadā tv iṣṭiḥ samāpyate |

	punaḥ praṇīya kṛtsneṣṭiḥ kartavyā yāgavittamaiḥ || iti |

pratipadyoge tu saṃdheḥ pūrvam agnyanvādhānād ity avirodhaḥ | saṃdhiparijñāne tu smṛtyantare viśeṣo darśitaḥ |

	titheḥ parasyā ghaṭikās tu yāḥ syuḥ nyūnās tathā cābhyadhikās tu tāsām |

	ardhaṃ viyojyaṃ ca tathā prayojyaṃ hrāse ca vṛddhau prathame dine tat || iti |

parasyās titheḥ pratipado yā ghaṭikāḥ pūrvasyās titheḥ syuḥ nyūnā adhikā vā tāsām ardhaṃ pūrvasmin dine hrāse viyojyaṃ vṛddhau tu saṃyojyam ity arthaḥ | anena rākākuhvor uttare 'hani ca yat parvapratipadayoḥ ghaṭikāvṛndaṃ tadaharbhir itaṃ tad ekīkṛtya dvedhā vibhajya saṃdhiparijñānaṃ kāryam ity uktaṃ bhavati | evaṃ ca yasminn ahani parvasaṃdhis tasminn uttaredyur vā prātaḥ parvacaturthāṃśādivihitasaṃdhisaṃbhavaḥ tatraiva yāgo nānyatrety anusaṃdheyam | ata eva laugākṣiḥ |

	pūrvāhṇe vātha madhyāhne yadi parva samāpyate |

	upoṣya tatra pūrvedyuḥ tad ahar yāga iṣyate ||

	aparāhṇe 'tha vā rātrau yadi parva samāpyate |

	upoṣya tasminn ahani śvobhūte yāga iṣyate || iti |

tatraiva vihitakālasaṃbhavād iti bhāvaḥ | gṛhyakārikāpi |

	pañcadaśī pratipac ca samete ekadine mahatī yadi tasmin |

	pañcadaśī prakṛter upavāsaḥ pañcadaśīha tanur yadi yāgaḥ || iti |

samete saṃbaddhe ity arthaḥ | anenaivābhiprāyeṇa āpastambo 'pi: "yad ahaḥ purastāc candramāḥ pūrṇa utsarpet tāṃ paurṇamāsīm upavaset | śvaḥ pūriteti vā | kharvikāṃ tṛtīyāṃ vājasaneyinaḥ samāmananti | yad ahar na dṛśyate tad ahar amāvāsyā | śvo nadraṣṭāra iti vā" iti | tatra kharvikāsūtrasyārtha upariṣṭād bhaviṣyati | yad ahaḥ purastāc candramāḥ pūrṇa utsarpet yad ahar na dṛśyate iti ca sūtradvayasyāyam arthaḥ | sarvathā tāvad rākākuhvor eva candramasaḥ pūrṇatvam adarśanatvaṃ ceti jyotiḥśāstre prasiddham | tatra yasminn ahani purastāt pūrvasyāṃ diśi candramāḥ pūrṇa utsarpet udayān na dṛśyeta vā tatra yady apy aparāhṇe rātrau vā sarvasaṃdhiḥ tadā paurṇamāsīm amāvāsyāṃ vopavased iti | yadā tu pūrvāhṇe vā madhyandine vā parvasaṃdhis tadā yasyāhnaś candramāḥ pūritā pūrṇo bhavitā yasyāṃ vā nadraṣṭāro nekṣitāro bhaveyuḥ tām anumatiṃ sinīvālīṃ vopavased iti śvaḥpūritā śvo nadraṣṭāra iti veti sūtradvayasyāyam arthaḥ | uktaṃ ca bhāṣyārthasaṃgrahakāreṇa |

	aparāhṇe 'tha vā rātrau yadi parva samāpyate |

	upoṣyā tatra rākā syāt sā pūrṇotsarpilakṣaṇā ||

	pūrvāhṇe vātha madhyāne yadi parva samāpyate |

	upoṣyānumatis tatra sā śvaḥpūritalakṣaṇā ||

	aparāhṇe kṣapāyāṃ vā parvasaṃdhir bhaved yadi |

	upoṣyā tu kuhūs tatra yad ahar netilakṣaṇā ||

	pūrvāhṇe vātha madhyāhne parvasaṃdhir yadā bhavet |

	tatropoṣyā sinīvālī śvo nadraṣṭāralakṣaṇā || iti |

tatra pūrvāhṇāparāhṇaśabdābhyāṃ dvedhā vibhaktasyāhnaḥ pūrvāparabhāgau pratipādyete | madhyāhnaśabdena tu tayosaṃdhir ity anusaṃdheyam | 

	<span style="text-decoration:underline;">nanv</span> atra pūrvāhṇādiśabdānāṃ tredhā vibhaktasyāhnaḥ krameṇa bhāgatrayaparatvam astu | 

	<span style="text-decoration:underline;">maivam</span>, tasmin pakṣe madhyāhnasyāvartanād upari ghaṭikāpañcakaparyantatvāt tatra saṃdhau tad ahar eva yāgaḥ prasajyeta | na ca prasajyatām iti vācyam, tatra prātaḥ parvacaturthāṃśādivihitakālāsaṃbhavena "parvaṇo yaś caturtho 'ṃśaḥ" ityādivacanavirodhāt | 

	<span style="text-decoration:underline;">nanu</span> dvedhā vibhāgena yatrāvartanād upari ghaṭikāmātre parvasaṃdhiḥ tatrottaredyur eva yāga iti tatrāpi kālāsaṃbhavād vacanavirodhas tulya eva |

	<span style="text-decoration:underline;">maivam</span>, "parvaṇo yaś caturho 'ṃśaḥ" ityādikālasya yāgānvayāvagateḥ bhavitavyaṃ tāvad yāgasya kālānvayenety upagantavyam | evaṃ ca tatrottaredyur yāge kriyamāṇe na yāgasya kālānvaya iti pūrvedyur eva yāga ity avirodhaḥ | evaṃ sarvatra draṣṭavyam | 

	<span style="text-decoration:underline;">nanv</span> evaṃ tarhy aparāhṇasaṃdhāv uttaredyur yāgavidhānaṃ virudhyeta |

	<span style="text-decoration:underline;">maivam</span>, yatrāparāhṇe parvasaṃdhāv uttaredyuḥ pratipaccaturthāṃśe yāgo na bhavati, tathāvidhāparāhṇasyaivātra grahaṇam ity avirodhaḥ | yuktaṃ caitat, anyathā hemantakāle 'tisvalpatvād ahnāṃ tatra kiṃcid ūnacaturdaśaghaṭikāmātra āvartanaṃ bhavati | tathā tatraiva tithivṛddhau kadācit ṣoḍaśanāḍiko 'pi caturthāṃśo bhavati | tatrāvartanād upari ghaṭikāmātraparvasaṃdhāv uttaredyur eva yāgaḥ prasjyeta, na caitad yuktam, tatra vihitakālāsaṃbhavān na yaṣṭavyam iti niṣedhāt pūrveduyḥ kālasaṃbhavāc ca | atroktāparāhṇaśabdasya saṃkoca eva syāt jyāyān | kiṃ ca grīṣmakāle 'hnām atidīrghatvāt tatra pādādhikaṣoṣaśaghaṭikātmake kāle āvartanaṃ bhavati | tathā tatraiva tithihrāse kadācit sārdhatrayodaśanāḍiko 'pi parvacaturthāṃśo bhavati | tatra yadā pādonāvartanena parvasaṃdhiḥ tadā pūrvāhṇa eva parvasaṃdhir iti tadahar eva yāgaḥ syāt | na caitad yuktam, tatra prātaḥ parvacaturthāṃśādivihitakālāsaṃbhavāt | asmin pakṣe tūttaredyur eva yāgaḥ, tatraiva vihitakālasaṃbhavāt | ata evoktom āpastambenāpi: "kharvikāṃ tṛtīyāṃ vājasaneyinaḥ samāmananti" iti | kharvikām alpikām iti yāvat | alpatvaṃ ca dinārdhatvābhāvāt | uktaṃ ca bhāṣyārthasaṃgrahakāreṇa |

	madhyandināt syād ahanīha yasmin prākparvaṇaḥ saṃdhir iyaṃ tṛtīyā | iti |

amāvāsyāyāṃ tu sutarām atrottaredyur eva yāgaḥ, udayāt prāg eva tasyās tatra prārambhāt | 

	<span style="text-decoration:underline;">nanv</span> evaṃ tarhi pūrvāhṇasaṃdhau tadahar eva yāgavidhānaṃ virudhyeta | 

	<span style="text-decoration:underline;">maivam</span>, tasyaitadvyatiriktaviṣayāntarasaṃbhavenāvirodhāt | 

	<span style="text-decoration:underline;">nanu</span> tarhi "pūrvāhṇe vātha madhyāhne" iti laugākṣivacanabalād eva vihitakālābhāve 'pi tatraiva yāgo 'stu | 

	<span style="text-decoration:underline;">maivam</span>,

	pañcadaśyāḥ paraḥ pādaḥ pakṣādeḥ prathamās trayaḥ |

	kālaḥ pārvaṇayāge syād anyathā tu na vidyate ||

iti vacanārdhāṃśoditakālavyatirekeṇa kālāntarābhāvasmaraṇāt | kiṃ ca, evaṃ sati "parvaṇo yaś caturthāṃśaḥ" ityādikālavidhāyakaśāstrāṇāṃ viṣayāsaṃbhavena vaiyarthyam eva syāt | ato yat kaiścid uktam: "aparāhṇasaṃdhāv uttaredyuḥ pratipaccaturthāṃśe 'pi yāgo na doṣāya" iti, tad apāstam | evaṃ ca yad uktaṃ kātyāyanena, 

	yajanīye 'hni somaś ced vāruṇyāṃ diśi dṛśyate |

	tatra vyāhṛtibhir hutvā daṇḍaṃ dadyād dvijātaye || 

iti, yad api smṛtyantaram,

	trimuhūrtā dvitīyā cet pratipady āparāhṇikī |

	anvādhānaṃ caturdaśyāṃ parataḥ somadarśanāt ||

iti, tat pūrvāhṇaparvasaṃdhiviṣayam ity avagantavyam | yad api vacanāntaram,

	ṣoḍaśe 'hany abhīṣṭeṣṭir madhyā pañcadaśe 'hani |

	caturdaśe jaghanyeṣṭiḥ pāpā saptadaśe 'hani ||

iti, tena saptadaśe 'hanīṣṭiṃ na kuryān nānvādadhīteti tatrānvādhānam eva niṣidhyate na yāgaḥ | tathātve tithivṛddhau viśiṣṭair ananuṣṭhānam eva syāt | ato yajanīyadinād ārabhya saptadaśe 'hny aupavasathakarma na kāryam ity avagantavyam | ata eva bodhāyanaḥ |

	yatraupavasathaṃ karma yajanīyāt trayodaśam |

	bhavet saptadaśaṃ vāpi tat prayatnena varjayet || iti |

	<span style="text-decoration:underline;">nanu</span> dinadvayasya kṣayavṛddhyoḥ saṃbhavāt trayodaśe 'hani saptadaśe 'hani vā kadācid aupavasathyaṃ karma na prāptam iti kathaṃ niṣedhaḥ |

	<span style="text-decoration:underline;">ucyate</span>, yady aprāptiḥ tarhi "nāntarkṣe na divi" itivan nityānuvāda iti sarvam anavadyam | paurṇamāsyāṃ tv āpastambokto viśeṣaḥ: "paurṇamāsyām anvādhānaparistaraṇopavāsāt sadyo vā sadyaḥkālāyāṃ sarvaṃ kriyate" iti | asyārthaḥ: sadyaḥkālāyāṃ paurṇamāsyām agnyanvādhānādīni sadyaḥ samāne 'hanit kriyante pūrvedyur vā tatra sarvaṃ brāhmaṇatarpanāntaṃ kriyate | neḍāntādikam ity uktaṃ bhāṣyārthasaṃgrahakāreṇa |

	anvāhitiś cāstaraṇopavāsāḥ pūrvedyur ete khalu paurṇamāsyām |

	āvartanāt prāg yadi parvasaṃdhiḥ sadyas tadā vā kriyate samastam || iti |

āvartanāt prāk saṅgavād ūrdhvam iti śeṣaḥ,

	saṃdhiś cet saṅgavād ūrdhvaṃ prāk paryāvartanād raveḥ |

	sā paurṇamāsī vijñeyā sadyaḥkālavidhau tithiḥ ||

iti kātyāyanasmaraṇāt | 

	<span style="text-decoration:underline;">kecit</span> tu, "paurṇamāsyām" ityādi "sadyo vā" ity etadantam ekaṃ sūtram, aparaṃ tu "sadyaḥkālāyāṃ sarvaṃ kriyate" iti vadanti | tatra sarvasyāṃ paurṇamāsyām agnyanvādhānādi sadyaḥ pūrvedyur vā kriyata iti pūrvasūtrasyārthaḥ | dvitīyasya tu sadyaḥkālā vikṛtiḥ tasyāṃ sarvaṃ brāhmaṇatarpaṇāntaṃ kriyate neḍāntādikam iti |

	<span style="text-decoration:underline;">naitad yuktam</span>, aparāhṇasaṃdhau sayaḥkālapakṣe "saṃdhim abhito yajeta" iti śrutivirodhāt evaṃ prakṛtāv uktam | vikṛtau yady api "darśapūrṇamāsāv iṣṭīnāṃ prakṛtiḥ" ity anena darśapūrṇamāsikavidhyantātideśād atrāpi sa eva parvacaturthāṃśādilakṣaṇaḥ kāla iti pratibhāti | tathāpi "yadīṣṭyā yadi paśunā yadi somena yajetāmāvāsyāyāṃ paurṇamāsyāṃ vā yajeta" ity āpastambena vikṛtau punaḥkālavidhānāt pañcadaśyām eva yāgasamāpattiḥ, ato yatra saṃpūrnaiva pañcadaśī pratipac ca tatra pañcadaśyām eva vikṛtiṃ samāpyānantaraṃ prakṛter agnyanvādhānādi | khaṇdatithau yadā pūrvāhṇe parvasaṃdhiḥ tadā pūrvedyur upadiṣṭakālāsaṃbhavāt saṃbhave 'pi karmopakramadaśāyām asaṃbhavena sāṅgapradhānāvyāpitatvāt "sāṅgapradhānaṃ deśe kāle kartarīti nirdiśyate" ity āpastambena sāṅgasyaiva vihitakālasaṃbandhavidhānāt | uktaṃ paredyur api | prakṛteḥ pūrvoktatvāt "apūrvam ante syāt" ity āpastambenaiva vikṛteḥ pūrvaṃ prakṛtividhānāt anantaram evātideśikapratipadādyabhāgatraye 'ṅgapradhānaparyāpter vikṛtyanuṣṭhānam avagantavyam | yadā tv aparāhṇe rātrau vā parvasaṃdhiḥ tadā tadahar eva yāgaḥ, tatraivopadiṣṭakālasaṃbhavāt | etat sarvam abhisaṃdhāyoktam |

	āvartanāt prāg yadi parvasaṃdhiḥ kṛtvā tu tasmin prakṛtiṃ vikṛtyāḥ |

	tadaiva yāgaḥ parato yadi syāt tasmin vikṛtyāḥ prakṛteḥ śva eva || iti |

evaṃ paśāv api draṣṭavyam | ata eva tatrāpy uktam |

	arvāg adhno bhavati niyataḥ parvasaṃdhiḥ purastāt

	kṛtvā tasminn ahani tu paśūn sadya eva dvyahaṃ vā |

	ārabhyātha prakṛtir atha cet parvasaṃdhiḥ parastāt 

	kṛtvā tasmin prakṛtim atha tu syāt paśuḥ sadya eva || iti |

pūrvāhṇasaṃdhāv uttaredyur vihitakālāsaṃbhavāt sadya evety uktam | upadeśas tatrāpi dvyahakālatām āha | tan na yaṣṭavyam ityādivacanaviruddham ity upekṣaṇīyam eva ||

**iti smṛticandrikāyāṃ parvanirṇayaḥ**

**atha prasaṅgāt tithidvaidhanirṇayaḥ**

tatra skandapurāṇam |

	pratipatprabhṛtayaḥ sarvā udayādodayād raveḥ |

	saṃpūrṇā iti vikhyātā harivāsaravarjitāḥ || iti |

atra saṃpūrṇāsu niḥsaṃdigdham eva karmānuṣṭhānam | yatra punaḥ kṣayavṛddhibhyāṃ tithidvaividhyaṃ tatra nigamoktam |

	yugmāgniyugabhūtānāṃ ṣaṇmunyor vasurandhrayoḥ |

	rudreṇa dvādaśī yuktā caturdaśyā ca pūrṇimā ||

	pratipadāpy amāvāsyā tithyor yugmaṃ mahāphalam |

	etad vyastaṃ mahādoṣaṃ hanti puṇyaṃ purākṛtam || iti |

tatra yugmādirandhrāntyaiḥ śabdaiḥ krameṇa dvitīyādinavamyantānāṃ grahaṇam, tithyor yugmam ity abhidhānāt | rudra ekādaśī | dvitīyādipratipadantāsu krameṇa dvayor dvayos tithyoḥ parasparam eva yugmaṃ mahāphalam, na punar vyastatithyantarayugam ity arthaḥ | anenoktayugmatithisaptake pūrvā tithiḥ uttaraviddhā grāhyā | uttarā tu pūrvaviddhety uktaṃ bhavati | tṛtīyādivad daśamītrayodaśyāv api pūrvaviddhe | tathā ca paiṭhīnasiḥ |

	pañcamī saptamī caiva daśamī ca trayodaśī |

	pratipannavamī caiva kartavyā saṃmukhā tithiḥ || iti |

saṃmukhā pūrvaviddhety arthaḥ,

	saṃmukhā nāma sāyāhnavyāpinī dṛśyate yadā | 

iti skandapurāṇe darśanāt | yat tu nigamavākye tṛtīyāpaurṇamāsyoḥ pūrvaviddhatvam uktam, tat vrataviśeṣābhiprāyam | ata eva brahmakaivarte |

	rambhākhyāṃ varjayitvā tu tṛtīyāṃ dvijasattama |

	anyeṣu sarvakāryeṣu gaṇayuktā praśasyate ||

	bhūtaviddhā na kartavyā amā pūrṇā kadācana |

	varjayitvā muniśreṣṭha sāvitrīvratam uttamam || iti |

rambhākhyāṃ tṛtīyāṃ rambhātṛtīyākhyaṃ vratam ity arthaḥ | gaṇayuktā caturthīyuktā amā amāvāsyā | evaṃ ca yad uktaṃ nāradīyapurāṇe,

	darśaṃ ca pūrṇamāsaṃ ca pituḥ sāṃvatsaraṃ dinam |

	pūrvaviddham akurvāṇo narakaṃ pratipadyate ||

iti, tad api sāvitrīvrataviṣayam ity anusaṃdheyam | upavāse tu parānvitaiva grāhyā | tathā ca bṛhaspatiḥ |

	ekādaśy aṣṭamī ṣaṣṭhī paurṇamāsī caturdaśī |

	amāvāsyā tṛtīyā ca tā upoṣyāḥ parānvitāḥ || iti |

vṛddhavasiṣṭho 'pi |

	dvitīyā pañcamī vedhāt daśamī ca trayodaśī |

	caturdaśī copavāse hanyuḥ pūrvottare tithī ||

	upavāse saptamī tu vedhā dhanty uttaraṃ dinam || iti |

dvitīyādyās tithayo vedhāt upavāse svapūrvottare tithī hanyuḥ, saptamī tu svottarām evety arthaḥ | anena pratipat tṛtīyā ca dvitīyāviddhe na grāhye ity uktaṃ bhavati | evaṃ pañcamyādiṣv api draṣṭavyam | evaṃ ca yan nigamavākye caturthyā uttaraviddhatvam uktam, tad upavāsavyatiriktaviṣayam ity avagantavyam, asmin vākye pūrvaviddhāyā upādeyatvasmaraṇāt | yad api brahmakaivarte,

	pratipatsaṃmukhā kāryā dvitīyā dvijasattama |

iti pratipadviddhāyā upādeyatvam uktam, tad apy upvāsavyatiriktaviṣayam | upavāse parividdhāyā evopādeyatvasmaraṇāt | tathā ca śrīviṣṇupurāṇe |

	ekādaśy aṣṭamī ṣaṣṭhī dvitīyā ca caturdaśī |

	amāvāsyā tṛtīyā ca upoṣyāḥ syuḥ parānvitāḥ || iti |

atra caturdaśyāṃ paraviddhatvaṃ śuklapakṣābhiprāyam | ata eva nigamaḥ |

	ekādaśy aṣṭamī ṣaṣṭhī śuklapakṣe caturdaśī |

	puṇyāḥ pareṇa saṃyuktāḥ parāḥ pūrveṇa saṃyutāḥ || iti |

parā anantarā ity arthaḥ,

	nāgaviddhā tu yā ṣaṣṭhī rudraviddho divākaraḥ |

	kāmaviddho bhaved viṣṇur na grāhyās teṣu vāsarāḥ ||

	navamy ekādaśī caiva diśā viddhā yadā bhavet |

	tadā varjyā viśeṣeṇa gaṅgāmbhaḥ śvadṛtau yathā ||

iti purāṇasmaraṇāt | nāgaḥ pañcamī rudro 'ṣṭamī divākaraḥ saptamī kāmas trayodaśī | viṣṇuḥ dvādaśī | dik dasamī | evam aṣṭamy api draṣṭavyā | ata eva smṛtyantaram |

	kṛṣṇapakṣe 'ṣṭamī caiva kṛṣṇapakṣe caturdaśī |

	pūrvaviddhā tu kartavyā parividdhā na kasyacit ||

	śuklapakṣe 'ṣṭamī caiva śuklapakṣe caturdaśī |

	pūrvaviddhā na kartavyā kartavyā parasaṃyutā ||

	upavāsādikāryeṣu hy eṣa dharmaḥ sanātanaḥ || iti |

trayodaśyāḥ paraviddhatvaṃ kṛṣṇapakṣābhiprāyam | ata eva nigamaḥ |

	ṣaṣṭy aṣṭamī tathā darśaḥ kṛṣṇapakṣe trayodaśī |

	etāḥ parayutāḥ pūjyāḥ parāḥ pūrvayutās tathā ||

parā anantarā ity arthaḥ | evaṃ ca yad uktaṃ mārkaṇdeyena,

	śuklapakṣe tithir grāhyā yasyām abhyudito raviḥ |

	kṛṣṇapakṣe tithir grāhyā yasyām astamito raviḥ ||

iti, tat śuklakṛṣṇapakṣavyavasthayā vyavasthitacaturdaśyādiviṣayam ity avagantavyam | yad api devalenoktam,

	yāṃ tithiṃ samanuprāpya udayaṃ yāti bhāskaraḥ |

	sā tithiḥ sakalā jñeyā snānadānajapādiṣu ||

iti, tad yāsāṃ tithīnām uttaraviddhānām upādeyatvam uktaṃ tadviṣayam | yad api tenaivoktam,

	yāṃ tithiṃ samanuprāpya astaṃ yāti divākaraḥ |

	sā tithiḥ sakalā jñeyā dānādhyayanakarmasu ||

iti, tad api yās tithayaḥ pūrvaviddhāḥ satyo grāhyāḥ tadviṣayam | sakalā saṃpūrṇety arthaḥ | etac ca udayavyāpinyās tither alpatvena tithyantarānuṣṭhāne 'pi tasyām eva tithāv anuṣṭhitaṃ bhavatīti vaktum | anenaivābhiprāyeṇa bhaviṣyatpurāṇe 'pi |

	vratopavāsaniyame ghaṭikaikā yadā bhavet |

	sā tithiḥ sakalā jñeyā pitrarthe cāparāhṇikī || iti |

ato 'nyatra karmānuṣṭhāne tithivṛddhihrāsābhyām upayoga iti nirṇayaḥ | uktaṃ ca viṣṇudharmottare |

	sā tithis tad ahorātraṃ yasyām astamito raviḥ |

	tadā karmāṇi kurvīta hrāsavṛddhī na kāraṇam || iti |

yadā tu nottaredyuḥ udayavyāpinī kiṃ tu pūrvedyuḥ niṣiddhatithividdhaiva, tadā smṛtyantaroktam |

	ekādaśī tṛtīyā ca ṣaṣṭhī caiva trayodaśī |

	pūrvaviddhā tu kartavyā yadi n syāt pare 'hani || iti |

evaṃ ca yad uktam,

	vardhamānasya pakṣasya udayāt pūjyate tithiḥ |

	yadā pakṣaḥ kṣayaṃ yāti tadā syād āparāhṇikī ||

iti, tatra pakṣakṣaye prāyeṇa paredyur udayavyāpinyā asaṃbhavāt pūrvaviddhaiva parigrāhyeti pūrvavacanena samānārtham | atra viśeṣam āha ṛśyaśṛṅgaḥ |

	aviddhāni niṣiddhaiś ca na labhyante dināni tu |

	muhūrtaiḥ pañcabhir viddhā grāhyaivaikādaśī tithiḥ || iti |

niṣiddhair dinair aviddhāni dināni yadi na labhyante tadoktalakṣaṇāni grāhyāṇīty arthaḥ | yadā caivaṃvidhāpi tithiḥ na labhyate tadāpi tenaivoktam |

	aviddhānām alābhe tu payodadhighṛtena vā |

	sakṛd evālpam aśnīyād upavāsas tv asau bhavet || iti |

"sā tithiḥ sakalā jñeyā" ity asya kvacid apavādam āha nāradīyapurāṇe vasiṣṭhaḥ |

	pāraṇe maraṇe nṝṇāṃ tithis tātkālikī smṛtā |

	pitrye 'stamayavelāyāṃ spṛṣṭā pūrṇā nigadyate || iti |

pāraṇe maraṇe vā tātkāliky eva tithiḥ na punaḥ sā tithiḥ sakalā jñeyety etad bhavatīty arthaḥ | evaṃ manvādyādāv api draṣṭavyam | ata eva skandapurāṇam |

	manvādau ca yugādau ca grahaṇe candrasūryayoḥ |

	vyatīpāte ca vaidhṛtyāṃ tatkālavyāpinī tithiḥ |

	naktavrate ca saṃprāpte tatkālavyāpinī tithiḥ || iti |

tasya naktavratasya yaḥ kālaḥ pradoṣākhyaḥ tadvyāpinī tithiḥ grāhety arthaḥ | tathā ca vasiṣṭhaḥ |

	pradoṣavyāpinī grāhyā tithir nakavrate sadā |

	ekādaśīṃ vinā sarvāḥ śukle kṛṣṇe samāḥ smṛtāḥ || iti |

pradoṣaparimāṇaṃ tu skandapurāṇe uktam |

	udayāt prāktanī saṃdhyā ghaṭikātrayam ucyate |

	sāyaṃsaṃdhyā trighaṭikā astād upari bhāsvataḥ |

	trimuhūrtaṃ pradoṣaḥ syād ravāv astamite tataḥ || iti |

yad atra saṃdhyādvaye maunādi kāryam, tad etāvati kāle kāryam ity abhiprāyaḥ | yadā tu dinadvaye 'pi pradoṣavyāpinī tithir na bhavati, tadā tu skandapurāṇoktam |

	pradoṣavyāpinī na syād divā naktaṃ vidhīyate |

	ātmano dviguṇāṃ chāyām atikrāmati bhāskare ||

	tannaktaṃ naktam ity āhuḥ na naktaṃ niśi bhojanam |

	evaṃ jñātvā tato vidvān sāyāhne tu bhujikriyām ||

	kuryān naktavratī naktaphalaṃ prāpnoti niścitam || iti |

nakṣatropavāse tu viṣṇunoktam |

	upoṣitavyaṃ nakṣatraṃ yasminn astam iyād raviḥ |

	yatra vā yujyate rāma niśīthaḥ śaśinā saha || iti |

yatra vā niśītho 'rdharātraḥ śaśinā nakṣatrenāstamayād upary ārabdhena saṃyujyate tad vā nakṣatram upoṣitavyam ity arthaḥ | tathā ca sumantuḥ |

	yatrārdharātrād arvāk tu nakṣatraṃ prāpyate tithau |

	tan nakṣatravrataṃ kuryād atīte pāraṇaṃ bhavet || iti |

prāpyate prārabhyata ity arthaḥ | atīte tasmin nakṣatra iti śeṣaḥ | evaṃ tithiprayuktopavāse 'pi draṣṭavyam |

	tithinakṣatraniyame tithibhānte ca pāraṇam |

	ato 'nyathā pāraṇāt tu vratabhaṅgam avāpnuyāt ||

iti smaraṇāt | etan nakṣatraprayuktopavāsaviṣayam | nakṣatrayuktāyāṃ tithau śrīviṣṇupurāṇe uktam |

	yāḥ kāścit tithayaḥ proktāḥ puṇyā nakṣatrayogataḥ |

	tāsv eva tad vrataṃ kuryāc chravaṇadvādaśīṃ vinā || iti |

kathaṃ tarhi śravaṇadvādaśyām ity apekṣite matsyapurāṇam |

	dvādaśyāṃ śuklapakṣasya nakṣatraṃ śravaṇaṃ yadi |

	upoṣyaikādaśīṃ tatra dvādaśyāṃ pūjayed dharim || iti |

**iti smṛticandrikāyāṃ tithidvaidhanirṇayaḥ**

**atha tithiprasaṅgād ekādaśy api nirṇīyate**

tatrādau ekādaśīmahimā | tatra nāradīyapurāṇe vasiṣṭhaḥ |

	ekādaśīsamutthena vahninā pātakendhanam |

	bhasmatāṃ yāti rājendra api janmaśatodbhavam ||

	nedṛśaṃ pāvanaṃ kiṃcin narāṇāṃ bhūpa vidyate |

	yādṛśaṃ padmanābhasya dinaṃ pātakahānidam ||

	tāvat pāpāni dehe 'smin tiṣṭhanti manujādhipa |

	yāvan nopavasej jantuḥ padmanābhadinaṃ śubham ||

	aśvamedhasahasrāṇi vājapeyaśatāni ca |

	ekādaśyupavāsasya kalā nārhanti ṣoḍaśīm ||

	ekādaśendriyaiḥ pāpaṃ yat kṛtaṃ bhavati prabho |

	ekādaśyupavāsena tat sarvaṃ vikalaṃ nayet ||

	ekādaśīsamaṃ kiṃcit prāpatrāṇaṃ na vidyate |

	svargamokṣapradā hy eṣā rājyaputraprasādhinī ||

	sukalatrapradā hy eṣā śarīrārogyadāyinī |

	na gaṅgā na gayā bhūpa na kāśī na ca puṣkaram ||

	na cāpi kauravakṣetraṃ na revā na ca devikā |

	yamunā candrabhāgā ca tulyā na ca harer dināt ||

	anāyāsena rājendra prāpyate vaiṣṇavaṃ padam |

	cintāmaṇisamā hy eṣā atha vāpi nidheḥ samā ||

	sā kalpapādapaprakhyā devagor upamātha vā ||

nārado 'pi |

	ekām ekādaśīṃ vāpi samupoṣya janārdanam |

	kāmenāpi samabhyarcya saṃsārān muktim āpnuyāt ||

	prasaṅgād atha vā dambhāl lobhād vā tridaśādhipa |

	ekādaśyām anaśnan yaḥ sarvaduḥkhād vimucyate || iti |

**iti smṛticandrikāyām ekādaśīmahimā**

**athaikādaśīnirṇayaḥ**

tatra devalaḥ |

	na śaṅkhena pibet toyaṃ nāśnīyāt kūrmasūkarau |

	ekādaśyāṃ na bhuñjīta pakṣayor ubhayor api ||

kātyāyano 'pi |

	yāni kāni ca pāpāni brahmahatyāsamāni ca |

	annam āśritya tiṣṭhanti saṃprāpte harivāsare ||

	raṭantīha purāṇāni bhūyo bhūyo varānane |

	na bhoktavyaṃ na bhoktavyaṃ saṃprāpte harivāsare || iti |

na bhoktavyam upoṣitavyam ity arthaḥ | ata eva nāradaḥ |

	nityaṃ bhaktisamāyuktair narair viṣṇuparāyaṇaiḥ |

	pakṣe pakṣe tu kartavyam ekādaśyām upoṣaṇam || iti |

atropoṣaṇaṃ nityaṃ kartavyam ity anvayaḥ | anenaikādaśīvratasya nityatvam uktaṃ bhavati | ata evākaraṇe doṣaḥ purāṇe darśitaḥ |

	pratigrāsaṃ sa bhuṅkte 'nnaṃ kilbiṣaṃ śvānaviṭsamam |

	ekādaśyāṃ suraśreṣṭha yo bhuṅkte dvijajanmavān ||

	ekādaśyāṃ tu yo bhuṅkte śaktimān nirupadravaḥ |

	surāpānasamaṃ pāpaṃ bhavet tasya na saṃśayaḥ ||

	madyapānāt suraśreṣṭha pātaiva narakaṃ vrajet |

	ekādaśyannakāmas tu pitṛbhiḥ saha majjati || iti |

ataḥ pakṣadvaye 'py ekādaśyām upavased iti bhāvaḥ | etac ca pakṣadvayopavāsavidhānaṃ vanasthādiviṣayam (?) | ata eva gobhilaḥ |

	ekādaśyām na bhuñjīta pakṣayor ubhayor api |

	vanasthayatidharmo 'yaṃ śuklām eva sadā gṛhī || iti |

evaṃ brahmacāryāder api draṣṭavyam | ata eva smṛtyantaram |

	ekādaśyāṃ na bhuñjīta pakṣayor ubhayor api |

	brahmacārī ca nārī ca śuklām eva sadā gṛhī || iti |

gṛhī putravān iti śeṣaḥ, tasya kṛṣṇaikādaśyām upavāsaniṣedhasmaraṇāt |

	saṃkrāntyām upavāsaṃ tu kṛṣṇaikādaśivāsare |

	candrasūryagrahe caiva na kuryāt putravān gṛhī ||

	ekādaśyāṃ tu kṛṣṇāyāṃ saṃkrāntau ca raves tathā |

	pāraṇaṃ copavāsaṃ ca na kuryāt putravān gṛhī ||

smṛtyantare 'pi |

	ādityavāre saṃkrāntyām asitaikādaśīdine |

	vyatīpāte kṛte śrāddhe putrī nopavased gṛhī ||

putrāṇe 'pi |

	saṃkrāntyām upavāsena pāraṇena yudhiṣṭhita |

	ekādaśyāṃ ca kṛṣṇāyāṃ jyeṣṭhaḥ putro vinaśyati ||

na caivaṃ sati śuklaikādaśyāṃ saṃkrāntyādiyoge gṛhiṇaḥ putravato nopavāsa iti śaṅkanīyam | yata āha jaiiniḥ |

	āditye 'hani saṃkrāntau grahaṇe candrasūryayoḥ |

	pāraṇaṃ copavāsaṃ ca na kuryāt putravān gṛhī ||

	tannimittopavasasya niṣedho 'yam udāhṛtaḥ |

	nānuṣaṅgakṛto grāhyo yato nityam upoṣaṇam || iti |

tannimittasya ādityavārādinimittasya pratiṣedhaḥ, na punar ekādaśyām ādityavārādyanvayanibandhanopavāsaniṣedhaḥ, yata ekādaśyāṃ nityam upoṣaṇam ity arthaḥ | kecit: asyaikādaśīprakaraṇapāṭhāt tacchabdasya prakaraṇasaṃnihitaikādaśīparatvād anuṣaṅgakṛta ity asya kṛcchraprāptopavāsaparatvād gṛhiṇaḥ putravataḥ saṃkrāntyādiyuktāyām ekādaśyām upavāsaniṣedhaparam etad iti varṇayanti | tan mandam: vākyasaṃnidheḥ prakaraṇasaṃnidhitaḥ śīghrabhāvitvāt | anyathā ekādaśyāṃ rāhudarśanāsaṃbhavena tatra kathaṃ tacchabdopapattiḥ | atha rāhudarśanamātraparatvaṃ tarhi sakṛd uccharitasyārthadvayaparatvam iti vairūpyaṃ syāt, ataḥ pūrvoktaiva vyākhyā jyāyasī | ata eva nāradaḥ |

	bhānuvārasamopetā tathā saṃkrāntisaṃyutā |

	ekādaśī sadopoṣyā putrapautravardhinī ||

purāṇe 'pi |

	ekādaśyāṃ yadā vatsa ādityasya dinaṃ bhavet |

	tatropoṣyā prayatnena putrpautravivardhinī ||

anye: gṛhiṇaḥ putravataḥ śuklaikādaśyām upavāsaḥ kṛṣṇaikādaśyām niyamarahitam abhojanamātram iti vadanti, tat svabuddhimātraparikalpitam ity upekṣaṇīyam | yat tu nāradīyapurāṇe rukmāṅgadasya putrapautravato harivāsaramātropavāsaniṣedhāya brāhmaṇaṃ prati yamavacanam,

	manuṣyāḥ pitṛbhiḥ sārdhaṃ tathaiva ca pitāmahaiḥ |

	teṣām apīha pitaraḥ pitṝṇāṃ pitaras tathā ||

	atha mātāmahā yānti teṣāṃ ye janakās tathā |

	teṣām api janayitāro janitṝṇāṃ tu pūrvajāḥ ||

	prayānti vaiṣṇavaṃ lokam upoṣya harivāsaram |

	eṣa daṇḍaḥ paṭo hy eṣa tava padbhyāṃ niyojitaḥ ||

	lokapālatvam atulam ārjitaṃ yena bhūbhujā |

	tam ekaṃ vadatāṃ śreṣṭha saṃprāpte harivāsare ||

	yadi cālayase dhairyāt tato 'haṃ tava kiṃkaraḥ ||

iti, tatrāpi harivāsaragrahaṇaṃ rukmāṅgadasya vihitaikādaśīparam ity avagantavyam | ato gṛhiṇaḥ putravataḥ śuklaikādaśyām upavāsaḥ itareṣāṃ tu ubhayor iti siddham | evaṃ ca yad uktaṃ viṣṇudharmottare,

	brahmahā sa bhavet stenaḥ surāpo gurutalpagaḥ |

	vivecayati yo mohād ekādasyoḥ sitāsite || 

iti, yad api purāṇe, 

	mātṛhā pitṛhā caiva bhrātṛhā guruhā tathā |

	ekādaśyāṃ tu bhuñjānaḥ pakṣayor ubhayor api ||

iti, tat putravadgṛhivyatiriktaviṣayam ity anusaṃdheyam | evam uktarītyā vyavasthāsaṃbhave 'pi kecit "na kuryāt putravā gṛhī" ity evamādīnāṃ kāmyopavāsaviṣayatvaṃ parikalpya gṛhiṇaḥ putravato 'pi kṛṣṇaikādaśyām apy upavāsaṃ varṇayanti | yad atra yuktaṃ tad grāhyam | yat punar āpastambenoktam,

	āhitāgnir anaḍvāṃś ca brahmacārī ca te trayaḥ |

	aśnanta eva siddhyanti naiṣāṃ siddhir anaśnatām ||

iti, tat ekādaśīvyatirikaviṣayam | ata eva agnipurāṇam |

	gṛhastho brahmacārī ca āhitāgnis tathaiva ca |

	ekādaśyāṃ na bhuñjīta pakṣayor ubhayor api || iti |

yad api purāṇe,

	śrāddhe janmadine caiva saṃkrāntyāṃ rāhusūtake |

	upavāsaṃ na kurvīta yadīcchec chreya ātmanaḥ ||

iti śrāddhe upavāsaniṣedhaparaṃ ca vacanam, tad apy ekādaśīvyatiriktaviṣayam | ata eva smṛtyantaram |

	upavāso yadā nityaḥ śrāddhaṃ naimittikaṃ bhavet |

	upavāsaṃ tadā kuryād āghrāya pitṛsevitam || iti |

upavāsalakṣaṇaṃ vyāsenoktam |

	upāvṛttasya pāpebhyo yas tu vāso guṇaiḥ saha |

	upavāsaḥ sa vijñeyo sarvabhogavivarjitaḥ || iti |

pāpebhya upāvṛttasya guṇair ekabhakādiniyamaiḥ saha yo vāsaḥ tāmbūlādibhogarahita upavāsa ity arthaḥ | te ca guṇā nāradīyapurāṇe darśitāḥ |

	tasyaivaṃ krīḍamānasya mohinyā saha pārthiva |

	rukmāṅgadasya śrotrābhyāṃ paṭahadhvanirāgataḥ ||

	mattebhakumbhasaṃsthas tu dharmāṅgadamate sthitaḥ |

	prātar haridinaṃ lokās tiṣṭhadhvaṃ caikabhojanāḥ ||

	akṣāralavaṇāḥ sarve haviṣyānnaniṣeviṇaḥ |

	avanītalpaśayanāḥ priyāsaṅgavivarjitāḥ ||

	smaradhvaṃ devam īśānaṃ purāṇaṃ puruṣottamam |

	sakṛdbhojanayuktāś ca upavāse bhaviṣyatha ||

	aṣṭavarṣādhiko martyo hy aśītir na hi pūryate |

	yo bhuṅkte māmake rāṣṭre viṣṇor ahani pāpakṛt ||

	sa me vadhyaś ca daṇḍyaś ca nirvāsyo viṣayād bahiḥ || iti |

upavāse kṛte dvādaśyām ity arthaḥ | devalo 'pi |

	daśamyām ekabhuktas tu māṃsamaithunavarjitaḥ |

	ekādaśyām upavaset pakṣayor ubhayor api ||

	brahmacaryaṃ tathā śaucaṃ satyam āmiṣavarjanam |

	vrateṣv etāni catvāri variṣṭhānīti niścayaḥ ||

	strīṇāṃ tu prekṣaṇāt sparśāt tābhiḥ saṃkathanād api |

	niṣyandate brahmacaryaṃ na dāreṣv ṛtusaṃgamāt ||

	asakṛjjalapānāc ca akṛttāmbūlacarvaṇāt |

	upavāso viniśyeta divāsvāpāc ca maithunāt ||

vyāso 'pi |

	puṣpālaṃkāravastrāṇi gandhudhūpānulepanam |

	upavāse na duṣyeta dantadhāvanam añjanam || iti |

etat puṇyajanakopavāse strīviṣayam iti kaiścid uktam | dantadhāvanam atra parṇādinā, na kāṣṭhena,

	upavāse tathā śrāddhe na khāded dantadhāvanam |

	dantānāṃ kāṣṭhasaṃyogaḥ hanti sapta kulāny api ||

iti tenaivoktatvāt | viṣṇur api: "patitapāṣaṇḍasaṃbhāṣaṇānṛtasteyādikaṃ varjayet" iti | kūrmapurāṇe 'pi |

	kāṃsyaṃ māṃsaṃ masūraṃ ca caṇakaṃ kodramāṣakān |

	śākaṃ madhu parānnaṃ ca tyajed upavasan striyam || iti |

upavasan upavatsyann ity arthaḥ | ato daśamyām ete niyamāḥ | smṛtyantare 'pi |

	asatyabhāṣaṇaṃ dyūtaṃ divāsvāpaṃ ca maithunam |

	ekādaśyāṃ na kurvīta upavāsaparo naraḥ || iti |

brahmāṇḍapurāṇe 'pi |

	kāṃsyaṃ māṃsaṃ surāṃ kṣaudraṃ tailaṃ vitathabhāṣaṇam |

	vyavāyaṃ ca pravāsaṃ ca divāsvāpam athāñjanam ||

	tilapiṣṭaṃ masūraṃ ca dvādaśaitāni vaiṣṇavaḥ |

	dvādaśyāṃ varjayen nityaṃ sarvapāpaiḥ pramucyate ||

bṛhaspatir api |

	divānidrāṃ parānnaṃ ca punar bhojanamaithune |

	kṣaudraṃ kāṃsyāmiṣaṃ tailaṃ dvādaśyām aṣṭa varjayet ||

aṅgirā api |

	sāyam ādyantayor ahnoḥ sāyaṃ prātaś ca madhyame |

	upavāsaphalaprepsur jahyād bhaktacatuṣṭayam || iti |

na cātra phalaśravaṇāt kāmyopavāsaviṣayam iti śaṅkanīyam, nitye 'py upāttaduritakṣayādiphalasaṃbandhāt | <span style="text-decoration:underline;">kecit</span> tu: nitye phalābhāvād yāny ekabhaktānīti tāni,

	ya icched viṣṇusāyujyaṃ śriyaṃ santatim eva ca |

	ekādaśyāṃ na bhuñjīta pakṣayor ubhayor api ||

ityādivihitakāmyopavāsaviṣayāṇīti varṇayanti | yad atra yuktaṃ tad grāhyam | atropavāsagrahaṇavidhim āha devalaḥ |

	gṛhītvaudumbaraṃ pātraṃ vāripūrṇam udaṅmukhaḥ |

	upavāsaṃ tu gṛhṇīyāt yad vā saṃkalpayed budhaḥ || iti |

audumbaraṃ tāmramayaṃ pātraṃ jalapūrṇam udaṅmukhaḥ ādāya upavāsaṃ gṛhṇīyāt, yad vā saṃkalpayet saṃkalpamātraṃ kuryād ity arthaḥ | atra pātragrahaṇaṃ prathamasaṃkalpaviṣayaṃ kāmyopavāsaviṣayaṃ ceti <span style="text-decoration:underline;">kaiścid</span> uktam | saṃkalpamantro 'pi tenaiva darśitaḥ |

	ekādaśyāṃ nirāhāro bhūtvāham apare 'hani |

	bhokṣyāmi puṇḍarīkākṣa gatir mama bhavācyuta || iti |

viṣṇus tu mantrāntaram āha |

	ekādaśyāṃ nirāhāraḥ sthitvāham apare 'hani |

	bhokṣyāmi puṇḍarīkākṣa śaraṇaṃ me bhavācyuta || iti |

mantroccāraṇānantaraṃ kātyāyanaḥ |

	ity uccārya tato vidvān puṣpāñjalim athārpayet | iti |

evam upavāsasamarpaṇam api draṣṭavyam | tad āha nāradaḥ |

	mantram uccārya yatnena puṣpāñjalim athārpayet |

	ajñānatimirāndhasya vratenānena keśava ||

	prasīda sumukho nātha jñānadṛṣṭiprado bhava |

	evaṃ samarpayed vidvān pāraṇaṃ samanantaram || iti |

etac ca sūtakādāv api kāryam | tad uktaṃ viṣṇurahasye |

	paramāpadam āpanno harṣe vā samupasthite |

	sūtake mṛtake vāpi na tyājyaṃ dvādaśīvratam || iti |

atra varāhapurāṇokto viśeṣaḥ |

	sūtake tu naraḥ snātvā praṇamya manasā harim |

	ekādaśyāṃ na bhuñjīta vratam etan na lupyate ||

	dvādaśyāṃ tu tato bhuktvā sūtakānte janārdanam |

	pūjayitvā vidhānena pūjayec ca dvijottamān ||

	mṛtake 'pi na bhuñjīta ekādaśyāṃ sadā naraḥ |

	dvādaśyāṃ tu samaśnīyāt snātvā viṣṇuṃ praṇamya ca || iti |

upavāsāśaktau tu viṣṇurahasyoktam |

	asāmarthye śarīrasya vrate ca samupasthite |

	kāreyed dharmapatnīṃ tu putraṃ vā vinayānvitam ||

kātyāyano 'pi |

	pitur mātur bhrātur arthe ācāryārthe viśeṣataḥ |

	upavāsaṃ tu kurvāṇaḥ puṇyaṃ śataguṇaṃ labhet ||

	yam uddiśya kṛto vidvān so 'pi saṃpūrṇam āpnuyāt |

	nārī svapatim uddiśya ekādaśyām upoṣitā |

	puṇyaṃ śataguṇaṃ prāhuḥ munayaḥ pāradarśinaḥ ||

	upavāsaphalaṃ tasyāḥ patiḥ prāpnoty asaṃśayaḥ || iti |

atha vā smṛtyantaroktam |

	upavāse tv aśaktānām aśīter ūrdhvajīvinām |

	ekabhuktādikā kāryety āha bodhāyano muniḥ ||

anenaivābhiprāyeṇa mārkaṇḍeyo 'pi |

	ekabhuktena naktena tathaivayācitena ca |

	upavāsena dānena na nirdvādaśiko bhavet ||

nakte tu viśeṣam āha vyāsaḥ |

	haviṣyabhojanaṃ snānaṃ satyam āhāralāghavam |

	agnikāryam adhaḥśayyāṃ naktabhojī samācaret || iti |

evaṃ kurvataḥ phalam āha nāradīyapurāṇe vasiṣṭhaḥ |

	haridinam upavāsair yaḥ kṣapet prāpya jantuḥ 

		na viśati jaṭharaṃ viṇmūtrapūrṇaṃ jananyāḥ ||

	bahuvṛjinasametaḥ kāmarāgābhibhūto

		vrajati padam anantaṃ lokanāthasya viṣṇoḥ ||

**iti smṛticandrikāyām ekādaśīnirṇayaḥ**

**athaikādaśīdvaidhanirṇayaḥ **

tatra skandapurāṇam |

	pratipatprabhṛtayaḥ sarvā udayādodayād raveḥ |

	saṃpūrṇā iti vikhyātā harivāsaravarjitāḥ || iti |

kīdṛśas tarhi saṃpūrṇo harivāsara ity apekṣite gāruḍapurāṇam |

	udayāt prāg yadā vipra muhūrtadvayasaṃyutā |

	saṃpūrṇaikādaśī nāma tatraivopavased gṛhī ||

	punaḥ prabhātasamaye ghaṭikaikā yadā bhavet |

	atropavāso vihitaś caturthāśramavāsinām ||

	vidhavāyāś ca tatraiva parato dvādaśī na cet || iti |

anena yatra trayodaśyāṃ dvādaśī nāsti kiṃ tv ekādaśy eva dinadvayayutā tatra yā saṃpūrṇaikādaśī tasyām upavāsaṃ gṛhī kuryād aparasyāṃ yatyādaya ity uktaṃ bhavati | uktaṃ ca smṛtyantare |

	saṃpūrṇaikādaśī yatra prabhāte punar eva sā |

	lupyate dvādaśī tasminn upavāsaḥ kathaṃ bhavet ||

	upoṣye dve tithī tatra viṣṇuprīṇanatatparaiḥ || iti |

tasmin trayodaśe 'hani yadā dvādaśī nāsti tadā pūrvoktādhikāribhedena dve tithī upoṣye na tv ekaivety arthaḥ | ata eva kūrmapurāṇe |

	saṃpūrṇaikādaśī yatra prabhāte punar eva sā |

	uttarāṃ tu yatiḥ kuryāt pūrvām upavased gṛhī || iti |

asminn eva viṣaye yadā trayodaśyām api dvādaśī tadā dvitīyaikādaśyām evopavāsaḥ | tathā ca bhṛguḥ |

	saṃpūrṇaikādaśī yatra prabhāte punar eva sā |

	tatropoṣyā dvitīyā tu parato dvādaśī yadi || iti |

asminn eva viṣaye yadā dvādaśyām ekādaśī nāsti tadā dvādaśyām evopavāsaḥ | tathā ca smṛtyantaram |

	ekādaśī bhavet pūrṇā parato dvādaśī yadi |

	ekādaśīṃ parityajya dvādaśīṃ samupoṣayet || iti |

evaṃ ca yatra daśamīśeṣasyodayāt prācīnamuhūrtadvayānanupraveśaḥ tatropavāsaḥ kārya ity uktaṃ bhaveti | anupraveśe tu gāruḍapurāṇoktam |

	udayāt prāk trighaṭikāvyāpiny ekādaśī yadā |

	saṃviddhaikādaśī nāma varjyā dharmārthakāṅkṣibhiḥ ||

	putrarājyasamṛddhyarthaṃ dvādaśyāṃ samupoṣayet |

	tatra kratuśataṃ puṇyaṃ trayodaśyāṃ tu pāraṇam ||

	ādityodayavelāyām āraddhā ṣaṣṭināḍikā |

	saṃkīrṇaikādaśī nāma jyājyā dharmaphalepsubhiḥ ||

	putrapautrapravṛddhyarthaṃ dvādaśyām upavāsayet |

	tatra kratuśataṃ puṇyaṃ trayodaśyāṃ tu pāraṇe || iti |

evaṃ ca yataikādaśī dvādaśyāṃ nāsti, dvādaśī na ca trayodaśyām, daśamīśeṣasyodayāt prācīnamuhūrtadvayānupraveśaḥ tatraikādaśīṃ parityajya dvādaśyām upoṣya trayodaśyāṃ pāraṇam ity uktaṃ bhavati | anenaivābhiprāyeṇa kaṇvo 'pi |

	aruṇodayavelāyāṃ daśamī yadi saṃgatā |

	tatropoṣyā dvādaśī syāt trayodaśyāṃ tu pāraṇam ||

	aruṇodayavelāyāṃ daśamī yadi saṃyutā |

	ravicakrārdhamātrāpi dvādaśīm upavāsayet ||

	tatra kratuśataṃ puṇyaṃ trayodaśyāṃ tu pāraṇam ||

	aruṇodayavelāyāṃ viddhā kācid upoṣitā |

	tasyāḥ putraśataṃ naṣṭaṃ tasmāt tāṃ parivarjayet ||

bhaviṣyatpurāṇe 'pi |

	aruṇodayavelāyāṃ daśamī yadi vidyate |

	pāpamūlaṃ sadā jñeyam ekādaśy upavāsinām ||

nārado 'pi |

	aruṇodayavelāyāṃ daśamī yadi dṛśyate |

	na tatraikādaśī kāryā dharmakāmārthanāśinī ||

gobiho 'pi |

	aruṇodayavelāyāṃ daśamī yadi saṃgatā |

	saṃyuktaikādaśīpuṇyaṃ mohinyai dattavān vibhuḥ ||

	udayād uparividdhā daśamy ekādaśī yadā |

	dānavebhyaḥ prīṇanārthaṃ dattavān pākaśāsanaḥ ||

	tasmāt sarvaprayatnena saṃkīrṇaikādaśīṃ tyajet |

	dvādaśyām upavāso 'tra trayodaśyāṃ tu pāraṇam ||

aruṇodayābhprāyeṇa nāradīyapurāṇe mohinīvākyam |

	agner vihārakāle tu vadhvā utthāpane tathā |

	gavāṃ dohanakāle 'pi pakṣisaṃnādane tathā ||

	nirgame sarvavedānāṃ mārjanīgrahaṇe tathā |

	dvārodghāṭanavelāyāṃ snānakāla upasthite ||

	vratināṃ dīkṣitānāṃ ca vāditraninade tathā |

	tathā prānto daśamyā yas tv ekādaśyā samanvitaḥ ||

	pradīyatāṃ nivāsārthaṃ kālo vibudhasattamāḥ |

	tan mohinyā vacaḥ śrutvā surāḥ sarve mahīyate ||

	saṃmantrya suciraṃ kālaṃ digambarapurogamāḥ |

	yamasya darśanārthāya vaikuṭhadhvaṃsanāya ca ||

	pāṣaṇḍināṃ vivṛddhyarthaṃ pāpasaṃjananāya ca |

	ūcus te mohinīṃ devāḥ lokasaṃmohanāya vai ||

	dattaṃ mohini te sthānaṃ pratyūṣasamaye hi tat |

	duṣṭaṃ haridinopetaṃ daśamyāḥ prāntam eva hi || iti |

aruṇodayaviddhāṃ parityajed iti bhāvaḥ | aruṇodayo 'pi purāṇe darśitaḥ |

	catasro ghaṭikāḥ prātar aruṇodaya ucyate |

	yatīnāṃ snānakālas tu gaṅgāmbusadṛśaḥ smṛtaḥ || iti |

yatayo 'tra niyatāḥ | teṣāṃ snānakāla iti | anena udayāt prācīnaṃ ghaṭikācatuṣṭayam aruṇodaya ity uktaṃ bhavati | aruṇodayābhiprāyeṇa nārado 'pi |

	daśamyānugatā yatra tithir ekādaśī bhavet |

	tatrāpatyavināśaś ca paretya narakaṃ vrajet |\

viṣṇurahasye 'pi |

	daśamīseṣasaṃyuktām upoṣyaikādaśīṃ kila |

	saṃvatsarakṛteneha naro dharmeṇa mucyate ||

	daśamīśeṣasaṃyuktā gāndhāryā samupoṣitā |

	tasyāḥ putraśataṃ naṣṭaṃ tasmāt tāṃ parivarjayet ||

brahmakaivarte |

	daśamīśeṣasaṃyuktāṃ yaḥ karoti vimūḍhadhīḥ |

	ekādaśīphalaṃ tasya na syād dvādaśavārṣikam || iti |

evaṃ ca yāni viddhopavāsaniṣedhaparāṇi tāni sarvāṇy aruṇodayavedhābhiprāyāṇīti mantavyam | ata eva bhaviṣyapurāṇam |

	aruṇodayaṃ yadā śuddhaṃ daśamīvedhavarjitam |

	sarvadoṣavinirmuktam upoṣyaṃ tad dinaṃ smṛtam || iti |

yadā tu śuddham aruṇodayaṃ vedharāhityena jānāti tadā sarvadoṣarahitaṃ tad dinam upoṣyam ity arthaḥ | evaṃ ca yat kaiścid uktam "yāni viddhopavāsaniṣedhaparāṇi tāny udayād ūrdhvaviṣayāṇi" iti, tad apāstam | tato yatra daśamīviddhaikādaśī dvādaśyāṃ nāsti tatra dvādaśyām upoṣya trayodaśyāṃ pāraṇaṃ kāryam iti siddham | yat tu hārītenoktam,

	trayodaśyāṃ yadā na syād dvādaśī ghaṭikādvayam |

	daśamy ekādaśī viddhā saivopoṣyā sadā tithiḥ ||

yad api ṛṣyaśṛṅgeṇa,

	pāraṇe na hi labhyeta dvādaśī kalayāpi cet |

	tadānīṃ daśamīviddhā upoṣyaikādaśī tithiḥ ||

iti, yad api viṣṇurahasye,

	daśamīśeṣasaṃyuktā upoṣyaikādaśī tathā |

	yadā na syāt trayodaśyāṃ muhūrtaṃ dvādaśī tithiḥ ||

iti, etat sarvam ekādaśīdinakṣayaviṣayam | ata eva nāradaḥ |

	daśamīśeṣasaṃyuktā nopoṣyaikādaśī tithiḥ |

	ekādaśyāṃ rātriśeṣe dvādaśī cen na dṛśyate || iti |

yadaikādaśīdivase kṣayo na bhavati tadā daśamīviddhā nopoṣyety arthaḥ | anenaikādaśīdinakṣaye daśamīviddhopoṣyety etad arthād uktaṃ bhavati | uktaṃ ca tenaiva |

	yadi daivāt tu saṃsiddhyed ekādaśyāṃ tithitrayam |

	tatra kratuśataṃ puṇyaṃ dvādaśyāṃ pāraṇaṃ bhavet ||

kūrmapurāṇe |

	dvispṛgekādaśī yatra tatra saṃnihito hariḥ |

	tām evopavaset kāmam akāmo viṣṇutatparaḥ ||

daśamīṃ dvādaśīṃ ca yā spṛśati sā dvispṛk | purāṇe 'pi |

	dinakṣayamṛte devi nopoṣyā daśamīyutā |

	saivopoṣyā sadā puṇyā parataś cet trayodaśī || iti |

yadaikādaśīdinakṣayaḥ trayodaśyāṃ ca na dvādaśī tadaiva daśamīviddhopoṣyā nānyathey arthaḥ | anena yasmin dinakṣaye trayodaśyām api dvādaśī tasmin naivopavased ity arthād uktaṃ bhavati | ata eva vyāsaḥ |

	ekādaśī yadā luptā parato dvādaśī bhavet |

	upoṣyā dvādaśī tatra yadīcchet paramāṃ gatim ||

luptā kṣayaṃ gatā | parataḥ trayodaśyām ity arthaḥ | yat tu gobhilenoktam,

	ekādaśyāṃ yadā brahman dinakṣayatithir bhavet |

	tadā hy ekādaśīṃ tyaktvā dvādaśyām upavāsayet ||

	tatra kratuśataṃ puṇyaṃ trayodaśyāṃ tu pāraṇam || 

iti, yad api pitāmahena,

	ekādaśyāṃ yadā vatsa dinakṣayatithir bhavet |

	atropoṣyā dvādaśī syāt trayodaśyāṃ tu pāraṇam ||

iti, tat putravadgṛhiviṣayam, tasyaiva dinakṣayopavāsaniṣedhāt | tathā ca matsyapurāṇam |

	dinakṣaye 'rkasaṃkrāntyāṃ grahaṇe candrasūryayoḥ |

	upavāsaṃ na kurvīta putrapautrasamanvitaḥ ||

vyāso 'pi |

	ekādaśīṣu naṣṭāsu ravisaṃkramaṇeṣu ca |

	pāraṇaṃ copavāsaṃ ca na kuryāt putravān gṛhī || iti |

pitāmaho 'pi |

	ekādaśīdinakṣaya upavāsaṃ karoti yaḥ |

	tasya putrā vinaśyanti maghāyāṃ piṇḍado yathā || iti |

evaṃ ca yāni viddhopavāsaniṣedhaparāṇi tāni sarvāṇy ekādaśīdinakṣayavyatiriktaviṣayāṇīti mantavyam | uktaṃ ca purāṇe |

	dinakṣayamṛte devi nopoṣyā daśamīyutā | iti |

anenaivābhiprāyeṇa kūrmapurāṇe 'pi |

	kalārdhenāpi viddhā syād daśamyaikādaśī yadā |

	tadā hy ekādaśīṃ tyaktvā dvādaśīṃ samupoṣayet ||

	dvādaśyām upavāso 'tra trayodaśyāṃ tu pāraṇam ||

vyāso 'pi |

	daśamīmiśritā pūrvā dvādaśī yadi lupyate |

	ekādaśyāṃ mahāprājña upavāsaḥ kathaṃ bhavet ||

	śuddhaiva dvādaśī rājann upoṣyā mokṣakāṅkṣibhiḥ |

	pāraṇaṃ tu trayodaśyāṃ pūjayitvā janārdanam ||

skandapurāṇe 'pi |

	śuddhaṃ haridinaṃ na syāt dvādaśīṃ grāhayet tataḥ |

	dvādaśyām upavāso 'tra trayodaśyāṃ tu pāraṇam ||

	evaṃ kurvan naro bhaktyā viṣṇusāyujyam āpnuyāt |

	anyathā kurute yas tu sa yāti narakaṃ dhruvam || iti |

evaṃ vedhasaṃdehe 'pi draṣṭavyam | ata eva kūrmapurāṇam |

	bahuvākyavirodhena saṃdeho jāyate yadā |

	dvādaśī tu tadā grāhyā trayodaśyāṃ tu pāraṇam || iti |

evaṃ ca yatra daśamīviddhaikādaśī dvādaśyāṃ nāsti dvādaśī ca trayodaśyām, tatra dvādaśyām upoṣya troyodaśyāṃ pāraṇaṃ kāryam ity uktaṃ bhavati | asminn eva viṣaye yadā dvādaśyām py ekādaśī tadā dvitīyaikādaśyām evopavāsaḥ | tathā ca nāradaḥ |

	dvādaśyaikādaśī yatra saṃgatā tridaśādhipa |

	tām upoṣya tataḥ kuryāt trayodaśyāṃ tu pāraṇam || iti |

bodhāyano 'pi |

	kalāpy ekādaśī yatra parato dvādaśī na cet |

	tatra kratuśataṃ puṇyaṃ trayodaśyāṃ tu pāraṇam ||

purāṇe 'pi |

	dvādaśīmiśritā grāhyā sarvatraikādaśī tithiḥ |

	dvādaśī ca trayodaśyāṃ vidyate yadi vā na vā || iti |

asmin viṣaye yadā trayodaśyām api dvādaśī tadā dvitīyaikādaśyām evopavāsaḥ | tathā ca nāradīyapurāṇaṃ |

	dvādaśy ekādaśī yatra dvādaśī parato 'pi vā |

	dvādaśīpāraṇaṃ kuryāt kratukoṭiphalaṃ bhavet ||

purāṇe 'pi |

	ekādaśīkalāyuktā yena dvādaśy upoṣitā |

	kiṃ tasya bahubhir yajñair aśvamedhādibhir nṛpa ||

	ekādaśī dvādaśī ca tatra saṃnihito hariḥ |

	upoṣya rajanīm ekāṃ brahmahatyāṃ vyapohati || iti |

asminn eva viṣaye dvādaśyām ekādaśī nāsti tadā dvādaśyām evopavāsaḥ | tathā ca nāradīyapurāṇam |

	upoṣyā dvādaśī śūddhā dvādhyām eva pārayet |

	nirgatā cet trayodaśyāṃ kalā vā dvikalāpi vā || iti |

dvādaśīdinakṣaye kūrmapurāṇe |

	ekādaśī dvādaśī ca rātriśeṣe trayodaśī |

	tribhir miśrā tithiḥ karyā sarvapāpaharā smṛtā ||

	upavāsaḥ kṛtas tasyāṃ mahāpātakanāśanam |

	ekādaśī dvādaśī ca rātriśeṣe trayodaśī ||

	tatra kratuśataṃ puṇyaṃ trayodaśyāṃ tu pāraṇam ||

skandapurāṇe 'pi |

	dvādaśīsaṃgatā yatra bhavaty ekādaśī tithiḥ |

	dinakṣaye 'pi sā puṇyā nirasyā na kathaṃcana || iti |

yat tu vṛddhaśātātapenoktam,

	daśamyaikādaśī viddhā dvādaśī ca kṣayaṃ gatā |

	kṣīṇā sā dvadaśī jñeyā naktaṃ tatra vidhīyat ||

yad api viṣṇudharmottare,

	ekādaśī yadā viddhā dvādaśī ca kṣayaṃ gatā |

	kṣīṇā sā dvādaśī jñeyā naktaṃ tatra vidhīyate 

iti, tat putravadgṛhiviṣayam, tasyaiva dinakṣayopavāsaniṣedhāt | tathā ca matsyapurāṇam |

	ekādaśī dvādaśī ca viśeṣeṇa trayodaśī |

	upavāsaṃ na kurvīta putrapautrasamanvitaḥ ||

nanv anenopavāso niṣidhyate na naktavidhānam | maivam, niṣiddasyopavāsasya vāyupurāṇe naktavidhānāt |

	upavāsaniṣedhe tu bhakṣyaṃ kiṃcit prakalpayet |

	na duṣyaty upavāsena upavāsaphalaṃ labhet || iti |

bhakṣyaprakalpanam api tatraivānantaram uktam |

	naktaṃ haviṣyānnam anodanaṃ vā yavās tilāḥ kṣīram athāmbuvājyam |

	yat pañcagavyaṃ yadi vāpi vāyuḥ praśastam atrottaram uttaraṃ ca || iti |

evaṃ yad uktaṃ vyāsena,

	ekādaśī dvādaśī ca rātriśeṣe trayodaśī |

	dvādaśa dvādaśīr hanti trayodaśyāṃ tu pāraṇam || 

iti, tat putravadgṛhiviṣayam ity anusaṃdheyam | <span style="text-decoration:underline;">nanu</span> ca yāni trayodaśīpāraṇaparāṇi teṣv eva "tatra kratuśataṃ puṇyam" ityādiphalaśravaṇāt, tāni kāmyopavāsābhiprāyāṇi, viddhopavāsavidhiparāṇi tu nityopavāsaviṣayāṇīti vyavasthā kiṃ na syāt | <span style="text-decoration:underline;">maivam</span>,

	yadi daivāt tu saṃsiddhyed ekādaśyāṃ tithitrayam |

	tatra kratuśataṃ puṇyaṃ dvādaśīpāreṇe kṛte ||

	dvādaśy ekādaśī yatra dvādaśī parato 'pi ca |

	dvādaśīpāraṇaṃ kuryāt kratukoṭiphalaṃ bhavet || 

iti dvādaśīpāraṇe 'pi phalaśravaṇāviśeṣāt | kiṃ ca,

	sarvatraikādaśī kāryā dvādaśīmiśritā naraiḥ |

	prātar bhavatu vā mā vā yato nityaṃ hi pāraṇam ||

	pāraṇaṃ tu trayodaśyāṃ niṣkāmānāṃ vimuktidam |

ityādiṣu trayodaśīpāraṇasyāpi nityatvaśravaṇāc ca | ato neyaṃ phalaśrutiḥ, api ty arthavāda it mantavyam | <span style="text-decoration:underline;">kecit</span> tu,

	śuddhaiva dvādaśī rājann upoṣyā mokṣakāṅkṣibhiḥ |

	pāraṇaṃ tu trayodaśyāṃ pūjayitvā janārdanam ||

iti vacanād yatīnām eva mokakāṅkṣitvāt tadviṣayāṇy eva śuddhadvādaśyupavāsavidhiparāṇi | viddhopavāsavidhiparāṇi tu gṛhasthaviṣayāṇy eveti vyavasthāpayanti | <span style="text-decoration:underline;">tan mandaṃ</span>, svargādiphalasya bhaṅgitvena sarveṣām api mokṣakāṅkṣitvāviśeṣāt | kiṃ ca,

	upoṣyā sarvadā śuddhā dvādaśī tu dvijottamaiḥ |

	kṣatrair vaiśyaiś tathā śuddhaiḥ kim anyac chrtotum icchasi ||

iti śuddhadvādaśyupavāse yativyatiriktānām apy adhikāradarśanāt | tathā,

	ekādaśī diśā viddhā parato na nivartate |

	gṛhibhir yatibhiś caiva saivopoṣyā sadā tithiḥ ||

iti matsyapurāṇe yatīnām api viddhopavāsavidhānāc ca | yad <span style="text-decoration:underline;">anyair</span> uktam,

	saṃpūrṇaikādaśī yatra prabhāte punar eva sā |

	uttarāṃ tu yatiḥ kuryāt pūrvām upavased gṛhī ||

ity atra yatīnāṃ trayodaśyāṃ pāraṇadarśanāt tadviṣayāṇy eva trayodaśīpāraṇaparāṇi, viddhopavāsavidhiparāṇi tu gṛhasthaviṣyāṇy eveti, <span style="text-decoration:underline;">tad api</span> pūrvoktavacanadvayenaivāpāstam ity upekṣaṇīyam | <span style="text-decoration:underline;">apare</span> tu viddhopavāsavidhiparāṇy aruṇōdayavedhaviṣayāṇi, dvādaśyupavāsavidhiparāṇi tūdayād ūrdhvaviṣayāṇīti manyante, <span style="text-decoration:underline;">tad api</span> trayodaśīpāraṇavidhiviruddham ity upekṣaṇīyam | <span style="text-decoration:underline;">nanu</span> ca kathaṃ trayodaśyāṃ pāraṇaṃ, yāvatā kūrmapurāṇe,

	ekādaśyām upoṣyaiva dvādaśyāṃ pāraṇaṃ smṛtam |

	trayodaśyāṃ na tat kuryād dvādaśadvādaśīkṣayāt || 

iti trayodaśīpāraṇaniṣedhāt | śrīviṣṇurahaste 'pi |

	pāraṇaṃ tu na kartavyam upoṣyaikādaśīm iha |

	trayodaśyāṃ narair nityaṃ dharmavṛddhim abhīpsubhiḥ || iti |

smṛtyantare 'pi |

	daśamyanugatā hanti dvādaśadvādaśīphalam |

	dharmāpatyadhanāyūṃṣi trayodaśyāṃ tu pāraṇam || iti |

<span style="text-decoration:underline;">ucyate</span>: satyam evam, tathāpi yatra trayodaśyāṃ dvādaśīsaṃbhavaḥ tatra tām atikramya trayodaśyāṃ pāraṇaṃ na kāryam ity evaṃparam, na punaḥ śuddhatrayodaśyām | ata eva kūrmapurāṇam |

	yadā bhavati cālpā tu dvādaśī pāraṇe dine |

	uṣaḥkāle dvayaṃ kuryāt prātarmādhāhnikaṃ tathā ||

nāradīyapurāṇe 'pi |

	alpāyām atha viprendra dvādaśyām aruṇodaye |

	snānārcanakriyāḥ kuryād dānahomādisaṃyutāḥ ||

	trayodaśyāṃ tu śuddhāyāṃ pāraṇam pṛthivīphalam |

	śatayajñādhikaṃ vāpi naraḥ prāpnoty asaṃśayaḥ ||

	etasmāt kāraṇād viprāḥ pratyūṣe snānam ācaret |

	pitṛtarpaṇasaṃyuktam alpāṃ dṛṣṭvaiva dvādaśīm ||

	mahāhānikarī hy eṣā dvādaśī laṅghitā nṛṇām |

	karoti dharmaharaṇam asnāteva sarasvatī  ||

na ca,

	yāṃ tithiṃ samanuprāpya udayaṃ yāti bhāskaraḥ |

	sā tithiḥ sakalā jñeyā snānadānajapādiṣu ||

iti devalavacanād dvādaśyatikrame 'pi na doṣa iti śaṅkanīyam | yata āha nāradīyapurāṇe vasiṣṭhaḥ |

	pāraṇe maraṇe nṝṇāṃ tithis tātkālikī smṛtā | iti |

yasmin kāle pāraṇaṃ maraṇaṃ vā tatra tātkāliky eva tithiḥ na punaḥ sā tithiḥ sakalā jñeyety etad bhavatīty arthaḥ | yatra punas trayodaśyāṃ kalāmātraiva dvādaśī tatra purāṇoktam |

	trayodaśyāṃ yadā rājan dvādaśyās tu kalā bhavet |

	sā tithiḥ sakalā ceti vasiṣṭhaḥ prāha dharmavit || iti |

evaṃ ca yāni trayodaśīpāraṇaniṣedhaparāṇi tāni trayodaśyāṃ dvādaśīsaṃbhavaviṣayāṇīti siddham | yāni punaḥ,

	kalā kāṣṭhā muhūrtaṃ vā yadi ced apare 'hanit |

	dvādaśa dvādaśīr hanti trayodaśyāṃ tu pāraṇam ||

iti, trayodaśyāṃ dvādaśīsaṃbhavam anūdya pāraṇaniṣedhaparāṇi, tāni,

	viddhāpy ekādaśī grāhyā parato dvādaśī na cet |

	dvādaśa dvādaśīr hanti tradaśyāṃ tu pāraṇam ||

ityādibhiḥ samānārthānīty anavadyam | evaṃ ca yat kaiścid uktaṃ trayodaśyāṃ dvādaśīsaṃbhave 'pi trayodaśīpāraṇaṃ na doṣāyeti, tad apāstam ||

**iti smṛticandrikāyām ekādaśīdvaidhanirṇayaḥ **

**aparāhṇanirṇayaḥ**

evaṃ prasaktan anuprasaktaṃ ca parisamāpyādhunā prakṛtā aprāhṇanirṇayaḥ kriyate | tatra śātātapaḥ |

	darśaśrāddhaṃ tu yat proktaṃ pārvaṇaṃ tat prakīrtitam |

	aparāhṇe pitṝṇāṃ ca tatra dānaṃ praśasyate ||

aparāhṇo 'pi pañcadhāvibhaktasyādhnaś caturtho bhāga ity āha vyāsaḥ |

	muhūrtatritayaṃ prātaḥ tāvān eva ca saṅgavaḥ |

	madhyāhnas trimuhūrtaḥ syād aparāhṇo 'pi tādṛśaḥ ||

	sāyāhnas trimuhūrtas tu sarvakarmabahiṣkṛtaḥ || iti |

vājasaneyaśrutir api: "ādityo vai sarvā ṛtavaḥ sa yadaivodety atha vasanto yadā saṅgavo 'tha grīṣmo yadā madhyandino 'tha śarad yadāparāhṇas tadā varṣā yadāstam ety atha hemantaḥ" iti | śrutyantare tu tredhā vibhaktasyāhnas tṛtīyabhāge 'parāhṇaśabdaḥ prayuktaḥ: "pūrvāhṇo vai devānāṃ madhyaṃdinaṃ manuṣyāṇām aprāhṇaḥ pitṝṇām" iti | manus tu dvedhā vibhaktasyāhno dvitīyabhāge 'parāhṇaśabdam āha |

	yathā caivāparaḥ pakṣaḥ pūrvapakṣād viśiṣyate |

	tathā śrāddhasya pūrvāhṇād aparāhṇo viśiṣyate ||

skandapurāṇe 'pi |

	āvartanāt tu pūrvāhṇo hy aparāhṇas tataḥ paraḥ | iti |

āvartanāvadhiḥ pūrvāhṇaḥ ity arthaḥ | evam anekadhāparāhṇaśabdaprayoge 'pi manūkta evāparāhṇaśabdārthaḥ svīkriyate |

	śuklapakṣasya pūrvāhṇe śrāddhaṃ kuryād dvijottamaḥ |

	kṛṣṇapakṣāparāhṇe tu rauhiṇaṃ tu na laṅghayet ||

iti mārkaṇḍeyena dvedhā vibhaktasyāhno dvitīyabhāge śrāddhāvadhānāt, tathā "rauhiṇaṃ tu na laṅghayet" iti caturthabhāgād arvāg eva samāptividhānāc ca | rauhiṇo navamo muhūrtaḥ | kiṃ ca,

	bhūtaviddhā tv amāvāsyā pratipanmiśritāpi vā |

	pitrye karmaṇi vidvadbhiḥ grāhyā kutapakālikī ||

iti hārītaḥ śrāddhāṅgatvena kutapakālaṃ vidhatte, tad api na syāt | <span style="text-decoration:underline;">nanu</span> nānena kutapakālasya śrāddhāṅgatvam avagamyate | <span style="text-decoration:underline;">maivam</span>, kutapakālikīgrahaṇavidheḥ dṛṣṭārthatvāyāṅgatvasyaivocitatvāt | uktaṃ ca purāṇe |

	kuṃ yatra gopatir gobhiḥ kārtsnyena tapati kṣaṇe |

	sa kālaḥ kutapo nāma śrāddhaṃ tatra pardīyate || iti |

kuḥ pṛthvī | gopatiḥ sūryaḥ | atra yat <span style="text-decoration:underline;">kaiścid</span> uktam "ekoddiṣṭaṃ tu madhyāhne" iti vacanāt kutapakālavidhānam ekoddiṣṭaviṣayam eveti, tad anena darśaśrādde 'pi kutapakālavidhānenāpāstam | na caivaṃ sati kutapāparāhṇavidhyor vikalpaḥ syād iti śaṅkanīyam, kutapottarārdhasyāparāhṇantarbhāvaḥ | kutapo hi nāma pañcadaśamuhūtātmakasyāhno 'ṣṭamo muhūrtaḥ | tathā ca matsyapurāṇam |

	ahno muhūtā vikhyātā daśa pañca ca sarvadā |

	tatrāṣṭamo muhūrto yaḥ sa kālaḥ kutapaḥ smṛtaḥ || iti |

vāyupurāṇe 'pi |

	muhūrtā saptamād ūrdhvaṃ muhūrān navamādayaḥ |

	sa kālaḥ kutapo nāma pitṝṇāṃ dattam akṣayam || iti |

evaṃ ca yad aparāhṇe vihitaṃ tad aparāhṇāntargatakutape kāryaṃ vidhīyata ity avirodhaḥ | etad api prārambhābhiprāyam | tad āha matsyaḥ |

	madhyāhne sarvā yasmān mandībhavati bhāskaraḥ |

	tasmād anantaphaladaḥ tatrārambho viśiṣyate ||

gautamo 'pi |

	prārabhya kutape śrāddhaṃ kuryād ārauhiṇaṃ budhaḥ |

	vidhijño vidhim āsthāya rauhiṇaṃ tu na laṅghayet || iti |

etac ca kutapādiśrāddhavidhānam anagnikaviṣayam, sāgneḥ kṛtapiṇḍapitṛyajñasyaiva manunā śrāddhavidhānāt,

	pitṛyajñaṃ tu nirvartya vipraś candrakṣaye 'gnimān |

	piṇḍānvāhāryakaṃ śrāddhaṃ kuryān mānānumāsikam ||

iti piṇḍapitṛyajñasyāpy aparāhṇakālatvena śrāddhasya kutapāditvāsaṃbhavād iti bhāvaḥ | na ca,

	pitṛyajñaṃ tu nirvartya tarpaṇākhyaṃ tu yo 'gnimān |

	piṇḍānvāhāryakaṃ śrāddhaṃ kuryād indukṣaye sadā ||

iti matsyapurāṇavacanāt pitṛyajñaśabdaḥ tarpaṇākhyapitṛyajñapara iti sāgner api kutapādy eva śrāddham iti śaṅkanīyam,

	pakṣāntaṃ karma nirvartya vaiśvadevaṃ ca sāgnikaḥ |

	piṇḍayajñaṃ tataḥ kuryāt tato 'nvāhāryakaṃ budhaḥ ||

iti laugākṣinā sāgneḥ piṇḍapitṛyajñānantaram eva śrāddhavidhānāt | atas tarpaṇaśabdo 'pi kathaṃcit piṇḍapitṛyajñapara ity avagantavyam | evaṃ ca yatra śrāddhadine candradarśanena piṇḍapitṛyajñaprāptiḥ tatrāgnimān kṛtvaiva piṇḍapitṛyajñaṃ śrāddhaṃ kuryāt | anyathā tu sāgner api kutapādy eva śrāddham ity anusaṃdheyam | <span style="text-decoration:underline;">nanu</span> kutapādirauhināntatvāc chrāddhakālasya tasya ca karmadvayāparyāptatvāt katham agnimac chrāddasyāpi piṇḍapitṛyajñānantaryam | <span style="text-decoration:underline;">maivam</span>, matsyapurāṇe rauhinād upary api kālavidhānāt,

	ūrdhvaṃ muhūrtaṃ kutapād yan muhūrtacatuṣṭayam |

	muhūrtapañcakaṃ hy etat svadhābhavam iṣyate ||

iti kutapādimuhūrtapañcakaṃ śrāddhasyāṅgam ity arthaḥ | yat tu yamenoktam,

	caturthe prahare prāpte yaḥ śrāddhaṃ kurute naraḥ |

	āsuraṃ tad bhavec chrāddhaṃ dātā ca narakaṃ vrajet ||

iti, tat caturthaprahare prāpte sati yo 'ntime muhūrtatraye śrāddhaṃ karoti tasya doṣa ity evaṃparam, na punaḥ praharaniṣedhaparaṃ pūrvoktamatsyapurāṇavacanavirodhāt | uktaṃ ca tatraiva |

	sāyāhnas triuhūrthaḥ syāc chrāddhaṃ tatra na kārayet |

	rākṣasī nāma sā velā garhitā sarvakarmasu || iti |

yad api kātyāyanoktam,

	piṇḍānvāhāryakaṃ śrāddhaṃ kṣīṇe rājani śasyate |

	vāsarasya tṛtīye 'ṃśe nāstisaṃdhyāsamīpataḥ || 

iti, tad api kūrmapurāṇavacanavirodhāt "vāsarasya tṛtīye 'ṃśe nātisaṃdhyāsamīpataḥ" iti dināntime muhūrtatraye na kāryam ity evaṃparam, na punar viśeṣeṇa tṛtīyāṃśae vidhiparam iti | yad api vyāghrapādavacanam,

	vidhijñaḥ śraddhayopetaḥ samyakpātraniyojakaḥ |

	rātrer anyatra kurvāṇaḥ śreyaḥ prāpnoty asaṃśayam ||

iti, tad apy uktayuktyaiva nāharmātravidhiparam iti sarvam anavadyam | rātriniṣedhasya kvacid apavādam āha viṣṇuḥ |

	saṃdhyārātryor na kartavyaṃ śrāddhaṃ khalu vicakṣaṇaiḥ |

	tayor api ca kartavyaṃ yadi syād rāhudarśanam || iti |

atra śātātapaḥ |

	kālātītaṃ tu yat kuryāc chrāddhaṃ homaṃ japaṃ tathā |

	vyarthībhavati tat sarvam amṛte tu viṣaṃ yathā ||

**iti smṛticandrikāyām aparāhṇanirṇayaḥ**

**athānyāny api śrāddhakālaviṣyāṇi kānicid vacanāni likhyante**

tatra viṣṇudharmottare mārkaṇḍeyaḥ |

	uttarād ayanād rājan śreṣṭhaṃ syād dakṣiṇāyanam |

	yāmyāyanāc caturmāsaṃ tatra supte tu keśave ||

	proṣṭhapadyaparaḥ pakṣaḥ tatrāpi ca viśeṣataḥ |

	pañcamyūrdhvaṃ tu tatrāpi daśamyūrdhvaṃ tato 'pi ca ||

	maghāyuktāpi tatrāpi śastā rājan trayodaśī || iti |

śrāddhakāleṣūdagayanā dakṣiṇāyanaṃ śreṣṭhaṃ yāmyāyanād dakṣiṇāyanād ity arthaḥ | tatra dakṣiṇāyane keśave supte sati māsacatuṣṭayaṃ śreṣṭham, yāmyāyane 'py āṣāḍhīṃ paurṇamāsīm ārabhya māsacatuṣṭayaṃ śreṣṭham iti yāvat | tatrāpi proṣṭhapadamāsasyāparapakṣo viśeṣataḥ śreṣṭhaḥ | tatrāpi pañcamyā ūrdhvaṃ darśāntāni dināni śreṣṭhāni | tatrāpi daśamyā ūrdhvaṃ pañcadināni śreṣṭhāni | teṣv api makhānakṣatrayuktā trayodaśī atipraśastety arthaḥ | ādityapurāṇe 'pi |

	āṣāḍhīm avadhiṃ kṛtvā yaḥ syāt pakṣas tu pañcamaḥ |

	śrāddhaṃ tatra tu kurvīta kanyāṃ gacchatu vā na vā ||

pañcame pakṣe sūryaḥ kanyārāśiṃ gacchatu vā na vety arthaḥ | atra na veti pakṣaḥ kanyāgatatvābhāve 'pi tatra śrāddhaṃ kurvīteti vidhātuṃ noktam, kiṃ tu pañcamaḥ pakṣaḥ kanyāgatasūryarahito 'pi śreṣṭhaḥ kiṃ punas tatsahita iti darśayitum iti mantavyam | ata eva śāṭyāyaniḥ |

	nabhasyasyāpare pakṣe tithiṣoḍaśakas tu yaḥ |

	kanyāgatānvitaś cet syāt sa kālaḥ śrāddhakarmaṇi || iti |

tithiṣoḍaśaka iti kadācit pakṣavṛddheḥ ṣoḍaśadinātmako 'pi nabhasyasyāparaḥ pakṣaḥ śrāddhakarmaṇi kālo na tu tatra pañcadaśadinātmaka eveti darśayitum uktam | yad vā amāvāsyāyā anantarabhūtā yā pratipattithiḥ tasyā api saṃgrahaṇārthaṃ tithiṣoḍaśaka ity uktam, pratipado 'pi kṣīṇacandratvenāparapakṣatulyatvāt | na caivaṃ vācyam, nabhasyasyāpare pakṣe kanyāgate sūrye sati taddināt prabhṛti tithiṣoḍaśakaṃ śrāddhakālaḥ syād ity anena pratipādyata iti | yata āha vṛddhamanuḥ |

	madhye vā yadi vāpy ante yatra kanyā ravir vrajet |

	sa pakṣaḥ sakalaḥ pūjyaḥ śrāddhaṃ tatra vidhīyate || iti |

yatra yasmin pañcame pakṣe yatra kutracit kanyāgate savitari sati sakalaḥ sa pakṣaḥ śrāddhe praśastatarakālaḥ | tena tatra pratidinam ekasmin vā dine śaktyanusāreṇa śrāddhaṃ kartavyam ity avagantavyam | tathā ca ādityapurāṇam |

	pakṣāntare 'pi kanyāsthe ravau śrāddhaṃ praśasyate |

	kanyāgate pañcame tu viśeṣeṇaiva kārayet ||

pakṣāntare 'pi pañcamapakṣāt pakṣāntare 'pīty arthaḥ | pañcamapakṣasya praśastataratvam "viśeṣeṇaiva kārayet" ity anenoktam | anenaivābhiprāyeṇa jātūkarṇyaḥ |

	ākāṅkṣanti sma pitaraḥ pañcamaṃ pakṣaṃ āśritāḥ |

	tasmāt tatraiva dātavyaṃ dattam anyatra niṣphalam ||

praśastakāle dattam atyantādhikaphalasādhakam ity arthaḥ | kiṃ punaḥ praśastatarakāle dattasya phalam ity apekṣite kārṣājiniḥ |

	putrān āyus tathārogyam aiśvayram atulaṃ tathā |

	prāpnoti pañcame datvā śrāddhaṃ kāmāṃś ca puṣkalān ||

purāṇe 'pi |

	kanyāgate savitari yāny ahāni tu ṣoḍaśa |

	kratubhis tāni tulyāni pitṝṇāṃ dattam akṣayam || iti |

tad etac chāṭyāyanivacanena samānārthatayā vyākhyeyam | praśastatarakālātikrame doṣo 'pi kārṣṇājininā darśitaḥ |

	pretās taṃ caiva hiṃsanti pañcamaṃ yo vyatikramet |

	tasmān nātikramed vidvān pañcame paitṛkaṃ vidhim ||

yadā tu pañcame pakṣe kathaṃcid etac chrāddhaṃ na kṛtaṃ tadā tv āha sumantuḥ |

	kanyārāśau mahārāja yāvat tiṣṭhed vibhāvasuḥ |

	tasmāt kālād bhaved deyaṃ vṛścike yāvad āgataḥ ||

	yeyaṃ dīpānvitā rājan khyātā pañcadaśī bhuvi |

	tasyāṃ dadyān na ced dattaṃ pitṝṇāṃ vai mahālaye || iti |

mahālaye mahālayākhye pañcame pakṣe pitṝṇāṃ pitṛbhyo na dattaṃ cet tadā kanyārāśau yāvad vibhāvastus (?) tiṣṭhet tāvad anyasmin pakṣe 'pi dadyāt | tasmāt kālāt kanyāgatasūryānvitakālāt paścāt tulārāśigatasūryānvite 'pi śrāddhaṃ deyaṃ bhavet | tatrāpi kāle yadi kathaṃcin na dattaṃ tadā dīpāvalyākhyāyāṃ pañcadaśyāṃ dadyād ity arthaḥ | purāṇe 'pi |

	kanyāgate savitari pitaro yānti vai sutān |

	śūnyā pretapurī sarvā yāvad vṛścikadarśanam ||

	tato vṛścikasaṃprāptau nirāśāḥ pitaro gatāḥ |

	punas tv abhavanaṃyānti śāpaṃ datvā sudāruṇam ||

	sūrye kanyāgate kuryāc chrāddhaṃ yo na gṛhāśramī |

	dhanaṃ putrāḥ kutas tasya pitṛniḥśvāsapīḍanāt ||

ādityapurāṇe 'pi |

	prāvṛṣy ṛtau yamaḥ pretān pitṝṃś cātha yamālayāt |

	visarjayitvā mānuṣye kṛtvā śūnyaṃ svakaṃ puram ||

	kṣudhārtāḥ kīrtayantaś ca duṣkṛtaṃ ca svayaṃkṛtam |

	kāṅkṣantaḥ putrapautrebhyaḥ pāyasaṃ madhusaṃyutam ||

	tasmāt tāṃs tatra vidhinā tarpayet pāyasena tu |

	madhvājatilamiśreṇa tathā śītena cambhasā ||

	grāsamātraṃ paragṛhād annaṃ yaḥ prāpnuyān naraḥ |

	bhikṣāmātreṇa yaḥ prāṇān saṃdhārayati vā svayam ||

	yo vā saṃvardhayed dehaṃ pratyahṃ svātmavikrayāt |

	śrāddhaṃ tenāpi kartavyaṃ tais tair dravyaiḥ susaṃcitaiḥ || iti |

yamālayāt pretān pitṝṃś ca visarjayitvā svakaṃ puraṃ śūnyaṃ kṛtvā manuṣyaloke prāvṛṣi bhādrapadamāsakṛṣṇapakṣaprabhṛti yāvad vṛścikadarśanaṃ vāsayati tāvad ity adhyāhṛtena saṃbandhaḥ | kṣudhārtāḥ pretāḥ pitaras tiṣṭhantīty adhyāhṛtena saṃbandhaḥ | vidhinā tarpayet putra iti śeṣaḥ | caturviṃśatimate 'pi |

	ācāryaguruśiṣyebhyaḥ sakhijñātibhya eva ca |

	tatpatnībhyaś ca sarvābhyas tathaiva ca jalāñjalīn ||

	piṇḍadānaṃ ca tebhyas tu dadyād bhādrapade naraḥ |

	tīrtheṣu caiva sarveṣu māghamāse tathaiva ca ||

	ekasmin brāhmaṇe sarvān ācāryādīn prapūjayet |

	daś dvādaśa piṇḍāṃś ca dadyād akaraṇaṃ na tu ||

	niyāmako vidhir nūnaṃ pakṣe vai pañcame smṛtaḥ |

	tasmin dattaṃ havir nūnaṃ pitṝṇām akṣayaṃ bhavet || iti |

ekasmin brāhmana ity asamarthaviṣayam | samarthas tu svasāmarthyānusāreṇa pratyekam ekaikasmin brāhmaṇe ācāryādīn sarvān ekasmin dine prapūjayet | ekaikam ācaryādikam ekaikasmin vā dine prapūjayet | tatra tadā prathamaḥ svīkriyate tadā ekapākena samānatantram āśritya prapūjayet | tathā ca bhṛguṇā,

	ekakāle gatāsūnāṃ bahūnām atha vā dvayoḥ |

	tantreṇa śrapaṇaṃ kṛtvā kuryāc chrāddhaṃ pṛthak pṛtha ||

	pūrvakasya mṛtasyādau dvitīyasya tataḥ punaḥ |

	tṛtīyasya tataḥ kuryāt ................ ||

ity uktvoktam "saṃnipāteṣv ayaṃ kramaḥ" iti | saṃnipāteṣu samasamaye nānāśrāddheṣu kartavyatayāpatiteṣu ayaṃ kramaḥ tantreṇa śrapaṇaṃ kṛtvā jyeṣṭhānukrameṇa śrāddhānuṣṭhāne kramo 'nusaṃdheya ity arthaḥ | atra yad uktaṃ smṛtyarthasāre,

	ekaḥ pāko vaiśvadevaṃ tantraṃ piṇḍaṃ barhiś caikam |

iti, tatra "vaiśvadevaṃ tantram" iti cintyam, "ācāryaguruśiṣyasakhijñātyādīnām ekoddiṣṭavidhānenaiva śrāddhaṃ kāryam" iti smṛtivacanair uktatvāt, tatra vaiśvadevāsaṃbhavāt "navamiśrapurāṇānīti trividhāny ekoddiṣṭāni" ity uktatvena sarvaikoddiṣṭeṣu daivaṃ nāstīti smṛtyarthasāra evoktatvāc ca | smṛtivacanāni tv adūre darśayiṣyāmaḥ | yamo 'py asmarthaṃ praty āha |

	haṃse varṣāsu kanyāsthe śākenāpi gṛhe vasan |

	pañcamyor antare dadyād ubhayor api pakṣayoḥ ||

varṣāsu prāvṛṣi haṃse sūrye kanyārāśisthe pañcamapakṣasya pañcamīprabhṛtyanantarapakṣasya pañcamīparyantaseṣv anyatame divase yathāsaṃbhavaṃ gṛhī pitṛbhyo dadyād ity arthaḥ | pañcamyor antare caturdaśīvvyatirkta iti śeṣaḥ | tad āha marīciḥ |

	viṣaśastraśvāpadāhitiryagbrāhmaṇaghātinām |

	caturdaśyāṃ kriyā kāryā anyeṣāṃ tu vigarhitā ||

viṣādibrāhmaṇāntaiḥ kṛtaḥ ghātaḥ eṣāṃ te piṣaśastraśvāpadāhitiryagbrāhmaṇaghātinaḥ | kriyā śrāddhakriyā ekoddiṣṭavidhāneneti śeṣaḥ | tathā ca sumantuḥ (?) |

	samatvam āgatasyāpi pituḥ śastrahatasya tu |

	ekoddiṣṭaṃ sutaiḥ kāryaṃ caturdaśyāṃ mahālaye ||

samatvam ekatvam āgatasyāpi kṛtasapiṇḍīkaraṇasyāpīty arthaḥ | śastrahatasya pituḥ mahālaye caturdaśyām ekoddiṣṭaśrāddhe kṛte 'pi dināntare pārvaṇaśrāddhaṃ kāryam, ekoddiṣṭaśrāddhena pitāmahāditṛptyasiddheḥ | <span style="text-decoration:underline;">nanv</span> evaṃ mṛtāhe 'py ekoddiṣṭaśrāddhe kṛte pārvaṇaśrāddham api pitāmahāditṛptisiddhyarthaṃ kartavyaṃ syāt | <span style="text-decoration:underline;">maivam</span>, pitṛmṛtāhe pitāmahādes tarpaṇīyatvāsmaraṇena tattṛptyarthaṃ śrāddhasyānanuṣṭheyatvāt | mahālayaprakaraṇe,

	kāṅkṣanti putrapautrebhyaḥ pāyasaṃ madhusaṃyutam |

	tasmāt tāṃs tatra vidhinā tarpeyet pāyasena tu ||

	madhvājyatilamiśreṇa ............. ||

iti pitāmahāder api tarpaṇīyatvasmaraṇāt tattṛptaye dināntare pārvaṇaśrāddhaṃ kāryam eva | yasya tu pitāmaho 'pi śastrādinā hataḥ tasya mahālaye pitāmahaśrāddham api caturdaśyām ekoddiṣṭarūpaṃ karyam | tathā ca smṛtyantaram "ekasmin dvayor vaikoddiṣṭavidhiḥ" iti | ekasmin pitari śastrādinā hate dvayor vā pitṛpitāmahayoḥ caturdaśyām ekoddiṣṭavidhinā pratyekaṃ śrāddhaṃ kāryam ity arthaḥ | dvayor ekoddiṣṭavidhānena pratyekaṃ śrāddhe kṛte prapitāmatṛptisiddhyarthaṃ dināntare pāraṇaśrāddhaṃ kāryam, "ekasmin dvayor vā" ity abhidhānāt | triṣu pitṛpitāmahaprapitāmaheṣu śastrādinihateṣu naikoddiṣavidhir iti gamyate | teṣu triṣu śastrādihateṣu caturdaśyāṃ pārvaṇavidhir eva | yuktaṃ caitat, sapiṇḍīkṛtānāṃ śastrādihatānāṃ trayāṇām api caturdaśīrūpavihitakālasaṃbhave 'pi vihitakālasaṃbhavanibandhanaikoddiṣṭavidher anavatārāt | anenaivābhiprāyeṇ aparārkeṇāpy uktam: "tatra caikasya śastrahatatve ekoddiṣṭavidhānaṃ na tu trayāṇāṃ tathātve tatra tu pārvaṇam eva" iti | trayāṇāṃ tathātve śastrahatatve naikoddiṣṭavidhānam, kiṃ tu pārvaṇam eveti tasyārthaḥ | devasvāminā tu "triṣv api śastrahateṣu pṛthag ekoddiṣṭatrayam eva kāryam, āhatya vacanābhāvān na pārvaṇam" ity uktam | yad atra yuktaṃ tad grāhyam | yat punaḥ śākaṭāyanenoktam,

	jalāgnibhyāṃ vipannānāṃ saṃnyāse vā gṛhe pathi |

	śrāddhaṃ kurvīta teṣāṃ vai varjayitvā caturdaśīm ||

iti, tat prāyaścittārthaṃ vihitajalāgnyādikṛtamaraṇayuktaviṣayam | ye hi pāpamṛtyavaḥ teṣām eva jalāgnyādivipannānāṃ caturdaśī grāhyā,

	vṛkṣārohaṇalohādyair vidyujjvālāviṣādibhiḥ |

	nakhidaṃṣṭrivipannānāṃ teṣāṃ śastā caturdaśī ||

iti pracetaso vacanena vidyujjvālādisamabhivyāhāreṇa pāpamṛtyūnāṃ (?) caturdaśī śastety avagamāt | eteṣām api mṛtāhādau yac chrāddhaṃ tat pārvaṇavidhānenaiva kāryam,

	caturdaśyāṃ tu yac chrāddhaṃ sapiṇḍīkaraṇāt param |

	ekoddiṣṭavidhānena tat kāryaṃ śastraghātinaḥ ||

iti gārgyasmaraṇāt | śastraghātine yadāparapakṣikaśrāddhaṃ caturdaśyāṃ kriyate, tatraivaikoddiṣṭavidhānena nānyadety arthaḥ | na ca śastrādihatānāṃ kathaṃcic caturdaśyatikrame vihitakālātikrame śrāddasyākaraṇam eveti vācyam, praśastatarakālālābhe 'pi mahālayaśrāddhasyānuṣṭhānam āvaśyakam iti prāgdarśitatvāt | tataś ca śastrahastānām api praśastatarapañcamapakṣacaturdaśyatikrame pārvaṇavidhānenaiva dināntare 'pi kāryam,

	saṃkrāntāv uparāge ca varṣotasavamahālaye |

	nirvaped atra piṇḍāṃs trīn .............. ||

iti prajāpatismaraṇāt | saṃkrāntyādāv api aputrasyaikoddiṣṭam eva | yathāha gargaḥ |

	aputrā ye mṛtāḥ kecit striyo vā puruṣās tathā |

	teṣām api ca deyaṃ syād ekoddiṣṭaṃ na pārvaṇam || iti |

striyo bhaginyādayaḥ | puruṣāḥ bhrātrādayaḥ | tathā ca sumantuḥ |

	sapiṇḍīkaraṇād ūrdhvaṃ yatra yatra pradīyate |

	bhrātre bhaginyai putrāya svāmine mātulāya ca ||

	mitrāya gurave śrāddham ekoddiṣṭaṃ na pārvaṇam || iti |

yatra yatra saṃkrāntyuparāgavarṣotsavamahālayagayādau bhrātrādibhyaḥ pradīyate tadaikoddiṣṭavidhānena kartavyam ity arthaḥ | kātyāyano 'pi |

	saṃbandhivāndhavādīnām ekoddiṣṭaṃ tu sarvadā || iti |

yat tu jātūkarṇyena sapiṇḍīkaraṇaṃ prakṛtyoktam,

	ata ūrdhvaṃ na kartavyam ekoddiṣṭaṃ kadācana |

	sapiṇḍīkaraṇāntaṃ ca tat proktam iti mudgalaḥ ||

	pretatvaṃ caiva nistīrṇaḥ prāptaḥ pitṛgaṇaṃ tu saḥ |

	cyavate pitṛlokāt tu pṛthakpiṇḍena yogitaḥ ||

	sapiṇḍīkaraṇād ūrdhvaṃ pṛthaktvaṃ nopapadyate |

	pṛthaktve tu kṛte paścāt punaḥ kāryā sapiṇḍatā || 

iti, yac ca kārṣṇājininā,

	ata ūrdhvaṃ na kartavyam ekoddiṣṭaṃ kadācana |

	sapiṇḍīkaraṇāntaṃ ca pretasyaitad amaṅgalam ||

yac ca yamena,

	yaḥ sapiṇḍīkṛtaṃ pretaṃ pṛthakpiṇḍena yojayet |

	vidhighnas tena bhavati pitṛhā copajāyate ||

	ekam uddiśya yad dānaṃ pretakarma tad ucyate |

	pitṛbhyo dīyate śrāddham āhus tatra dvijottamāḥ || 

iti, yac ca purāṇe,

	pradānaṃ yatra yatraiṣāṃ sapiṇḍīkaraṇāt param |

	tatra pārvaṇavac chrāddham ekoddiṣṭaṃ tyajed budhaḥ ||

iti, tad etat sarvaṃ prātipadyenaikoddiṣṭavidhyabhāve draṣṭavyam | <span style="text-decoration:underline;">nanu</span>,

	madhāyuktā tu tatrāpi śastā rājan rayodaśī |

iti pūrvoktamārkaṇḍeyavacanena maghānakṣatrayuktatrayodaśyāṃ yat prāśastyam uktaṃ tad ayuktam iva pratibhāti,

	kṛṣṇapakṣe trayodaśyāṃ yac chrāddhaṃ kurute naraḥ |

	pañcatvaṃ tasya jānīyāj jyeṣṭhaputrasya niścitam ||

	madhāsu kurvataḥ śrāddhaṃ jyeṣṭhaputro vinaśyati |

ityādivacanaiḥ kṛṣṇapakṣatrayodaśyāṃ maghānakṣatre ca śrāddhānuṣṭhāne doṣasmaraṇāt | <span style="text-decoration:underline;">satyam</span>, kiṃ tu prāguktaprāśastyaṃ mātāmahavargasahitapitṛvargaśrāddhaviṣayam, "kṛṣṇapakṣatrayodaśyām" ityādidoṣābhidhāyakavacanaṃ tu kevalapitṛvargaśrāddhaviṣayam iti viṣayabhedān madhānakṣatrayuktatrayodaśyāḥ prāśastyaṃ yuktam eva | ata eva smṛtyantaram |

	icchet trayodaśīśrāddhaṃ putravān yaḥ sutāyuṣoḥ |

	ekasyaiva tu no dadyāt pārvaṇaṃ tu samācaret || iti |

yaḥ putravān sutāyuṣor abhivṛddhim icchet sa ekasya vargasya trayodaśīśrāddhaṃ no dadyāt | vargadvayasya pārvaṇaṃ samācared ity arthaḥ | ayam evārthaḥ kārṣṇājininā spaṣṭīkṛtaḥ |

	śrāddhaṃ naivaikavargasya trayodaśyām upakramet |

	na tṛptās tatra ye yasya prajā hiṃsanti tasya te || iti |

tena vargadvayasya śrāddhaṃ kāryam ity abhiprāyaḥ | tasya phalam āha śaṅkhaḥ |

	proṣṭhapadyām atītāyāṃ maghāyuktāṃ trayodaśīm |	

	prāpya śrāddhaṃ tu kartavyaṃ madhunā pāyasena ca ||

	prajām iṣṭāṃ yaśaḥ svargam ārogyaṃ ca dhanaṃ tathā |

	nṝṇāṃ śrāddhe sadā prītāḥ prayacchanti pitāmahāḥ ||

mārkaṇdeyapurāṇe 'pi |

	prajām iṣṭāṃ (?) paśūn medhyāṃt svātantryaṃ buddhim uttamām |

	dīrgham āyus tathaiśvaryaṃ kurvāṇas tu trayodaśīm || iti |

maghātrayodaśīśrāddhaṃ kurvāṇaḥ prajādikaṃ prāpnotīty arthaḥ | mahābhāratam api |

	jñānināṃ tu bhavec chreṣṭhaḥ kurvan śrāddhaṃ trayodaśīm |

	nāvaśyaṃ tu yuvāno 'sya pramīyante narā gṛhe ||

atra maghātrayodaśīśrāddhakartuḥ gṛhe yuvāno narā avaśyaṃ niścitaṃ na pramīyanta ity arthaḥ | asmin śrāddhe piṇḍapradānaṃ putravadbhiḥ putrarahitaiś ca na kāryam, maghātrayodaśyāḥ yugāditvāt | tathā ca pulastyaḥ |

	ayanadvitaye śrāddhaṃ viṣuvaddvitaye yathā |

	yugādiṣu ca sarveṣu piṇḍanirvāpaṇād ṛte ||

kartavyam iti śeṣaḥ | putravadgṛhiṇā tu piṇḍanirvāpaṇaṃ sutarāṃ na kartavyaṃ maghānakṣatrānvitatvāt,

	saṃkrāntyām upavāsena pāraṇena ca bhārata |

	maghāyāṃ piṇḍadānena jyeṣṭhaputro vinaśyate ||

iti purāṇe doṣaśravanāt | tasamāt piṇḍamātravarjaṃ vargadvayasya śrāddhaṃ maghātrayodaśyāṃ putravadgṛhiṇā putrarahitena vā kartavyam | na ca vācyam,

	śrāddaṃ naivaikavargasya trayodaśyām upakramet |

	na tṛptās tatra ye yasya prajā hiṃsanti tasya te ||

iti vacanāt, mātāmahavargasya pṛthaguddeśena śrāddhavan mātṛvargasyāpi maghātrayodaśyāṃ pṛthaguddeśena śrāddham āvaśyakam iti, pṛthaguddeśābhāve 'pi mātṛvargasya tṛptisaṃbhavāt | tathā ca smṛtiḥ |

	na mātṛṣu pṛthak śrāddhaṃ munibhir yatra kīrtitam |

	pituḥ piṇḍodake sādhvī bhuṅkte yānapacāriṇī || iti |

bṛhaspatir api |

	svena bhartrā samaṃ śrāddhaṃ mātā bhuṅkte sadaivatam |

	pitāmahī sadā svena svenaiva prapitāmahī || iti |

sadaivataṃ śrāddhaṃ pārvaṇaśrāddham ity arthaḥ | etat patyā saha strīṇāṃ sapiṇḍīkaraṇaviṣayam | śvaśureṇa saha sapiṇḍīkaraṇaviṣaye tu tena saha pārvaṇaśrāddhaṃ bhuṅkte | tathā ca śātātapaḥ |

	ekamūrtitvam āyāti sapiṇḍīkaraṇe kṛte |

	patnī patipitṝṇāṃ tu tasmād aṃśeṣu bhāginī || iti |

patyuḥ pitrā saha sapiṇḍīkaraṇe patyuḥ pitraṃśabhāginīti vivekaḥ | smṛtyantare 'pi |

	sapiṇḍīkaraṇād ūrdhvaṃ yat pitṛbhyaḥ pradīyate |

	sarvatrāṃśaharā mātā iti dharmeṣu niścayaḥ ||

sarvatreti vacanān mahālayākhye bhādrapadāparapakṣe gayākhye ca deśaviśeṣe kriyamāṇe pārvaṇe 'tyantaprītijanake 'pi mātur aṃśahāritvam astīti mahālayagayādāv api putreṇa mātuḥ pṛthaguddeśena śrāddhaṃ na kāryam iti gamyate | ata eva caturviṃśatimate,

	ṣayāhaṃ varjayitvaikaṃ strīṇāṃ nāsti pṛthakkriyā |

ity uktam | yat punas tatraivoktam,

	kecid icchanti nārīṇāṃ pṛthakchrāddhaṃ maharṣayaḥ |

iti, tat yatra nārīṇāṃ pitāmahyādibhiḥ saha sapiṇḍīkaraṇaṃ kṛtaṃ tadviṣayam, tatra pitṛpiṇḍeṣv aṃśabhāgitvābhāvāt | evaṃ ca sāṃvatsarikaśrāddhād anyatra pārvaṇaśrāddhe 'pi pitrādyuddeśena kriyamāṇe patyādibhiḥ saha sapiṇḍīkṛtānāṃ pṛthaguddeśena śrāddhaṃ na kartavyam | pitāmahyādibhiḥ sārdhaṃ sapiṇḍīkṛtānāṃ pṛthaguddeśena śrāddhaṃ kartavyam iti sthitam | kathaṃ tarhi vṛddhiśrāddhe 'nvaṣṭakye ca patyādibhiḥ saha sapiṇḍīkṛtānām api mātrādīnāṃ pṛthakchrāddhānuṣṭhānam, aṃśahāriṇīnāṃ pṛthakchrāddhābhāvāt | ucyate,

	anvaṣṭakāsu vṛddhau ca pratisaṃvatsare tathā |

	atra mātuḥ pṛthakśrāddham anyatra patinā saha ||

iti smṛtyantaravacanabalāt,

	anvaṣṭake tathā mātṛśrāddhe caiv mṛte 'hani |

	ekoddiṣṭaṃ tathā muktvā triṣu nānyat pṛthag bhavet ||

iti śaṅkhavacanabalāc ca anvaṣṭakādau pṛthag anuṣṭhānam | mātṛśrāddhaṃ nāndīśrāddham | evaṃ ca yatra śrāddhaṃ strīṇāṃ patyādibhāgahāritvaṃ na saṃbhavati, saṃbhavaty api vacanāt pṛthakchrāddhavidhānaṃ tadviṣayam,

	kecid icchanti nārīṇāṃ pṛthakchrāddhaṃ maharṣayaḥ |

iti caturviṃśativacanam iti mantavyam | <span style="text-decoration:underline;">apare</span> tv evaṃ manyante:

	ekamṛtitvam āyāti sapiṇḍīkaraṇe kṛte |

	patnī patipitṝṇāṃ tu tasmād aṃśeṣu bhāginī ||

iti vacanena sapiṇḍīkaraṇānantarakālaṃ patyādidevatye śrāddhe mātṝṇāṃ sahabhāvena devatātvaṃ bhavatīty etanmātraṃ vidhīyate | na tu yena saha sapiṇḍīkaraṇaṃ kṛtaṃ taddevatye śrāddhe sahabhāvena daivatātvam iti, asmin vacane tathāvidhaviśeṣānavagamāt | ataś ca pitāmahyādibhiḥ saha sapiṇḍīkṛtāyā api mātur na pṛthakchrāddham | etac ca mātur apṛthakchrāddham anityam,

	kecid icchanti nārīṇāṃ pṛthakchrāddhaṃ maharṣayaḥ |

iti caturviṃśatimate pṛthakchrāddhapakṣasyāpy abhidhānāt | evaṃ cānvaṣṭakāditraye mātṝṇāṃ śrāddhaṃ pṛthag eva, gayāmahālayādideśakālavaiśiṣṭyāt tṛptyādhikyāpādakaśrāddhe tu pṛthak saha vā svabhartṛbhir iti vikalpo na sarvatrāmāvāsyādiṣv apīti | yad atra yuktaṃ tad grāhyam |

	kanyāgate savitari mahālayākhye pañcamāparapakṣe śrāddhaṃ kartavyam ity uktam | yadā tu kanyāgatatvābhāvaḥ tadā śrāddhaṃ na kāryam | yad āha jyotiḥparāśaraḥ |

	arke nabhasyakanyāsthe śrāddhapakṣaḥ prakīrtitaḥ |

	sinīvālīm atikramya yadā kanyāṃ vrajed raviḥ ||

	tadā kālasya vṛddhatvād atītaiva pitṛkriyā ||

kālasya vṛddhatvāt vṛddhiyuktatvāt atītaiva pañcamapakṣam atikrāntaiva  pitṛkriyā, tatra mahālayaśrāddhaniṣedhāt | tathā ca bhṛguḥ |

	ekarāśisthite sūrye yadā darśadvayaṃ bhavet |

	havyakavyakriyāhantā tadā jñeyo 'dhimāsakaḥ ||

	vṛddhiśrāddhaṃ tadā somam agnyādheyaṃ mahālayam |

	rājābhiṣekaṃ kāmyaṃ ca na kuryād bhānulaṅghitaḥ || iti |

mahālayaṃ mahālayaśrāddham | jyotiḥpitāmaho 'pi |

	ṣaṣṭyā tu divasair māsaḥ kathito vādarāyaṇaiḥ |

	pūrvārdhaṃ tu parityajya kartavyā uttare kriyā ||

ṣaṣṭidinātmakamāsasya pūrvārdhaṃ parityajya uttarārdhe śrāddhakriyā yathākālam anuṣṭheyety arthaḥ | jyotiḥparāśaro 'pi |

	yātudhānapriyo māsaḥ kanyārke jāyate yadā |

	pitryaṃ daivaṃ tathā karma uttare māsi yujyate ||

yadā kanyāgate 'rke yātudhānapriyo māso jāyate asaṃkrāntiko bhādrapado māso jāyate ity arthaḥ | "naiṛtayātudhānānām asaṃkrāntiko 'dhimāsaḥ" iti brahmasiddhānte | naiṛtadigvartirākṣasasaṃbandhitayā asaṃkrāntikamāsasyābhidhānād evaṃ vyākhyātam | uttare māsi yujyate ity asyāyam arthaḥ |

	ṣaṣṭyā tu divasair māsaḥ kathito bādarāyaṇaiḥ |

iti matānusāreṇa bhādrapadamāsasya dvaiguṇye sati triṃśaddinasya pakṣasyānīyatvād uttaro māsa uttaraṃ triṃśaddinaṃ ṣaṣṭidinātmakabhādrapadamāsasyāparapakṣo bhavati | kanyāsaṃkrāntiyuktaś ceti mahālaye kartavyaṃ pitryādikarma tatraiva yujyata iti, tatrāpi śuklapakṣāt kṛṣṇapakṣaḥ praśastatara iti śāstrāntarato 'vagantavyam | yat tu tenaivoktam,

	māsaḥ kanyāgate bhānau asaṃkrānto yadā bhavet |

	pitryaṃ deyaṃ tathā karma tulāsthe kartur akṣayam ||

iti, tat pūrvoktakāle kathaṃcic chrāddhasyākaraṇe draṣṭavyam, pūrvoktakālāpekṣayā jaghanyakālatvāt |

**iti smṛticandrikāyāṃ śrāddhakālaviṣayāṇi**

**athānyāny apy adhimāsaviṣayāṇi kānicid vacanāni likhyante**

tatra paiṭhīnasiḥ |

	śrautasmārtāḥ kriyāḥ sarvā dvādaśe māsi kīrtitāḥ |

	trayodaśe tu sarvās tā niṣphalā iti saṃjñitāḥ ||

	tasmāt trayodaśe māsi kuryāt tā na kathaṃcana || iti |

tāḥ śrautasmārtakriyā ity arthaḥ | trayodaśe māsi adhimāsīty arthaḥ | ata eva gabhastiḥ |

	na kuryād adhike māsi tasmin karma kadācana |

iti adhikamāsasya kālamalatvena karmānarhatvād ity abhiprāyaḥ | tathā ca gṛhyapariśiṣṭe |

	malaṃ vadanti kālasya māsaṃ kālavido 'dhikam | iti |

adhikaṃ māsaṃ kālasya malaṃ vadantīty anvayaḥ | evaṃvidho māsaḥ kadā bhavatīty apekṣite brahmasiddhānta uktam |

	caitrād arvāṅ nādhimāsaḥ paratas tv adhiko bhavet | iti |

caitrād arvāk kanyāsaṃkrāntim ārabhyety arthaḥ | ata eva jyotiḥsiddhānta uktam |

	ghaṭakanyāgate sūrye vṛścike vātha dhanvani |

	makare vātha kumbhe vā nādhimāso vidhīyate ||

kanyātulāvṛścikadhanurmakarakumbhagate sūrye adhimāso na saṃpadyate, kiṃ tv avaśiṣṭarāśigate sūrye kadācit kālavṛddhau saṃpadyata iti śeṣaḥ | tathā ca vāsiṣṭhasiddhānta uktam |

	dvātriṃśadbhir gatair māsair dinaiḥ ṣoḍaśabhis tathā |

	ghaṭikānāṃ catuṣkeṇa pataty adhikamāsakaḥ ||

atītādhikamāsād ārabhya dvātriṃśanmāsād upari ṣoḍaśadineṣu ghaṭikācatuṣṭayādhikeṣu gateṣv adhimāso bhavatīty arthaḥ | yat tu kāṭhakagṛhye 'bhihitam,

	yasmin māse na saṃkrāntiḥ saṃkrāntidvayam eva vā |

	malamāsaḥ sa vijñeyo māse triṃśattame bhavet ||

iti, tat triṃśanmāsād arvāṅ na saṃbhavatīty evaṃparam | yat tu brahmasiddhānte 'bhihitam,

	māsadvaye 'bdamadhye tu saṃkrāntir na yadā bhavet |

	prākṛtas tatra pūrvaḥ syād adhimāsas tathottaraḥ ||

iti, atra triṃśanmāsād ūrdhvaṃ yaḥ saṃkrāntirahito māsaḥ so 'dhimāsaḥ | tato 'rvāg yo 'saṃkrānto māsaḥ sa prākṛtaḥ nādhimāsa ity etāvanmātraṃ vivakṣitaṃ na punaḥ paurvāparyam iti mantavyam | yadā tv ekasmin saṃvatsare asaṃkrāntamāsadvayaṃ saṃkrāntidvayayuto māsaḥ tatrāpi triṃśanmāsād ūrdhvaṃ yo 'saṃkrānto māsaḥ so 'dhimāsaḥ | śeṣau tu saṃsarpāṃhaspatisaṃjñakāv iti boddhavyam | tathā ca bāhaspatye jyotirgranthe 'bhihitam |

	yasmin māse na saṃkrāntiḥ saṃkrāntidvayam eva vā |

	saṃsarpṃhaspatī māsāv adhimāsaś ca ninditāḥ || iti |

yasmin māse caitrād arvāṅ na saṃkrāntiḥ saṃkrāntidvayam eva vā bhavati tau saṃsarpāṃhaspatisaṃjñakau māsau, caitrāt parato yo 'saṃkrānto māsaḥ so 'dhmāsasaṃjñakaḥ | ete ca trayo māsā ninditā ity arthaḥ | eteṣv adhimāso 'tininditaḥ, kālamalarūpatvāt tasya | tathā taraivoktam: "adhimāso 'tiduṣṭatvāt" iti, ata evāsya malimlucasaṃjñā laghuhārītena darśitā |

	indrāgnī yatra hūyete māsādiḥ saṃprakīrtitaḥ |

	agnīṣomau smṛtau madhye samāptau pitṛsomapau ||

	tam atikramya cānyasmin māse gacchet kadācana |

	ādyo malimluco jñeyo dvitīyaḥ prākṛtaḥ smṛtaḥ || iti |

"indrāgnī yatra hūyete" ity anena vacobhaṅgyā kṛṣṇapratipan nirdiṣṭā | "agnīṣomau smṛtau madhye" ity anena śuklapratipan nirdiṣṭā | "samāptau pitṛsomapau" ity anenāmāvāsyā | etena cāndro māsa upalakṣitaḥ | pūrvādhimāsād ārabhya triṃśanmāsāt parato yo bhavati tam atikramyānyasmin māse yadā sūryo rāśyantaraṃ gacchati tadā pūrvo saṅkrānto māso malimluco jñeyaḥ | uttaraḥ sasaṅkrāntimasaḥ prākṛto jñeya ity arthaḥ | parāśaro 'pi |

	raviṇā laṅghito māsaś cāndraś cādyo malimlucaḥ |

	tatra yad vihitaṃ karma uttare masi kārayet ||

smṛtyantare 'pi |

	evaṃ ṣaṣṭidino māsaḥ tadardhaṃ tu malimlucaḥ |

	tyaktvā tad uttare kuryāt pitṛdaivādikāḥ kriyāḥ ||

malimlucam apy ardhaṃ kāsāṃcit pitṛdevakriyāṇām anuṣṭhāne ca tyājyam ity āha bṛhaspatiḥ |

	nityanaimittake kuryāt prayataḥ sa malimluce | iti |

yasya nityasyākaraṇe kālātyayanimittaṃ prāyaścittam āmnāyate, tad yathā: "agnaye pathikṛte puroṣāśam aṣṭākapālaṃ nirvaped yo darśapūrṇamāsayājī sann amāvāsyāṃ vā paurṇamāsīṃ vātipādayet" iti | tathābhūtasya nityasya grahaṇam, na tu nityamātrasya | tena darśapūrṇamāsāgnihotrapañcamahāyajñāder anuṣṭhānaṃ malimluce kartavyam, svakālātikrame prāyaścittāmnānāt | evaṃ ca nityāpi somayāgakriyā malimluce māsi ca kāryā, malimlucamāsātikrame 'pi vasantādikālasya somayāgāṅgabhūtasyānatikrāntatvenātra prāyaścittaprāpter asambhavāt | evaṃ yasya naimittikasya gṛhadāheṣṭyāder nimittānantarakāle kartavyasya māsāntare vihitakālālābhaḥ tathābhūtāvaśyakakriyāviṣaya eva malimluce māsi kuryād iti vidhānam | jāteṣṭyāder naimittikasyāpi śiśusaṃrakṣaṇārthaṃ nimittānantarakālam apahāya kālāntare kartavyasya yathā daśarātrādisūtakakālamadhye 'nuṣṭhānam anyāyyam, tathā malimlucakālamadhye 'pīti tasya na malimluce 'nuṣṭhānam | evaṃ ca nityatvaṃ naimittikatvaṃ cāvivakṣitam | yasyātikrame prāyaścittaprāptiḥ yasya ca māsāntare vihitakālālābhenāvaśyakaṃ malimluce 'nuṣṭhānaṃ tat sarvaṃ malimluce kuryād iti bārhaspatyavacanatātparyārthaḥ pratyetavyaḥ | tathā ca smṛtyantare |

	ananyagati yan nityaṃ kuryān naimittikaṃ tathā | iti |

gṛhyapariśiṣṭe 'pi |

	malaṃ vadanti kālasya māsaṃ kālavido 'dhikam |

	nehetātra tv aśeṣejyām anyatrāvaśyakād vidheḥ || iti |

anenāvaśyako vidhir adhikamāse 'nuṣṭheya ity arthād uktaṃ bhavati | uktaṃ ca sākṣād api tatraiva,

	avaṣaṭkārahomāś ca parva cāgrayaṇaṃ tathā |

	malamāse tu kartavyam .................. || iti |

avaṣaṭkāramomāḥ agnihotraupāsanavaisvadevādayaḥ | parva darśapūrṇamāsau, pārvaṇaḥ sthālīpākaś ca | āgrayaṇam āgrayaṇeṣṭiḥ | yady apy āgrayaṇam "varṣāsu śyāmākair yajeta" iti māsadvayātmakavarṣākhyartau vihitaṃ tat amalimlucamāse 'pi tatkālasaṃbhavād ananyagatikaṃ na bhavati | tathāpi durbhikṣe navaśyāmākavyatiriktadhānyāsaṃbhave jīvanārthaṃ navaśyāmākānnbhojanam akṛtāgrayaṇenākartavyam ity āgrayaṇānuṣṭhānaṃ jīvanārtham āvaśyakam iti yuktam uktam āgrayaṇaṃ tatheti | yadā tu durbhikṣābhāvād anāvaśyakaṃ tadādhimāse navaśyāmākāgrayaṇaṃ na kartavyam | anenaivābhiprāyeṇa paiṭhīnasinā,

	saṃkrāntirahite māsi kuryād āgyaṇaṃ na vā |

iti vikalpa uktaḥ | anyāny api kānicin malimluce kāryāṇīty uktāni yamena |

	garbhe vārdhuṣike bhṛtye śrāddhakarmaṇi māsike |

	sapiṇḍīkaraṇe nitye nādhimāsaṃ vivarjayet ||

	tīrthasnānaṃ japo homo yavavrīhitilādibhiḥ |

	jātakarmāntyakarmāṇi navaśrāddhaṃ tathaiva ca ||

	makhātrayodaśīśrāddhaṃ śrāddhāny api ca ṣoḍaśa |

	candrasūryagrahe snānaṃ śrāddhaṃ dānaṃ japādikam ||

	kāryāṇi malamāse 'pi nityaṃ naimittikaṃ tathā | iti |

garbhe garbhanimittake garbhamātraprayuktyā vihite puṃsavanasīmantādika iti yāvat | vārdhuṣike,

	aśītibhāgo vṛddhiḥ syāt māsi māsi sabandhake |

ityādivacanoktavṛddhigrahaṇe | bhṛtye saṃvatsarādiparyantakālakṛte bhṛtye | māsike śrāddhakarmaṇi, amāvāsyāśrāddhakarmaṇīty arthaḥ | <span style="text-decoration:underline;">anye</span> <span style="text-decoration:underline;">tu</span> manyanta: amāvāsyāśrāddhaṃ trayodaśe 'pi māsi ṛśyaśṛṅgavacanena niṣiddham, tena māsikaśabdo nāmāvāsyāśrāddham āha, kiṃ tu prathamasaṃvatsaravihitamāsikaśrāddham āheti | ṛśyaśṛṅgavacanaṃ caivaṃ paṭhanti |

	saṃvatsarātireko vai māso yaḥ syāt trayodaśaḥ |

	tasmāt trayodaśe śrāddhaṃ na kuryād indusaṃkṣaye || iti |

apare tu:

	tasmāt trayodaśaṃ śrāddhaṃ na kuryān nopatiṣṭhate |

iti paṭhanti | ayam eva pāṭho yuktaḥ | indusaṃkṣaya iti pāṭhe piṇḍapitṛyajñavat tadanantaram avaśyānuṣṭheyasyāmāvāsyāśrāddhasya pratiṣedhānarhasya pratiṣedhaprasaṅgāt,

	jātakarmaṇi yac chrāddhaṃ darśaśrāddhaṃ tathaiva ca |

	pratisaṃvatsaraṃ yac ca pūrvamāse prakīrtitam ||

iti vacanavirodhaprasaṅgāc ca | tasmāt "śrāddhakarmaṇi māsike" ity anena amāvāsyāśrāddham uktam iti vyākhyānam eva yuktam | ṛśyaśṛṅgavacanārtha upariṣṭād bhaviṣyati | nitye nityadāne | homo 'traupāsanahomaḥ, "yavavrīhitilādibhiḥ" iti tatra hotavyadravyānuvādāt | atyantakarmāṇi dahanodakapiṇḍadānāsthisaṃcayanādīni | śeṣaṃ vyaktam | jātakarmagrahaṇaṃ jātaśrāddhāder upalakṣaṇārtham | ata eva smṛtyantaram |

	śrāddhajātakanāmāni ye ca saṃskārasavratāḥ |

	malimluce 'pi kartavyā iṣṭīḥ kāmyāś ca varjayet |

saṃskārāḥ annaprāśananiṣkramaṇādayaḥ | savratā janārdanaśayanād ārabhya yāvad utthānaṃ dhāraṇapāraṇādikaṃ kariṣyāmīty evaṃ saṃkalpasahitāḥ | kāmyā iti grahaṇaṃ kāmyapaśubandhādikarmopalakṣaṇārtham, sarveṣām api kāmyānām anāvaśyakatvena varjanīyatvāt | ata eva hārītaḥ |

	adhimāse na kartavyaṃ śrāddham abhyudayaṃ tathā |

	tathaiva kāmyaṃ yat karma ................ || iti |

yat kāmyaṃ karma iṣṭyādikaṃ tat sarvam adhimāse na kartavyam ity arthaḥ | ābhyudayikaṃ śrāddhaṃ cūḍākaraṇāt prāktanasaṃskāreṣu vihitābhyudayikaśrāddhavyatiriktaṃ draṣṭavyam, jātakarmādau viśeṣeṇābhyudayikaśrāddhavidhānasya pūrvam eva pradarśitatvāt | anyāny api ca varjyāny āha vṛddhamanuḥ |

	agnyādheyaṃ pratiṣṭhāṃ ca yajñadānavratāni ca |

	vedavratavṛṣotsargacūḍākaraṇamekhalāḥ ||

	māṅgalyam abhiṣekaṃ ca malamāse vivarjayet |

	bāle vā yadi vā vṛddhe śukre cāstam upāgate ||

	malamāsa ivaitāni varjayed devadarśanam || iti |

"agnyādheyaṃ pratiṣṭhāṃ ca yajñadānavratāni ca" ity atra anāvasyakatve satīty viśeṣo draṣṭavyaḥ | tena malamāse 'pi prāyaścittabhūtam agnyādheyam agnyanugatyanantaraṃ kartavyaṃ na pratiṣidhyate | evaṃ pratimādināśe punaḥpratiṣṭhā na pratiṣidhyate | evaṃ prāyaścittabhūtasaṃsargeṣṭyādiyajño na pratiṣidhyate | yad yat prāyaścitte deyam iti prāyaścittadānaṃ ca "brāhmaṇaṃ tu vasatyai nāparundhyāt" ityādivrataṃ ca | vṛṣotsargasya caikādaśādikasya pratiṣedhaḥ, ṣoḍaśaśrāddhādivat tasyāpi pretopakārakatvāt | śukrāstamayādāv apy anāvaśyakatve saty eva agnyādheyādi pratiṣidhyate | malamāsa ity evābhidhānāt | "varjayed devadarśanam" iti pratiṣedhaḥ prathamadarśanaviṣaya evety āhuḥ | hārīto 'pi |

	........................... vatsarāt prathamād ṛte |

	sapiṇḍīkaraṇād ūrdhvaṃ yat kiṃcic chrāddakaṃ bhavet ||

	iṣṭaṃ vāpy atha vā pūrtaṃ tan na kuryān malimluce || iti |

sapiṇḍīkaraṇād ūrdhvaṃ yat prathamasaṃvatsare pratimāsaṃ punaḥ kriyamāṇaṃ traipuruṣikaṃ māsikaṃ śrāddhaṃ tan malimluce 'pi māse kāryam iti vaktum "vatsarāt prathamād ṛte"ity uktam | asminn eva viṣaye vasiṣṭho 'pi: "saṃvatasramadhye 'dhimāso bhavet māsikārthaṃ dinam ekaṃ vṛddhiṃ nayet" iti | smṛtyantare 'pi |

	saṃvatsare vivṛddhe 'pi pratimāsaṃ ca māsikam || iti |

sapiṇḍīkaraṇāt prāk kriyamāṇamāsikaviṣaye tu gabhastinoktam |

	ekoddiṣṭaṃ tu yac chrāddhaṃ tan naimittikam ucyate |

	tat kāryaṃ pūrvamāse ca kālādhikye 'pi dharmataḥ || iti |

caśabdād uttaramāse 'pi kāryam iti gamyate | tad etat sapiṇḍīkaraṇāt prāktanamāsikaviṣayam, ekoddiṣṭarūpamāsikaviṣyatvāt | yat tu ṛśyaśṛṅgenoktam,

	saṃvatsarātireko yo māsaś caiva trayodaśaḥ |

	asurāṇāṃ tu māso 'sau tasmād devavigarhitaḥ ||

	tasmāt trayodaśaṃ śrāddhaṃ na kuryān nopatiṣṭhate ||

iti, tat sapiṇḍīkaraṇāt prāktanamāsikeṣu sapiṇḍīkaraṇāt prāk kathaṃcid akṛteṣu vacanabalāt sapiṇḍīkaraṇād ūrdhvam anuṣṭhātavyeṣv ekoddiṣṭeṣu pratimāsaṃ kriyamāṇeṣu trayodaśe māsi prāptamāsikaśrāddhaviṣayam | vigarhite māsi pratiprasavam antareṇa kriyamāṇaṃ yato nopatiṣṭhate atas trayodaśaṃ śrāddhaṃ na kuryād ity arthaḥ | asya vacanasyoktā viṣayavyavasthā devasvāminā darśitā: "yasya tāratamyāc chīghrataram upasthite piṇḍapitṛyajñādau deśakālānurodhato dravyabrāhmaṇābhāvāt ṣoḍaśaśrāddhāny akṛtvā saṃvatsarād arvāk sapiṇḍīkaraṇaṃ kṛtam, tasya kṛte 'pi sapiṇḍīkaraṇe,

	māsikaṃ codakumbhaṃ ca deyaṃ tasyāpi vatsaram |

iti vākyāt yadā trayodaśaṃ śrāddhaṃ prāptamāsikākhyāṃ pretaśrāddhaṃ tad anena ṛśyaśṛṅgavākyena niṣidhyate" iti granthena | evaṃ ca trayodaśamāsaśālini saṃvatsare pramītasya māsikāni śrāddhāni trayodaśa bhavanti | yadā tu dravyabrāhmaṇādyalābhena sapiṇḍīkaraṇād ūrdhvam eva māsikaśrāddhāni kriyante tadā tāni dvādaśa bhavantīti mantavyam | evaṃ ca yat <span style="text-decoration:underline;">kaiścid</span> uktam: saṃvatsaravimokāntam ānumāsikāni kurvan malamāse naiva kuryād uttare kuryād eva | saṃvatsarānte sapiṇḍīkaraṇaṃ saṃvatsaravimokaṃ ca yathākālaṃ māsikāni kurvann api malamāse naiva kuryād uttare kuryād eveti, <span style="text-decoration:underline;">tat</span> "māsikārthaṃ dinam ekaṃ vṛddhiṃ nayet,"

	saṃvatsare vivṛddhe 'pi pratimāsaṃ ca māsikam |

	pūrvamāse ca kartavyaṃ kālādhikye 'pi dharmataḥ ||

iti vacanadvayādarśananibandhanam ity upakṣaṇīyam | māsikaśrāddhābhiprāyeṇa vṛddhavasiṣṭhenāpy uktam |

	śrāddhīyāhani saṃprāpte adhimāso bhaved yadi |

	śrāddhadvayaṃ prakuravīta evaṃ kurvan na muhyati || iti |

śrāddhadvayaṃ prakurvīta adhimāse taduttaramāse ca māsikaśrāddhaṃ prakurvītety arthaḥ | yat tu jyotiḥparāśarenoktam,

	upākarma tathotsargaḥ prasavāhotsavāṣṭakāḥ |

	māsavṛddhau parāḥ kāryāḥ varjayitvā tu paitṛkam ||

iti, parāḥ kāryāḥ uttare māsi kāryā ity arthaḥ | tatra prasavāhotsavaśabdena jāteṣṭir eva gṛhyate | na punar ābhyudayikaṃ śrāddhaṃ jātakarma ca, tayor api grahaṇe,

	śrāddhajātakanāmāni ye ca saṃskārasavratāḥ |

	malimluce 'pi kartavyā iṣṭīḥ kāmyāś ca varjayet ||

iti smṛtivrodhāpatteḥ | paitṛkaśabdena sāṃvatsarikarūpaṃ gṛhyate na tu sāmānyam,

	pratisaṃvatsaraśrāddhe nādhimāsaṃ vivarjayet |

	malamāse 'pi kartavyaṃ śrāddhaṃ yat prativatsaram ||

	pratisaṃvatsaraṃ yac ca pūrvamāse prakīrtitam ||

ityādivacaneṣu tasyaiva spaṣṭam abhidhānāt | sarvāṇy etāni vacanāni malamāsamṛtasya punar malamāsaprāptau draṣṭavyāni,

	māsapakṣatithispṛṣṭe yo yasmin mriyate 'hani |

	pratyabdaṃ tu tathābhūtaṃ kṣayāhaṃ tasya taṃ vidhuḥ ||

iti smaraṇāt | evaṃ ca malamāsamṛtasya malamāsasaṃbhave sati malamāsagatakṣayāha evābdikaśrāddhaṃ kartavyam | na tu śuddhamāsagatakṣayāhe, atathābhūtatvāt | malamāsāsaṃbhave tu guṇalopanyāyāt malamāsāspṛṣṭe 'pi kṣayāhe mṛtāhaśrāddhaṃ kartavyam evety avagantavyam | yat tu satyavratenoktam,

	varṣe varṣe tu yac chrāddhaṃ mātāpitror mṛte 'hani |

	malamāse na kartavyaṃ vyāghrasya vacanaṃ yathā ||

iti, tat adhikamāsād anyatra mṛtasya mṛtāhaśrāddhaviṣayam | śuddhe māsi mṛtasya śuddhamāsaspṛṣṭa eva mṛtāhaḥ tathābhūto na tu malamāsaspṛṣṭaḥ, malamāsagatakṣayāhasyāvihitakālatvāt | ata eva paiṭhīnasiḥ |

	malamāse mṛtānāṃ tu śrāddhaṃ yat prativatsaram |

	malamāse tu kartavyaṃ nānyeṣāṃ tu kathaṃcana || iti |

anyeṣāṃ malamāsād anyatra mṛtānām ity arthaḥ | malamāse 'pi kartavyaṃ tatraiva vihitakālasadbhāvad ity abhiprāyaḥ | bhṛgur api |

	malamāsamṛtānāṃ tu śrāddhaṃ yat prativatsaram |

	malamāse 'pi tat kāryaṃ nānyeṣāṃ tu kathaṃcana ||

yat tu vṛddhavasiṣṭhenoktam,

	śrāddhiyāhani saṃprāpte adhimāso bhaved yati |

	śrāddhadvayaṃ prakurvīta evaṃ kurvan na muhyati || 

iti, na tat sāṃvatsarikaśrāddhaviṣayam, sāṃvatsarikaśrāddhe uttare māsi malamāsaspṛṣṭakṣayāhāsaṃbhavāt | tena māsikaśrāddhaviṣayam etad vacanam | evaṃ ca māsikaśrāddhaṃ malamāse uttaramāse ca kāryam | sāṃvatsarikaṃ tv anyataramāse, tatra malamāsamṛtānām ādyamāse tadanyamāsamṛtānām uttare  māsīty anusaṃdheyam | "nānyeṣāṃ tu kathaṃcana" iti yo 'yaṃ pratiṣedhaḥ sa tu prathamābdikavyatiriktaviṣayaḥ, prathamābdikasya malamāse vacanabalena kartavyatvāt | tathā ca hārītaḥ |

	asaṃkrānte tu kartavyam ābdikaṃ prathamaṃ dvijaiḥ || iti |

smṛtyantare 'pi |

	ābdikaṃ prathamaṃ yat syāt tat kurvīta malimluce || iti,

	trayodaśe ca saṃprāpte kurvīta punar ābdikam ||

punarābdikaṃ prathamābdikaṃ trayodaśe uttare māsi saṃprāpte kurvītety arthaḥ | laghuhārīto 'pi |

	pratyabdaṃ dvādaśe māsi kāryā piṇḍakriyā dvijaiḥ |

	kvacit trayodaśe 'pi syād ādyaṃ muktvā tu vatsaram ||

piṇḍakriyā mṛtāhaśrāddhakriyā dvādaśe māsi paripūrṇe sati trayodaśe māsīti yāvat | kvacid adhimāsayuktasaṃvatsare trayodaśe māsi paripūrṇe sati caturdaśe māsa iti yāvat | ādyam ābdikaṃ tv adhimāsavaty api saṃvatsare dvādaśe māsi paripūrṇe sati kāryam, trayodaśe māsi kāryam ity arthaḥ | yat tu śātātapenoktam,

	ekasaṃjñau yadā māsau syāyāṃ saṃvatsare kvacit |

	tatrādye pitṛkāryāṇi devakāryāṇi cottare ||

iti, yac ca paiṭhīnasinā,

	dvau māsāv ekanāmānau syātāṃ saṃvatsare yadi |

	pūrve tu pitṛkāryāṇi devakāryāṇi cāpare ||

iti, tat yeṣāṃ pitṛkāryāṇāṃ malimluce vidhiḥ, yeṣāṃ ca devakāryāṇām uttare māsi vidhiḥ, tathāvidhapitṛdevakāryaparam ity avagantavyam | yady apy asaṃkrāntiḥ saṃkrāntidvayayuto vā saṃsarpasaṃjño 'ṃhaspatisaṃjñaś (?) ca māsaḥ kadācic caitrād arvāg bhavati, tathāpi tatra na pūrvoktavidhiniṣedhavacanāni vidhāyakāni niṣedhakāni vā, teṣāṃ vacanānām adhimāsaviṣayatvāt | na ca saṃsarpāṃhaspatisaṃjñakāvadhimāsau,

	caitrād arvāṅ nādhimāsaḥ paratas tv adhiko bhavet |

	dṛṣṭā hi sarvaśāstreṣu tasmin mūrtis trayodaśī ||

iti vacanena caitrāt parata evādhimāsasmaraṇāt | tasmin caitrād uttaratraiva trayodaśī mūrtir adhimāsamūrtiḥ sarvagaṇitaśāstreṣu yato dṛṣṭvety arthaḥ | evaṃ ca saṃsarpāṃhaspatisaṃjñakau na karmānarhakalau kiṃ tu praśastāv eveti mantavyam ||

**iti smṛticandrikāyām adhimāsaviṣayāṇi**

**athānyāny api mṛtāhaviṣayāṇi kānicid vacanāni likhyante**

tatra gargaḥ |

	vivāhādau smṛtaḥ sauro yajñādau sāvanaḥ smṛtaḥ |

	ābdike pitṛkārye 'pi cāndramāsaḥ praśasyate ||

yajñādau māsasaṃvatsarasādhyayajñavrataprāyaścittakriyādiṣv ity arthaḥ | tatra māsasādhyayajñāḥ "darśapūrṇamasābhyāṃ yajeta, māsaṃ vaiśvadevena" ity evamādivākyaiḥ vihitāḥ | māsasādhyavratāni māsopavāsādīni | māsasādhyaprāyaścittakiryās tu,

	goṣṭhe vasan brahmacārī masam ekaṃ payovrataḥ |

	gāyatrījapanirato mucyate sa pratigrahāt ||

ityādivākyavihitāḥ | saṃvatsarasādhyā yajñāḥ gavāmayanādyāḥ satrayāgāḥ | saṃvatsarasādhyavratāni tu "nāśnīyāt" ityādiśrutivihitāni | saṃvatsarasādhyāḥ prāyaścittakriyāḥ dvādaśavārṣikādyā draṣṭavyāḥ | ābdike sāṃvatsarikaśrāddhe | pitṛkārye ṣāṇmāsikaśrāddhādau | apiśabdān māsasaṃvatsarasādhye yajñavyatirikte sarvasmin devakārye cāndro māsaḥ praśasyata ity uktam | uktaṃ ca pitāmahena |

	daive karmaṇi pitrye ca māsaś cāndramasaḥ smṛtaḥ | iti |

kaḥ punar bhedaś cāndrasāvanasaurāṇām ity apekṣite brahmasiddhānta uktam |

	darśād darśaś cāndras triṃśad divasas tu sāvano māsaḥ |

	ravisaṃkrāntikacihnaḥ sauro māso nigadyate tajjñaiḥ ||

asyārthaḥ smṛtyantare spaṣṭīkṛtaḥ |

	cāndraḥ śuklādidarśāntaḥ sāvanas triṃśatā dinaiḥ |

	ekarāśau ravir yāvat kālaṃ māsaḥ sa bhāskaraḥ ||

śuklapratipadādidarśāntaś cāndro māsa ity etad dakṣiṇāpathe draṣṭavyam | uttarāpathe tu kṛṣṇapratipadādipaurṇamāsyantaḥ cāndro māsa iti veditavyaḥ, tatra paurṇamāsyante cāndramāsavyavahārāt | ata eva dvividhacāndramāsasaṃgrahārtham,

	yasmin māse dine yasmin vipattir upajāyate |

	parvānataḥ sa tu vijñeyo maso naimittikaṃ prati ||

iti gārgyeṇa parvānta iti sāmānyenoktam | naimittikaṃ pratisāṃvatsarikaśrāddhaṃ pratīty arthaḥ | dine tu viśeṣaḥ smṛtyantare darśitaḥ |

	māsapakṣatithispṛṣṭe yo yasmin mriyate 'hani |

	pratyabdaṃ tu tathābhūtaṃ kṣayāhaṃ tasya taṃ viduḥ || iti |

tithiśabdena cāndra evāhorātra ucyate | na tu sauraḥ sāvano vāhorātraḥ, "tadādyās tithayo dvayoḥ" ity amarasiṃhena cāndrāhorātreṣv eva tithiśabdānuśāsanāt | tadādyāḥ pratipadādyāḥ tithiśabdābhidheyā ity arthaḥ | kaḥ punaḥ sāvanasauracāndrāhorātrāṇāṃ bheda ity apekṣite brahmasiddhānte uktam |

	sāvanaṃ syād ahorātram udayād odayād raveḥ |

	sauras triṃśas tu rāśyaṃśaḥ tithiḥ saṃyogam aindavam ||

meṣādirāśeḥ triṃśam aṃśaṃ yāvatā kālena ravir bhuṅkte tāvān kālaḥ sauraḥ ahorātraḥ | pratipadāditithiparimitaḥ kālaś cāndraḥ ahorātra ity arthaḥ | sa ca sāvanāhorātravat sūryodayād ārabhya punaḥ śūryodayaparyanto yadā bhavati tadā saṃpūrṇa iti nigadyate,

	pratipatprabhṛtayaḥ sarvā udayād odayād raveḥ |

	saṃpūrṇā iti vikhyātāḥ .................. ||

iti smaraṇāt | yadā tv evaṃbhūto na bhavati tadā khaṇḍatithir iti vyatirekād gamyate | pratyabdaṃ maraṇamāsapakṣatithispṛṣṭakālābhāve 'pi tatsadṛśakāla evābdikaśrāddhakāla iti vaktum,

	pratyabdaṃ tu tathābhūtaṃ kṣayāhaṃ tasya taṃ viduḥ |

ity uktam | tathābhūtaṃ maraṇamāsapakṣatithispṛṣṭakālasadṛśam ity arthaḥ | yadā punar dinadvayaṃ tathābhūtaṃ pūrvadine tu karmakāle tithiyogaḥ, uttaradine tu karmakāle tithiyogābhāvaḥ tadā pūrvam ahaḥ srāddhakāla ity āha sumantuḥ |

	dvyahavyāpinī vet syān mṛtāhasya tu yā tithiḥ |

	pūrvasyāṃ nirvapet piṇḍam ity āṅgirasabhāṣitam ||

pūrvasyāṃ pūrvadinavyāpinyām ity arthaḥ | anena pūrvadine caturthapraharottarārdhavyatiriktāparāhṇe tithiyuktasamaya eva sāṃvatsarikaśrāddhaṃ kāryam ity uktaṃ bhavati | yadā tu pūrvadine caturthapraharottarārdhavyatirikte 'parāhṇe caramamuhūrte tithiyogaḥ tadā uttaradine kutapād ārabhya muhūrtapañcake mṛtatithiyukte 'pi pūrvadine tithiyogasamaye śrāddham upakramya rātreḥ prāg eva samāpanīyam, svakālopakrānte karmaṇi kālāntare 'py avilambena tatsamāpanasya vidhinākṣiptatvāt | evaṃ ca ya vyāghrapādavacanaṃ,

	vidhijñaḥ śraddhayopetaḥ samyak pātraniyojakaḥ |

	rātrer anyatra kurvāṇaḥ śreyaḥ prāpnoty anuttamam ||

iti, tat svakālopakrāntasrāddhaviṣayam ity avagantavyam | tad etat sarvam abhisaṃdhāya aparārkeṇāpy uktam: "sāṃvatsarikādiśrāddhaṃ tithiyukte 'parāhṇakāle yatr kutracit kāryam | sā cet sāyāhnamātravyāpinī syāt tadā sāyāhna eva vyāghrapādavacanabalena śrāddhaṃ kāryam | na punar udayavyāpinyām aparāhṇaparyantāyām" iti | yadā tu pūrvadine karmakālāsaṃsparśiny apy astagāminī tithiḥ uttaradine karmakālasaṃsparśiny anastagāminī tadāpi pūrvam evāhaḥ śrāddhakālaḥ "śrāddhādāv astagāminī" iti smaraṇāt | astagāminī tithiḥ sāṃvatsarikaśrāddhādau grāhyety arthaḥ | na ca pūrvavad atrāpi tithiyuktasamaye śrāddham upakramya rātreḥ prāksamāpanaṃ yuktam, caturthapraharottarārdhasya śrāddhakālatvābhāvāt | tathā coktaṃ matsyapurāṇe |

	ūrdhvaṃ muhūrtāt kutapād yan muhūrtacatuṣṭayam |

	muhūrtapañcakaṃ hy etat svadhābhavanam iṣyate || iti |

kātyāyanenāpy uktam |

	vāsarasya tṛtīye 'ṃśe nātisaṃdhyāsamīpataḥ | iti |

na cātra caturthapraharottarārdhavyatiriktāparāhṇakāle tithiyogāsaṃbhavena tithiyuktāparāhṇakālābhāvād ananuṣṭhānam eva śrāddhasyeti vācyam | yad āha nāradīyapurāṇe vasiṣṭhaḥ |

	pāraṇe maraṇe nṝṇāṃ tithis tātkālikī smṛtā |

	pitrye 'stamayavelāyāṃ spṛṣṭā pūrṇā nigadyate || iti |

astamayavelāyāṃ spṛṣṭā mṛtatithis tattithau kartavye pitrye ābdikādiśrādddhe pūrṇā nigadyata ity arthaḥ | astamayavelāyāṃ spṛṣṭety anenāstamayasamaye kalāmatrasadbhāve 'pi. mṛtatitheḥ pūrṇatvam uktam iti mantavyam | yat tu smṛtyantaram,

	dinānte pañcanāḍyas tu puṇyāḥ proktā manīṣibhiḥ |

	udaye ca tathā pitrye daive caiva ca karmaṇi ||

iti, pitrye karmaṇi kālatvena coditatithisaṃbandhinyo dinānte vartamānāḥ pañca nāḍyaḥ puṇyāḥ tataḥ prāktananāḍīnāṃ tithiyogajanyapuṇyāpādikāḥ na tu tato nyūnāḥ | daive karmaṇi kālatvena coditatithisaṃbandhinya udaye sati vartamānāḥ pañca nāḍyaḥ puṇyāḥ tata uparitananāḍīnāmapi tithiyogajanyapuṇyāpādikāḥ na tato nyūnā iti tasyārthaḥ | tad etat,

	pratiapddhanalābhāya dvitīyā dvipadapradā |

ityādinā,

	śrāddhaṃ kurvann amāvāsyāṃ yatnena puruṣaḥ śuciḥ |

	sarvān kāmān avāpnoti ................ ||

ityantena kāmyaśrāddhakālatayā vihitakṛṣṇapakṣapratipadāditithidvaidhaviṣayam, na tu śrāddhāntarakālatayā vihitatithidvaidhaviṣayam,

	pitryaṃ śrāddhaṃ kṛṣṇapakṣe dine 'stamayayogini |

iti prastutya tatraiva viśeṣaparatvābhidhānād asya vacanasya | tena pūrvoktavasiṣṭhavacanena saha na kaścid virodhaḥ | bhaviṣyatpurāṇe 'pi,

	vratopavāsaniyame ghaṭikaikā yadā bhavet |

	sā tithiḥ sakalā jñeyā pitrye caivāparāhṇikī || iti |

saṃdhyāsamīpasthāparāhṇake ghaṭikaikā yadā bhavet sā tithiḥ pitryarthe sakalā jñeyety arthaḥ | evaṃ caivaṃvidhaviṣaye,

	prārabhya kutape śrāddhaṃ kuryād ārauhiṇaṃ budhaḥ |

iti vacanārtha eva kāryaḥ, tadatikrame kāraṇābhāvāt | ekoddiṣṭarūpamṛtāhaśrāddhe tu navamuhūrthād uparitanamuhūrte mṛtadināsaṃbhave 'pi madhyāhnavyāpitvāt "sā tithiḥ sakalā jñeyā" iti nyāyena na kutape prārabhya śrāddhaṃ rauhiṇe samāpanīyam, "ekoddiṣṭaṃ tu madhyāne" iti smaraṇāt | yadā tu pūrvadine astamayāt pūrvakṣaṇe tithiyogaḥ uttaradine tv astamayād upari trimuhūrtayuktā tadā uttaram āha śrāddhakālaṃ sumantuḥ |

	udite daivataṃ bhānau pitryaṃ cāstamite ravau |

	dvimuhūtrā trirahno yā sā tithir havyakavyayoḥ ||

asyārthaḥ: udite bhānau saty ahaḥsaṃbandhinī daivakarmāṅgabhūtā tithir yā dvimuhūrtā bhavati sā saṃpūrṇatithivat kṛtsnasyāhno havyadānakālatām āpādayati | tena tasminn ahanit daivataṃ karma kuryāt | pitṛkarmāṅgabhūtā tithir astamite ravau sati yā trimuhūrtam anuvartate sā kavyadānakālatāṃ svasaṃbaddhasyāhna āpādayati | tena tatsaṃbaddhe 'hni paitṛkaṃ pitṛsaṃbandhi sāṃvatsarikādi śrāddhaṃ kuryād iti | tenottaradine 'stamayād upari trimuhūrtānuvṛttyabhāve astagāminī pūrvatithir eva grāhyety uktaṃ bhavati | evaṃ ca yad uktaṃ nāradīyapurāṇe,

	darśaṃ ca pūrṇamāsaṃ ca pituḥ sāṃvatsaraṃ dinam |

	pūrvaviddham akurvāṇo narakaṃ pratipadyate ||

iti, tat uttaradine astamayād upari muhūrtatrayānuvṛttyabhāve draṣṭavyam | yadā tu pūrvedyur astagāminī tithir na bhavati uttaredyur apy astamite ravau trimuhūrtavyāpinī na bhavati kiṃ tv astagāminī bhavati tadāpi saiva grāhyā "śrāddhādāv astagāminī" iti smaraṇāt | yadā tu dinadvaye 'py astagāminī tithir na bhavati tata uttaredyur evāstagāmitvarūpaguṇābhāve 'pi guṇalopanyāyena sāṃvatsarikaśrāddhaṃ kartavyam, tithiyuktāparāhnakālasaṃbhavāt | akaraṇe vihitātikrameṇa pratyavāyāpatteś ca ||

**iti smṛticandrikāyāṃ mṛtāhaviṣayāṇi**

**atha māsapakṣatithispṛṣṭamṛtāhāparijñānaviṣayāṇi**

tatra bṛhaspatiḥ |

	na jñāyate mṛtāhaś cet pramīte proṣite sati |

	māsaś cet prativijñātaḥ taddarśaḥ syān mṛte 'hani ||

	yadā māso na vijñāto vijñātaṃ dinam eva tu |

	tadā mārgaśire māsi māghe vā taddinaṃ bhavet ||

	dinamāsau na vijñātau maraṇasya yadā punaḥ |

	prasthānadinamāsau tu grāhyau pūrvoktayā diśā || iti |

dinaśabdena mṛtatithir evādhigantavyā | proṣite pitrādāv apragalbhasvajanasamīpe pramīte sati kālaviśeṣajñānādyabhāvena mṛtāho yadi na vijñāyeta māsamātram eva tu jñātaṃ tadā mṛtāhe yat kāryaṃ tat sarvaṃ mṛtamāsasyāmāvāsyāyāṃ kartavyam iti prathamaślokasyārthaḥ | "taddarśas syān mṛte 'hani" ity atra darśagrahaṇaṃ tanmāsasaṃbandhinyā ekādaśyā api pradarśanārtham | ata eva marīciḥ |

	śrāddhavighne samutpanne avijñāte mṛte 'hani |

	ekādaśyāṃ tu kartavyaṃ kṛṣṇapakṣe viśeṣataḥ ||

"pūrvoktayā diśā" ity asyāyam arthaḥ | yadi prasthānamāsamātraṃ jñātaṃ tadā tanmāsasyāmāvāsyāyāṃ sāṃvatsarikaśrāddhaṃ kāryam | yadi prasthānatithipakṣāv eva jñātau tadā mārgaśīrṣe māghe vā māsi jñātapakṣatithispṛṣṭadine kāryam | yadā tu prasthānadinamāsādy api na jñātaṃ tadā maraṇavārtāśravaṇamāsapakṣatithispṛṣṭadine kāryam | "aparijñāte amāvāsyāyāṃ śravaṇadine vā" iti precetasoktatvāt | yadā tu maraṇavārtāśravaṇasyāpy abhāvaḥ tadā tv āha jātūkarṇyaḥ |

	pitari proṣite yasya na vārtā naiva cāgatiḥ |

	ūrdhvaṃ pañcadaśād varṣāt kṛtvā tat pratirūpakam ||

	kuryāt tasya ca saṃskāraṃ yathoktavidhinā tataḥ |

	tadādīny eva sarvāṇi śeṣakāryāṇi saṃcaret || iti |

sarvāṇīti vacanān mṛtāhakāryam api dahanamāsapakṣatithispṛṣṭadine kartavyam iti gamyate ||

**iti smṛticandrikāyāṃ māsapakṣatithispṛṣṭamṛtāhāparijñānaviṣayāṇi**

**atha kāmyaśrāddhakālāḥ**

tatra viṣṇuḥ |

	saṃkrāntiviṣuve caiva viśeṣeṇāyanadvayam |

	vyatīpāto 'tha janmarkṣaṃ candrasūryagrahas tathā ||

	ity etān śrāddhakālāṃs tu kāmyān āha prajāpatiḥ |

	śrāddham eteṣu yad dattaṃ tad ānantyāya kalpate || iti |

"śrāddhakālān kāmyān āha" ity anena saṃkrāntyādikālalakṣaṇo guṇaḥ kāmyaphalasādhako na punaḥ śrāddhalakṣaṇaṃ karmeti darśayati | śrāddhalakṣaṇakarmaṇas tu kāmyaphalaṃ "pitṝn śrāddhena tarpayet" iti śāstreṇa darśitam | yathā jāteṣṭiḥ pitrā kriyamāṇā putrasya pūtatvādikaṃ phalaṃ niṣpādayatīti "pūta eva tejasvy annāda indriyāvī paśumān bhavati" iti śāstrapramāṇyād āśritam, tathā putrādināpi kriyamāṇaṃ śrāddhaṃ tatpitrādīnāṃ tṛptirūpaṃ phalaṃ sādhayatīti "pitṝṃc chrāddhena tarpayet" iti śāstraprāmāṇyād āśrayaṇīyam | saṃkrāntyādikālalakṣaṇaguṇasādhyaṃ phalam atra śrāddhasādhyapitṛtṛptyāśritātiśayādhikyarūpam iti rātrisatranyāyenāvagantavyam,

	śrāddham eteṣu yad dattaṃ tad ānantyāya kalpate |

iti vākyaśeṣe śrāddhasādhyapitṛtṛpter ānantyaśravaṇāt | ānantyaśabdena vastuna ānantyāsaṃbhavāt tṛptyāśritātiśayādhikyam ucyate | evaṃ caitad uktaṃ bhavati: saṃkrāntyādau pitṛtṛptyatiśayakāle putrādinā śrāddhaṃ kāryam iti | saṃkrāntiśabdo gobalīvardanyāyenātra viṣuvadvayāyanadvayavyatiriktasūryasaṃkrāntiṣu vartate | kāḥ punar viṣuvādayaḥ saṃkrāntaya ity apekṣite jyotirvasiṣṭhaḥ |

	mṛgakarkaṭasaṃkrāntī dve tūdagdakṣiṇāyane |

	viṣuve ca tulāmeṣe tayor madhye tataḥ parāḥ ||

sūryasaṃkrāntaya iti śeṣaḥ | tayor ayanadvayaviṣuvadvayayor madhya ity arthaḥ | tatra dakṣiṇāyanatadūrdhvaviṣuvayor madhye dve sūryasaṃkrāntī viṣuvatadūrdhvottarāyaṇayor madhye dve, uttarāyaṇaviṣuvayor madhye dve, viṣuvatadūrdhvadakṣiṇāyanayor (?) dve, ity evam aṣṭau sūryasaṃkrāntayo veditavyāḥ | tāsu viṣuvāyanebhyaḥ uparibhāvās tu saṃkrāntyantareṇāvyavahitāḥ saṃkrāntayo viṣṇupadasaṃjñikāḥ jñeyāḥ, tābhya uparibhavās tu ṣaḍaśītimukhasaṃjñikā jñeyāḥ | tathā ca sa eva |

	vṛṣavṛścikakumbheṣu siṃhe caiva yadā raviḥ |

	etad viṣṇupadaṃ nāma viṣuvād adhikaṃ phalam ||

	kanyāyāṃ mithune mīne dhanuṣy api raver gatiḥ |

	ṣaḍaśītimukhāḥ proktā ṣaḍaśītiguṇāḥ phalaiḥ || iti |

prathamaśokasyaivaṃ yojanā: vṛṣavṛścikamumbhasiṃheṣu yadā raviḥ saṃkramati tadā tatsaṃkramaṇacatuṣṭayaṃ viṣṇupadasaṃjñakam iti | evaṃ nirūpitaviṣuvāyanaviṣṇupadaṣaḍaśītimukhanāmakāḥ kālāḥ yady api nimeṣād api svalpatarāḥ, tathāpi tatsaṃbaddhapūrvāparakālānugṛhītāḥ santo dīrghakālasādhyakarmānuṣṭhānāya vidhīyanta iti nāyogyatvaparāhatā iti mantavyam | tathā coktaṃ tenaiva |

	saṃkrāntisamayaḥ sūkṣmaḥ durjñeyaḥ piśitekṣaṇaiḥ |

	tadyogāc cāpy adhaś cordhvaṃ triṃśan nāḍyaḥ pavitritāḥ || iti |

evaṃ ca "saṃkrāntau śrāddhaṃ kuryāt" ityādivakyeṣu saṃkrāntiśabdābhidheyasūkṣmakālayogāt pavitritakāle śrāddhādikaṃ kartavyam ity arthād avagamyate | yat tu jyotirbṛhaspatinoktam |

	bhaviṣyaty ayane puṇyāḥ triṃśad eva tu dakṣiṇe |

	atīta uttare nāḍya iti prāhur manīṣiṇaḥ || iti |

tasyāyam arthaḥ: triṃśad eva tu nāḍikāḥ puṇyādhikyāpādikāḥ pavitratarā iti yāvat | evaṃ ca,

	tadyogāc cāpy adhaś cordhvaṃ triṃśan nāḍyaḥ pavitritāḥ |

ity anena saha na kaścid virodhaḥ | "atīta uttare nāḍyaḥ" ity atrānuṣaṅganyāyena triṃśad iti yady api saṃbandhaḥ pratibhāti, tathāpi vacanāntarāvirodhāya viṃśatir ity adhyāhṛtya tena saṃbandhaḥ kāryaḥ | anyathā,

	triṃśatkarkaṭake nāḍyo makare viṃśatiḥ smṛtāḥ |

	vartamāne tulāmeṣe nāḍyas tūbhayato daśa ||

iti vasiṣṭhavacanavirodhāt | karkaṭake anāgate triṃśat makare atīte viṃśatir nāḍyaḥ pavitratamā ity arthaḥ,

	atītānāgate puṇye dve tūdagdakṣiṇāyane |

iti tenaivābhidhānāt | "ubhayato daśa" ity atrāpi pavitratamā iti śeṣo draṣṭavyaḥ | yad apy anantaraṃ tenaivoktam,

	uparāge ca tatkālam atīte cottarāyaṇe |

iti, tatra caśabdād anāgate 'py uttarāyaṇe viṃśatir nāḍyaḥ puṇyā iti sūcayituṃ punar atīte cottarāyaṇe ity uktam, na punar uttarāyaṇe atīta eva viṃśatir nāḍyaḥ puṇyā ti vaktum iti na pūrvoktena virodhaḥ (?) | evaṃ ca dakṣiṇāyane saṃkrāntisamaye 'nāgate triṃśan nāḍyaḥ puṇyādhikyāpādikāḥ, uttarāyaṇe saṃkrāntisamaye triṃśaṇ nāḍyaḥ puṇyādhikyāpādikāḥ, uttarāyaṇe saṃkrāntisamaye ubhayato viṃśatir nāḍyaś ca puṇyādhkyāpādikāḥ, viṣuvadvaye tu saṃkrāntisamaye ubhayato daśa nāḍyaḥ puṇyādhikyāpādikā ity anusaṃdheyam | yat tu smṛtyarthasāre 'bhihitam: "uttarāyaṇe paścāc catvāriṃśad ghaṭikāḥ puṇyāḥ pūrvaṃ ca catvāriṃśad ghaṭikāḥ puṇyā āhuḥ" iti, tasya mūlaṃ cintyam, prasiddhasmṛtisamudāye tasya mūlabhūtavacanādarśanāt | yat tu marīcinoktam,

	nāḍyaḥ ṣoḍaśa pūrveṇa saṃkrānter apareṇa ca |

	rāhor darśanamātreṇa puṇyakālaḥ prakīrtitaḥ ||

iti, tatra saṃkrānter iti yady api saṃkrāntisāmānyasyāvadhitvaṃ pratibhāti, tathāpi viṣuvadvayāyanadvayavyatiriktaviṣayam iti sāmānyaviśeṣanyāyenāvagantavyam | ata eva vasiṣṭhenokam |

	puṇyākhyā viṣṇupadyāṃ ca prāk paścād api ṣoḍaśa |

iti | caśabdāt,

	ṣaḍaśītimukhāyāṃ ca prāk paścād api ṣoḍaśa |

iti gamyate | puṇyākhyāḥ puṇyatarākhyā ity arthaḥ | yat tu gargeṇoktam,

	bhaviṣyaty ayane viṣṇau vartamāne tathā viṣau |

	ṣaḍaśītimukhe caiva atīte cottarāyaṇe ||

iti, viṣau vartamāne madhye ity arthaḥ | tat phalabhūyastvābhiprāyeṇa na tu niyamārtham iti na pūrvoktavirodhaḥ | ataḥ smṛtyantaram |

	madhye viṣuvati dānaṃ viṣṇupade dakṣiṇāyane cādau |

	ṣaḍaśītimukhe 'tīte udagayane cāpi bhūri phalam ||

evaṃ puṇyatvena puṇyatamatvena coktanāḍīṣv api saṃkrāntitadabhidheyasūkṣmasamayasaṃnidhitāratamyānusāreṇa prathamadvitīyatṛtīyādināḍīnāṃ phalātiśayahetutve tāratamyam avaseyam | ata eva vasiṣṭhena,

	yāyāt saṃnihitā nāḍyaḥ tās tāḥ puṇyatamāḥ smṛtaḥ |

ity uktam | yat punas tenaivoktam,

	ahni saṃkramaṇe puṇyam ahaḥ kṛtsnaṃ prakīrtitam |

iti, tad atyantaviprakṛṣṭanāḍīnāṃ puṇyatvaṃ nāstīti vyatirekamātraparam iti mantavyam | 

	tadyogāc cāpy adhaś cordhvaṃ triṃśan nāḍyaḥ pavitritāḥ |

ity asya kvacid viṣaye 'pavādam āha sa eva |

	rātrau saṃkramaṇe puṇyaṃ dinārdhaṃ snānadānayoḥ | iti |

vyavahitam api dinārdham eva puṇyaṃ na tu saṃnihitā rātrigatā nāḍyaḥ puṇyā ity arthaḥ | etac cāyanavyatiriktaviṣayam | yad āha sa eva,

	ardharātrād adhas tasmin madhyāhnasyopari kriyā |

	ūrdhvaṃ saṃkramaṇe cordhvam udayāt praharadvayam ||

	pūrṇe ced ardharātre tu yadā saṃkramaṇaṃ raveḥ |

	prāhur dinadvayaṃ puṇyaṃ muktvā makarakarkaṭau ||

iti, etat tu viṣṇupadaṣaḍaśītimukhavyatiriktaviṣuvamātraviṣayam,

	viṣṇupadyāṃ dhanur mīnanṛyukkanyāsu vai sadā |

	pūrvottaragate rātrau bhānoḥ saṃkramaṇaṃ bhavet ||

	pūrvāhṇe pañca nāḍyaś ca puṇyāḥ proktā manīṣibhiḥ |

	aparāhṇe tu pañcaiva śraute smārte ca karmaṇi ||

iti viṣṇupadaṣaḍaśītimukheṣu tenaivānyathābhidhānāt | nṛyuk mithunarāśiḥ | pūrvottaragate pūrvottarabhāgasthe kāle | ardharātre saṃkramaṇe dinadvaye pañca puṇyā ity ūhyam, pratyāsattiviseṣābhāvalakṣaṇanyāyasāmyāt | ayanadvaye tu divā rātrau vā na saṃnihitanāḍīnāṃ sati saṃbhave parityāgaḥ | <span style="text-decoration:underline;">nanu</span>,

	rātrau snānaṃ na kurvīta dānaṃ caiva viśeṣataḥ |

ityādivacanena rātrau snānadānādiniṣedhād rātrāv ayane 'pi saṃnihitānāṃ nāḍīnāṃ parityāgaḥ kāryaḥ, vaktavyo vā viśeṣaḥ | <span style="text-decoration:underline;">ucyate</span>, 

	rāhudarśanasaṃkrāntivivāhātyayavṛddhiṣu |

	snānadānādikaṃ kuryān niśi kāmyavrateṣu ca ||

itivacanena saṃkrāntyādāv api pratiprasavas tāvad asti | na cāyaṃ pratiprasavaḥ saṃkrāntiṣu yujyate, ayanadvayavyatiriktasaṃkrāntau rātrau gatāyāṃ dina eva saṃkrāntikṛtyābhidhāyakavacanavirodhāpatteḥ | tenāyanadvayaviṣaya evāyaṃ pratiprasava iti kalpanīyam | tasmād ayanadvaye rātrāv api na saṃnihitanāḍīnāṃ parityāgaḥ ||

	prakrtam ucyate | saṃkrāntyādayaḥ kāmyāḥ śrāddhakālāḥ sati saṃbhave kutapādiśrāddhakālena saha samuccīyante, sati saṃbhave sarveṣāṃ śrāddhāṅgānām upasaṃhārasyāvaśyakatvāt | asaṃbhave tu candrasūryagrahaṇavad asamuccaye 'pi na phalasiddhivirodhaḥ, asaṃbhavādinā aṅgānanuṣṭhānasya vidhyanumatatvāt | vyatīpātayogas tu kutapādikālayogī grāhyaḥ, saṃbhavāt | janmanakṣatraṃ kutapādikālayogi sati saṃbhave grāhyam | nakṣatraṃ tu śrāddhārthe yadā dinadvayavyāpi śuklapakṣa audayikam "yat pūrvāhṇavyāpi tad grāhyam" iti devasvāminoktatvāt | candrasūryagrahe tu grahaṇakāla eva śrāddhaṃ kartavyam,

	tridaśāḥ sparśasamaye tṛpyanti pitaras tathā |

	manuṣyā madhyakāle tu mokṣakāle tu rākṣasāḥ ||

devakārye pitṛkārye ca grahaṇakālavidhānāt | mārkaṇḍeyapurāṇe 'pi kāmyaśrāddhakālā darśitāḥ |

	kṛttikāsu pitṝn arcan svargam āpnoti mānavaḥ |

	apatyakāmo rohiṇyāṃ saumye caujavitāṃ labhet ||

	ārdrāyāṃ śauryam āpnoti kṣetrādi tu punarvasau |

	puṣṭiṃ puṣye pitṝn arcan āśloṣāsu varān sutān ||

	madhāsu svajanaśraiṣṭhyaṃ saubhāgyaṃ phalgunīṣu ca |

	pradānaśīlo bhavati sāpatyaś cottarāsu ca ||

	prāpnoti śreṣṭhatāṃ satsu haste śrāddhaprdo naraḥ |

	rūpavanti ca citrāsu tathāpatyāny avāpnuyāt ||

	vāṇijyalābhadā svātī viśākhā putrakāmadā |

	kurvatāṃ cānurādhāś ca dadyuś cakrapravartanam ||

	jyeṣṭhā svargādhipatyaṃ ca mūle cārogyam uttamam |

	āṣāḍāsu (?) śriyaḥ prāptim uttarāsu viśokatām ||

	śravaṇe ca śubhān lokān dhaniṣṭhāsu dhanaṃ mahat |

	vedavit syād abhijiti bhiṣaksiddhiṃ tu vāruṇe ||

	ajavikaṃ proṣṭhapade vindate gās taduttare |

	revatīṣu tathā kupyam aśvanīṣu turaṅgamān ||

	śrāddhaṃ kurvan tathāpnoti bharaṇīṣv āyur uttamam |

	tasmāt kāmyāni kurvīta ṛkṣeṣv eteṣu tattvavit || iti |

saumyaṃ somadevatākaṃ mṛgaśīrṣam iti yāvat | ojaḥ ātmaśaktyatiśayaḥ | śauryaṃ nirbhayatvena vartanam | kṣetrādi ca kṣetraphalaṃ cety arthaḥ | puṣṭiḥ śrīrapuṣṭiḥ | varān sutān guṇopetān sutān | saubhagyaṃ janapriyatām | sāpatyaś ca apatyavān bhavatīty arthaḥ | satsu satpuruṣeṣu | rūpavanti surūpāṇi | cakrapravartanaṃ pratihatirāhityena ājñāyāḥ pravartanam | abhijit abhijitsaṃjñakaṃ nakṣatram | tat tu vede nirūpitam: "abhijin nāma nakṣatram upariṣṭād āṣāḍhānām adhastāc chroṇāyai" iti | bhiṣaksiddhiḥ auṣadhaphalāvāptiḥ | vāruṇaṃ śatabhiṣaṅnakṣatram | kupyaṃ trapusīsādidravyam | ṛkṣeṣv eteṣu pūrvokteṣu nakṣatreṣu | tattvavit samyakchrāddhavidhānavit | viṣṇudharmottare 'pi |

	arogyam atha saubhāgyaṃ samare vijayaṃ tathā |

	sarvakāmāṃs tathā vidyāṃ dhanaṃ jīvitam eva ca ||

	ādityādidineṣv evaṃ śrāddhaṃ kurvan sadā naraḥ |

	krameṇaitān samāpnoti nātra kāryā vicāraṇā || iti |

etān ārogyādīn ādityādidinakrameṇa (?) tat tad dinaśrāddhaṃ kurvan naraḥ prāpnotīty arthaḥ | etad uktaṃ bhavati: ādityavāre śrāddham ārogyakāmaḥ kuryāt, somavāre saubhāgyakāmaḥ, bhaumavāre saṃgrāmavijayakāmaḥ, budhavāre sarvakāmaḥ, bṛhaspativāre vidyākāmaḥ, śukravāre dhanakāmaḥ, śanivāre jīvitakāma iti | yājñavalkyenāpi kāmyaśrāddhakālā darśitāḥ |

	kanyāṃ kanyāvedinaś ca paśūṃś caiva sutān api |

	dyūtaṃ kṛṣiṃ ca vāṇijyaṃ dviśaphaikaśaphāṃs tathā ||

	brahmavarcasvinaḥ putrān svarṇaraupye sakupyake |

	jñātiśraiṣṭhyaṃ sarvakāmān āpnoti śrāddhadaḥ sadā ||

	pratipatprabhṛtiṣv ekāṃ varjayitvā caturdaśīm || iti |

kanyā rūpalakṣaṇaśīlavatī, prāyeṇa tādṛśyā evātikāmyatvāt | kanyāvedino jāmātaraḥ śrutavanto rogarahitāḥ | paśūn śīlalakṣaṇapaṃpannān, evaṃbhūtānām eva kāmyatvāt | kāmyaṃ tu kṛṣṇapakṣe pratipadi śrāddhaṃ kanyākāmaḥ kuryāt, dvitīyāyāṃ varakāmaḥ, tṛtīyāyāṃ paśukāmaḥ, caturthyāṃ putrakāmaḥ, pañcamyāṃ tu vijayakāmaḥ, ṣaṣṭhyāṃ kṛṣiphalakāmaḥ, saptamyāṃ vāṇijyalābhakāmaḥ, aṣṭamyāṃ dviśaphagavādipaśukāmaḥ, navamyām ekaśaphāśvādipaśukāmaḥ, daśamyāṃ vṛttādhyayanabahulaputrakāmaḥ, ekādaśyāṃ svarṇarūpyakāmaḥ, dvādaśyāṃ trapusīsādidravyakāmaḥ, trayodaśyāṃ jñātiśraiṣṭhyakāmaḥ, amāvāsyāyāṃ yogasiddhyadhikaraṇoktanyāyānusāreṇa krameṇa sarvakāma iti | atra,

	kṛṣṇapakṣe 'parāhṇe tu rauhiṇaṃ tu na laṅghayet |\

iti smṛtyantarokto viśeṣo draṣṭavyaḥ | rauhiṇaḥ ahno navamo muhūrtaḥ | evaṃ ca kutapādighaṭikātrayasaṃyuktāyāṃ pratipadāditithau kāmyaśrāddhaṃ kāryam, na tu kutapādyasaṃyuktāyām iti mantavyam | pratipadāditithidvaidhe tu pūrvasyām uttarasyāṃ vā kutapādighaṭikātrayayuktāyāṃ eva śrāddhaṃ kāryam | tathā coktaṃ devasvāminā: "yasmin kāle yad vihitaṃ tat karma upakramopasaṃhārayuktaṃ tasmin kāle tasyāṃ tithau yasmin ahani saṃbhāvayituṃ śakyate tad uttaraṃ pūrvaṃ vā grāhyam" iti | ubhayadine 'pi yadi saṃbhavayituṃ śakyate tadā tu svataḥ pūrvadinaṃ grāhyam, kathaṃcit tatrānuṣṭhānābhāve uttaradinaṃ grāhyam | upakramopasaṃhārayor ubhayor ubhayatrāsaṃbhavaviṣaye tu yad devasvāminoktam: "yasmin samāptiḥ tasyāṃ tithau tasmin kāle saṃbhavati tasminn ahany upakramya samāpanīyam" iti | samāptiḥ upasaṃhāraḥ | tasminn ahany asvakāle 'py upakramya svakāle samāpanīyam ity arthaḥ | tad etad ayuktam, kālasyāpy adhikāriviseṣaṇatvena svakāle 'nāgate karmaṇy adhikārābhāvād asvakāle karmopakramasyānyāyyatvāt | tasmād asmin viṣaye svakāle upakramyāsvakāle samāpanīyam | svakālopakrānte karmaṇi kālāntare 'pi samāpanasya vidhinākṣiptatvāt | yadā tu svakāle 'py upakramo na saṃbhavati tadā smṛtyantroktaṃ draṣṭavyam |	pitryaṃ śrāddhaṃ kṛṣṇapakṣe dine 'stamayayogini |

	śukle tūdayasaṃyukte dānaṃ yajñādikaṃ tathā || iti |

kṛṇapakṣe "pratipaddhanalābhāya" ityādinā yad vihitaṃ śrāddhaṃ tad astamayayogipratipadāditithyanvite dine kartavyam | śuklapakṣe tithiviśeṣollekhena vihitaṃ dānaṃ devakāryādikam udayayogitithiviseṣānvitadine kartavyam ity arthaḥ | astamayayogitve udayayogitve ca viśeṣas tatraiva |

	dinānte pañca nāḍyas tu puṇyāḥ proktā manīṣibhiḥ |

	udaye ca tathā pitrye daive caiva ca kamaṇi || iti |

pitrye karmaṇi dinānte pañca nāḍyaḥ puṇyāḥ proktāḥ, daive karmaṇy udaye pañca nāḍyaḥ puṇyāḥ proktā ity anvayaḥ | khaṇḍatithis tu kāmyakarmaṇi prathamopakrame parityajyā, saṃpūrṇatithāv evopakramasaṃbhavāt | upakrāntasya kāmyakarmaṇaḥ śrāddhādeḥ kāmyasiddhiparyantam ekasaṃvatsaraparyantaṃ vā svakāle punaḥ punar anuṣṭhāne kartavye khaṇḍatithāv apy uktadine 'vaśyaṃ karmānuṣṭhānaṃ kartavyam | tathā ca devasvāminā nakṣatraśrāddham udāhṛtyoktam: "nakṣatreṣu kāmyaśrāddheṣu tatkāmapradanakṣatraprāptau yāvat tatkāmaprāpte tasmin ṛkṣe śrāddhaṃ kuryād abdam ekaṃ yāvat" iti | atra hārītaḥ |

	kāmyaśrāddhāni kāmyārthī samyag yatnena sādhayet |

	śarīrārambhahetutvāt mumukṣus tāni nācaret ||

	kāmaprāptāni vihitaśrāddhāny uktāni yāni tu |

	tāni vidhyantaroktatvāt svargamokṣārtham ācaret ||

	yathā kathaṃcin nityāni kuryād indukṣayādiṣu |

	pātradravyādisaṃpatsu satsu kāmyaphalaṃ labhet ||

vidhyantaroktatvād iti, "dvividha eva saṃskāro bhavati brāhmo daivaś ca | garbhādhānādiḥ smārto brāhmaḥ, pākayajñahaviryajñasaumyāś ceti daivaḥ | brāhmasaṃskārasaṃskrta ṛṣīṇāṃ samatāṃ samānalokatāṃ sāyujyaṃ gacchati | daivenottareṇa saṃskṛtaḥ devānāṃ samānalokatāṃ sāyujyaṃ gacchati" ity evamādirūpeṇa vidhyantareṇa, 

	śrāddhakṛt satyavādī ca gṛhastho 'pi vimucyate |

ity evamādirūpeṇa vidhyantareṇa coktatvād iti ||

**iti smṛticandrikāyāṃ kāmyaśrāddhakālāḥ **

**atha gauṇaśrāddhakālāḥ**

tatra ṛśyaśṛṅgaḥ |

	daive pitṝṇāṃ śrāddhe tu āśaucaṃ jāyate yadi |

	āśaucādau vyatikrānte tebhyaḥ śrāddhaṃ pradīyate ||

mukhyakāle pākopakramāt prāk yadā śrāddhādhikāriṇa āśaucaṃ jāyate tadā mukhyakāle pratyāsanne āśaucena dūṣite āśaucāpagamānantarakāla eva paitṛkaṃ karma kāryam ity arthaḥ | yatu tu smṛtyantaram,

	tad ahaś cet praduṣyeta kenacit sūtakādinā |

	sūtakānantaraṃ kuryāt punas tad ahar eva vā ||

iti, tat śrāddhāhe sūtakena praduṣṭe sūtakānantaraṃ kuryād iti pakṣas tāvat ṛśyaśṛṅgavacanāviruddha eva | "punas tad ahar eva vā" iti pakṣas tv ādiśabdoktanimittāntareṇa vihitamukhyakālābhāvaviṣaya iti pūrvavacanāvirodhāya kalpanīyam | etac ca pakṣāntaraṃ kṣayāhe pratimāsaṃ kriyamāṇaśrāddhaviṣayam | tatra māsaspṛṣṭakālābhāve 'pi pakṣatithimātrapṛṣṭasyāpi grāhyatvāt | ata eva smṛtyantaram |

	ekoddiṣṭe tu saṃprāpte yadi vighnaḥ prajāyate |

	anyasmin tattithau tasmin śrāddhaṃ kuryāt prayatnataḥ ||

anyasmin anantare māsi | tattithau mṛtatithau | yasmin śukle kṛṣṇe vā mṛtaḥ tasmin pakṣe śrāddhaṃ vighnavaśād atikrāntaṃ kuryād ity arthaḥ | yadi vighna ity atrāpi ṛśyaśṛṅgavacanāvirodhāyāśaucavyatiriktanimitteneti śeṣo draṣṭavyaḥ | āśaucanimittena tu vighnite māsikaviṣaye 'pi sūtakānantaram eva śrāddhānuṣṭhānaṃ ṛśyaśṛṅgoktan anusaṃdheyam | ata eva devasvāmināpy uktam: "etad ṛśyaśṛṅgavacanaṃ sūtakāśaucaviṣayam | nimittāntaratas tadahar vighāte,

	ekoddiṣṭe tu saṃprāpte yadi vighnaḥ prajāyate |

ityādismṛtyantaravacanam" iti | yat punaḥ smṛtyantaram,

	śrāddhavighne samutpanne antarā mṛtasūtake |

	amāvāsyāṃ prakurvīta śuddhāv eke manīṣiṇaḥ ||

iti antarā mṛtasūtake śrāddaprayogamadhye pākopakramāt pūrvaṃ sūtake mṛtake vā jāte amāvāsyāyāṃ śuddhau śudhyantaram | etat sāṃvatsarikaśrāddaviṣayam | amāvāsyāgrahaṇaṃ kṛṣṇaikādaśyāś copalakṣaṇārtham | amāvāsyāgrahaṇaṃ kṛṣṇaikādaśyāś copalakṣaṇārtham | at eva marīciḥ |

	śrāddhavighne samutpanne avijñāte mṛte 'hani |

	ekādaśyāṃ tu kartavyaṃ kṛṣṇapakṣe viśeṣataḥ || iti |

kṛṣṇapakṣe yā ekādaśī tasyāṃ viśeṣataḥ kartavyam ity anvayaḥ | pitṛkārye svataḥ kṛṣṇapakṣasyaiva grāhyatvāt kṛṣṇaikādaśīto 'py (?) amāvāsyāyāḥ pitṛkārye śraiṣṭhyaṃ daṇḍāpūpikānyāyasiddham iti boddhavyam | yat tu ṣaṭtriṃśatmatam,

	māsike 'bde tu saṃprāpte tv antarā mṛtasūtake |

	vadanti śuddhau tat kāryaṃ darśe vāpi vicakṣaṇāḥ ||

iti, tad etat "tāny eva tu punaḥ kuryāt" iti vihitānumāsikaśrāddhaviṣayam | ekoddiṣṭamāsike pūrvam evānukalpakālasyoktatvāt | tatra śuddhyanantarakālo mukhyakālatvāc śreṣṭhaḥ | darśakālas tato jaghanyaḥ, mukhyakālapratyāsattyabhāvād iti mantavyam | tathā ca ṛśyaśṛṅgaḥ |

	śucibhūtena dātavyaṃ yā tithiḥ pratipadyate |

	sā tithis tasya kartavyā na tv anyā vai kadācana || iti |

ayam arthaḥ: śucibhūtena tāvad dātavyam | tena mukhyakāle śuddhyasaṃbhave śuddyanantaraṃ vā tithiḥ pratipadyate labhyate sā tithis tasya kartavyā karmopakramāt prāk sādhyatayā kathaṃcid anuṣṭheyā na tv anyā, mukhyā tithir āśaucadūṣitā kadācana nānuṣṭheyeti | āśaucadūṣitā mukhyā tithir nānuṣṭheyety āha sa eva |

	tithicchedo na kartavyo vināśaucaṃ yadṛcchayā |

	piṇḍaṃ śrāddhaṃ ca dātavyaṃ vicchittiṃ naiva kārayet ||

yadṛcchayā svecchayā | śrāddhaṃ brāhmaṇatarpaṇam | caśabdenāgnaukaraṇam api kartavyam iti samuccinoti | śrāddhaśabdenātra brāhmaṇatarpaṇamātram upacārād ucyate, na mukhārthatayā, agnaukaraṇabrāhmaṇatarpaṇapiṇḍadānātmakakarmatrayasamudāyasyaiva mukhyārthatvāt | tathā ca devasvāminā śrāddhaśabdārthaṃ evam eva samyaṅ nirūpitaḥ |

	piṇḍābhāve 'pi nityādau śrāddhaśabdaprayogataḥ |

	śrāddhaśabdo na piṇḍeṣu nāpi ca dvijabhojane ||

	atithyādau bhujāsatyāṃ śrāddhaśabdāprayogataḥ |

	pitṝn uddiśya vittādityāgamātraṃ na caiva hi ||

	tarpaṇāder api prāptes tyāgas tatrāpi dṛśyate |

	vidvanmatāny upādāya mama tv etad dhṛdi sthitam ||

	homaś ca piṇḍadānaṃ ca tathā brāhmaṇatarpaṇam |

	śrāddhaśabdābhidheyaṃ syād ekasminn aupacārikaḥ || iti |

"vicchittiṃ naiva kārayet" iti ṛśyaśṛṅgavacanasyāyam arthaḥ: kṛtsnasya śrāddhaśabdārthasya kartum aśakyatve 'pi tadekadeśamātraṃ vā yathāsāmarthyaṃ kuryāt | sarvathā karmavicchittiṃ naiva kuryād iti | ata eva nigamaḥ: "āhitāgneḥ pitrarcanaṃ piṇḍair eva brāhmaṇān api vā bhojayet" iti | atra yathāsāmarthyaṃ vyavasthā | tataś ca dvitīyapakṣāsāmarthye prathamoktaḥ pakṣaḥ ||

**iti smṛticandrikāyāṃ gauṇaśrāddhakālāḥ**

**atha śrāddhadeśāḥ**

tatra viṣṇudharmottare |

	dakṣiṇāpravaṇe deśe tīrthādau vā gṛhe 'pi vā |

	bhūsaṃskārādisaṃyukte śrāddhaṃ kuryāt prayatnataḥ ||

tīrthaṃ ṛṣisevitaṃ jalam, tatsamīpe | ādiśabdena ṛṣisevitāśramādi gṛhyate | bhūsaṃskārādisaṃyukte, bhūsaṃskāro gomayādilepanādiḥ | ādiśabdena keśādyaśucidravyāpasāraṇaṃ gṛhyate | tathā caoktaṃ tatraiva |

	gomayenopalipteṣu vivikteṣu gṛheṣu ca |

	kuryāc chrāddham athaiteṣu nityam eva yathāvidhi || iti |

eteṣu pūrvokteṣu gṛheṣu gṛhādiṣu gomayenopalipteṣu keśādidravyaviyukteṣu śrāddhaṃ nityaṃ kuryād ity arthaḥ | manur api |

	śuciṃ deśaṃ viviktaṃ tu gomayenopalepayet |

	dakṣiṇāpravaṇaṃ caiva prayatnenopapādayet || iti |

ayam arthaḥ: svataḥśuciṃ tīrthādipradeśaṃ gṛhapradeśaṃ vā parakṛtāśuciparihārārthaṃ viviktaṃ keśādyasaṃyuktaṃ kṛtvā bhūsaṃskārātiśayārthaṃ gomayenopalepayet | svato dakṣiṇāpravaṇatvābhāve 'pi pitṛyajanatvasiddhaye dakṣiṇāpravaṇatvaṃ coddhananādinā (?) prayatnenopapādayet kuryād iti | atra yamaḥ |

	parakīyapradeśeṣu pitṝṇāṃ nirvapet tu yaḥ |

	tadbhūmisvāmipitṛbhiḥ śrāddhakarma vihanyate ||

tena tatra śrāddhaṃ na kuryād ity abhiprāyaḥ | parakīyapradeśāḥ paraparigṛhītagṛhagoṣṭhādipradeśāḥ, na punas tīrthādipradeśāḥ | tathā ca purāṇam |

	aṭavīparvatāḥ puṇyā nadītīrāṇi yāni ca |

	sarvāṇy asvāmikāny āhuḥ na hi teṣu parigrahaḥ ||

	vanāni girayo nadyaḥ tīrthāny āyatanāni ca |

	devakātāś ca gartāś ca na svāmī teṣu vidyate || iti |

devakhātāś ca gartāś ca devakhātagartāś cety arthaḥ | kṛtrimagartasyāsvāmikatvaniyamāsaṃbhavāt | yasmād eteṣu paraparigrahābhāvaḥ, tasmād eteṣu svagṛheṣv iva śrāddhaṃ deyam ity uktam | viṣṇudharmottare |

	tasmāc chrāddhāni deyāni puṇyeṣv āyataneṣu ca |

	nadītīreṣu tīrtheṣu svabhūmau ca prayatnataḥ || iti |

svabhūmyām api kṛttrimapradeśād anyatra deyāni, tatra pratiṣedhāt | tathā ca śaṅkhaḥ |

	gogajāśvādipṛṣṭeṣu kṛtrimāyāṃ tathā bhuvi |

	na kuryāc chrāddham eteṣu pārakyāśucibhūmiṣu ||

kṛttrimāyāṃ bhuvi vedikāyām ity arthaḥ | anena akṛttrimāyām eva bhuvi pitṛtṛptir bhavatīty arthād uktam | uktaṃ ca sākṣād devalena |

	sthalīṣu giripṛṣṭeṣu tīrtheṣv āyataneṣu ca |

	goṣṭheṣu ca vivikteṣu tuṣyanti pitaras tathā ||

sthalīṣu akṛttrimonnatadeśeṣv ity arthaḥ | "jānapadakuṇḍagolasthala" ityādinā pāṇinīyasūtreṇa (Pāṇ 6.2.129) sthalaśabdād akṛttrimārthe ṅīppratyayavidhānāt | śaṅkho 'pi kṛttrimasthale niṣedham āha: "neṣṭakacite pitṝṃs tarpayet" iti | yamas tu varjyapradeśam āha |

	rūkṣaṃ krimihataṃ klinnaṃ saṃkīrṇāniṣṭagandhikam |

	deśaṃ tv aniṣṭaśabdaṃ ca varjayec chrāddhakarmaṇi ||

rūkṣam asnigdham | klinnaṃ sakardamam | saṃkīrṇaṃ padārthāntarair ākīrṇam | aniṣṭagandhikaṃ pūtigandhikam | aniṣṭaśabdam aśrāvyaśabdam | madālasāvākyam api |

	varjyā jantumatī rūkṣā kṣitiḥ pluṣṭā tathāgninā |

	aniṣṭaduṣṭaśabdogrā durgandhā śrāddhakarmaṇi ||

agninā pluṣṭā dagdhā | ugrā vyāghrādisaṃnikṛṣṭā ||

**iti smṛticandrikāyāṃ śrāddhadeśāḥ**

**atha kāmyaśrāddhadeśāḥ**

tatra vyāsaḥ |

	puṣkare tv akṣayaṃ śrāddhaṃ japahomatapāṃsi ca |

	mahodadhau prayāge ca kāśyāṃ ca kurujāṅgale || iti |

puṣkare puṣkarākhyatīrthe | kāśī vārāṇasī | kurujāṅgalaśabdau janapadaviśeṣavacanau | śaṅkho 'pi |

	vārāṇasyāṃ kurukṣetre bhṛgutuṅge himālaye |

	narmadābāhudātīre sarvam ānantyam aśnute ||

	gaṅgādvāre prayāge vā naimiśe puṣkare tathā |

	saṃnihatyāṃ gayāyāṃ ca dattam akṣayyatāṃ vrajet ||

naimiśe sarasvatītiravartini naimiśāraṇye | saṃnihatiḥ kurukṣetravartī tīrthaviśeṣaḥ | gayā prasiddhā | gayākṣetrasya tu pramāṇaṃ purāṇe darśitam |

	mahānadī devanadyoḥ sarvatīrthādyanantaram |

	udakkanakanandāyā gayāmadhyaṃ prakīrtitam ||

	pañcakrośaṃ gayākṣetraṃ krośamātraṃ gayāśiraḥ ||

pañcakrośapramāṇake gayākṣetre sārabhūtaṃ krośamātraṃ gayāśira iti prasiddham ity arthaḥ | tac ca tatraiva nirūpitam |

	mahānadyāḥ paścimena yāvad gṛdhreśvaro giriḥ |

	uttare brahmayupasya yāvad dakṣiṇamānasam ||

	etad gayāśiro nāma triṣu lokeṣu viśrutam || iti |

gayāśritovad anyāny api gayāyāṃ viśrutāni mahānadyādīni śrāddhasthalāni tatraiva darśitāni |

	mahānadī brahmasado 'kṣayo vaṭaḥ prabhāsam udyantam atho gayāśiraḥ |

	sarasvatī dhenukadharmapṛṣṭham ete kurukṣetrasamā gayāyām || iti |

udyantākyaḥ parvataviśeṣaḥ | sarasvatī prācī sarasvatīti viśrutā | vyāso 'pi |

	brahmāraṇyaṃ dharmapṛṣṭhaṃ dhenukāraṇyam eva ca |

	triṣv eteṣu pitṝn arcan vaṃśān sapta samuddharet ||

brahmakaivarte 'pi |

	gayāyāṃ muṇḍapṛṣṭhaṃ tu aravindaṃ ca parvatam |

	tṛtīyaṃ krauñcapādaṃ tu dṛṣṭvā pāpaiḥ pramucyate ||

gayāyās tacchiraso muṇḍapṛṣṭhasya ca māhātmyaṃ tatraiva darśitam |

	svargapātālamartyeṣu nāsti tīrthaṃ gayāsamam |

	pitaro yānti devatvaṃ prāptapiṇḍā gayāśire ||

	gayāśīrṣe yadā piṇḍaṃ nāmnā yeṣāṃ prakurvate |

	narakasthā divaṃ yānti svargasthā mokṣagāminaḥ ||

	muṇḍapṛṣṭhe padaṃ nyastaṃ mahādevena dhīmatā |

	bahūny abdasahasrāṇi tapas taptvā sudāruṇam ||

	alpenāpy atra kālena naro dharmaparāyaṇaḥ |

	pāpaṃ vimocayaty āśu jīrṇāṃ tvacam ivoragaḥ || iti |

akṣayavaṭasya māhātmyaṃ tatraiva darśitam |

	tatrākṣayavaṭo nāma triṣu lokeṣu viśrutaḥ |

	pitṝṇāṃ tatra vai dattam akṣayaṃ bhavati prabho ||

	vaṭavṛkṣaṃ samāsādya śākenāpy udakena vā |

	ekasmin bhojine vipre koṭir bhavati bhojitā ||

dhenukāraṇyamāhātmyaṃ purāṇāntare darśitam |

	tato gaccheta rājendra dhenukāṃ likaviśrutām |

	tatra cihnaṃ pradṛśyeta adyāpi hi na saṃśayaḥ ||

	kapilāyāḥ savatsāyā dṛśyante kurusattama |

	vicarantyāḥ padāni syuḥ dṛśyante pañca kḷptavat ||

	padāni tāni saṃspṛśya kapilāyā narādhipa |

	teṣu dṛṣṭeṣu yat puṃsaḥ pāpaṃ tat sampraṇasyati ||

gṛdhreśvaramāhātmyaṃ tatraiva darśitam |

	tato gṛdhranagaṃ gacchet sthānaṃ devasya dhīmataḥ |

	snātvā tu bhasmanā tatra adhigacchen maheśvaram ||

	brāhmaṇena bhavec cīrṇaṃ vrataṃ dvādaśavārṣikam |

	itareṣāṃ tu varṇānāṃ sarvapāpakṣayo bhavet || iti |

gṛdhreśvaragirimāhātmyaṃ tatraiva darśitam |

	tato gacchet samaṃ tv annaparvataṃ girivāritam |

	sāvitryās tasya dṛśyante padāni bharatarṣabha ||

	tatra saṃdhyām upāsīta brāhmaṇaḥ saṃśitavrataḥ |

	tenopāsitā bhavati saṃdhyā dvādaśavārṣikī ||

	dharmapṛṣṭhasya māhātmyaṃ tac ca tatraiva darśitam |

	tato gaccheta rājendra dharmapṛṣṭhaṃ samāhitaḥ ||

	yatra dharmo mahārāja nityam āste yudhāṃvara |

	tatrādhigamya rājendra hayamedhaphalaṃ bhavet ||

tīrthāntarāṇāṃ ca gayāyāṃ prasiddhānāṃ māhātmyaṃ darśitam |

	tato viśālām āsādya nadīṃ trailokyaviśrutām |

	agniṣṭomam avāpnoti svargalokaṃ ca gacchati ||

	atha māheśvaraṃ dhāma samāsādya naraḥ śuciḥ |

	hayamedham avāpnoti kulaṃ caiva samuddharet ||

	divaukasāṃ puṣkariṇīṃ samāsādya naraḥ śuciḥ |

	na durgatim avāpnoti viṣṇulokaṃ ca gacchati ||

	tatra koṭis tu tīrthānāṃ viśrutā bharatarṣabha |

	kūrmarūpeṇa rājan dānavena durātmanā ||

	hriyamāṇoddhṛtā rājan viṣṇunā prabhaviṣṇunā |

	tatrābhiṣekaṃ kurvīta tīrthakoṭyā yudhāṃvara ||

	pauṇḍarīkam avāpnoti viṣṇulokaṃ ca gacchati |

	gopracārasamīpasthā āmrā brahmaprakalpitāḥ ||

	taiḥ saktaiḥ puruṣasyeha pitaro mokṣam āpnuyuḥ |

	eko muniḥ kumbhakarāgrahastaḥ āmreṣu nityaṃ salilaṃ dadāti |

	āmrāś ca siktāḥ pitaraś ca tṛptāḥ ekā kriyā dvyarthakarī babhūva ||

	yā sā vaitaraṇī nāma triṣu lokeṣu visrutā |

	sāvatīrṇā gayāśīrṣe pitṝṇāṃ tāraṇāya vai ||

	tatra snātvā mahārāja godānaṃ yaḥ prayacchati |

	ekaviṃśatiṃ vaṃśyāṃs tān tārayen nātra saṃśayaḥ ||

	tatra dhenupradānena pitaro mokṣam āpnuyuḥ || iti |

pauṇḍarīkaṃ pauṇḍarīkākhyayajñaphalam | brahmakaivarte 'pi |

	brahmahā ca kṛtaghnaś ca goghātī pañcapātakī |

	sarve niṣkṛtim āyānti gayāyāṃ piṇḍapātanāt ||

	brahmaghnaś ca surāpaś ca bālavṛddhagurudruhaḥ |

	nāśam āyāti vai pāpaṃ gayāyām anuyāti yaḥ ||

	ātmajatvam avāptas tu gayākūle yathā tathā |

	yan nāmnā pātayet piṇḍaṃ taṃ nayed brahma śāśvatam || 

iti |

	makare vartamāne tu grahaṇe candrasūryayoḥ |

	durlabhaṃ triṣu lokeṣu gayāyāṃ piṇḍapātanam ||

brahmaṇā saha śāśvataṃ brahmaprāptyāpādakaṃ brahmalokaṃ nayed ity arthaḥ | vyāso 'pi |

	gayāṃ gatvā tu yaḥ kaścit pitṝn saṃtarpayen naraḥ |

	daśa pūrvāparān vaṃśyān ātmānaṃ ca punāti saḥ ||

purāṇāntare |

	snānaṃ dehaparityāgo gaṅgāyāṃ tu viśiṣyate |

	śrāddhaṃ piṇḍapradānaṃ ca gayāyāṃ tu viśiṣyate ||

	brahmajñānaṃ gayāśrāddhaṃ gogṛhe maraṇaṃ tathā |

	vāsaḥ puṃsāṃ kurukṣetre muktir uktā caturvidhā ||

	gayāśīrṣe vasen nityaṃ snānaṃ phalgau samācaret |

	gayāśīrṣe sadā piṇṣam etat svarge 'pi durlabham ||

	phalgutīrthe naraḥ snātvā devaṃ dṛṣṭvā gadādharam |

	gayāśiraḥ parikramya mucyate brahmahatyayā ||

	gayāyāṃ pitṛrūpeṇa svayam eva janārdanaḥ |

	taṃ dṛṣṭvā puṇḍarīkākṣaṃ svayam eva janārdanaḥ ||

	taṃ dṛṣṭvā puṇḍarīkākṣaṃ mucyate ca ṛṇatrayāt |

	yenākrāntaṃ sakṛd api dharmapṛṣṭhaṃ gayāśiraḥ ||

	naśyati brahmahatyādi pātakaṃ nātra saṃśayaḥ |

	trir dadat pṛthivīṃ kṛtsnāṃ na mucyet paitṛkād ṛṇāt ||

	yāvac chrāddhaṃ na vai putraḥ kuryād gatvā gayāśiraḥ |

	gayāyāṃ dharmapṛṣṭhe ca sadasi brahmaṇas tathā ||

	gayāśīrṣe pade caiva pitṝṇāṃ dattam akṣayam |

	śamīpatrapramāṇena piṇḍaṃ dadyād gayāśire ||

	narakasthā divaṃ yānti svargasthā mokṣam āpnuyuḥ || iti |

śamīpatragrahaṇaṃ svavittānusāreṇa piṇḍadānam āvaśyakam iti jñāpanārtham, ata evoktaṃ tatraiva |

	vittaśāṭhyaṃ na kurvīta gayāṃ prāpya sadā naraḥ |

	vittaśāṭhyaṃ ca kurvāṇo na tīrthaphalabhāg bhavet ||

ato vittānusāreṇa śarīrabalānusāreṇa ca gayāśrāddhaṃ kāryam | etad api tatraivoktam |

	ato nirvartayc chrāddhaṃ yathāśakti yathābalam |

	kāmān sa labhate divyān svargadvāraṃ tu tat smṛtam || iti |

tena sati saṃbhave savarṇādibhyo 'pi kṛpayā piṇḍadānādikaṃ deyaṃ etad api tatraivoktam |

	savarṇā jñātayo ye ca bāndhavāḥ suhṛdaś ca ye |

	tebhyo bhūya gayābhūmau piṇḍā deyā vidhānataḥ ||

	dauhitrebhyaś ca putrebhyaḥ kaniṣṭhebhyo 'pi sarvaśaḥ |

	ye mṛtāś cānyajanmānaḥ piṇḍāṃs tebhyo vinirvapet ||

	te 'pi yānti divaṃ sarve piṇḍe datta iti śrutiḥ ||

savarṇādīnāṃ gotrādīnm ajñāne tu teṣāṃ piṇḍadānamantro 'pi tatraiva darśitaḥ |

	pitṛvaṃśasamutpannā mātṛvaṃśyās tathaiva ca |

	guruśvaśurabandhūnāṃ ye cānye mānavā dvijāḥ ||

	ye me kule luptapiṇḍāḥ putradāravivarjitāḥ |

	virūpā āmagarbhāś ca jñātājñātās tathaiva ca ||

	kiryālopagatā ye ca ye cānye garbhasaṃsthitāḥ |

	tebhyo datto mayā daṇḍo ky akṣayyam upatiṣṭhatām ||

āmagarbhā apakvagarbhā apūrṇagarbhā iti yāvat | savarṇādibhyaḥ piṇḍadānavad ātmārtham api tilarahitaṃ piṇḍaṃ janārdanadevasaṃnidhau nikṣepadravyasthāpanavan nirvapet | etad api tatraivoktam |

	ātmanas tu mahābuddhe gayāyāṃ tu tilair vinā |

	piṇḍanirvapaṇaṃ kāryaṃ mṛtānāṃ tu tilaiḥ saha || iti |

gayāyāṃ yatra yatra śrāddhādikaṃ kriyate tatra tatratyā eva viprāḥ jātimātropajīvino 'pi brāhmaṇārthe parigrāhyāḥ | tathā ca purāṇāntaram |

	yadi putro gayāṃ gacchet kadācit kālaparyayāt |

	tān eva bhojayed viprān brāhmaṇā ye prakalpitāḥ ||

	eṣāṃ brahmamayaṃ sthānaṃ somapānaṃ tathaiva ca |

	brahmakāritasaṃsthānā viprā brahmasamāḥ smṛtāḥ ||

	amānuṣā gayāviprā brāhmaṇā ye prakalpitāḥ |

	teṣu tuṣṭeṣu saṃtuṣṭāḥ pitṛbhiḥ saha devatāḥ ||

	pitṛrūpān gayāviprān pūjayitvā samāhitaḥ |

	sarvapāpaviśuddhātmā svargaloke mahīyate ||

	teṣāṃ ca hastadattaṃ vai gayāyāṃ ca viśeṣataḥ |

	tad akṣayyaṃ bhavet tasya pitṝṇāṃ nātra saṃśayaḥ ||

	na vicāryaṃ kulaṃ śīlaṃ vidyā ca tapa eva ca |

	pūjitais tais tu saṃtuṣṭāḥ devāḥ sapitṛguhyakāḥ || iti |

"yadi putro gayāṃ gacchet" ity atra putragrahaṇaṃ pautrādīnāṃ pitrādigataśreyaḥkāmānāṃ sarveṣāṃ gayāgantṝṇām upalakṣaṇārtham | ata eva brahmakaivarte,

	udyatas tu gayāṃ gantuṃ śrāddhaṃ kṛtvā vidhānataḥ |

	vidhāya karmaśeṣaṃ ca grāmaṃ kṛtvā pradakṣiṇam ||

	tato grāmāntaraṃ gacchec chrāddhaśeṣānnabhuṅ naraḥ |

	tataḥ pratidinaṃ gacchet pratigrahavivarjitaḥ ||

iti sāmānyenaivoktam | ata eva mahābhārate vyāsenāpi sāmānyenaivoktam |

	gṛhe śrāddhaṃ prakurvīta samyak saṃkalpya buddhimān |

	pitṛtīrthaṃ samuddiśya saṃkalpya pitṛsaṃnidhau ||

	pratigrahaṃ parānnaṃ ca kaliṃ caiva dvijottamaḥ || iti |

pitṛsaṃnidhau pitrarthaṃ nimantritabrāhmaṇasaṃnidhau pitṛtīrthaṃ samuddiśya gayāyātrārthaṃ śrāddhaṃ kariṣye iti samyag bhaktipūrvakaṃ saṃkalpya svagṛhe yātrārthaṃ śrāddhaṃ kuryād ity arthaḥ | kaliḥ kalahaḥ | varjyāntaram api tenaivoktam |

	keśaśmaśrunakhādīnāṃ vapanaṃ na ca śasyate |

	ato na kāryaṃ vapanaṃ gayāśrāddhārthinā sadā || iti |

evaṃ gayāyātrāṃ kurvataḥ phalam api tatraivoktam |

	ye bhārate 'smin pitṛkarmatatparāḥ saṃdhārya keśān atibhaktinamrāḥ |

	ṛṇakṣayārthaṃ pitṛtīrtham āgatāḥ teṣām ṛṇaṃ saṃkṣayam eṣyati dhruvam || iti |

bhārate bhāratavarṣe ṛṇakṣayārthaṃ devarṣipitṛṛṇakṣayārthaṃ pitṛtīrthaṃ gayā ||

**iti smṛticandrikāyāṃ kāmyaśraddhadeśāḥ**

**śrāddhe bhojanīyabrāhmaṇanirūpaṇam**

tatra manuḥ |

	tatra ye bhojanīyāḥ syur ye ca varjyā dvijottamāḥ |

	yāvantaś caiva yaiś cānnais tān pravakṣyāmy aśeṣataḥ ||

tatra śrāddhakarmaṇīty arthaḥ | dvijottamāḥ dvijeṣu traivarṇikeṣūttamāḥ brāhmaṇā iti yāvat | bhojanīyān abhojanīyāṃś ca brāhmaṇān vettuṃ guṇadoṣādiparīkṣaṇaṃ kāryam ity āha sa eva |

	dūrād eva parīkṣeta brāhmaṇaṃ vedapāragam | iti |

bhojanīyabrāhmaṇasya prapitāmahād ārabhya bhojanīyaparyantaṃ parīkṣā dūrāt parīkṣā | vedapāragagrahaṇam upādeyaguṇānām upalakṣaṇārtham | ata eva chāgaleyaḥ |

	uktalakṣaṇasaṃyuktaiḥ vidyāśīlaguṇānvitaiḥ |

	puruṣatrayavikhyātaiḥ sarvaṃ srāddhaṃ. prakalpayet ||

uktalakṣaṇair vipraiḥ sarvaṃ pārvaṇābhyudayikādiśrāddhaṃ prakalpayen nirvartayed ity arthaḥ | purāṇe 'pi |

	jātakarmādibhir yas tu saṃskāraiḥ saṃskṛtaḥ śuciḥ |

	vedādhyayanasaṃpannaḥ ṣaṭsu karmasv avasthitaḥ ||

	śaucārāre sthitaḥ samyak vighasāśī gurupriyaḥ |

	nityaṃ vratī satyaparaḥ sa vai brāhmaṇa ucyate ||

	tapaḥ śrutaṃ ca yoniś cāpy etad brāhmaṇyakāraṇam |

	satyaṃ dānaṃ tapo droham ānṛśaṃsyaṃ kṣamā ghṛṇā ||

	tapaś ca dṛśyate yatra sa brāhmaṇa iti smṛtaḥ || iti |

ṣaṭsu yajanayājanādhyayanādhyāpanadānapratigrahātmakeṣu | vighaso yajñaśeṣaḥ, atithiprabhṛtibhiḥ bhuktaśeṣaś ca | atithiprabhṛtibhiḥ bhuktaśeṣaś ca | yonir anvayaśuddhiḥ | ānṛśaṃsyam akrūratā | hārīto 'pi: "kulīnāḥ śrutaśīlavanto vṛttasthāḥ satyavādino 'vyaṅgāḥ pāṅkteyāḥ" iti | svayam eva kulādīn vivṛṇoti: sthitiḥ avicchinnavedaveditā ayonisaṃkaritvam ārṣeyatvaṃ ceti kulaguṇāḥ | vedā aṅgāni dharmo 'dhyātmaṃ vijñānaṃ smṛtiś ceti ṣaḍvidhaṃ śrutam | brahmaṇyatā vedapitṛbhaktatā samatā saumyatā aparopatāpitā anasūyatā anuddhatatā apāruṣyaṃ mitratā priyavāditvaṃ kṛtajñatā śaraṇyatā praśāntiś ceti trayodaśavidhaṃ śīlam | kṣamā dayā damo dānam ahiṃsā gurupūjanaṃ śaucaṃ japo homaḥ tapaḥ svādhyāyaḥ satyavacanaṃ santoṣo dṛḍḥavratatvam upavratatvam iti ṣoḍasaguṇaṃ vṛttam iti | sthitiḥ saṃtatirūpena ca kālasthitiḥ | avicchinnavedadevitety atra vediśabdena havirāsādanārthadeśaviśeṣavācinā haviḥsādhyo yāga upalakṣyate | etad uktaṃ bhavati: pūrvapuruṣeṣv api vedādhyayanayāgānuṣṭhānayoḥ sattā kulaguṇā iti | ārṣeyatvaṃ svīyapravarāgataṛṣijātatvam | dharmo dharmaśāstram | vijñānaṃ vaiśeṣikādiśāstrajñānam | smṛtiḥ vedādīnām avismaraṇam | upavratatvaṃ daśamyādāv ekabhaktaniṣṭhatvam | viṣṇur api |

########## p. 156 MISSING

	pūrvam eva parīkṣeta brāhmaṇān vedapāragān |

	sarīraprabhavair doṣair viśuddhāṃś caritavratān ||

pūrvam eva nimantraṇāt prāg evety arthaḥ | caritavratān snātakān | tathā ca sa eva |

	gṛhastho brahmacārī ca yajurvedavid eva ca |

	vedavidyāvratasnātaḥ brāhmaṇaḥ paṅktipāvanaḥ ||

caśabdād yatir apy uktaḥ | uktaṃ ca sākṣād vasiṣṭhena: "yatīn gṛhasthān sadhūn vā" iti | bhojayed iti śeṣaḥ | brahmāṇḍapurāṇe 'pi |

	śikhibhyo dhāturaktebhyaḥ tridaṇḍibhyaś dāpayet | iti |

śikhino brahmacāriṇaḥ | dhāturaktā dhāturaktavastradhāriṇaḥ vānaprasthaḥ | atra paraḥ paraḥ śreṣṭhaḥ | ata eva nāradaḥ |

	yo vai yatīn anādṛtya bhojayed itarān dvijān |

	vijānan vasato grāme kavyaṃ tad yāti rākṣasān ||

grāme svagrāme vasato yatīn jānann api tān anādṛtyetarān dvijān vānaprasthādīn yo bhojayet, tat tadīyaṃ kavyaṃ pitrarthaṃ saṃkalpitam annādikaṃ rākṣasān eva gacchatīty arthaḥ | tena sati saṃbhave yatīn bhojayet | teṣām abhāve vānaprasthān, teṣām abhāve brahmacāriṇaḥ, teṣām abhave gṛhasthān iti mantavyam | ata eva brahmāṇḍapurāṇe |

	alābhe dhyānibhikṣūṇāṃ bhojayed brahmacāriṇam |

	tadalābhe hy udāsīnaṃ gṛhastham api bhojayet ||

dhyānam asyāstīti dhyānī vānaprasthaḥ | bhikṣur yatiḥ | udāsīno dātur asaṃbandhī | tathā ca āpastambaḥ: "brāhmaṇān bhojayed brahmavidaḥ yonigotramantrāntevāsyasaṃbandhān" iti | yonisaṃbandhā mātulādayaḥ, gotrasaṃbandhāḥ sapiṇḍādayaḥ, mantrasaṃbandhā vedādhyāpakādayaḥ, antevāsisaṃbandhāḥ śiṣyaśāstropādhyāyādayaḥ | evaṃvidhasaṃbandhavyatiriktān brāhmaṇān gṛhasthān bhojayet | brahmajñān brāhmaṇān | yatnena bhojayed ity arthaḥ | tathā ca pitṛgāthā (?) |

	api syāt sa kule jantuḥ bhojayed yas tu yoginam |

	vipraṃ śrāddhe prayatnena tena tṛpyāmahe vayam ||

prayatnena bhojayed ity anena atyantaśraiṣṭhyaṃ yogina uktam | uktaṃ ca suspaṣṭaṃ purāṇe |

	gṛhasthānāṃ sahasreṇa vānaprasthaśatena ca |

	brahmacārisahasreṇa yo yogī sa viśiṣyate ||

padmapurāṇe 'pi |

	sāṅgān yaś caturo vedān adhīte saṃskṛto 'rthavit |

	janmavākkarmasaṃśuddhaḥ sa śrāddhe prathamo mataḥ ||

	tādṛśād ayutāc chreyān naro yogaṃ samāśritaḥ |

vṛddhaśātātapo 'pi |

	yoginaṃ bhojayen nityaṃ dṛṣṭatattvaṃ manīṣiṇam |

	teṣāṃ tu dattam akṣayyaṃ bhavatīti na saṃśayaḥ ||

ye samyagvarnāśramācārāḥ tebhyas tatpūrvārdhenoktaṃ paramaṃ pātram ity arthaḥ | etad yogināṃ praśaṃsāmatram, śātātapena "dṛṣṭatattvaṃ manīṣiṇam" iti viśeṣitatvāt,

	ye tu vṛtte sthitā nityaṃ jñānino dhyāninas tathā |

iti brahmāṇḍapurāṇe vṛttasthānām eva jñānināṃ dhyānināṃ ca bhojanīyatvābhidhānāc ca | ātmādisvarūpaparicchittiḥ jñānam | dhyānaṃ tu vijānīyapratyayatiraskāreṇātmādeḥ svarūpasākṣātkaraṇam | evaṃ ca yad uktaṃ vṛddhaśātātapena,

	jñānī yasya gṛhe 'śnāti udakaṃ vā pibed yadi |

	kṛtaṃ teneha yat kṛtyaṃ tāritaṃ ca kulatrayam ||

	yoginaṃ samatikramya gṛhasthaṃ yadi bhojayet |

	na tatphalam avāpnoti svargastham api pātayet ||

	yoginaṃ tu vyatikramya pūjayanti parasparam |

	bhoktāras tv atha dātāro narake syuḥ sabāndhavāḥ ||

ity etat sarvaṃ vṛttasthadṛṣṭatattvayogiviṣayam iti mantavyam | tatra manuḥ |

	eṣām anyatamo yasya bhuñjīta śrāddham arcitaḥ |

	pitṝṇāṃ tasya tṛptiḥ syāc chāśvatī sāptapauruṣī ||

	eṣa vai prathamaḥ kalpaḥ pradāne havyakavyayoḥ |

	anukalpas tvayaṃ jñeyaḥ sadā sadbhir anuṣṭhitaḥ ||

	mātāmahaṃ mātulaṃ ca svasrīyaṃ śvaśuraṃ gurum |

	dauhitraṃ viṭpatiṃ bandhum ṛtvigyājyau ca bhojayet || iti |

eṣāṃ pūrvoktānāṃ vedapāragādīnām eṣa bhinno vipravargaḥ prathamaḥ śreṣṭhaḥ | anukalpaḥ prathamakalpād adhamakalpaḥ, "mukhyaḥ syāt prathamaḥ kalpo 'nukalpas tu tato 'dhamaḥ" ity amarasiṃhābhidhānāt | ayam "mātāmahaṃ mātulaṃ ca" ityādinā vakṣyamāṇaḥ adhamaḥ kalpaḥ sadā sadbhir anuṣṭhita ity arthaḥ | gurur atra vidyāguruḥ, na tu pitā, "viṭpatiḥ jāmātā atithir vā, atithir ity anye vadanti" iti devasvāminābhidhānāt | prathamakalpalābhe 'nukalpānuṣṭhāne tu doṣam āha sa eva |

	prabhuḥ prathamakalpasya yo 'nukalpena vartate |

	na sāṃparāyikaṃ tasya durmater vidyate phalam ||

prabhuḥ saṃpādane samarthaḥ | sāṃparāya uttarakālaḥ | "yuddhāyatyoḥ sāṃparāyaḥ" ity amarasiṃhābhidhānāt | evaṃ cāyam arthaḥ: sāṃparāye bhaviṣyatkāle svargādikaṃ phalaṃ na vidyate na siddhyati | viṣṇupurāṇe 'py anukalpa uktaḥ |

	pitṛvyagurudauhitrān ṛtviksvasrīyamātulān |

	pūjayed dhavyakavyena vṛddhān anatibāndhavān ||

svasrīyo bhāgineyaḥ | atra pitṛvyam ṛtvijaṃ ca havyena pūjayet | gurudauhitrādītarān (?) kavyeneti saṃbandhaḥ kāryaḥ | "ṣaḍbhyas tu puruṣebhyo 'rvāg aśrāddheyās tu gotriṇaḥ" iti ṣaḍbhyo 'rvācīnasya pitṛvyādeḥ kavyena pūjanasya atriṇā niṣedhāt, tathā,

	pitā pitāmaho bhrātā putro vātha sapiṇḍakaḥ |

	na parasparam arghyāḥ syur na śrāddhe ṛtvijas tathā ||

	ṛtvikputrādayo hy ete sakulyā brāhmaṇā dvijāḥ |

	vaiśvadeve niyoktavyāḥ yady ete guṇavattarāḥ ||

iti havyena pūjanīyatvasya tenaiva vidhānāc ca | yady āmantrayītety anuvṛttau kātyāyanenoktam: "abhāve śiṣyān svācāryān" iti | atrāpi vaiśvadevārtham iti śeṣo draṣṭavyaḥ | "guṇavadalābhe sodaryo 'pi bhojayitavyaḥ" ity abhidhāyānantaram "etenāntevāsino vyākhyātāḥ" ity āpastambenābhidhānāt | sodaryo 'pi vaiśvadevasthāne bhojayitavyo na punaḥ pitrādibrāhmaṇasthāna iti hi prākpratipaditam | tena antevāsinām apit tatsthān eva niṣedhaḥ | yatu tu paṅktipāvanān uktvā bodhāyanenoktam "tadabhāve rahasyaṃ ṛco yajūṃṣi sāmāni śrāddhmahimānaḥ tasmād evaṃvidaṃ sapiṇḍam apy āśayet" iti, tad apy ātreyavacanānurodhāya ṣaḍbhyaḥ puruṣebhyo 'rvācīnasapiṇḍaviṣayaṃ na bhavati, kiṃ tu samānodakaviṣayam, sapiṇḍaśabdasya samānodake 'py upacāreṇa prayogasaṃbhavāt | atriṇā tu spaṣṭam uktam |

	ṣaḍbhyas tu parato bhojyāḥ śrāddhe syuḥ gotrajā api | iti |

atha vā sapiṇḍaśabdo mukhyo 'stu, kiṃ tu śreṣṭhasya samānodakasyāpy abhāve tribhyaḥ sapiṇḍapuruṣebhyaḥ paro yaḥ sapiṇḍaḥ śreṣṭhaḥ tam āśayed ity artho 'vagantavyaḥ | tathā ca sapiṇḍa ity anuvṛttau gautamaḥ: "bhojayed ūrdhvaṃ tribhyo guṇavantam" iti | manus tv anukalpāntaram āha |

	kāmaṃ śrāddhe 'rcayen mitraṃ nābhirūpam api tv arim |

	dviṣatā hi havir bhuktaṃ bhavati pretya niṣphalam || iti |

abhirūpam api vidvāṃsam apīty arthaḥ | kāmam ity abhidhānāt, anukalpo 'yam iti gamyate | ayaṃ tv anukalpaḥ pūrvoktānām anukalpānām abhāve draṣṭavyaḥ,

	na śrāddhe bhojayen mitraṃ dhanaiḥ kāryo 'sya saṃgrahaḥ |

	nāriṃ na mitraṃ yaṃ vindyāt taṃ śrāddhe bhojayed dvijam ||

	yasya mitrapradhānāni śrāddhāni ca havīṃṣi ca |

	tasya pretya phalaṃ nāsti śrāddheṣu ca haviḥṣu ca ||

iti nindārthavādena svenaiva niṣiddhasya mitrasya "kāmaṃ śrāddhe 'rcayen mitram" iti punar anuśayābhyupagamenānukalpād apy adhamatvāvagamāt | vasiṣṭho 'pi saguṇānām anukalpānām abhāve nirguṇānām anukalpatayā svīkāram āha |

	ānṛśaṃsyaṃ paro dharmo yācate yat pradīyate | 

	ayācataḥ sīdamānān sarvopāyair nimantrayet ||

ānṛśaṃsyaṃ paraḥ utkṛṣṭo dharmaḥ | tena saguṇānām anukalpānām abhāve nirguṇāyāpi yācate yat pradīyate tad apy anukalpo bhavati | ayācataḥ sīdamānān ayācanaśīlata eva kāraṇāt sīdato nirguṇān api saguṇānām anukalpānām alābhe sarvopāyair yādṛśais te nimantraṇam abhyupagacchanti tādṛśair upāyair nimantrayed ity arthaḥ | sarvopāyair nimantrayed ity ādareṇa nimantraṇaṃ vadan ayācanena sīdatām alābhe yācate pradānam iti darśayati | evaṃvidhavipreṣu sadācāravaikalyadarśane 'pi nindā na karyety aha sa eva |

	yuge yuge tu ye dharmāḥ teṣu dharmeṣu ye dvijāḥ |

	teṣāṃ nindā na kartavyā yugarūpā hi te dvijāḥ ||

yuge yuge tu ye dharmāḥ yugānurūpāḥ rāgadveṣāditāratamyanibandhanā ye 'py asatyabhāṣaṇādayo duḥsvabhāvās teṣu dharmeṣu ye dvijāḥ teṣāṃ nindā na kartavyā | yugānurūpavipreṣv api yathāsaṃbhavaṃ śreṣṭhā eva grāhyāḥ | ata eva bhaviṣyapurāṇe apraśastaviprāṇāṃ dānādāv aparigrāhyatvam uktam |

	vaiśvadevena ye hīnā ātithyena ca varjitāḥ |

	sarve te vṛṣalā jñeyā prāptavedā api dvijāḥ ||

	na yasya vedo na japo na vidyā ca viśāṃpate |

	sa śūdra iva mantavya ity āha bhagavān vibhuḥ ||

	avratānām amantrāṇām adayānāṃ (?) ca bhārata |

	pratigraho na dātavyo na śilā tātayec chilām ||

	brāhmaṇātikramo nāsti mūrkhe vedavivarjite |

	jvalantam agnim utsṛjya na hi bhasmani hūyate ||

vaiśvadevagrahaṇaṃ pañcamahāyajānām upalakṣaṇārtham | śilā śilāntaram | vedavivarjite bhojanādyapradāne 'pi nāsti brāhmaṇātikrama ity arthaḥ | etad atyantāsaṃbandhibrāhmaṇaviṣayam | kathaṃcit saṃbandhibrāhmaṇaviṣaye 'pi tatraivoktam |

	gāyatrīmātrasāro 'pi brāhmaṇaḥ pūjyatāṃ gataḥ |

	guhāsaṃno viśeṣeṇa na bhavet patitaḥ sa cet ||

gṛhāsaṃnaḥ prātiveśyādiḥ | viśeṣeṇeti vadan kathaṃcit saṃabandhy api nātikramaṇīya iti darśayati | śreṣṭhasaṃnikṛṣṭātikrame tu ṣaṭtriṃsanmate doṣa uktaḥ |

	saṃnikṛṣṭam adhīyānaṃ brāhmaṇaṃ yo vyatikramet |

	bhojane caiva dāne ca hanyāt tripuruṣaṃ kulam ||

vastu saṃnikṛṣṭo 'nadhīyānaḥ tasyātikrame 'pi na doṣaḥ | tathā ca tatraivoktam |

	yasya tv ekagṛhe mūrkho dūrasthaś ca guṇānvitaḥ |

	guṇānvitāya dātavyaṃ nasti mūrkhe vyatikramaḥ ||

vyatikramo vyatikramadoṣo nastīty arthaḥ | mūrkhagrahaṇaṃ nirguṇasyāpy upalakṣaṇārtham,

	vyatikrāntur na doṣo 'sti nirguṇaṃ prati karhicit |

iti bhaviṣyapurāṇe 'bhidhānāt | yat punaḥ purāṇāntare 'bhihitam,

	yas tv āsannam atikramya brāhmaṇaṃ patitād ṛte |

	dūrasthaṃ bhojayen mūḍho guṇāḍhyaṃ narakaṃ vrajet ||

	tasmāt saṃpūjayed enaṃ guṇaṃ tasya na cintayet |

	kevalaṃ cintayej jātiṃ na guṇānvitatān sadā ||

	saṃnikṛṣṭaṃ dvijaṃ yas tu yuktajātiṃ priyaṃvadam |

	mūrkhaṃ vā patitaṃ vāpi vṛttahīnam athāpi vā ||

	nātikramen naro vidvān dāridryābhihataṃ tathā ||

iti, tat anukalpatayoktaśarīrasaḥ saṃnikṛṣṭadauhitrajāmātrādiviṣayam | pūrvoktaṃ tu deśataḥ saṃnikṛṣṭaprātiveśyādiviṣayam iti na virodhaḥ | ata eva sarīrataḥ saṃnikṛṣṭam ekam udāhṛtyoktaṃ manunā |

	vratastham api dauhitraṃ śrāddhae patnena bhojayet | iti |

vratasthaṃ vratamātrastham adhyayanarahitam iti yāvat | dvividhasaṃnikṛṣṭaviṣaye 'pi guṇādibhiḥ śreṣṭhe 'tikrānte sati bhavaty eva doṣaḥ | tad apy uktaṃ purāṇe |

	sapta pūrvān sapta parān puruṣān ātmanā saha |

	atikramya dvijavaraṃ narake patayet khaga ||

	tasmān nātikramet prājñaḥ brāhmaṇān prātiveśikān |

	saṃbandhinas tathā sarvān dauhitraṃ viṭpatiṃ tathā ||

	bhāgineyaṃ viśeṣeṇa tathā bandhūn khagādhipa |

	nātikramen naras tv etān amurkhān api gopate ||

	atikramya mahāraudraṃ rauravaṃ narakaṃ vrajet || iti |

amūrkhān apīty apiśabdaḥ padapūraṇārthaḥ |

	ajñātakulanāmānaṃ tatkālaṃ samupasthitam |

	bubhukṣum āgataṃ śrāddhaṃ yācamānam akiṃcanam ||

	brāhmaṇaṃ prāhur atithim ................... |||

ityuktātithilakṣaṇalakṣito 'pi vipro nātikramaṇīyaḥ,

	atithir yasya nāśnāti tacchrāddhaṃ na praśasyate |

iti śātātapasmaraṇāt | atitheir apy āsannasyeva guṇavidyāparīkṣaṇaṃ na kartavyam | tathā purāṇam |

	avijñātaṃ dvijaṃ śrāddhe na parīkṣet sadā budhaḥ |

	siddhā hi viprarūpeṇa carantīha mahītale ||

avijñātam avijñātakulanāmādikam atithim iti yāvat | siddhāḥ viditātmatattvāḥ ||

**iti smṛticandrikāyāṃ śrāddhabhojanīyabrāhmaṇanirūpaṇam**

**atha bhojanīyatayoktaśrotriyādibrāhmaṇeṣu **

**ye doṣasadbhāvād varjyās te nirūpyante**

atra manuḥ |

	ye stenāḥ patitāḥ klībā ye ca nāstikavṛttayaḥ|

	tān havyakavyayor viprān anarhān manur abravīt ||

	jaṭilaṃ cānadhīyānaṃ durvālaṃ kitavaṃ tathā |

	yājayanti ca ye pūgān tāṃś ca śrāddhe na bhojayet ||

	cikitsakān devalakān māṃsavikrayiṇas tathā |

	vipaṇena ca jīvanto varjyāḥ syur havyakavyayoḥ ||

	preṣyo grāmasya rājñaś ca kunakhī śyāvadantakaḥ |

	pratiroddhā guroś caiva tyakāgnir vārdhuṣis tathā ||

	yakṣmī ca paśupālaś ca parivettā nirākṛtiḥ |

	brahmadviṭ parivittiś ca gaṇābhyantara eva ca ||

	kuśīlavo 'vakīrṇī ca vṛṣalīpatir eva ca |

	paunarbavaś ca kāṇaś ca yasya copapatir gṛhe ||

	bhṛtakādhyapako yaś ca bhṛtakādhyāpitaś ca yaḥ |

	śūdraśiṣyo guruś caiva vāgduṣṭaḥ kuṇḍagolakau ||

	akāraṇaparityaktā mātāpitror guros tathā |

	brāhmair yaunaiś ca saṃbandhaiḥ saṃyogaṃ patitair gataḥ ||

	agāradāhī garadaḥ kuṇḍāśī somavikrayī |

	samudrayāyī bandī ca tailikaḥ kūṭakārakaḥ ||

	pitrā vivadamānaś ca kekaro madyapas tathā |

	pāparogy abhiśastaś ca dāmbhiko rasavikrayī ||

	dhauḥśarāṇāṃ kartā ca yaś cāgredidhiṣūpatiḥ |

	mitradhruk dyūtavṛttiś ca putrācāryas tathaiva ca ||

	bhrāmarī gaṇḍamālī ca śvitry atho piśunas tathā |

	unmatto 'ndhaś ca varjyāḥ syur vedanindaka eva ca ||

	hastigo'śvoṣṭradamako nakṣatrair yaś ca jīvati |

	pakṣiṇāṃ poṣako yaś ca yuddhācāryas tathaiva ca ||

	srotasāṃ bhedako yaś ca teṣāṃ cāvaraṇe rataḥ |

	gṛhasaṃveśako dūto vṛkṣāropaka eva ca ||

	śvakrīḍī śyenajīvī ca kanyādūṣaka eva ca |

	hiṃsro vṛṣalaputraś ca gaṇānāṃ caiva yājakaḥ ||

	ācārahīnaḥ klībaś ca nityaṃ yācanakas tathā |

	kṛṣijīvī ślīpadī ca sadbhir nindita eva ca ||

	aurabhrako māhiṣakaḥ parapūrvāpatis tathā |

	pretaniryātakaś caiva varjanīyāḥ prayatnataḥ ||

	etān vigarhitācārān apāṅkteyān narādhamān |

	dvijātipravaro vidvān ubhayatra vivarjayet || iti |

atra yad yad vyākhyāgamyaṃ tat tad vyākhyāyate | stenā brāhmaṇasuvarṇavyatiriktadravyāpahartāraḥ, brāhmaṇasvarṇahartṝṇāṃ patitapadenaiva varjyatvasyābhidhānāt | svakarmatyāgino vā stenā,

	ye vyapetāḥ svakarmabhyaḥ stenās te parikīrtitāḥ |

iti yamasmaraṇāt | patitā mahāpātakinaḥ | klībās tu ṣaḍvidhāḥ devalena darśitāḥ |

	ṣaṇḍako vātajaś caiva ṣaṇḍaḥ klībo napuṃsakaḥ |

	kīlakaś ceti ṣoḍhāyaṃ klībabhedo vibhāṣitaḥ ||

ṣaṇḍakādīnāṃ lakṣaṇaṃ svayam eva darśayati |

	teṣāṃ strītulyavākceṣṭaḥ strīdharmā ṣaṇḍako bhavet |

	pumān bhūtvā svaliṅgāni paścāc chindyāt tathaiva ca ||

	vātajo nāma ṣaṇḍaḥ syāt strīṣaṇḍo vāpi nāmataḥ |

	asalliṅgo 'tha ṣaṇḍaḥ syāt ṣaṇḍas tu mlānamehanaḥ ||

	amedhyāśī pumān klībo naṣṭaretā napuṃsakaḥ |

	na kīlaka iti jñeyo yaḥ klaibyād ātmanaḥ striyam ||

	anyena saha saṃyojya paścāt tām eva sevate || iti |

nāsti lokāntarphaladaṃ karma nasti devatetyādimatimanto nastikāḥ | tebhyo vṛttir jīvanaṃ yeṣāṃ śrotriyādīnāṃ te nāstikavṛttayaḥ | jaṭilo brahmacārī anadhīyāno vedādhyayanarahitaḥ | <span style="text-decoration:underline;">nanv</span> anadhīyānajaṭilasya aśrotriyatvena prāptyabhāvād ayuktaḥ pratiṣedhaḥ | <span style="text-decoration:underline;">ucyate</span> |

	vratastham api dauhitraṃ śraddhe yatnena bhojayet |

ity anenānukalpatayā bhojanīyabrāhmaneṣu dauhitraḥ brahmacārī vratamātrasthaḥ anadhīyāno 'pi bhojanīyatayoktaḥ | tatra dauhitragrahaṇam atantram iti bhrāntyā kathaṃcit prāpto 'tra niṣidhyata iti nātīv vyarthaḥ | <span style="text-decoration:underline;">kecit</span>: anadhīyānagṛhasthasyāśrotriyasyāpi prāptyartham ity āhuḥ | tad <span style="text-decoration:underline;">ayuktam</span>,

	vedavidyāvratasnātān śrotriyān gṛhamedhinaḥ |

	bhojayed dhavyakavyena viparītāṃs tu varjayet ||

iti viśeṣeṇa varjyatayoktasya gṛhasthasy prāptyasaṃbhavāt | durvālaḥ khaly āṭakaḥ, kapilakeśo vā atyantakopano vā | tad etat sarvaṃ saṃgrahakāreṇoktam |

	niścitādhyayanenaiva guṇena svīkṛto 'khilaḥ |

	mūrkho yo brahmacārī tu jaṭilas taṃ na bhojayet ||

	dauhitrādivad atrāpi bhrāntyā prāpto niṣidhyate |

	īdṛśasya gṛhasthasya prāptyartham apare viduḥ ||

	tan na yuktam avidvāṃś ca gṛhasthaś ca nirudhyate |

	kalvāṭakaś ca durvālaḥ kapilaś caṇḍa eva vā || iti |

pūgayājakāḥ bahūnāṃ pratyekaṃ yājakāḥ | śrāddhagrahaṇam atra daive 'bhyanujñānārtham | daivasyāp pradarśanārthatve tu vyartham eva syāt | pūrvāparaparyālocanayaiva daive pitrye ca pratiṣedhāvagateḥ | ata eva saṃgrahakāraḥ |

	durvālādīn śrāddha eva sūtreṇāha ca gautamaḥ | iti |

manvādīnāṃ matatveneti śeṣaḥ | tathā ca brāhmaṇaparīkṣādhikāre gautamaḥ: "haviḥṣu caivaṃ durvālādīn śrāddhe evaike" (GDh 15.30) | haviḥṣu daive 'pi ca evaṃ pitryavat parīkṣya durvālādīn vivarjayet | eke tu manvādayaḥ durvālādīn na pitrye bhojayet na punar daive 'pīti manyanta iti | cikitsakā vṛttyarthaṃ dharmārthaṃ ca | taittirīyakaśrutau "tasmād brāhmaṇena bheṣajaṃ na kāryam apūto hy eṣo 'medhyo yo bhiṣak" ity aviśeṣeṇa bhiṣajo nindādarśanāt | devalakasya svarūaṃ devalena darśitam |

	devārcanaparo vipro vittārthī vatsaratrayam |

	sa vai devalako nāma havyakavyeṣu garhitaḥ ||

	devakośopajīvī tu nāmnā devalako bhavet |

	apāṅkteyaḥ sa vijñeyaḥ sarvakaramasu sarvadā || iti |

vipaṇo vāṇijyam, tenānādady api jīvanto brāhmaṇāḥ vipaṇajīvinaḥ | vipaṇajīvitaiva pratiṣiddhasya māṃsavikrayiṇaḥ punaḥ pratiṣedho 'tyantavarjyatvakhyāpanārthaḥ | tena adhyayanādivikrayiṇāṃ śrotriyādīnām anukalpatayopādeyatvam avagamyate | atha vā āpady api māṃsavikrayiṇo varjyāḥ | preṣyaḥ paricārikaḥ | kunakhī svabhāvād eva mṛtanakhaḥ | śyāvadantaḥ svabhāvāt kṛṣṇadantaḥ | anayoḥ purākṛtakarmaśeṣasaṃbandhād eva pratiṣedhaḥ | guroḥ pratiroddhā spardhī | tyakāgniḥ śāstroktatyāgakāraṇam antareṇa tyaktaśrautasmārtāgniḥ | vārdhuṣikaḥ svalpavṛddhyā dhanam ādāya adhikavṛddhyā puruṣāntare dhanaprayoktā, svalpamūlyena paṇyaṃ krītvā tadvikrayeṇa bahumūlyasādhako vā | tathā ca smṛtiḥ |

	samārghaṃ dhanam utddhṛtya mahārghaṃ ya prayacchati |

	sa vai vārdhuṣiko nāma brahmavādiṣi garhitaḥ ||

	samārghaṃ paṇyam ādāya mahārghaṃ yaḥ prayacchati |

	sa vai vārdhuṣiko nāma brahmavadiṣu garhitaḥ ||

yakṣmī kṣayarogī | paśupālaḥ anāpadi pāśupālyavṛttyupajīvī brāhmaṇaḥ | parivettṛparivittyoḥ svarūpaṃ manunā svenaiva pradarśitam |

	dārāgnihotrasaṃbandhaṃ kurute yo 'graje sthite |

	parivettā sa vijñeyaḥ parivittis tu pūrvajaḥ ||

agnihotraśabdenāgnihotrādyuttarakratuprayojyam ādhānam uktam | uktaṃ ca sākṣād gargeṇa |

	sodarye tiṣṭhati jyeṣṭhe na kuryād dārasaṃgraham |

	āvasathyaṃ tathādhānaṃ patitas tu tathā bhavet ||

āvasathyam āvasathyādhānam, dāyavibhāgakāle kriyamāṇam aupāsanādhānam iti yāvat, vivāhakāle kriyamāṇaupāsanāgneś ca "na kuryād dārasaṃgraham" ity anenaivārthān nirastatvāt | ataḥ,

	aupāsanaṃ samādadhyāt svakāle parivedayan |

iti brahmagarbhavacane 'pi svakālaśabdena dāyavibhāgakāla uktaḥ, na tu vivāhakālo 'pīty avagantavyam | ādhānaṃ gārhapatyādyādhānam | patito bhavet, upapātakī bhaved ity arthaḥ | upapātakiparigaṇanavacane parivettṛparivittyoḥ kīrtitatvāt | sodaryagrahaṇād asodarye tiṣṭhati jyeṣṭhe kaniṣṭhasya dārasaṃgrahādau kṛte 'pi na pātityadoṣa iti gamyate | śātātapena tu asodaryaviṣaye doṣābhāvaḥ sākṣād uktaḥ |

	pituḥ putrāś ca sāpatnāḥ paranārīsutās tathā |

	dārāgnihotrasaṃyoge na doṣaḥ parivedane || iti |

sāpatnāḥ asodarabhrātaraḥ | paranārīsutāḥ svapitrā parakṣetre utpāditāḥ dvyāmuṣyāyaṇabhūtāḥ | pitṛvyaputrādiṣu jyeṣṭheṣu dārāgnihotrasaṃyogarahiteṣu tiṣṭhatsv api kaniṣṭhena dārāgnihotrasaṃyoge kṛte parivedanadoṣo nāstīty arthaḥ | paranārīputragrahaṇaṃ dattaputrāder api pradarśanārtham | ata eva yamaḥ |

	pitṛvyaputrān sāpatnān paraputrāṃs tathaiva ca |

	dārāgnihotradharmeṣu nādharmaḥ parivindataḥ ||

paraputrāḥ dānakrayādinā svapituḥ putratvam āpannāḥ bhrātaraḥ | sodarye jyeṣṭhe dārāgnihotrasaṃyogarahite tiṣṭhati parivedane kvacid doṣo nāstīty āha śātātapaḥ |

	klībe deśāntarasthe ca patite bhukṣuke 'pi vā |

	yogaśāstrābhiyukte ca na doṣaḥ parivedane ||

bhikṣukaḥ parivrājakaḥ | yogaśāstrābhiyukto viraktaḥ | kātyāyano 'pi |

	deśāntarasthaklībaikavṛṣaṇāṃś ca sahodarān |

	veśyātisaktapatitaśūdratulyātirogiṇaḥ ||

	jaḍamūkāndhabadhirakubjavāmanakhoḍakān |

	ativṛddhān abhāryāṃś ca kṛṣisaktān nṛpasya ca ||

	dhanavṛddhiprasaktāṃś ca kāmatokāriṇas tathā |

	kuhakonmattacorāṃś ca parivindan na duṣyati ||

khoḍakaḥ bhagnacaraṇadvayaḥ | abhāryāḥ naiṣṭhikabrahmacāriṇaḥ | kāmatokāriṇaḥ svecchayaiva vivāhanivṛttikāriṇaḥ | atra ye vivāhe 'nadhikāriṇaḥ klībādayaḥ teṣāṃ kālapratīkṣaṇābhāvenāpi nāsti parivedanadoṣaḥ | ye tu vivāhādhikāriṇo deśāntarasthaviraktaveśyātisakta-śūdratulyātivṛddhakṛṣisaktarājadhanavṛddhiprasaktakāmatokārikuhakacorāḥ, teṣāṃ kālapratīkṣaṇena parvedane tu na doṣaḥ | tatra deśāntarasthe aṣṭavarṣādikālaḥ pratīkṣaṇīya ity āha vasiṣṭhaḥ: "aṣṭau daśa dvādaśa varṣāṇi jyeṣṭhabhrātaram aniviṣṭam apratīkṣamāṇaḥ prāyaścittī bhavati" iti | deśāntaragatasya vivāhadāv adhikārasaṃbhavād ity abhiprāyaḥ | aniviṣṭam akṛtavivāham ity arthaḥ | atra dvādaśavarṣapratīkṣaṇaṃ dharmārthaṃ vārthārthaṃ vā deśāntaragate jyeṣṭhe draṣṭavyam | tathā ca smṛtiḥ |

	dvādaśaiva tu varṣāṇi jyāyān dharmārthayor gataḥ |

	nyāyyaḥ pratīkṣituṃ bhrātā śrūyamāṇaḥ punaḥ punaḥ ||

bhrātā sahodaraḥ | dharmārthayor iti vidyāyā api pradarśanārtham | ata eva gautamena: "naṣṭe bhartati" iti prakramya, "dvādaśa varṣāṇi brāhmaṇasya vidyāsaṃbandhena" iti bhāryāyāḥ bhartṛpratīkṣaṇakālam uktvā uktam: "bhrātari caivaṃ jyāyasi yavīyān kanyāgnyādheyeṣu" iti | naṣṭe bhartari kutra gata ity ajñāte bhartari atyantadūradeśāntaragata iti yāvat | dvādaśavarṣāṇi brāhmaṇasya vidyāsaṃbandhena brāhmaṇasya bhartuḥ vidyāgrahaṇārthaṃ deśāntaragamane sati bhāryayā dvādaśavarṣāṇi pratīkṣaṇīyānīty arthaḥ | bhrātarīti | jyeṣṭhe bhrātari akṛtavivāhe akṛtāgnyādheye vā vidhyāgrahaṇārthaṃ deśāntaragate kaniṣṭho bhrātā kanyāparigrahe agnyādhāne caiva dvādaśavarṣāṇi pratīkṣya tad upari pravartetety arthaḥ | kāryāntarārthaṃ deśāntaragataviṣaye tu aṣṭau daś ceti pakṣadvayam | atredaṃ vivakṣitam: deśāntaragatasyābhilaṣitakāryaṃ nirvartya pratyāgamanayogyakāle 'py anāgatasya iha loke sthitisaṃdehena vivāhasaṃbhāvanānivṛttau na parivedanaṃ doṣāvaham iti | evam eva viraktaveśyātisaktādiṣv api tattatsvabhāvasya dvādaśavarṣādicirakālānuvṛttyā vivāhasaṃbhāvanānivṛttau parivedanaṃ na doṣāvaham ity abhiprāyo veditavyaḥ | anenaivābhiprāyeṇa sumantunāpy uktam |

	vyasanāsaktacitto vā nāstiko vā tathāgrajaḥ |

	kanīyān dharmakāmas tu ādhānam atha kārayet ||

ādhānagrahaṇaṃ vivāhasyāpy upalakṣaṇārtham | klībādayas tu bhrātaraḥ kiṃcit kālam api na pratīkṣaṇīyāḥ, teṣāṃ vivāhādau svata evāyogyatvenānadhikārāt | tathā ca smṛtiḥ |

	unmattaḥ kilbiṣī kuṣṭhī patitaḥ klība eva ca |

	rājayakṣmyāmayāvī ca na nyāyyaḥ syāt pratīkṣitum ||

	khañjavāmanakubjeṣu gadgadeṣu jaḍeṣu ca |

	jātyandhe badhire mūke na doṣaḥ parivedane || iti |

evam ādhānādhikāriṇi jyeṣṭhe sthite 'pi tadanumatyā parivedane tu na doṣaḥ | tathā ca vṛddhavariṣṭhaḥ |

	agrajaś ca yadānagnir ādadhyād anujaḥ katham |

	agrajānumataḥ kuryād agnihotraṃ yathāvidhi ||

ādhānādhikāry apy agrajo yadā ādhānādividhim atikramyānāhitāgnir yāvajjīvam āsta iti kaniṣṭhasya niścayaḥ tadā tad anumatiṃ labdhvādhānaṃ kuryād ity arthaḥ | ayam evārthaḥ sumantunāpy uktaḥ |

	jyeṣṭhabhrātā yadā tiṣṭhed ādhānaṃ naiva kārayet |

	anujñāto hi kurvīta śaṅkhasya vacanaṃ yathā ||

jyeṣṭhabhrātṛgrahaṇaṃ pitur api pradarśanārtham | tathā ca sa eva |

	pitur yasya tu nādhānaṃ kathaṃ putras tu kārayet |

	agnihotrādhikāro 'sti śaṅkhasya vacanaṃ yathā ||

pitṛgrahaṇaṃ pitāmahasyāpi pradarśanārtham | ata eva uśanā |

	pitā pitāmaho yasya agrajo vātha kasyacit |

	tapo 'gnihotramantreṣu na doṣaḥ parivedane ||

pūrvokta eva viṣaye satyām anujñāyām etad api vacanaṃ draṣṭavyam | mantraśabdo vedopalakṣaṇārthaḥ | tathā ca śātātapaḥ |

	nāgnayaḥ parivindanti na vedā na tapāṃsi ca |

	na ca śrāddhaṃ kaniṣṭhasya yā ca kanyā virūpikā ||

yathā vedāṃs tapāṃsi śrāddhaṃ ca adhikṛtya jyeṣṭhe adhyayanatapaḥśrāddharāhityena sthite 'pi tadanujñām antareṇāpi kaniṣṭhenānuṣthitāni parivedanahetavo na bhavanti, tathāgnayo 'pi jyeṣṭhāder abhyanujñayā kaniṣṭhenāhitā ity arthaḥ | "yā ca kanyā virūpikā" ity asyāyam arthaḥ: vivāhādhikāriṇyāṃ jyeṣṭhāyāṃ kanyāyāṃ virūpāyām anūḍhāyāṃ sthitāyāṃ tadanujñāṃ vināpi kaniṣṭhāyā vivāhādikālātikramabhītyā kṛto vivāho na doṣāyeti | evaṃ caivaṃvidhaviṣayavyatiriktaviṣaye kanyāsv api parivedane varaparivedanoktaṃ sarvam anusaṃdheyam | anujasya tu jyeṣṭhabhrātranujñayāpi vivāhadoṣo 'stīty āha hārītaḥ |

	sodarāṇāṃ tu sarveṣāṃ parivettā kathaṃ bhavet |

	dārais tu parividyante nāgnihotreṇa nejyayā ||

vivāhādāv adhikāribhūtajyeṣṭhenānujñātasodaraviṣayam etat "dārais tu parividyante" iti | vṛddhayājñavalkyas tu jyeṣṭho 'pi kadācid ādhānena parivettā bhavatīty āha |

	āvasathyam anādṛtya tretāyāṃ yaḥ pravartate |

	so 'nāhitāgnir bhavati parivettā tathocyate || iti |

ayam arthaḥ: yathā dāyavibhāgakāle aupāsanādhānaṃ yasya svagṛhyoktam, asau tad akṛtvā brahmaudanapākaṃ nirmanthyāginā kṛtvā gārhapatyādyādhānaṃ yadi kurute so 'nāhitāgnir bhavati | prathamādhāne nirmanthyāgninā brahmaudanapākasyāśāstrārthatayā gārhapatyādiśabdavācyālaukikasaṃskārasyānutpatteḥ | tathā ca prathamam ādheyam aupāsanāgnim anādhāya gārhapatyādyādhānakaraṇāt parivettety api gīyata ity alaṃ parivettṛparivittiśabdārthakathanaprapañcena |

	nirākṛtiśabdārthas tu devalena darśitaḥ |

	adhītya vismṛte vede bhaved vipro nirākṛtiḥ || iti |

kātyāyanas tv anyathā nirākṛtiśabdārtham āha |

	yas tv ādhāyāgnim ālasyād devādīn iha neṣṭavān |

	nirākartāmarādīnāṃ sa vijñeyo nirākṛtiḥ || iti |

brahmadviṭ brāhmaṇānāṃ dveṣṭā | parivittiśabdas tu parivettṛśabdavyākhyānāvasare vyākhyātaḥ | gaṇaḥ madyapāyī brāhmaṇādiḥ, tanmadhyago gaṇābhyantaraḥ | kuśīlavo gāyakanartakādiḥ | avakīrṇinam āha devalaḥ |

	gūḍhaliṅgy avakīrṇī syāt yaś ca bhagnavratas tathā | iti |

gūḍhaliṅgī daṇḍamekhalādibrahmacāriliṅgatyāgī | bhagnavrataḥ stryupagamanena skhalitabrahmacaryaḥ,

	vratī yaḥ striyam abhyeti so 'vakīrṇī nirucyate |

iti yamasmaraṇāt | vṛṣalīpatir api devalena darśitaḥ |

	vandhyā tu vṛṣalī jñeyā vṛṣalī ca mṛtaprajā |

	aparā vṛṣalī jñeyā kumārī yā rajasvalā ||

	yas tv enām udvahet kanyām brāhmaṇo jñānadurbalaḥ |

	aśrāddheyam apāṅkteyaṃ taṃ vidyād vṛṣalīpatim ||

kanyāvasthāyāṃ yā rajasvalā jātā tāṃ ya udvahet tam aśrāddheyam apāṅkteyaṃ vṛṣalīpatiṃ vidyād ity anvayaḥ | evaṃ ca tṛtīyavṛṣalīpatir evātra manunokta iti mantavyam | punarbhūḥ dvirūḍhā tasyāḥ yo dvitīyavivāhe sati patiḥ tena tasyām utpāditaḥ putraḥ paunarbhavaḥ | kāṇa ekacakṣuḥ | "yasya copapatir gṛhe" ity etad devalo na spaṣṭīkṛtam |

	paradārābhigo mohāt puruṣo jāra ucyate |

	sa evopapatir jñeyo yaḥ sadā saṃvased gṛhe ||

vetanena bhṛta upādhyāyo bhṛtakaḥ | svārthe kapratyayaḥ | bhṛtakaś cāsāv adhyāpakaś ceti bhṛtakādhyāpakaḥ | bhṛtakenādhyāpakenādhyāpitaḥ śiṣyo bhṛtakādhyāpitaḥ | etāv upapātakinau,

	bhṛtakādhyāpako yaś ca bhṛtakādhyāpitaś ca yaḥ |

	tāv ubhau patitau viprau svādhyāyakrayavikrayāt ||

iti devalasmaraṇāt | patitau upapātakināv ity arthaḥ, upapātakamadhye etayor api gaṇanāt | śūdrasya śiṣyaḥ śūdraśiṣyaḥ | guruḥ śūdraseti śeṣaḥ, tasya buddhisthatvāt | vāgduṣṭaḥ kātyāyanena darśitaḥ |

	huṃkāraṃ hasanaṃ caiva loke yac ca vigarhitam |

	anukuryād anubrūyād vāgduṣṭaṃ taṃ naraṃ viduḥ ||

kuṇḍagolakau svenaiva manunā darśitau |

	paradāreṣu jāyete dvau sutau kuṇḍagolakau |

	jīve bhartari kuṇḍaḥ syān mṛte bhartari golakaḥ ||

samabrāhmaṇabhūtābhyāṃ jāyāpatibhyām utpāditaḥ suto brāhmaṇo bhavati, na punar brāhmaṇabhūtajāreṇa brāhmaṇajātīyajāriṇyāṃ samutpāditaḥ,

	sarvavarṇeṣu tulyāsu patnīṣv akṣatayoniṣu |

	ānulomyena saṃbhūtāḥ jātyā jñeyās tathaiva te ||

iti jātinirṇaye manunaivādhidhānāt | tena kuṇḍalogakayor abrāhmaṇayoḥ śrāddhe abhojanīyatvena kathaṃcid api prāptir nāstīti "vāgduṣṭaḥ kuṇḍagolakau" ity atra kuṇḍagolakayor upādānaṃ vyarthaṃ syāt | atrottaram uktaṃ saṃgrahakāreṇa |

	niyogotpāditau śrāddhe niṣiddhau kuṇḍagolakau |

	abrāhmaṇyāt kutaḥ prāptiḥ śūdravaj jārajātayoḥ || iti |

yady api jātajātayoḥ kuṇḍagolakayoḥ brāhmaṇatvābhāvena śūdravad eva śrāddhaprāptyabhāvāt niṣedho na saṃbhavati | tathāpi niyogotpāditayoḥ kuṇḍagolakayoḥ paradārotpannayor api śāstrīyamārgānusāreṇotpāditatvāt brāhmaṇyam astīti tāv eva kuṇḍagolakau manunā śrāddhe niṣiddhāv ity arthaḥ | tad etad ayuktam, niyogotpāditayor ajārajātatvenākuṇḍagolakatvāt, ajāratvaṃ ca niyuktasyājāratvāt | tathā ca devalaḥ |

	paradārābhigo mohāt puruṣo jāra ucyate | iti |

mohād iti padaṃ niyogāt paradārābhigaḥ puruṣo na jāra ity āha | ajārajātau na kuṇḍagolakau | tathā ca sa eva |

	amṛte jārajaḥ kuṇḍo mṛte bhartari golakaḥ | iti |

jāraja iti vadan niyukto na kuṇḍo na golakaś cety āha | bṛhaspatinā tv aniyuktajāv eva kuṇḍagolakāv iti spaṣṭam uktam |

	pāradāryam adharmyaṃ tu tajjātau kuṇḍagolakau |

	aśrāddheyāv abhojyānnau kṣetrajādyās tathā sutāḥ || iti |

yad adharmyaṃ pāradāryaṃ tajjātāv eva kuṇḍagolakau, na punaḥ pāradāryamātrajāv ity arthaḥ | ataś ca niyoge sati pāradāryasyādharmyatvābhāvāt tadutpannau na kuṇḍagolakau | kuṃ tu kṣetrajāv eva | atas tayoḥ pṛthak pratiṣedhārtham "kṣetrajādyās tathā sutāḥ" ity uktam | tasmāt,

	niyogotpāditau śrāddhe niṣiddhau kuṇḍagolakau |

iti saṃgrakāroktam ayuktam eva | ato 'nyathā samādhir abhidhīyate: "vāgduṣṭaḥ kuṇḍagolakau" ity atra kuṇḍagolakaśabdau gauṇyā vṛttyā niyogotpāditakṣetrajaputrayor vartete | tatra jīvati bhartari paradāreṣu jātatvasāmyāt kuṇḍaśabdo vartate | mṛte bhartari jāte kṣetraje mṛte bhartari paradāreṣu jātatvasāmyāt golakaśabdaḥ | evamuktakuṇḍagolakayor brāhmaṇatvena śrāddhe prāptisambhavāt pratiṣedho 'rthavān | evaṃ tarhi pūrvokte "pāradāryam adharmyaṃ tu" ityādibārhaspatyavacane "kṣetrajādyās tathā sutāḥ" ity anenaiva kṣetrajaputrapratiṣedhasya siddhatvāt "kuṇḍagolakāv aśrāddheyau" ity etan mukhyakuṇḍagolakapratiṣedhārtham ity avaśyaṃ vaktavyam | tac cāyuktam, mukhyakuṇḍagolakayor abhrāhmaṇatvena śūdravad aprāpteḥ pratiṣedhānarthakyāt | <span style="text-decoration:underline;">ucyate</span> — kuṇḍagolakayor jātyantaratvena vyavahārābhāvāt brāhmaṇyāṃ brāhmaṇotpāditatvamātreṇa brāhmaṇo 'yam iti śrāddhādau svīkāro bhavati | tena mandānugrahārthaṃ paramārthato 'prāptayor api tayoḥ pratiṣedho bṛhaspatinā kṛta ity alaṃ kuṇḍagolakapratiṣedhaprayojanasamarthanaprapañcena ||

	akāraṇaparityaktety asyāyam arthaḥ | "tyajet pitaraṃ rājaghātakam" ityādiśāstroktatyāgakāraṇe 'vidyamāne 'pi mātāpitaror guror vā parityakteti | gurur atrācāryo na pitā, tasya svaśabdenaivopāttatvāt | tyāgo "jīvator vākyakaraṇam" ityādiśāstroktaśuśrūṣādyakaraṇam |

	brāhmair yaunaiś ca saṃbandhaiḥ saṃyogaṃ patitair gataḥ |

iti pratiṣedho vyarthaḥ, "ye stenapatitāḥ klībāḥ" ity atra patitagrahaṇena pañcavidhapatitapratiṣedhasya prāg eva kṛtatvāt | <span style="text-decoration:underline;">satyam</span>, brāhmair yaunaiś ca saṃbandhaiḥ saṃyogam upapātakibhir yo gatas tasyāgatyā kadācid bhojanīyatvāṅgīkārārtho 'yaṃ punaḥ pratiṣedha iti na vyarthaḥ | saṃgrahakāras tu pañcavidhapatitavyatiriktapatitapratiṣedhakatayā ślokārtham uktvā, vaiyarthyaṃ parihṛtavān |

	brāhmair yaunaiś ca saṃbandhaiḥ saṃbaddhā brahmahādibhiḥ |

	sadyo ye patitās tair saṃyogaṃ patitair gataḥ ||

	patitaḥ sa niṣiddhatvāt tṛtīyo 'tra niṣidhyate || iti |

brahmahādisaṃbandhāt sadyo ye patitāḥ taiḥ patitair yaḥ saṃyogaṃ gataḥ so 'tra tṛtīyaḥ pratiṣidhyate | "tatsaṃyogī ca pañcamaḥ" ity uktasya patitasya prāg eva niṣiddhatvāt ity arthaḥ | agāradāhī tu dvidhā devalena darśitaḥ |

	agāradāhī sa jñeyaḥ pretadagdhā dhanena yaḥ |

	sa cāpy agāradāhī syād dveṣād yo veśmadāhakaḥ || iti |

kuṇḍāśī kuṇḍagolakayor annabhoktā | tathā ca kuṇḍagolakāv abhidhāya manunaivābhihitam |

	yas tayor annam aśnāti sa kuṇḍāśy ucyate dvijaḥ | iti |

somavikrayī somalatāyā vikretā | samudrayāyī vahitram āruhyeti śeṣaḥ | bandī nṛpādistutipāṭhakaḥ | tailakaḥ tailavṛttyupajīvī | kūṭakārakaḥ kūṭasya aparamārthasyālekhyādeḥ kārakaḥ | pitrā vivadamānaḥ smṛtyācāravyapetamārgeṇa pitrā saha vipratipadyamānaḥ | kekaro 'rdhadṛṣṭiḥ | madyapaḥ surāvyatiriktamadyapaḥ | surāpasya patitapadena prāg eva pratiṣedhāt | pāparogī "unmādas tvagdoṣo rājayakṣmā śvāso madhumedho bhagaṃdaro mahodaram aśmarīty aṣṭau pāparogāḥ" iti devaloktapāparogeṣv anyatamarogavān | abhiśastaḥ doṣakāritayā kenacit sabhāyām āveditaḥ | dāmbhikaḥ darmācaraṇe śāṭhyavān | rasavikrayī kṣārādirasavikrayī | dhanuḥśarāṇāṃ kartā dhanuṣaḥ śarāṇāṃ ca kartā | agredidhiṣūpatiḥ agredidhiṣvāḥ patiḥ | kā punaḥ agredidhiṣūr ity apekṣite devalaḥ |

	jyeṣṭhāyāṃ yady anūḍhāyāṃ kanyāyām uhyate 'nujā |

	sā cāgredidhiṣūr jñeyā pūrvā tu didhiṣūr matā || iti |

mitradhruk mitradrohī | dyūtavṛttiḥ dyūtajīvanaḥ | putrācāryo nāma grāmagatagṛhasthakumārāṇām akṣaraśikṣakaḥ | tathā ca saṃgrahakāraḥ |

	putrācāryaḥ sa vijñeyo grāme yo 'kṣarapāṭhakaḥ | iti |

atha vā putra evācāryo yasya sa putrācāryaḥ | tathā ca sa eva |

	putrād avāptavidyo vā putrācāryo nigadyate | iti |

bhrāmarī bhramaravad vṛttyartham evārthārjakaḥ | tathā ca sa eva |

	yaḥ poṣayati vṛttyarthaṃ vibhavān bhrāmarī tu saḥ | iti |

gaṇḍamālī gaṇḍamālākhyarogavān | śvitrī kuṣṭhavyādhinā śvetatvak | piśunaḥ svabhāvato vṛttyarthaṃ vā paradoṣasūcakaḥ | unmattādayaḥ prasiddhāḥ |pakṣiṇāṃ poṣakaḥ baddhānāṃ krīḍārthaṃ poṣayitā |yuddhācāryo dhanurvedopādhyāyaḥ | srotasāṃ bhedakaḥ pravāhasya digantare netā, teṣāṃ cāvaraṇe āvaraṇe  rataḥ āvaraṇe gatipratibandhārthaṃ mṛdādinā mārganirodhane rataḥ | gṛhasaṃveśakaḥ vardhakivṛttyā vartamānaḥ | dūtaḥ sandeśaharaḥ | vṛkṣāropakaḥ mūlyaṃ gṛhītveti śeṣaḥ | "pañcāmravāpī narakaṃ na yāti" ityādiśāstreṇa dharmārthaṃ vṛkṣāropaṇavidhānāt | "śvakrīḍī" ityādayo nigadavyākhyātāḥ | vṛṣalas tu svenaiva manunā nirūpitaḥ |

	vṛṣo hi bhagavān dharmaḥ tasya yaḥ kurute 'tyayam |

	vṛṣalaṃ taṃ vidur devās tasmād dharmaṃ na lopayet || iti |

alaṃ nivāraṇam | evaṃ ca vyavahāradraṣṭṛṣu yo dharmavādhanaṃ (?) kurute sa vṛṣalaḥ | tatputro vṛṣalaputraḥ | sa ca brāhmaṇa eveti nāyam aprāptapratiṣedha iti mantavyam | gaṇānāṃ yājakaḥ anekayajamānakāhīnadvādaśāhādiyajñayājakaḥ | tathā ca smṛtiḥ: "tasmād dvādaśāhena na yājyaṃ pāpmano vyāvṛttyai" iti | evaṃ ca "yājayanti ca ye pūgān" ity anena sahāsyāpaunarukthyaṃ siddham | ācārahīno durācāraḥ | klībo 'nutsāhī samartho 'pi svāśramadharmānuṣṭhānarahita ity arthaḥ | evaṃ ca "ye stenapatitaklībāḥ" ity anena apaunaruktyaṃ sphuṭam | nityaṃ yācanakaḥ saty api vibhave yācakaḥ | ślīpadī ślīpadākhyarogavān, ucchūnapada iti yāvat | urabhrāḥ avayaḥ tā eva jīvikārthaṃ pālyāḥ yasyāsāv aurabhrakaḥ | evaṃ sāhiṣakaḥ | atha vā vyabhicāriṇīsuto sāhiṣakaḥ | yad āha devalaḥ |

	mahiṣīty ucyate bhāryā yā caiva vyabhicāriṇī |

	tasyāṃ yo jāyate garbhaḥ sa vai māhiṣakaḥ smṛtaḥ || iti |

tasyāṃ yaḥ svabhartur jāyate putraḥ sa sāhiṣakaḥ smṛta ity arthaḥ | pūrvam anyasmai dattā parapūrvā tasyāḥ patiḥ parapūrvāpatiḥ | pretaniryātako mūlyena pretanirhārakaḥ | dharmārthaṃ tu praśasta eva | kasmād vacanād etad avagatam ity apekṣite saṃgrahakāraḥ |

	etān vigarhitācārān ity asmād avagamyate |

	dharmārthaṃ pretaniryāṇam adṛṣṭaṃ vṛkṣaropaṇam || iti |

etān stenapatitaklībādipretaniryātakaparyantān ubhayatra daive pitrye vety arthaḥ | brahmapurāṇe 'pi varjyā brāhmaṇā uktāḥ |

	bhoktuṃ śrāddheṣu nārhanti daivopahatacetasaḥ |

	ṣaṇḍo mūkaś ca kunakhī khalvāṭo dantarogavān ||

	śyāvadantaḥ pūtināsaḥ chinnāṅgaś cādhikāṅguliḥ |

	galarogī ca gaḍumān sphuṭitāṅgaś ca sajvaraḥ ||

	khañjatūparamandāś ca tathānye dīrgharogiṇaḥ || iti |

gaḍumān vātavaśād urasi pṛṣṭhe ca unnatāsthisaṃsthānānvitaḥ | khañjaḥ bhagnacaraṇaḥ | tūparo yauvanakāle śmaśruvihīnaḥ | mandaḥ alasaḥ | yamo 'pi |

	na kharair upayātasya na raktolbaṇavāsasaḥ |

	dvyaṅgulātītakarṇasya bhuñjate pitaro haviḥ ||

karṇavedhasthāne tālapatrādipraveśenābhivardhanaṃ dvyaṅgulādhikaṃ niṣiddham | tena dvyaṅgulātītakarṇo 'py anarhaḥ | śaṅkho 'pi |

	anadhyāyeṣv adhīyānāḥ śaucācāravivarjitāḥ |

	śūdrānnaparipuṣṭāṅgāḥ brāhmaṇāḥ paṅktidūṣakāḥ ||

śātātapo 'pi |

	agniṣṭomādibhir yajñair ye yajanty alpadakṣiṇaiḥ |

	teṣām annaṃ na bhoktavyam apāṅkteyāḥ prakīrtitāḥ ||

	pracaranti ca ye mūḍhās taṃ kratuṃ hīnadakṣiṇam |

	te mṛtā narakaṃ yānti pūyaśoṇitakardamam ||

alpadakṣiṇaiḥ "saptaikaviṃśatiṣaṣṭtiśatadvādaśasahasram" ityādi sūtroktagosaṅkhyāvikalpeṣu vittaśāṭhyena svīkṛtālpasaṅkhyākadakṣiṇair ity arthaḥ | āpastambo 'pi |

	nīlīkarṣaṇakārī tu nīlavastropadhārakaḥ |

	kiṃcit tasya na dātavyaṃ caṇḍālasadṛśo hi saḥ ||

nīlīsaṃsargajadoṣavān varjya ity arthaḥ | marīcir api varjyam āha: "vaidhavyo vidhavāpatiḥ" iti | śrāddhānarha iti śeṣaḥ | vaidhavyaḥ vaidhaveyaḥ | punaḥ pariṇītavidhavāputra iti yāvat | vidhavāpatiḥ vidhavāyāḥ punaḥpariṇītāyāḥ patiḥ | devalo 'pi |

	cāturāśramyabāhyebhyo dattaṃ bhavati niṣphalam | iti |

purāṇe 'pi |

	catvāras tv āśramāḥ pūjyā daive śrāddhe ca sarvadā |

	cāturāśramyabāhyebhyaḥ śrāddhaṃ naiva pradāpayet ||

	anāśramī tapas tepe yas tu taṃ na nimantrayet |

	pravṛttā vā nivṛttā vānāśramāḥ paṅktidūṣakāḥ ||

manus tu paṅktidūṣakān āha |

	vikṣyāndho navateḥ kāṇaḥ ṣaṣṭeḥ śvitrī śatasya ca |

	pāparogī sahasrasya dātur nāśayate phalam ||

	yāvataḥ saṃspṛśed aṅge brāhmaṇān śūdrayājakaḥ |

	tāvatāṃ na bhaved dātuḥ phalaṃ dānasya paurthikam ||

andhasya darśanābhāvena paṅktigatatvamātreṇa navatināśakatvam, na tu vīkṣaṇena | saṃspṛśed ity anenaikapaṅktigatatvaṃ lakṣyate | mukhyārthasvīkāre sparśanābhāve paṅktidūṣakatābhāvaḥ syāt | sa cāyuktaḥ | śūdrayājakaḥ sthapatīṣṭyām ṛtvik, svavṛttyarthaṃ pratārya śūdrārthaṃ pākayajñādikartā vā | yadi punar ajñānād agatyā vā paṅktidūṣakaparigrahaḥ kriyate tadā tv āha manuḥ |

	apāṅkteyahatā paṅktiḥ pāvyate yair dvijātibhiḥ |

	tān nibodhata kārtsnyena dvijāgryān paṅktipāvanān ||

	agryā vedeṣu sarveṣu sarvapravacaneṣu ca |

	śrotriyānvayajāś caiva vijñeyā paṅktipāvanāḥ ||

	triṇāciketaḥ pañcāgnis trisuparṇaḥ ṣaḍaṅgavit |

	brahmadeyānusaṃtānaś chandogī jyeṣṭhasāmagaḥ ||

	vedārthavit pravaktā ca brahmacārī sahasradaḥ |

	śatāyur caiva vijñeyā brāhmaṇāḥ paṅktipāvanāḥ ||

brahmadeyānusaṃtāno brāhmavivāhoḍhāyāḥ putraḥ | paṅktipāvanāḥ paṅktyupaviṣṭakāṇādinibandhanadoṣāpanodakāḥ | tena vaiśvadevārtham aparīkṣya svīkṛtā vāpatsv agatyā svīkṛtāḥ kāṇādayaḥ sarvavedāgryādibhiḥ paṅktivāvanair miśritā yathā bhavanti tathā niyoktavyā ity abhiprāyaḥ | ata eva sumantuḥ |

	kāṇāḥ kubjāś ca khañjāś cāpy acarmāṇaḥ kacair vinā |

	sarve śrāddhe niyoktavyā miśritā vedapāragaiḥ ||

acarmāṇaḥ śipiviṣṭāḥ | kacair vinā khalvāṭa ity arthaḥ | saṃgrahakāras tu miśraṇe niṣedham āha |

	kāṇādīn bhojayed daive śrāddhe dāne tu varjayet | iti |

śrāddhe dāne śrāddhadāna ity arthaḥ | paiṭhīnasir api paṅktipāvanān āha: "athātaḥ paṅktipāvanā bhavanti triṇāciketaḥ trimadhuḥ trisuparṇaḥ cīrṇavrataś chandogo jyeṣṭhasāmago brahmadeyānusaṃtānaḥ sahasrado rudrādhyāyī cuturvedaḥ ṣaḍaṅgavid atharvaśiro 'dhyāyī pañcāgnir vedajāpī ceti paṅktipāvanāḥ | teṣām ekaikaḥ punāti niyuktaḥ paṅktimūrdhani sahasrair apy upasevitām" iti ||

**iti smṛticandrikāyāṃ varjanīyabrāhmaṇanirūpaṇam**

**atha śrāddhadināt prācīnadinakṛtyam**

tatra varāhapurāṇam |

	vastraśaucādi kartavyaṃ śvaḥ kartāsmīti jānatā |

	sthānopalepanaṃ bhūmiṃ kṛtvā viprān nimantrayet ||

	dantakāṣṭhāni visṛjet brahmacārī śucir bhavet ||

śrāddhabhūmiṃ parigṛhya parigṛhītasthānopalepanaṃ kṛtvā vastraśuddhyādikam ahni kartavyam | rātrau tu viprān nimantrayet | devapitṛkāryasaṃpattyartham apratyākhyeyena niyogenopakalpayed ity arthaḥ | apratyākhyeyo niyogo nimantraṇam iti gīyate | madālasāvākyam api |

	nimantrayīta pūrvedyuḥ pūrvoktān dvijasattamān |

	daive niyoge pitrye ca tāṃs tathaivopakalpayet ||

tathaiva daive niyoge yūyam, pitrye niyoge yūyam iti viśeṣanirdhāraṇayaivety arthaḥ | devalo 'pi |

	śvaḥ kartāsmīti niścitya dātā viprān nimantrayet |

	nirāmiṣaṃ sakṛd bhuktvā bhukte sarvajane gṛhe ||

svagṛhe yaj janajātam asti tasmin sarvasmin bhuktavati sati paścān nimantrayed ity arthaḥ | yamo 'pi |

	jātikriyāvabodhādyair yuktān dāntān alolupān |

	prārthayīta pradoṣānte bhuktān aśayitān dvijān ||

avabodho vedārthāder avagatiḥ | aśayitān akṛtaśayanakriyān | prārthanā ca kathaṃ kartavyety apekṣite pracetāḥ |

	kṛtāpasavyaḥ pūrvedyuḥ pitṝn pūrvaṃ nimantrayet |

	bhavadbhiḥ pitṛkāryaṃ naḥ saṃpādyaṃ ca prasīdata ||

	savyena vaiśvadevārthaṃ praṇipatya nimantrayet ||

kṛtāpasavyaḥ prācīnāvītī bhūtvā naḥ asmakaṃ śvaḥ pitṛkāryaṃ bhaviṣyati tad bhavadbhiḥ āhavanīyakāryakaratvenānugṛhya saṃpādyam, tataś cāhavanīyarthaṃ prasīdatety evaṃ nimantrayed ity arthaḥ | savyena svyāṃsasthayajñopavītenānvitaḥ | praṇipatya nimantraṇaṃ śūdrakartṛkaśrāddhaviṣayam, (?)

	dakṣiṇaṃ caraṇaṃ vipraḥ savyaṃ vai kṣatriyas tathā |

	pāvāv ādāya vaiśyo dvau śūdraḥ praṇatipūrvakam ||

	nimantrayīta pūrvedyuḥ .................. ||

iti purāṇasmaraṇāt | dakṣiṇacaraṇagrahaṇe tu pradeśaviśeṣo mātsye darśitaḥ |

	dakṣiṇaṃ jānum ālabhya tvaṃ mayā tu nimantritaḥ | iti |

brūyād iti śeṣaḥ | "pitṝn pūrvaṃ nimantrayet" iti niyamārtham | 

	daive niyoge pitrye ca tāṃs tathaivopakalpayet |

iti daivapūrvakanimantraṇasyāpi madālasāvākyena smṛtatvāt,

	upavītī tato bhūtvā devatārthaṃ dvijottamān |

	apasavyena pitrye tu svayaṃ śiṣyo 'tha vā sutaḥ ||

iti bṛhaspatismaraṇāc ca | nimantraṇaṃ prāk kartavyam | tad āha paiṭhīnasiḥ: "śvaḥ śrāddhaṃ kariṣyāmīti saṃkalpya brāhmaṇān sapta pañca vā śrotriyān nimantrayet" iti | sapta pañca veti paitṛkavaiśvadevabrāhmaṇānāṃ militānāṃ saṅkhyā, asyaiva vākyasyāntyabhāge "prāṅmukhān vaiśvadevān upaveśayet pitṝn dakṣiṇapūrveṇa" ity abhidhānāt | atra paitṛke vaiśvadeve ca kathaṃ brāhmaṇasaṃkhyayā vibhāga ity apekṣite aṅgirāḥ |

	ayujo bhojayec chrāddhe na samā daivike samāḥ |

"na saṃaḥ" samasaṃkhyākāḥ pitrarthe na grahyā ity arthaḥ | ata eva manuḥ: "dvau daive pitṛkṛtye trīn" iti | etat pañcasaṃkhyāpakṣe draṣṭavyam | saptasaṃkhyāpakṣe tu catvāro daive trayaḥ pitrye iti vibhāga ūhyaḥ | <span style="text-decoration:underline;">nanu</span> dvau daive pañca pitrya iti vibhāgaḥ kasmān na bhavati | tathā hi "daive yugmān yathāśakti pitrya ekaikasya" iti kātyāyanena pitrye ekaikasya yathāśakty ayugmān iti vadatā pitṛpitāmahaprapitāmahānāṃ pratyekam ayugmabrāhmaṇakalpanaṃ na punaḥ samudāyasyeti darśitam | tataś ca pañcānām "samaṃ syād aśrutatvāt" iti nyāyena pratyekam ayugmasaṃkhyayā samavibhāga ūhanīyaḥ | na yatheṣṭam | na ca pitrādiṣu triṣu pañcānāṃ samatayā vibhāgaḥ saṃbhavati, saṃbhavati tu trayāṇām | tasmāc catvāro daive, pitrye tu traya ity eva vibhāgaḥ kāryaḥ | pitrarthabrāhmaṇeṣv evādhikasaṃkhyām apy āha śaunakaḥ: "ekaikam ekaikasya dvau dvau trīṃs trīn vā" iti | dvau dvau iti vṛddhiśrāddhābhiprāyam | pārvaṇaśrāddhe tu "ayujo bhojayec chrāddhe na samān" iti samasaṃkhyāniṣedhāt | ekaikam ekaikasyeti pakṣe pitṛkṛtye trayo nimantraṇīyāḥ | trīṃs trīn ekaikasyeti pakṣābhiprāyeṇa gautamenāpy uktam: "navāvarān bhojayet" iti | yat tu manunoktam,

	pūrvedyur vā paredyur vā śrāddhakarmaṇy upasthite |

	nimantrayīta tryavarān samyag viprān yathoditān ||

iti, atra pratyekam iti śeṣo draṣṭavyaḥ | tataś ca gautamavacanasamānārthatvān na tenasya virodhaḥ | pratyekam ity adhyāhāraparihārāya pitṛkṛtye tryavarān iti vyākhyāne tu "dvau daive pitṛkṛtye trīn" iti svoktena paunaruktyaṃ prasajyeteti tathā vyākhyānam ayuktam | tryavarān ity abhidhānāt pratyekaṃ pañcasaṃkhyā madhyamaḥ pakṣaḥ, pratyekaṃ saptasaṃkhyā tūttamaḥ pakṣa iti mantavyam | ata eva gautamaḥ: "ayujo vā yathotsāham" iti | pitrādiṣu pratyekaṃ pañcasaṃkhyā saptasaṃkhyā vā yathotsāhaṃ yathāvibhavam ayujo viprān bhojayed ity arthaḥ | evaṃ ca susamṛddhatamasya satkriyādisamarthasya saptabhiḥ saptabhir vipraiḥ pitṛkṛtyaṃ kāryam, susamṛddhatarasya pañcabhiḥ pañcabhir vipraiḥ, susamṛddhasya tibhis tribhiḥ, samṛddhasya tribhir eveti boddhavyam | yat punar manunoktam,

	dvau daive pitṛkṛtye trīn ekaikam ubhayatra vā |

	bhojayet susamṛddho 'pi na prasajyeta vistare ||

	satkriyāṃ deśakalau ca śaucaṃ brāhmaṇasaṃpadam |

	pañcaitān vistaro hanti tasmān neheta vistaram ||

yac ca bṛhaspatinā,

	ekaikam atha vā dvai trīn daive pitrye ca bhojayet |

	satkriyākālapātrādi na saṃpadyeta vistare ||

iti, yad api purāne,

	deśakālabalālābhād ekaikam ubhayatra vā |

	śeṣān vittānusāreṇa bhojayed anyaveśmani ||

	yasmāt brāhmaṇabāhulyāt doṣo bahutaro bhavet |

	śrāddhanāśo maunanāśaḥ śrāddhatantrasya vismṛtiḥ ||

	ucchiṣṭocchiṣṭasaṃsparśo nindā cāpy annabhoktṛṣu |

	vitaṇḍayā parīvādo jalpās te 'pi pṛthagvidhāḥ ||

iti, śeṣān āmantritān atithiprabhṛtīn, tad etat susamṛddhasyāpi yasya brāhmanabāhulye satkriyādisaṃpādanāsāmarthyaṃ tad viṣayam | yasya tu saṃpādanasāmarthyam asti tadviṣayaṃ śaunakādivacanam iti sarvam anavadyam | na cātrānāḍhyatayā vyavasthā saṃbhavati, 

	dvau daive pitṛkṛtye trīn ekaikam ubhayatra vā |

	bhojayet susamṛddho 'pi

iti manunā āḍhyaviṣaye 'py alpasaṃkhyābhidhānāt | yat tu śaṅkhenoktam,

	bhojayed atha vāpy ekaṃ brāhmaṇaṃ paṅktipāvanam |

iti, tad etad anekabrāhmaṇāsyalābhaviṣayam | evaṃ nirūpitasaṃkhyānvitān viprān svagṛha eva sthitān upagamya nivedayet | tathā coktam atriṇā |

	prathame 'hni nivāsasthān śrotriyādīn nimantrayet |

	kathayet tu tadaivaiṣāṃ niyogaṃ pitṛdaivikam ||

	sarvāyāsavinirmuktaiḥ kamakrodhavivarjitaiḥ |

	bhavitavyaṃ bhavadbhir naḥ śvo bhūte śrāddhakarmaṇi || iti |

prathame 'hni pūrvedyur ity arthaḥ | nivāsasthān svakīyanivāsasthitān | mātsye 'pi |

	etān nimantryaniyamān śrāvayet paitṛkān budhaḥ |

	akrodhanaiḥ śaucaparaiḥ satataṃ brahmacāribhiḥ ||

	bhavitavyaṃ bhavadbhiś ca mayāpi śrāddhakāriṇā ||

akrodhanair ityādivacanaṃ paṭhan paitṛkān pitṛkarmāṅgabhūtān nimantritaviprān śrāvayed ity arthaḥ | akrodhādiniyamaḥ śrāddhakartur yathā mamāvaśyakas tathā bhavatām apīti vaktuṃ mayāpi śrāddhakāriṇety aṃśasyāpi pāṭhaḥ | nimantritaviprāṇāṃ kartavyam āha atriḥ |

	te taṃ tathey avighnena gateyaṃ rajanī yadi |

	yathāśrutaṃ pratīkṣetan śrāddhakālam atandritaḥ ||

nimantritā viprās taṃ nimantraṇakartāraṃ "tathāstu yady avighneneyaṃ rajanī gatā" ity uktvā dharmaśāstrādau yathā niyamajātaṃ śrutaṃ tathaiva tan niyamajātaṃ pratīkṣeran pratipālayeyuḥ | śrāddhakālaṃ śvo 'py annapariṇāmaparyantam ity arthaḥ | tathā ca pracetāḥ |

	syād annaparimānāt tu brahmacaryaṃ dvayos tataḥ | iti |

brahmacaryagrahaṇaṃ dvayor nimantritakayor vihitaniyamopalakṣaṇārtham | nirāhāraniyamas tu nimantraṇaprabhṛti śrāddhakarmaparisamāptiparyantam evety āha āpastambaḥ: "ārabdhe cābhojanam ā samāpanāt" iti | yat tu vṛddhamanunoktam,

	nimantrya viprān tad aho varjayen maithunaṃ kṣuram |

	pramattatāṃ (?) ca svādhyāyaṃ krodhāśaucaṃ tathānṛtam ||

iti, tat sadyaḥkālaśrāddhaviṣayam,

	nimantrayīta pūrvedyuḥ tad ahar vā dvijottamān |

iti purāṇe sadyaḥkālapakṣasyāpy uktatvāt | ayaṃ ca sadyaḥkālapakṣaḥ pūrvedyuḥ kathaṃcin nimantraṇāsaṃbhave bhavati,

	asaṃbhave paredyur vā brāhmaṇāṃs tān nimantrayet |

iti devalasmaraṇāt,

	tasmāt tu prathamaṃ kāryaṃ prājñenopanimantraṇam |

	aprāptau taddine vāpi varjyā yoṣitprasaṅginaḥ ||

iti madālasāvākye 'py uktatvāc ca | upanimantraṇaṃ sati saṃbhave pūrvedyuḥ kāryam | tatra kathaṃcid upanimantraṇāprāptau śrāddhadine vā karyam ity arthaḥ | yadā tu taddine nimantraṇaṃ kriyate tadā taddina eva nimantritatvanibandhantvān niyamānuṣṭhānaṃ syāt | nimantraṇaṃ kadācid anyenāpi kārayed ity āha yamaḥ |

	nimantrayīta savyena devatārthaṃ dvijottamān |

	apasavyena pitrye tu svayaṃ śiṣyo 'tha vā sutaḥ || iti |

precatā api |

	savarṇaṃ preṣayed āptaṃ dvijānām upamantraṇe | iti |

eteṣu pakṣeṣu pūrvanyāyaḥ śreyān, sarvābhāve tv asavarṇam api śūdravyatiriktaṃ preṣayet,

	abhojyaṃ brāhmaṇasyānnaṃ vṛṣalena nimantritam |

iti yamena sūdranimantritasyaiva niṣedhasmaraṇāt | viśeṣapratiṣedhasya sāmānyābhyanujñānārthatā prasiddhaiva | evaṃ ca bhojyānnena svayaṃ kṛtaṃ śiṣyakṛtaṃ śūdravyatiriktāsavarṇakṛtaṃ ca nimantraṇam anindyam, tac ca bhoktuṃ samarthānāṃ brāhmaṇānām apratyākhyeyam,

	kāmaṃ pratiśravas teṣām anindyāmantraṇe kṛte |

iti devalasmaraṇāt | anindyāmantraṇe kṛte teṣāṃ nimantritānāṃ kāmam astv iti pratiśravaḥ prativacanaṃ kartavyam ity arthaḥ | kātyāyanenāpy uktam: "anindyenāmantrite nāpakramet śaktena na pratyākhyānaṃ kartavyam" iti | anenārthān nindyāmantraṇe bhoktum asāmarthye ca pratyākhyānaṃ kartavyam eveti gamyate | aṅgīkṛtanimantranasyāṅgīkārāt paścād api bhoktum asāmarthye saty atikramo yukta ity arthāj jñāpayitum āha sa eva: "vidhivat ketanaṃ parigṛhya śaktaḥ saṇ napakramet" iti | ketanaṃ parigṛhya āmantraṇam akgīkṛtyety arthaḥ | yat tu yamenoktam,

	brāhmaṇaṃ tu mukhaṃ kṛtvā devatāḥ pitṛbhiḥ saha |

	tad annaṃ samupāśnanti tasmāt tan na vyatikramet ||

iti, tad anindyāmantritaśaktaviṣayam iti pūrvoktena na virodhaḥ | yas tu nimantritaṃ brāhmaṇaṃ tyajati taṃ praty āha nārāyaṇaḥ |

	ketanaṃ kārayitvā tu nivarayati durmatiḥ |

	brahmahatyām avāpnoti śūdrayonau ca jāyate ||

	etasminn enasi prāpte brāhmaṇo niyataḥ śuciḥ |

	yaticāndrāyaṇaṃ kṛtvā tasmāt pāpāt pramucyate ||

enaḥ pāpam | yaticāndrāyaṇaṃ nāma cāndrāyaṇaviśeṣaḥ | tad etad sṅgīkṛtaketanasya bhojanasamarthasya nivāraṇe sati draṣṭavyam | yas tu nimantraṇam aṅgīkṛtya bhojane samartho 'pi bhojayitāraṃ tyajati taṃ praty āha manuḥ |

	ketitas tu yathānyāyaṃ havyakavye dvijottamaḥ |

	kathaṃcid apy atikrāman pāpaḥ sūkaratāṃ vrajet ||

kathṃcid mṛṣṭānnabahudakṣinālobhādinā, na punaḥ bhojanāsāmarthyenety arthaḥ | tad etad āḍhyavipraviṣayam,

	vidyamānadhano yas tu bhojyānnena nimantritaḥ |

	kathaṃcid apy atikrāman pāpaḥ sūkaratāṃ vrajet ||

iti smṛtyantare vidyamānadhanasya doṣasmaraṇāt | evaṃ ca yad ucyate yamena,

	āmantritas tu yaḥ śrāddhe kurvītānyasya tu kṣaṇam |

	saṃvatsarakṛtaṃ puṇyaṃ tasya naśyati durmateḥ ||

iti, yad api matsyena,

	nimantritās tu guṇinā nirdhanenāpi saddvijāḥ |

	nānyamṛṣṭānnalobhena tam atikramya yānti hi ||

	nimantritās tu yenādau tasmād gṛhṇanti nānyataḥ ||

iti, tato 'nyair api prathamanimantrayitāram anatikramya tata eva grahītavyam ity abhiprāyaḥ, tad etat sarvam āḍhyaviṣayam iti mantavyam | yas tu tasmād gṛhṇan anyasmād api grahītum icchati taṃ pratiṣeddhum āha kātyāyanaḥ: "āmantrito 'nyad annaṃ na pratigṛhṇīyāt" iti | āmantritaḥ pūrvam anyena nimantritas tadīyād annād anyad annaṃ paścān nimantrakasyānnaṃ taṇḍulādirūpakam api na pratigṛhṇīyad ity arthaḥ | yaḥ punaḥ pratigṛhṇāti tasya doṣam āha devalaḥ |

	pūrvaṃ nimantrito 'nyena kuryād anyapratigraham |

	bhuktāhāro 'tha vā bhuṅkte sukṛtaṃ tasya naśyati ||

yas tv āmantrita āhūto 'py anāgamanena kutapādiśrāddhakalātipattiṃ karoti, tasya doṣa ādipurāṇe darśitaḥ |

	āmantritaś ciraṃ naiva kuryād vipraḥ kadācana |

	devatānāṃ pitṝṇāṃ ca datur annasya caiva hi ||

	cirakālī bhaved drohī pacyate narakāgninā || iti |

yas tu nimantrito vā śrāddhakartā vā brahmacaryaṃ na karoti, tasya doṣam āha manuḥ |

	ṛtukāle niyukto vā naiva gacchet striyaṃ kvacit |

	tato gacchann avapnoti hy aniṣṭaṃ phalam eva tu ||

ṛtukāla iti vadan svabhāryāgamane 'pi doṣa ity āha | niyukta iti vadan rāgataḥ pravṛttibhāve 'pi doṣa ity āha | gautamas tu śrāddhakartur vṛṣalīgamane doṣādhikyam āha: "sadyaḥ śrāddhī śūdrātalpagas tatpurīṣe māsaṃ nayate pitṝn" iti | śrāddhaṃ kariṣyamāṇaṃ krtaṃ ca vidyate yaseti śrāddhī dātā | sadyaḥ tatkṣaṇam ārabhya māsaṃ nayatīty arthaḥ | manus tv āmantritasya śūdrātalpagamane doṣam āha |

	āmantritas tu yaḥ śrāddhe vṛṣalyā saha modate |

	dāturyad duṣkṛtaṃ kiṃcit tat sarvam atipadyate ||

yamas tv atra doṣāntaram āha |

	āmantritas tu yaḥ srāddhe vṛṣalyā saha modate |

	bhramanti pitaras tasya tan māsaṃ śuklabojanāḥ ||

niyamāntarāṇām atikrame 'pi sa eva doṣam āha |

	āmantritas tu yaḥ srāddhe adhvānaṃ pratipadyate |

	bhavanti pitaras tasya tanmāsaṃ pāṃsubhojanāḥ ||

	āmantritas tu yaḥ śrāddhe kalahaṃ kurute naraḥ |

	bhavanti pitaras tasya tanmāsaṃ tv aśrubhojanāḥ ||

	āmantritas tu yaḥ śrāddhe bhāram udvahate dvijaḥ |

	bhavanti pitaras tasya tanmāsaṃ svedabhojanāḥ ||

	āmantritas tu yaḥ śrāddhe hiṃśāṃ vā kurute dvijaḥ |

	tanmāsaṃ pitaras tasya bhaveyū raktabhojanāḥ ||

	āmantritas tu yaḥ śrāddhe āyāsaṃ kurute dvijaḥ |

	bhavanti pitaras tasya tanmāsaṃ pittabhojanāḥ || iti |

uśanā api |

	āmantritas tu yaḥ śraddhe dyūtaṃ saṃsevate dvijaḥ |

	bhavanti pitaras tasya tanmasaṃ malabhojanāḥ || iti |

evam uktadoṣaparihārāya brahmacaryādiniyameṣv avahitās tiṣṭheyur ity āha yamaḥ |

	āmantritās tu ye viprāḥ śraddhakāla upasthite |

	vaseyur niyatāhārā brahmacaryaparāyaṇāḥ ||

	ahiṃsā satyam akrodho 'dūrād āgamanakriyā |

	abhārodvahanaṃ kṣāntiḥ śrāddhasyaupaśamo vidhiḥ || iti |

**iti smṛticandrikāyāṃ śrāddhadināt prāgdinakṛtyam**

**atha śrāddhadinapūrvāhaṇkṛtyam**

tatra pracetāḥ |

	śrāddhabhuk prātar utthāya prakuryād dantadhāvanam |

	śrāddhakartā na kurvīta dantānāṃ dhāvanaṃ budhaḥ ||

kiṃ tarhi śrāddhakartā kuryād ity apekṣite devalaḥ |

	tathaiva yantrito dātā prātaḥ snātvā sahāmbaraḥ |

	ārabheta navaiḥ pātrair annārambhaṃ ca bāndhavaiḥ ||

tathaiva śrāddhakartuḥ uktaniyamānatikrameṇaiva yantrito niyataḥ annārambhaṃ śrāddhārthānnapākārambham ārabheta kuryād ity arthaḥ | navaiḥ pātraiḥ anupahataiḥ pākopayogibhir bhāṇḍaiḥ bāndhavaiḥ pākopayogibhir bhāṇḍaiḥ bāndhavaiḥ pākopayogibhir upetaḥ dātā śrāddhādikārī | pāke śrāddhādhikāriṇā yat prathamaṃ kartavyaṃ tad āha uśanāḥ: "gomayodakair bhūmibhājanabhāṇḍaśaucaṃ kuryāt" iti | gomayānulepanena mahānasabhūmiśuddhiṃ kuryāt | udakair abhyukṣaṇāharaṇaprakaraṇoktaprakāreṇāhūtaiḥ bhājanānāṃ gaudhūmapiṣṭādiprakṣepaṇārthānāṃ śuddhiṃ kuryād ity arthaḥ | mahānasabhūmisaṃskārānantaram āha devalaḥ |

	tilān avakiret tatra sarvato bandhayed ajam |

	asuropahataṃ sarvaṃ tilaiḥ śuddhyaty ajena ca ||

pākasthānabhājanabhāṇḍaśuddhyanantaraṃ pākādinānnādikaṃ niṣpādayet | tathā ca sa eva |

	tato 'nnaṃ bahusaṃskāraiḥ naikavyañjanabhakṣyavat |

	coṣyapeyasamṛddhaṃ ca yathāśakty upakalpayet ||

bahusaṃskāro rājabhojyānne yo yaḥ saṃskāraḥ tena tenānvitam | naikavyañjanabhakṣyavat anekavyañjanabhakṣyopetam | vyajyate 'nenānnasya rasa iti vyañjanam atra sūpaśārādikam | yasya rasāṃśa eva sevyo na dravyāṃśaḥ ikṣukhaṇḍādi tac coṣyam | pānārthaṃ cāpakvaphalarasādau guḍādipiṣṭaṃ saṃsṛjya yat kriyate tat peyam | coṣyapeyayor anekavidhayor aniṣiddhayoḥ saṃbhavāc coṣyapeyasamṛddham ity uktam | caśabdāl lehyasamṛddhaṃ cety avagantavyam | annādikaṃ vihitavrīhyādiprakṛti | kāni dravyāṇi vihitānīty apekṣite pracetāḥ |

	kṛṣṇam āpās tilāś caiva śreṣṭhāḥ syur yavaśālayaḥ |

	mahāyavā vrīhiyavās tathaiva ca madhūlikāḥ ||

	kṛṣṇāḥ śvetāś ca grāhyāḥ syuḥ śrāddhakarmaṇi ||

yavāḥ sphītaśūkāḥ | śālayaḥ kalamāḥ | rājaśālimahāśālisugandhikādayo jalajāḥ | mahāyavā vrīhiyavāś ca yavaviśeṣāḥ | madhūlikākhyaṃ dhānyāntaram | kṛṣṇāḥ sthalajāḥ kṛṣṇavarṇā vrīhayaḥ | śvetāḥ sthalajā mahāvrīhayaḥ | lohāḥ jalajā raktaśālayaḥ, sthalajāḥ ṣāṣṭikāś ca | atrir api |

	agodhūmaṃ ca yac chrāddhaṃ kṛtam apy akṛtaṃ bhavet |

	vinā māṃsena yac chrāddhaṃ kṛtam apy akṛtaṃ bhavet ||

	kravyādāḥ pitaro yasmād abhāve pāyasādinaḥ || iti |

anena godhūmaprakṛtidravyam apūpādi bhakṣyaṃ māṃsamayaṃ ca bhakṣyam avaśyam upakalpanīyam iti vacobhaṅgyā darśitam | tatra māṃsabhakṣyopakalpanaprakāram āha kātyāyanaḥ: "chāgosrameṣān ālabhya śeṣān krītvā labdhvā vā svayaṃmṛtānāṃ vāhṛtya pacet" iti | usrā gauḥ | ālabhya saṃjñapanaṃ kṛtvety arthaḥ | etac ca kaliyugavyatiriktadvāparādiyugaviṣayam | tathā ca kaliyugadharmaprakaraṇe,

	varātithipitṛbhyaś ca paśūpakaraṇakriyā |

ityādivacane śrāddhādyarthaṃ gavādipaśvālambhananiṣedho 'smābhiḥ pradarśitaḥ | kaliguye krayādināpy āsādya gomāṃsaṃ na pacet, lokavidviṣṭatvāt | anyāny api krītvā yathā kathaṃcil labdhvā vā upakalpyāni vāyupurāṇe darśitāni |

	bilvāmalakamṛdvīkāḥ panasāmrātadāḍimam |

	cavyapāleyakākṣoṭakharjūrāṇāṃ phalāni ca ||

	kaśeruḥ kovidāraś ca tālakandas tathā viśam |

	kāleyaṃ kālaśākaṃ ca suniṣaṇṇaṃ suvarcalā ||

	karduraḥ koṅkaṇī drākṣā likucaṃ mocam eva ca |

	karkandhūḥ grāvakaṃ cāru tindukaṃ madhusāhvayam ||

	vaikaṅkataṃ nālikeraṃ śṛṅgāṭakavarūṣakam |

	pippalaṃ maricaṃ caiva paṭolaṃ bṛhatīphalam ||

	sugandhi matsyamāṃsaṃ ca prakalpyāḥ sarva eva ca |

	evamādīni cānyāni svādūni madhurāṇi ca |

	nāgaraṃ cātra vai deyaṃ dīrghamūlakam eva ca || iti |

mṛdvīkā drākṣā, "mṛdvīkā gostanī drākṣā" ity amarasiṃhenābhidhānāt | āmrātakaṃ cūtavṛkṣasadṛśapītanavṛkṣaḥ, "dvau pītanakapītanau | āmrātakaḥ" iti tenaivābhidhānāt | akṣoṭaḥ girisaṃbandhas taruḥ | kaśeruḥ jalakandaviśeṣaḥ bhadramustākhyaḥ | kāleyaṃ dāruharidrā | suniṣpaṇṇaṃ vitunnakākhyaṃ patraśākam "vitunnaṃ suniṣaṇṇakam" iti śākaprakaraṇe amarasiṃhenābhidhānāt | karduraḥ śrīparṇikākhyo vṛkṣaviśeṣaḥ, "śrīparṇikā kumudikā kumbhīkaiṭaryakaṭphalau" iti tenaivābhidhānāt | koṅkaṇī koṅkaṇadeśaprabhavā drākṣā | likucaṃ jambīraphalatulyakharvaphalavān gulmaviśeṣaḥ | mocaṃ kadalīphalam | karkandhūḥ badarī | tindukaḥ sitasārakākhyavṛkṣaḥ | "tindukaḥ sphūrjakaḥ kālaskandhaś ca sitasārakaḥ" ity amaraḥ | śṛṅgāṭakaṃ jalajatrikāṇḍakam | bṛhatī kaṇṭakādikā | "nidigdhakā spṛśī vyāghrī bṛhatī kaṇṭakārikā" ity amaraḥ | tasyāḥ phalaṃ bṛhatīphalam | śeṣāṇi bilvāmalakapanasadāḍimacavyakharjūratālakandaviśavaikaṅkatanālikerapippalimaricapaṭolāni prasiddhāni | itarāṇy aprasiddhāni | evamādīni evaṃprakārāṇi | nāgaraṃ śuṇṭhī | dīrghamūlā tuṇḍikerī tasyāḥ phalaṃ dīrghamūlakam | etac cāmrātakādikaṃ vihitasaṃskāradravyair eva saṃskāryam | tāni ca ādityapurāṇe darśitāni |

	madhūkaṃ rāmaṭhaṃ caiva karpūraṃ maricaṃ guḍam |

	śrāddhakarmaṇi śastāni saindhavaṃ mānasaṃ tathā ||

brahmāṇḍapurāṇe 'pi |

	saindhavaṃ lavaṇaṃ caiva tathā mānasasaṃbhavam |

	pavitre parame hy ete pratyakṣam api nityaśaḥ ||

evaṃ mṛṣṭānnopakalpanaṃ na śrāddhamātraviṣayam ity āha devalaḥ |

	iṣṭāpūrtamṛtāheṣu darśaśrāddhāṣṭakāsu ca |

	pātrebhyas teṣu kāleṣu deyaṃ naiva kubhojanam ||

caśabdān mahālayādiviśiṣṭakāleṣv api kubhojanaṃ na deyam iti samuccinoti | evaṃ ca nityaśrāddhādau daridrakartṛke kubhojanādyanujñā gamyate | atra yamaḥ |

	bhakṣyaṃ bhojyaṃ tathā peyaṃ yat kiṃcit pacyate gṛhe |

	na bhoktavyaṃ pitṝṇāṃ tad anivedya kathaṃcana ||

pitṝṇām anivedya tasmād annād vaiśvadevādikam api na kāryam | tathā ca paiṭhīnasiḥ |

	pitṛpākaṃ samuddhṛtya vaiśvadevaṃ karoti yaḥ |

	āsuraṃ tad bhavec chrāddhaṃ pitṝṇāṃ nopatiṣṭhati || iti |

yamas tu pakvānnopahatiparihārāya pākasthānādito bahiṣkāryān āha

	madyapaḥ svairiṇī yā ca parapūrvāpatis tathā |

	naiva śrādde 'bhivīkṣetann āvāpāt prabhṛti kvacit ||

āvāpaḥ pākaṃ kartuṃ taṇḍulādīnāṃ piṭharādau prakṣepaḥ, tatprabhṛti bhojananiṣpattiparyantaṃ kvacit pākasthāne bhojanasthāne 'nyatra vā sthitān bhojyapadārthān bhuñjānāṃś ca viprān śrāddhakarmāṇi yathā madyapādayo nābhivīkṣeran tathā te dūrata evāpākaraṇīyā ity arthaḥ | madyapādigrahaṇam apraśastaprāṇitām upalakṣaṇārtham | ata eva manuḥ |

	caṇḍālaś ca varāhaś ca kukkuṭaś ca tathaiva ca |

	rajasvalā ca khañjaś ca nekṣerann aśnato dvijān ||

	home pradāne bhojye ca yad ebhir abhivīkṣitam |

	daive karmaṇi pitrye vā tad gacchati yathātatham || iti |

home agnaukaraṇadeśe | pradāne annatyāgadeśe | bhojye bhojyopakalpanadeśe mahānasādau | caśabdād anyasminn api sthāne yad annādikaṃ caṇḍālādibhir abhivīkṣitaṃ tad yathātathaṃ gacchati asamyag bhavatīty arthaḥ | tasmāc chrāddhadeśād atidūrato 'panetavyā ity abhiprāyaḥ | varāho viḍvarāhaḥ, tasyaivāpraśastatvāt | ata eva uśanasā viśeṣitaḥ: "viḍvarāhakamārjārakukkuṭanakulaśūdrarajasvalāśūdrībhartāraś ca dūrato 'panetavyāḥ" iti | śrāddhakāla iti śeṣaḥ | tathā ca yamaḥ |

	kukkuṭo viḍvarāhaś ca kākaś śvātha biḍālakaḥ |

	vṛṣalīpatiś ca vṛṣalaḥ ṣaṇḍau nārī rajasvalā ||

	ete tu śrāddhakāle vai varjanīyāḥ prayatnataḥ ||

śrāddhakāle pākopakramaprabhṛtīty (?) arthaḥ | tathā ca vyāsaḥ |

	kāṣāyavāsāḥ kuṣṭhī vā patito bhrūṇahāpi vā |

	saṃkīrṇayoniviprasya saṃbandhī patitasya yaḥ ||

	varjanīyā budhair ete nivāpe samupasthite ||

nivāpaḥ pitṛbhyo dānam, "pitṛdānaṃ nivāpaḥ syāt" ity amarasiṃhenābhidhānāt | samupasthitaśabdāt pākopakramaprabhṛti varjanīyāḥ na tu pitṛbhyo dānasamaya eveti gamyate | yamo 'pi puruṣeṣv apaneyān āha |

	khañjaḥ kāṇaḥ kuṇiḥ śvitrī dātuḥ preṣyakaro bhavet |

	nyūnāṅgo vātiriktāṅgas tam apy apanayet tataḥ ||

khañjaḥ pādavikalaḥ | kāṇa ekākṣaḥ | kuṇiḥ ekakaraḥ | svitrī kuṣṭhī | devalo 'pi |

	bībhatsam aśuciṃ nagnaṃ mattaṃ dhūrtaṃ rajasvalām |

	nīlakāṣāyavasanaṃ chinnakarṇaṃ ca varjayet ||

bībhatso jugupsitaḥ | brahmāṇḍapurāṇe 'pi |

	nagnādayo na paśyeyuḥ śrāddham etat kadācana |

	gacchanty etais tu dṛṣṭena pitaro 'dhaḥ pitāmahāḥ ||

śrāddhaṃ śrāddhārtham annādikam | nagno vedaparityāgī | ādiśabdena tatprakāravaidikakarmānuṣṭhānaparityāgino gṛhyante | tathā ca atraivokam |

	sarveṣām eva bhūtānāṃ trayī saṃvaraṇaṃ yataḥ |

	ye vai tyajanti tāṃ mohāt te vai nagnādayaḥ smṛtāḥ ||

trayī vedaḥ, tāṃ te tyajanti te nagnāḥ smṛtāḥ | ye tu tad arthānuṣṭhānatyāginaḥ te nagnādayaḥ smṛtā ity arthaḥ | vāyupurāṇe 'pi |

	vṛthājaṭī vṛthāmuṇḍī vṛthānagnaś ca yo naraḥ |

	mahāpātakino ye ca te vai nagnādayo narāḥ ||

vṛthā vaidikavidhim antareṇety arthaḥ | yadi tu nagnādayaḥ śrāddhārtham annādikaṃ paśyeyus tadā kiṃ kāryam ity apakṣite tatraivoktam |

	annaṃ paśeyur ete tu yadi vā havyakavyayoḥ |

	utsraṣṭavyaṃ pradānārthaṃ saṃskāras tv āpadi smṛtaḥ ||

nagnādibhiḥ dṛṣṭam annam utsraṣṭavyam | āpadi tu tasyaiva nagnādidarśanajanitadoṣāpākaraṇārthaṃ smṛtaḥ saṃskāraḥ | kaḥ punaḥ saṃskāra ity apekṣite brahmapurāṇam |

	haviṣāṃ saṃskṛtānāṃ tu pūrvam evāpavarjanam |

	mṛtsaṃpṛktābhir adbhiś ca prokṣaṇaṃ tu vidhīyate ||

	siddhārthakaiḥ kṛṣṇatilaiḥ kāryaṃ cāpy avakīraṇam |

	gurusūryāgnibastānāṃ darśanaṃ tu prayatnataḥ ||

asyārthaḥ: haviṣāṃ havyakavyānāṃ nagnādidarśane saty apavarjanam eva pūrvaṃ parityāga eva mukhyaḥ kalpaḥ | āpadi tu doṣāpagamahetubhūtasaṃskārasiddhaye praśastamṛttikāsaṃspṛṣṭābhir adbhiḥ prokṣaṇam, tathā gaurasarṣapaiḥ kṛṣṇatilaiś ca avakīraṇaṃ dṛṣṭahavyakavyayor upari kṣepaṇaṃ kāryam | tathā gurusūryāgnicchāgānāṃ darśanaṃ yathānnasya siddhyati tathā prayatnato vyavadhāyakapariśrayaṇāpanodanadvārā kāryam iti | atha vā jamadagninoktām annaśuddhiṃ kuryāt |

	śuddhavatyo 'tha kūśmāṇḍyaḥ pāvamānyas taratsamāḥ |

	pūtena vāriṇā darbhair annadoṣān apānudet ||

śuddhavatyādimantrair abhimantritam udakaṃ darbhair ādāya madyapasvairiṇyādyabhivīkṣaṇaprabhavānnadoṣāpanodārtham avokṣaṇaṃ kuryād ity arthaḥ | "etonvindraṃ stavāma" ityādyā ṛcaḥ śuddhavatyaḥ | "yad devā devahelanam" ityādyāḥ kūśmāṇḍyaḥ | "pavamānaḥ suvarjanaḥ" ityādyāḥ pāvamānyaḥ | "taratsamandī dhāvati" ityādyāḥ taratsamāḥ | yadi tu madyapādidarśanaprabhavam annadoṣaṃ tadapanodakena saṃskāreṇa pūrvoktena vakṣyamāṇena vā mṛdbhasmodakahiraṇyasparśanena vāpanudet tadā srāddhe tad annaṃ bhojyam ity āha sumantuḥ: "caṇḍālādyavekṣitam annam abhojyam anyatra mṛdbhasmahiraṇyodakasparśanāt" iti | mṛdbhasmahiraṇyodakasparśanarūpasaṃskāranirdeśaḥ pūrvoktadviprakārasaṃskārayor api pradarśanārthaḥ ||

**iti smṛticandrikāyāṃ śrāddhadinapūrvāhṇakṛtyam**

**atha śrāddhakarmaṇi varjyadravyāṇi**

tatra madālasāvākyam |

	yac cotkocādinā prāptaṃ patitād yad upārjitam |

	anyāyakanyāśulkotthaṃ dravyaṃ cātra vigarhitam ||

	pitrartham eva me yacchety uktvā yac cāpy upārjitam |

	tad varjanīyaṃ vidvadbhiḥ tat tad vai śrāddhakarmaṇi ||

utkocādinā spṛhāhetunā steyādinā | anyāyakanyāśulkaṃ gomithunād adhikakanyāśulkam, tena prāptam anyāyakanyāśulkottham | atra śrāddhakarmaṇi vigarhitaṃ varjyam ity arthaḥ | vyāso 'pi varjyam āha |

	vedavikrayajaṃ neṣṭaṃ striyā yac cārjitaṃ dhanam |

	na deyaṃ pitṛdevebhyo yac ca klībād upārjitam ||

dhānyādiṣv api varjyān āha sa eva |

	aśrāddheyāni dhānyāni kodravāḥ pulkās tathā |

	hiṅgudravyeṣu śākeṣu kālānalaśubhās tathā ||

kodravāḥ koradūṣakāḥ "koradūṣas tu kodravaḥ" ity amarasiṃhenābhidhānāt | pulakā pulākā kodravāpekṣayā svalpadhānyāni "syāt pulākas tucchadhānye" iti tenaivābhidhānāt | evaṃ ca pulakās tatheti vyāsavacane pulakaśabdamadhyākṣare dīrghābhāva (?) ārṣatvān na doṣa iti mantavyam | dravyeṣu śākādisaṃskārārthadravyeṣu hiṅgvākhyaṃ dravyam aśrāddheyam | <span style="text-decoration:underline;">nanu</span> hiṅgupratiṣedho na yuktaḥ,

	madhūkaṃ rāmaṭhaṃ caiva karpūraṃ maricaṃ guḍam |

	śrāddhakarmaṇi śastāni saindhavaṃ mānasaṃ tathā ||

ity ādityapurāṇe tasya grāhyatvena smaraṇāt | <span style="text-decoration:underline;">satyam</span>, vidhipratiṣedhayoḥ dvayor api darśanād dhiṅguviṣaye vikalpo draṣṭavyaḥ | evam anyatrāpi yatra yatra vidhipratiṣedhāv ekasyaiva dṛśyete tatra vikalpo veditavyaḥ | śākeṣu śākānāṃ madhye kālānalaśubhākhyāḥ śākaviśeṣā aśrāddheyāḥ | tatra kālākhyaḥ śākaviśeṣaḥ kuṭherakākṛtir iti devasvāminā nirūpitaḥ | kuṭherako 'rjakasadṛśaḥ parṇāsaḥ, "atha parṇāse kaṭhiñjarakuṭherakau | site 'rjakotra" ity amarasiṃhenābhidhānāt | evaṃ ca kṛṣṇārjakaḥ kālaśabdenokta iti mantavyam | analaḥ citrakaḥ, "citrako vahnisaṃjñakaḥ" ity amaraḥ | yal loke śubhaṃ śākam iti vyapadiśyate tad evātra śubhaśabdenoktam iti devasvāminābhihitam | bharadvājo 'pi: "mudgāḍhakīmāṣavarjaṃ dvidalāni dadyāt" iti | yāni pāṣāṇayantrabhramaṇena dvidhā prāyaśo bhidyante tāni dhānyāni dvidalāni | āḍhakī śimbīdhānyaviśeṣaḥ tuvarīnāmnā prasiddhaḥ | mudgamāṣāv api śimbīdhānyaviśeṣau mudgamāṣanāmnaiva prasiddhau | māṣaśabdena rājamāṣo gṛhyate, na punaḥ kṛṣṇamāṣaḥ,

	varjyā markaṭakāḥ śrāddhe rājamāṣās tathaiv ca |

iti smṛtyantare viśeṣitatvāt | markaṭakāḥ tṛṇadhānyaviśeṣāḥ | tathā ca tṛṇadhānyaprakaraṇe vaijayantyām uktam: "atha vanyo markaṭakaḥ samau" iti | rājamāṣāḥ prāyeṇa prādeśamātraśimbīyuktāḥ, śuṣkadaśāyā (?) pāṭalavarṇā alasāndranāmnā prasiddhāḥ | ata eva vaijayantyām "alasāndro rājamāṣaḥ" ity uktam | mudgaśabdān nātra kṛṣṇetaramudgo gṛhyate | na punaḥ kṛṣṇamugo 'pi,

	kṛṣṇadhānyāni sarvāṇi varjayec chrāddhakarmaṇi |

	na varjayet tilāṃś caiva mudgān māṣāṃs tathaiva ca ||

iti smṛtyantare kṛṣṇānāṃ tilamudgamāṣāṇāṃ pratiprasavadarsanāt | kṛṣṇadhānyeṣu kulutthādayo 'pi varjyāḥ,

	kodravā rājamāṣāś ca kulutthā varakās tathā |

	niṣpāvāś ca viseṣeṇa pañcaitāṃs tu vivarjayet ||

	yāvanālān api tathā varjayanti vipaścitaḥ ||

iti caturviṃśatimate 'bhidhānāt | kulutthā mudgavat sūpayūṣādyanekopakārakatayā prasiddhāḥ | kṛṣṇā akṛṣṇāś ceti dvividhā api varjyāḥ, kṛṣṇamudgādivat pratiprasavābhāvāt | varakā vanamudgāḥ,

	vanamudge tu varakanigūḍhakulīmakāḥ |

iti vaijayantyām uktatvāt | niṣpāvā api kulutthavat sūpādyanekopakārakatayā śvetaśimbīdhānyatayā ca prasiddhāḥ | ata eva vaijayantyām "niṣpāvaḥ śvetaśimbikā" ity uktam | ayaṃ niṣpāvapratiṣedhaḥ kṛṣṇaniṣpāvaviṣayaḥ,

	kṛṣṇadhānyāni sarvāṇi varjayec chrāddhakarmaṇi |

iti smaraṇāt | evaṃ ca yad uktaṃ mārkaṇḍeyapurāṇe,

	yavavrīhī sagodhūmau tilamudgāḥ sasarṣapāḥ |

	priyaṅgavaḥ kovidārā niṣpāvāś cātra śobhanāḥ ||

iti, tat kṛṣṇetaraviṣayam iti mantavyam | yāvanālā vindhyadakṣiṇato māhārāṣṭrādideśe johalāpaparyayaprasiddhāḥ | ata eva vaijayantyām "yāvanālās tu johalāḥ" ity uktam | marīcināpy uktāni varjyāni |

	kulutthāś caṇakāḥ śrāddhe na deyāś caiva kodravāḥ |

	kaṭukāni ca sarvāṇi virasāni tathaiva ca ||

caṇakāḥ aśvānām atyantapriyāḥ pratyantadeśavyatiriktadeśeṣu sarvatra prasiddhāḥ | viṣṇupurāṇe 'pi |

	śrāddhe na deyāḥ pālaṅkyāḥ tathā niṣpāvakodravāḥ |

	masūrakṣāravārtākakulutthāḥ śaṇaśigravaḥ  ||

pālaṅkyā mukundākhyaṃ gandhadravyam, "pālaṅkyā mukundaḥ kundakundarū" ity amarasiṃhena gandhadravyanām anuśāsanaprakaraṇe 'bhidhānāt | masūro 'pi pratyantadeśavyatiriktadeśeṣv atiprasiddho dvidalaviśeṣo maṅgalyakāparaparyāyaḥ | tathā amarasiṃhaḥ: "maṅgalyako masūraḥ" iti | kṣāro yavakṣārādiḥ | vārtākaṃ kṣudravārtākasaṃjñakabṛhatīphalaṃ kaṇṭakārikākhyabṛhatīphalāt kiṃcit sthūlam | śaṇaśabdo dhānyaviśeṣavacanaḥ, "śaṇaḥ saptadalāni dhānyāni" iti dhānyaprabhedeṣv abidhānāt, asya ca svayaṃjātasya sarvadā pratiṣiddhatvāt | atra prāptyasaṃbhave 'pi kṛṣyādijātasya prāptisaṃbhavāt pratiṣedho nānarthakaḥ | śigruḥ dvividhaḥ śvetapuṣpo raktapuṣpaś ca | tatra raktapuṣpasya sarvaniṣiddhatvena prāptyabhāve 'pi śvetapuṣpasya patraśākatvena prāptir astīti pratiṣedho 'rthavān | viṣṇur api varjyān āha: "bhūtṛṇaśigrusarṣapasurasārjakakūṣmāṇḍālābukīvārtāka-pālaṅkyātaṇḍulīyakakusumbamahiṣīkṣirāṇi varjayet" iti | bhūtṛṇaḥ: "chatrāticchatrapālaghnau mālātṛṇakabhūstṛṇau" ity amaraḥ | visargābhāvaḥ chāndasaḥ | yasya nāle granthishāneṣu parimaṇḍalā avaṣṭambhakā bhavanti sa bhūtṛṇākhyaḥ śākaviśeṣaḥ | sarṣapo 'tra rājasarṣapo vivakṣitaḥ, na tu sarṣapamātram "kusumbhaṃ rājasarṣapam" iti smṛtyantare veśeṣapratiṣedhāt, viśeṣapratiṣedhaś ca śeṣābhyanujñānārthaḥ, tataś ca tadavirodhāya tatraiva sāmānyaśabdaḥ paryavasyati | rājasarṣapasurasānirguṇḍīlehyeṣv āmrarasapraveśanāt prāptau pratiṣidhyate | arjakaḥ śvetārjakaḥ | kūśmāṇḍālābukīśabdau prasiddhau | vārtākapālaṅkyāśabdau prāg eva vyākhyātau | taṇḍulīyakaḥ prasiddhaḥ | ata eva amarasiṃhena "taṇḍulīyolpamāriṣaḥ" iti taṇḍulīyakam uddiśyālpamāriṣo 'nuśiṣṭaḥ | kusumbaśabdenātra kaṇṭakīkusumbhasya grahaṇam, akaṇṭakīkusumbhasya sadāpratiṣiddhatvāt | dvividhasyāpi kusumbhasya navapatrāṇi śākatvenopayujyante | tena śākatvena prāptisaṃbhavāt pratiṣedho 'rthavān | matsyo 'pi |

	kusumbhaṃ bījapūraṃ ca kapitthaṃ madhukātasī |

	etāny api na deyāni pitṛbhya prītim icchatā ||

kapitthasya phalatvena prāptisaṃbhavāt pratiṣedhaḥ | madhukaṃ yaṣṭimadhukam asya gandhadravyatayā prāptisaṃbhavāt pratiṣedhaḥ | atasīśākatvena prasiddhaiva | sumantur api: "bījapūramāṣāṃś ca śrāddhe na dadyāt" iti | bījapūrako mātuliṅgakaḥ, "phalapūro bījapuro rucako mātuliṅgakaḥ" ity amaraḥ | māṣāḥ kṛṣṇamāṣavyatiriktāḥ | mārkaṇḍeyo 'pi |

	varjyāś cābhiṣavā nityaṃ śatapuṣpā gavedhukā |

	jambīrajaṃ phalaṃ varjyaṃ kovidāras tu nityaśaḥ |

abhiṣavāḥ klinnāḥ śuktā iti yāvat | śatapuṣpā śākaprakaraṇe amarasiṃhenābhihitā | gavedhukā śāṅkhāratṛṇadhānyasaṃpādikā oṣadhiḥ, tasyā adanīyatvāyogāt tad dhānyaṃ pratiṣidhyate | jambīraphalam ārdrakādiśākasaṃskārakatayā bhakṣyatayā ca pratiṣidhyate | kovidāro yugapatrakavṛkṣaviśeṣaḥ | tasya puṣpaṃ phalaṃ vā kovidāram, tatkomalāvasthaṃ śākatvena prāptaṃ pratiṣidhyate | śāṭyānayo 'pi |

	māriṣaṃ nālikā caiva raktā yā ca kalambakā |

	āsurānnam idaṃ sarvaṃ pitṝṇāṃ nopatiṣṭhate || iti |

māriṣo jīvaśākam "māriṣo jīvaśākaḥ syāt" iti vaijayantyāṃ tac ca kuṇḍalīyakasadṛśaṃ tato 'pi sthūlataram | ata eva vaijayantyām "māriṣo jīvaśākaḥ syāt" ity uktvoktam " atrālpe kuṇḍalīyakaḥ" iti | nālikā dīrghanālā śirasi svalpaphalānvitā | tasyāḥ phalasya nālabhāgasya ca śākatvena prāpte pratiṣedhaḥ | kalambakā jalasaṃbhavā veṇupatrākṛtiḥ pallavānvitā | dvividhā śvetā rakātā ca śākatvena prāptā rakete viśeṣaṇopādānān na śvetāyāḥ pratiṣedhaḥ | smṛtir api |

	gāndhārikāpaṭolāni śrāddhakarmaṇi varjayet | iti |

"gāndhārikā taṇḍulīyakaḥ" iti devasvāminā vyākhyātam | paṭolāni | na tu latā | latāyāḥ pulliṅgatvasyaiva sādhutvāt, ata eva amarasiṃhena latāparyāyeṣu "paṭolaḥ tiktakaḥ paṭuḥ" iti pulliṅgatayā darśitaḥ | hārīto 'pi: "pālaṅkyāpotikānālikākusumbhasurasāniṣpāvacaṇakādi śrāddhe na dadyāt" iti | potikā sutāhvayā, vaijayantyām "potikā tu sutāhvayā" ity abhidhānāt | yasyāḥ patraśākasevā nidrātiśayakāriṇī sā potikā jñeyā | śeṣāṇi prāg vyākhyātāni | śaṅkho 'pi |

	kṛṣṇajājī bidaś caiva śitapākī tathaiva ca |

	varjayel lavaṇaṃ sarvaṃ tathā jambūphalāni ca ||

	avakṣutād abhihataṃ tathā śrāddheṣu varjayet ||

kṛṣṇajājī kṛṣṇajīrakam | bidaḥ bidākhyaṃ lavaṇam | śitapākī tu kīdṛśīti cintyam | lavaṇaṃ kṛtalavaṇam "kṛtaṃ ca lavaṇaṃ sarvaṃ vaṃśāgraṃ ca vivarjayet" iti tenaivābhidhānāt | uśanāpi |

	nālikāśaṇachatrākakusumbhālābuviḍvarān |

	kumbhīkañcukavṛntākakovidārāṃś ca varjayet ||

	varjayed gṛñjanaṃ śrāddhe kāñjikaṃ piṇḍamūlakam |

	karañjaṃ ye 'pi cānye vai rasagandhotkaṭās tathā || iti |

chatrākaṃ śilīndhram "chatrāke tu ślīndhaḥ syāt" iti vaijayantyām | alābūphalasya patrāder api śākatvena prāptatvāt pratiṣedhaḥ | kumbhī śrīparṇikā, kharvakārṣmaryaphalam, "śrīparṇikā kumudikākumbhī kaiṭaryakaṭphalau" ity amarasiṃhenābhidhānāt | vṛntākaṃ bṛhatīsadṛśasthūlodbhidaḥ phalaṃ vṛntabhāgena saha phalaśākatvena prasiddham | kāñjikamāranālakaṃ dhānyāmlam iti yāvat | piṇḍamūlakaṃ cintyam | karañjaṃ ciribilvaphalam "ciribilvo naktamālaḥ karajiś carakañjake" ity amaraḥ | gṛñjanaṃ palāṇḍuviśeṣaḥ | etac ca laśunādīnāṃ daśavidhapalāṇḍuviśeṣāṇām api pradarśanārtham, te ca viśeṣāḥ,

	laśunaṃ dīrghapatraś ca picchagandho mahauṣadham |

	pharaṇḍaś ca palāṇḍuś ca latārkaś ca parārikā ||

	gṛñjanaṃ yavaneṣṭaṃ ca palāṇḍor daśa jātayaḥ |

iti vadan daśavidhāvāntarajātiṣv api palāṇḍuśabdaḥ sāmānyena vartata iti darśayati | ata eva amarasiṃhena "palāṇḍus tu sukandakaḥ" iti sāmānyanāmatayoktam | avāntarajātiveśeṣe 'pi palāṇḍuśabdo vartate "pharaṇḍaś ca palāṇḍuś ca" iti viśeṣyātraiva prayuktatvāt | purāṇe 'pi daśavidhānāṃ pradarśanārthaṃ kecana viśeṣā niṣiddhāḥ |

	laśunaṃ gṛñjanaṃ caiva palāṇḍuḥ piṇḍamūlakam |

	kalambī yāti cānyāni hīnāni rasagandhataḥ ||

	pippalaṃ maricaṃ caiva paṭolaṃ bṛhatīphalam |

	vāṃśaṃ karīraṃ surasasarjakaṃ bhūstṛṇāni ca ||

	avedoktāś ca niryāsā lavaṇāny auparāṇi ca |

	śrāddhakarmaṇi varjyāni yāś ca nāryo rajasvalā || iti |

haridraktakandaviśeṣo gṛñjanaḥ, "haridrakte tu gṛñjanaḥ" iti vaijayantyām uktatvāt | śvetakandaviśeṣaḥ palāṇḍuḥ, "palāṇḍau tu śvetakando mukundakaḥ" iti tatraivoktatvāt | laśunākhyasya viśeṣasya bhedakadharmo vaidyakādau draṣṭavyaḥ | vāṃśaṃ karīraṃ vaṃāṅkuraḥ | "vaṃśāṅkure karīro 'strī" ity amaraḥ | sarjakaḥ pītasālakaḥ | "atho pītasālake | sarjakāsanabandhūkapuṣpapriyakajīvakāḥ" ity amaraḥ | avedoktaniryāsāḥ vede grāhyatvenoktaniryāsavyatiriktaniryāsāḥ lohitaniryāsāḥ vraścanaprabhavāś ceti yāvat | "atho khalu ya eva lohito yo vāvraścanān niryeṣati tasya nāśyaṃ kāmam anyasya" iti śrutiḥ | lavaṇāny auṣarāṇi ūṣaraprabhavāṇi kṛtalavaṇānīti yāvat | yāś ca nāryo rajasvalāḥ | trirātrād ūrdhvam apy anivṛttarajaskāḥ | tāś ca varjyā ity arthaḥ | kṣīraviśeṣā api varjyāḥ purāṇe darśitāḥ |

	āvikaṃ mārgam auṣṭraṃ ca sarvam aikaśaphaṃ ca yat |

	māhiṣaṃ cāmaraṃ caiva payo varjyāni jānatā ||

āvikam avīnāṃ payaḥ | mārgaṃ mṛgīṇāṃ payaḥ | auṣṭram uṣṭrīṇāṃ payaḥ | ekaśaphā baḍavādayaḥ tāsāṃ payaḥ aikaśapham | cāmaraṃ camarīpayaḥ | bharadvājo 'pi |

	naktoddhṛtaṃ tu yat toyaṃ palvalāmbu tathaiva ca |

	svalpāmbu kūśmāṇḍaphalaṃ vajrakandaṃ ca pippalī ||

	taṇḍulīyakaśākaṃ ca māhiṣaṃ ca payo dadhi |

	śimbikāni karīrāṇi kovidāraṃ gavedhukā ||

	kulutthaśaṇajambīrakarambhāni tathaiva ca |

	nīrasāny api sarvāṇi bhakṣyabhojyāni kānicit ||

	etāni naiva deyāni sarvasmin śrāddhakarmaṇi ||

vajrakandaṃ kīdṛśam it cintyam | śimbikāni śimbīdhānyāni caṇakādīni | karambhaḥ dadhimiśrāḥ saktavaḥ | "karambho dadhisaktavaḥ" ity amaraḥ | māhiṣaṃ tu ghṛtaṃ deyam, payo dadhīti viśeṣitatvāt | sarvasmin śrāddhakarmaṇīti vacanāt yady api kūśmāṇḍaphalādīni nityaśrāddhe 'pi na deyānīti pratibhāti, tathāpi pratidinaṃ śrāddhiyānnasaṃpādanasyātiduṣkaratvān nityaśrāddhetarasarvaśrāddhakarmaṇīti vyākhyeyam | ata eva rāmāyaṇe 'bhihitam |

	iṅgudair badarair bilvaiḥ rāmas tarpayate pitṝn |

	yad annaṃ puruṣo bhuṅkte tadannās tasya devatāḥ || iti |

caturviṃśatimate 'pi |

	yāvanālān api tathā varjayanti vipaścitaḥ |

	tailam apy āpadi prājñāḥ saṃprayacchanti yājñikāḥ ||

	kandamūlaphalālābhe evam āhur manīṣiṇaḥ ||

tailam ity atrāpi varjayantīti saṃbadhyate | yāvanālatailādiniṣiddham api aniṣiddhakandamūlaphalālābhe yājñikāḥ prayacchantīty evaṃ manīṣiṇa āhur ity arthaḥ | kandamūlaphalalābhe tu yāvanālādikaṃ na deyam iti vyatirekād gamyate | mṛṣṭānnalābhe tu sutarāṃ na deyam iti daṇḍāpūpanayād (?) gamyate | smṛtyantare tu varjyam uktam |

	atiśuktogralavaṇaṃ virasaṃ bhāvadūṣitam |

	rājasaṃ tāmasaṃ caiva havyakavyeṣu varjayet ||

atiśuktam atyarthaṃ svābhāvikarasatyāgena kālavaśāt kutsitarasāntarāpannam | ugralavaṇaṃ lavaṇādhikyenāsahyam | purāṇe 'pi |

	āsanārūḍham annādyaṃ pādopahatam eva ca |

	amedhyā āgataiḥ spṛṣṭaṃ śuktaṃ paryuṣitaṃ ca yat ||

	dviḥ svinnaṃ paridagdhaṃ ca tathaivāgrāvalehitam |

	śarkarākīṭapāṣāṇaiḥ keśair yac cāpy upadrutam ||

	piṇyākaṃ mathitaṃ caiva tathātilavaṇaṃ ca yat |

	siddhāḥ kṛtāś ca ye bhakṣyāḥ pratyakṣalavaṇīkṛtāḥ ||

	vāgbhāvaduṣṭāś ca tathā duṣṭaiś copahatās tathā |

	vāsasā cāvadhūtāni varjyāni śrāddhakarmaṇi || iti |

yad annam avaśrayanāntayā pacikriyayā siddhaṃ sanmārdavārthaṃ punar udakaṃ ninīyāvaśrayaṇāntam eva punar auṣṇyanirvāhārtham agnāv adhiśriyate | "atyuṣṇaṃ sarvam annaṃ syāt" iti pacanād auṣṇyārthaṃ punar adhiśrayaṇābhyanujñānāt | yasya tu prathamapākena bhakṣaṇayogyataiva na bhavati tatra pūrvapākasyānivṛttatvāt punar udakaṃ ninīya pāke 'pi śrāddhe nityabhojanādau ca nāsti pratiṣedhaḥ | yatra bhakṣyaviśeṣasiddhyartham udakādinā pūrvaṃ paktvā tailādinā pākaḥ kriyate tatrāpi na dviḥ svinnatā, viśiṣṭabhakṣyasiddhiphalakapacikriyāyā udake taile ca kriyāyā ekatvāt | paridagdham atidagdham | agrāvalehitaṃ yad artham utpāditaṃ tannivṛtteḥ prāg anyena svāditam | śarkarāḥ sūkṣmapāṣāṇavatkaḍhinā mṛdviśeṣāḥ | kīṭo 'tra krimir amedhyasevī | pāṣāṇāḥ sūkṣmatarasarṣapādikalpāḥ | piṇyākas tailikayantre ghanībhūtatilacūrṇam, "tilakalke ca piṇyākaḥ" ity amarasiṃhenābhidhānāt | mathitaṃ jalamiśraṇena vinā viloḍitaṃ dadhi, "takraṃ hy udaśvinmathitaṃ pādāmbvardhāmby nirjalam" iti tenaivābhidhānāt | siddhā bhakṣyāḥ svata eva bhakṣyatayā siddhā āmalakādayaḥ | kṛtā bhakṣyā māṣapiṣṭādinā kṛtavaṭakādayaḥ | pratyakṣalavaṇīkṛtāḥ pratyakṣeṇa lavaṇena lavaṇīkṛtaḥ siddhabhakṣyāṇāṃ kṛtabhakṣyāṇāṃ ca pratyakṣalavaṇīkṛtā ity etad viśeṣaṇam | pratyakṣagrahaṇaṃ dadhyādinā vastvantareṇa pracchāditalavaṇena lavaṇīkṛtā grāhyā iti gamyate | yady api nityabhojane prayuṣitasya pratiṣiddhatvād atrāpi tadvarjanaṃ siddham, tathāpi tatrābhyanujñātasya yavagodhūmādipiṣṭavikārasyāpi paryuṣitasya śrāddhe varjanīyatvārthaṃ paryuṣitapratiṣedha iti mantavyam | atyarthapracuradravyeṣu kūśmāṇḍādiṣu doṣaśravaṇābhāve nivṛttir na bhavatīti doṣo 'pi smṛtyantare darśitaḥ |

	kūśmāṇḍaṃ māhiṣaṃ kṣīram āḍhakyo rājasarṣapāḥ |

	caṇakā rājamāṣāś ca ghnanti śrāddhaṃ na saṃśayaḥ ||

	piṇḍālūkaṃ ca tuṇḍīraṃ karamardāṃś ca nālikām |

	kūśmāṇḍaṃ bahubījāni śrāddhe dattvā vrajanty adhaḥ ||

piṇḍālūkatuṇḍīre kīdṛśe iti cintye | karamardaḥ kṛṣṇapākaphalaḥ | "kṛṣṇapākaphalāvignasuṣeṇāḥ karamardake" ity amaraḥ | bahubījāni mātuluṅgādīni | puruṣārthatayā pratiṣiddhasya sarvasya śrāddhapratiṣedhaḥ na siddha iti śrāddhe 'pi pratiṣedhārtham uktaṃ ṣaṭtriṃśanmate |

	kṣīrādi māhiṣaṃ varjyam abhakṣyaṃ yac ca kīrtitam |

ādigrahaṇān māhiṣaṃ dadhi gṛhyate, "māhiṣaṃ ca payo dadhi" iti bhadvājasmaraṇāt | māhiṣaṃ ca māṃsaṃ gṛhyate,

	māhiṣāṇi ca māṃsāni tathā śrāddhe vivarjayet |

iti viṣṇupurāṇe 'bhidhānāt | puruṣārthatayā pratiṣedhakaśāstreṣu yad abhakṣyaṃ prakīrtitaṃ tac ca sarvaṃ śrāddhe varjyaṃ śrāddhakarmaṇi na deyam ity arthaḥ ||

**iti smṛticandrikāyāṃ śrāddhakarmaṇi varjyadravyāṇi**

**atha prasaṅgān nityabhojane varjyadravyaviṣayāṇi **

**kānicid vacanāni likhyante**

tatra devalaḥ |

	abhojyaṃ prāhur āhāraṃ śuktaṃ paryuṣitaṃ tathā |

	anyatra madhusaktubhyāṃ bhakṣebhyaḥ sarpiṣo guḍāt ||

atra śuktapadasyārtho bṛhaspatinā darśitaḥ |

	atyamlaṃ śuktam akhyātaṃ ninditaṃ brahmavādibhiḥ | iti |

asyāyam arthaḥ: yad odanasūpādikaṃ svato 'namlam īṣadamlaṃ vā hy astanam adyatanaṃ vā dīrghakālasthitibhyāṃ vā nijarasaṃ hitvātyartham amlībhavati tad eva loke śuktam ākhyātaṃ nisargato 'tyamlaṃ kāñjikādidravyam iti | paryuṣitam agnipakvaṃ sad rātryantaritaṃ sadā abhojyaṃ śrāddhabhojana iva nityabhojanādāv apy abhojyam ity arthaḥ | madhvādikaṃ paryuṣitam api bhojyam iti | bhakṣā apūpādayaḥ | madhuno 'pi surasatvāya guḍavad eva pākaḥ kriyate na bhojanadinād anyedyuḥ pakvaṃ madhu paryuṣitaṃ bhavati |

	nādyāc chāstraniṣiddhaṃ tu bhakṣyabhojyādikaṃ dvijaḥ | iti |

ayam arthaḥ: "nāpaṇīyam annam aśnīyān na dviḥpakvaṃ na paryuṣitam" iti | 

	ghṛtaṃ vā yadi vā tailaṃ vipro nādyān nakhacyutam |

	yamas tad aśuciṃ prāha tulyaṃ gomāṃsabhakṣaṇam ||

	hastadattāś ca ye snehā lavaṇaṃ vyañjanāni ca |

	dātāraṃ nopatiṣṭhanti bhoktā bhuñjati kilbiṣam ||

	ekena pāṇinā dattaṃ śūdradattaṃ na bhakṣayet |

	ghṛtaṃ tailaṃ ca lavaṇaṃ pānīyaṃ pāyasaṃ tathā ||

ityevamādiśāstraniṣiddham āpaṇīyam annādikaṃ dvijo nādyād iti | "nāpaṇīyam annam aśnīyāt" ity uktasya niṣiddhasya kvacid apavādam āha sa eva |

	apūpāḥ saktavo dhānās takraṃ dadhi ghṛtaṃ madhu |

	etat paṇeṣu bhoktavyaṃ bhāṇḍalepo na ced bhavet || iti |

dviḥpakvānnaniṣedhasyāpavādo 'pi: "yad yad dviḥpakvaṃ tat sarvaṃ nāśnīyāt" dviḥpakvaṃ nāma tad ucyate yat prathamapākata eva bhakṣaṇayogyatayā pakvaṃ sad api mārdavādiguṇāntaraṃ saṃpādayituṃ punaḥ pacyate | evaṃ ca yat tikte śākādau prathamapākamātreṇa bhakṣaṇayogyatā na bhavati kiṃ tu sahyatiktarasayukto bhavati tatra prathamapākasyāsamagratvāt punaḥ pāke kṛte 'pi na dviḥpakvatā bhavati | yatra bhakṣaviśeṣasiddhyartham udakādinā pūrvaṃ paktvā tailādināpi pākaḥ kriyate tatrāpi na dviḥpakvatā bhavati viśiṣṭabhakṣyasiddhiphalakapacikriyāyā udake taile ca kriyamāṇāyā ekatvād iti mantavyam | "na paryuṣitam aśnīyāt" ity asya apavādam āha yamaḥ |

	apūpāś ca karambhāś ca dhānā vaṭakasaktavaḥ |

	śākaṃ māṃsam apūpaṃ ca sūpaṃ kṛsaram eva ca ||

	yavāgūḥ pāyasaṃ caiva yac cānyat snehasaṃyutam |

	sarvaṃ paryuṣitaṃ bhojyaṃ śuktaṃ ca parivarjayet ||

apūpāḥ yavagodhūmapiṣṭavikārā maṇḍakādayaḥ | karambhāḥ dadhimiśritās saktavaḥ | dhānā bhṛṣṭayavataṇḍulāḥ | vaṭakāḥ māṣapiṣṭamayās tailapakvāḥ stokatayā kṛtāḥ prasiddhāḥ | śākaṃ māṃsaṃ cānyedyuḥ pakvam, na punar anyedur āhṛtaṃ tāvanmātreṇa paryuṣitatvāyogāt | evaṃ cānyedyuḥ pakvam odanaṃ tasminn eva dine saṃskāradravyāṇi prakṣipya śākaviśeṣatayā kalpitaṃ paryuṣitam api bhojyam evety avagantavyam | saktavo bhṛṣṭayavataṇḍulapiṣṭāni | punar apūpagrahaṇaṃ godhūmetaracaṇakādipiṣṭavikārasyāpūpaprāyasyāpi parigraṇārtham | sūpo mudgāḍhakyādikṛtaṃ vyañjanam | kṛsaraṃ bhṛṣṭatilacūrṇamiśram odanam | yavāgūḥ alpataṇḍulacūrṇamiśraṃ peyarūpam annam | pāyasaṃ payasā śṛtam annam | yac cāpūpādibhya uktebhyo 'nyad odanādikaṃ snehasaṃyuktaṃ dadhighṛtādinā snehadravyeṇābhighāritaṃ sat paryuṣitaṃ sarvaṃ bhojyaṃ yāvad aśuktaṃ vartate | yadā tu paryuṣitam apūpādikaṃ snehasaṃyuktam odanādikaṃ vā śuktaṃ jātaṃ tadā tad api varjayed ity arthaḥ | abhojyam ity anuvṛttau vasiṣṭho 'pi: "annaṃ paryuṣitaṃ kāmaṃ tu dadhnā ghṛtena yad abhighāritam upayuñjīta" iti | annaṃ paryuṣitam ity atrānuvṛttenābhojyam iti padena saṃbandhaḥ | dadhnā ghṛtena vābhighāritaṃ sat paryuṣitam annaṃ kāmam upayuñjīta aśnīyād ity arthaḥ | ata eva manuḥ |

	yat kiṃcit snehasaṃyuktaṃ bhakṣyabhojyam agarhitam |

	tat paryuṣitam apy ādyaṃ haviḥśeṣaṃ tu yad bhavet ||

upayojayed ity anuvṛttāv āpastambo 'pi: "udake 'vadhāya kṛtānnaṃ paryuṣitam" iti | yadā tu kṛtānnam udake 'vadhāya rātrau sthāpitaṃ tadā tad annaṃ paryuṣitam apy upayuñjītety arthaḥ | evaṃ kāñjikaṃ saṃpādayituṃ taṇḍulakṣālanodake nihitasyānnaniḥsravasya rātryantaritasya paryuṣitatve 'py abhojyatvaṃ nastīti tajjātasya kāñjikasyābhojyatvaṃ sutarāṃ nāstīti mantavyam | aśnīyad ity anuvṛttau śākkhalikhiāv api: "na paryuṣitam anyatra dadhiguḍagodhūmayavapiṣṭavikārebhyaḥ" iti | na paryuṣitam ity asya aśnīyād ity anuvṛttena padena saṃbandhaḥ | yady api dadhi guḍavan na pākasiddham iti na paryuṣitaṃ tena tasya paryudāso vyartha iti pratibhāti | tathāpi nānyeduḥ pākena siddhatvaṃ paryuṣitatve prayojakaṃ kiṃ tv adanīyatayā sādhyatvam iti dadhno 'py adanīyatayā sādhitasya paryuṣitatvam astīti tatparyudāso 'rthavān eva | yājñavalkyas tu "paryuṣitaṃ varjayet" iti svoktasya pratiprasavārtham āha |

	annaṃ paryuṣitaṃ bhojyaṃ snehāktaṃ cirasaṃsthitam |

	asnehā api godhūmayavagorasavikriyāḥ ||

cirasaṃsthitam iti padaṃ cirasaṃsthitā iti vipariṇāmena godhūmayavagorasavikriyā ity atrāpi saṃbandhanīyam | ata eva manuḥ |

	cirasthitam api tv ādyam asnehāktaṃ dvijātibhiḥ |

	yavagodhūmajaṃ sarvaṃ payasāṃ caiva vikriyāḥ || iti |

godhūmavikriyāḥ maṇḍakādayaḥ | yavavikriyāḥ saktvādayaḥ | gorasaḥ kṣīraṃ tadvikārāḥ kūrcikādyāḥ "kūrcikā kṣīravikṛtiḥ" ity amarasiṃhenoktatvāt | gorasavikṛtāv api "śuktaṃ cet parivarjayet" iti yamoktaṃ draṣṭavyam | bhojyatvenoktasya paryuṣitasya sarvasyāpi śrāddhe varjyatvaṃ pūrvasmin prakaraṇe 'bhihitam | tena bhojyatvāt śrāddhe 'py aniṣiddham iti bhramo na kāryaḥ | śaṅkhas tu śuktadravyeṣv api kiṃcid bhojyam ity āha |

	dadhi bhakṣyaṃ ca śukteṣu yac cānyad dadhi saṃbhavam |

	ṛbīṣapakvaṃ (?) bhakṣyaṃ syāt sarpir yuktam iti sthitiḥ ||

anagnikaḥ ūṣmā ṛbīṣam, tena pakvam ṛībīṣapakvam | dhānyarāśyādigatoṣmapakvam iti yāvat | tathā ca "nirbīṣapakvasyāśnīyāt" ity āpastambasūtraṃ vyācakṣāṇena dhūrtasvāminoktam: "anagnikaḥ ūṣmā ṛbīṣaṃ tatpakvasya pratiṣedhaḥ kriyate" it granthena | ṛbīṣapakvaṃ śuktam api sarpiṣā yuktaṃ bhakṣyaṃ syāt | na tadrahitam ity arthaḥ | dadhisaṃbhavaṃ takranavanītādi | bhakṣyaṃ bhakṣaṇārham ity arthaḥ | yamas tv āpadi śuktasya prakṣālanāt bhakṣaṇārhatā bhavatīty āha |

	śuktāni hi dvijo 'nnāni na bhuñjīta kadācana |

	prakṣālitāni nirdoṣāṇy āpaddharmo yadā bhavet ||

evaṃ paryuṣitasyāpadi pakṣālanād bhakṣaṇārhatā bhavati | ata eva tasya bhojane 'bhyanujñā tenaiva kṛtā |

	masūramāṣasaṃyuktaṃ tathā paryuṣitaṃ ca yat |

	tat tu prakṣālitaṃ kṛtvā bhuñjīta hy abhighāritam || iti |

bījabhūtadhānyādikaṃ bhojyam api bhāvibahuphalahetuvināśasyātyantānucitatvāt anāpadi paryuṣitavat nopabhuñjītety āha devalaḥ |

	na bījāny upayuñjīta rogāpattim ṛte budhaḥ |

	phalāny eṣām anantāni bījānāṃ hi vināśayet || iti |

eṣāṃ bījānām anantāni phalāni yasmād upayuñjāno vināśayet tasmād anāpadi bījāni nopayuñjītety arthaḥ | svato viśuddham apy āhāraṃ mṛtamakṣikādisaṃsargadūṣitaṃ varjayed ity āha sa eva |

	viśuddham api cāhāraṃ makṣikākrimijantubhiḥ |

	keśalomanakhair vāpi dūṣitaṃ parivarjayet ||

anāpadīti śeṣaḥ | ata eva sumantuḥ: "keśakṭṭakṣutavacobhihataṃ śvabhir āghrātaṃ prekṣitaṃ vādadhi paryuṣitaṃ punaḥ siddhaṃ caṇḍālāvekṣitam abhojyam anyatra hiraṇyodakaiḥ spṛṣṭāt" iti | kṣutavacaḥ kṣutavaśāj jāto dhvānaḥ tena abhihatam upahatam | śvabhir iti bahuvacanaṃ yeṣām avaghṛāṇaprekṣaṇe doṣāvahe tādṛśaprāṇināṃ smṛtyantroktagavādīnāṃ saṃgrahārtham | adadhi paryuṣitaṃ paryudastadadhyādivyatiriktaṃ paryuṣitam | punaḥsiddhaṃ dviḥpakvam | etad uktaṃ bhavati: viśuddhāhāraṃ makṣikādisaṃsargato duṣṭaṃ saṃtyajya aduṣṭāhāraṃ bhuñjīta asaṃbhave tu makṣikādim apāsyāhāraśuddhyartham udakena prokṣaṇaṃ hiraṇyasparśanaṃ vā kṛtvā bhuñjīteti | aduṣṭāhārāntarāsaṃbhave 'pi yad avaśyaṃ varjyaṃ tad āha devalaḥ |

	avalīḍhaṃ śvamārjāradhāṅkṣakukkuṭamarkaṭaiḥ |

	bhojane nopayuñjīta tad amedhyaṃ hi sarvataḥ ||

dhvāṅkṣaḥ kākaḥ | brahmapurāṇe 'pi |

	śūdrabhuktāvaśiṣṭaṃ tu nādyād bhāṇḍasthitaṃ kvacit | iti |

tena bhāṇḍād uddhṛtam anyasmin pātre nikṣipya deyam | śūdrocchiṣṭavallaśunādisaṃspṛṣṭam api nādyāt | tathā ca bhaviṣyatpurāṇe |

	surālaśuṇasaṃspṛṣṭaṃ pīyūṣādisamanvitam |

	saṃsargād ucyate tad dhi śūdrocchiṣavad ācaret || iti |

pīyūṣaṃ navaprasūtāyāḥ gavādeḥ kṣīram "pīyūṣo 'bhinavaṃ payaḥ" ity amareṇābhidhānāt | ādiśabdena chatrākādisaṃspṛṣṭaṃ gṛhyate | saṃsargaduṣṭavaj jātyā duṣṭam api śākādikaṃ nādyāt, "vṛntākanālikāpotakusumbhāśmantakāś ceti śākānām abhakṣyāḥ" iti paiṭhīnasismaraṇāt | vṛntākaṃ bṛhatīsadṛśasthūlodbhidaṃ phalaṃ vṛntabhāgena saha śākatvena prasiddham | nālikā dīrghanālā śirasi svalpaphalānvitā, tasyāḥ phalasya nālabhāgasya ca śākatvena prāpteḥ pratiṣedhaḥ |  potaṃ potikā, "potikā tu sutāhvayā" iti vaijayantyām abhidhānāt | yasyāḥ patraśākasevā nidrātiśayakāriṇī sā sutāhvayā jñeyā | asmākaṃ tv asya svarūpaṃ kīdṛśam iti cintyam | vṛntākaṃ śvetam evābhakṣyam,

	gaṇḍūlaṃ śvetavṛntākaṃ kūśmāṇḍaṃ ca vivarjayet |

iti devalena vṛntākaviśeṣasya pratiṣedhāt | viśeṣapratiṣedhaś ca śeṣābhyanujñānārtham iti nyāyena śvetetaravṛntākabhakṣaṇābhyanujñā gamyate | gaṇḍūlaṃ kaṇḍūlāphalam atyantakaṇḍūtijanakaṃ bahuromayuktaṃ varṣākālabhavam | ata eva amarasiṃhena "kaṇḍūlā pravṛṣāyaṇī" ity uktam | kūśmāṇḍaṃ kumbhavad vartulam adīrghālābusadṛśam | kusumbhaṃ kaṇṭakarahitam abhakṣyam, "akaṇṭakitvaviśiṣṭasya kusumbhasya smṛtyantare niṣedho vidyate" iti devasvāminoktatvāt | vṛntākanālikāpotakusumbhānāṃ ca bhakṣaṇe uśanasā doṣo darśitaḥ |

	kusumbhanālikāśākaṃ vṛntākaṃ potikaṃ tathā |

	bhakṣayan patitas tu syād api vedāntago dvijaḥ || iti |

bhaviṣyatpurāṇe jātiduṣṭānāṃ śākānām udāharaṇatayā kānicic chākāny uktāni |

	laśunaṃ gṛñjanaṃ caiva palāṇḍuṃ kavakāni ca |

	vārtākanālikālābu hy aveyāj jātidūṣitam ||

laśunādikaṃ dravyaṃ saṃsargeṇa vināpi laśunatvādijātyaiva dūṣitam aveyāj jānīyād ity arthaḥ | jātyā dūṣitam iti jñānasya phalam asaty api duṣṭasaṃsarge nivṛttiḥ | laśunākhyaviśeṣasya bhedako dharmo vaidyakādau draṣṭavyaḥ, laśunagṛñjanapalāṇḍukāḥ palāṇḍuviśeṣāḥ | tatra haridraktavarṇaviśeṣo gṛñjanaḥ | "haridrakto gṛñjanaḥ" iti vaijayantyām | śvetakandaviśeṣaḥ palāṇḍuḥ, "palāṇḍau tu śvetakando mukundakaḥ" iti tatraivoktatvāt | etac ca laśunāditrividhapalāṇḍuviśeṣābhidhānam |

	laśunaṃ dīrghapatraṃ ca picchagandho mahauṣadham |

	varaṇyaś ca palāṇḍuś ca latārkaś ca parārikā ||

	gṛñjanaṃ yavaneṣṭaś ca palāṇḍor daśa jātayaḥ ||

ityuktadaśavidhapalāṇḍūpalakṣaṇam | mahauṣadhavaraṇyādīnām api bhedo vaidyādau draṣṭavyaḥ | kavakaṃ chatrākam | vārtākaṃ kṣudravārtākasaṃjñakabṛhatīphalaṃ kaṇṭakārikākhyabṛhatīphalāt kiṃcit sthūlam | kavakabhakṣaṇe tu doṣā yamena darśitāḥ |

	bhūmijaṃ vṛkṣajaṃ vāpi chatrākaṃ bhakṣayanti ye |

	brahmaghnāṃs tān vijānīyād brahmavādiṣu garhitān || iti |

hārīto 'pi duṣṭadravyasaṃsargābhāve 'pi varjyān āha: "na vaṭaplakṣodumbaradadhitthanīpamātuluṅgāni vā bhakṣayet" iti | dadhitthaṃ kapitthaphalam | nīpaṃ kadambapatram | śeṣāṇi vyaktāni | manur api |

	lohitān vṛkṣaniryāsān vraścanaprabhavāṃs tathā |

	śeluṃ gavyaṃ ca pīyūṣaṃ prayatnena vivarjayet ||

lohitān vṛkṣaniryāsān lākṣādīn | vraścanaprabhavān niryāsān api śālmaliniryāsaprabhṛtīn | lohitagrahaṇāt niryāsatve 'pi pāṭalavarṇahiṃgvādeḥ śvetavarṇakarpūrādeś ca na niṣedhaḥ | śeluḥ śleṣmāntakākhyo vṛkṣaḥ | pīyūṣo 'bhinavaṃ payaḥ | gavyapīyūṣe tu viśeṣo brahmapurāṇe darśitaḥ |

	ghṛtāt phenaṃ ghṛtān maṇḍaṃ pīyūṣam atha vārdragoḥ |

	saguḍaṃ maricāktaṃ tu tathā paryuṣitaṃ dadhi ||

	dīrṇaṃ takram apeyaṃ ca naṣṭasvādukaphenavat ||

ayam arthaḥ: ghṛtād uddhṛtya tatphenamātraṃ tadagramātraṃ (?) ca na peyam | tathā ārdragoḥ pīyūṣaṃ yāvadārdratā sarajaskatā gāve (?) prasūtisamaye yonau pravṛttānuvartate tāvat kṣīram apeyam | tathā yad dadhi guḍamaricamiśraṃ yat paryuṣitaṃ tad apy apeyam | tathā yat takraṃ dīrṇaṃ darvīghaṭṭanaśūnyam agnitāpādinā svato vā sphuṭitaṃ bahudinasthityā saṃjātena phenena yuktam, atyarthaṃ śuktatayā naṣṭasvādukam apeyam iti | yājñavalkyo 'pi varjyakṣīram āha |

	saṃdhinyanirdaśāvatsagopayaḥ parivarjayet | iti |

tatra saṃdhinyāḥ goḥ payaḥ parivarjayed ity etat sphutam uktaṃ hārītena: "saṃdhinī vṛṣasyantī tasyāḥ payo na pibet tadṛtumad bhavati" iti | vṛṣasyantī kāmukī maithunecchāvatīti yāvat | tadīyaṃ payaḥ ṛtumad bhavati | ṛtumatyāḥ saṃbandhi bhavatīty arthaḥ | anena etad uktaṃ bhavati: yāvati kāle mauthunecchānuvṛttis tāvati kāle tasyāḥ payo na pibed iti | tena maithunecchānivṛttau tasyāḥ payo na niṣiddham iti mantavyam | "anirdaśāyāḥ payaḥ parivarjayet" ity asyāyam arthaḥ: prasavaprabhṛty anirgatadaśarātrāyāḥ payaḥ varjayed iti | etac ca rajonivṛttikālopalakṣaṇārtham | tena daśarātrād arvāg rajonivṛttau nāsti tatra pratiṣedhaḥ | daśarātrād upary api rajo'nuvṛttāv asti pratiṣedha iti boddhavyam | ata eva "navasūtāyāḥ payaḥ na pibet sarajastvāt" ity uktvā hārītenoktam: "saptarātrād ity eke daśrātrād ity apare māsenāpīyūṣaṃ bhavatīti dharmavidaḥ" iti | navasūtāyāḥ payaḥ saptarātrād upary api pīyūṣaṃ bhavatīty eke | daśarātrād upary api pīyūṣaṃ bhavatīty anye mantanta ity arthaḥ | eteṣu saptarātrādipakṣeṣu yathā rajonivṛtti vyavasthā draṣṭavyā | "avatsāyāḥ payaḥ parivarjayet" ity asyāyam arthaḥ: avatsā vatsaśūnyā mṛtavatseti yāvat | tasyāḥ payaḥ yāvad vatsaviyogaśokānuvṛttiḥ tāvat vivarjayed iti | ata eva "payo na pibet" ity anuvṛttau hārītenoktam: "hatavatsāyāḥ śokāviṣṭatvāt navasūtāyāḥ sarajastvāt" iti | na ca vācyaṃ śokāviṣṭatvād ity asya hetuvannigadarūpārthavādatvāc chokanivṛttāv api mṛtavatsāyāḥ payo na pibed iti | sarajastvād iti hetusamabhivyāhārāt | ato hetur evāyaṃ śokāviṣṭatvād iti, na hetuvannigadārthavādaḥ | na ca vācyaṃ sarajastvād ity api hetuvannigadārthavāda eva na tu hetur iti kathaṃ tatsāhacaryād asya hetutvaṃ niścīyata iti | hetuvivakṣayaiva sarajastvād ity asya prayuktatvāt | yadi hetuvivakṣayā sarajastvād iti na prayuktaṃ syāt tadā daśarātrāt prāg ūrdhvaṃ yadā rajonivṛttiḥ tadā navaprasūtāyāḥ payaḥ peyam ity ayam artho yaḥ pratipādayitum iṣṭaḥ so 'pratipādito (?) bhavet | tataś ca "saptarātrād ity eke daśarātrād ity apare māsenāpīyūṣaṃ bhavatīti dharmavidaḥ" ity anantaroktasya tadīyagranthasya anirvāhaḥ syāt | tasmād dhetutvenaiva sarajastvād ity asyānvayo nārthavādatvena | tatsamabhivyāhārāc chokāviṣṭatvād ity api hetutvenaivānvayo nārthavādatvenety alaṃ bahunātiprasaṅgena | dharmavidgrahaṇaṃ rajonivṛttisaṃdehasyāpy abhāvas tatreti jñāpanarthaṃ kṛtam | tena yadā saptarātrād api rajonivṛttiniścayaḥ tadā tatpayaḥpāne 'pi na dharmahāniḥ | gavyapīyūṣavad ajāmahiṣyor api pīyūṣam apeyam | tathā ca vasiṣṭhaḥ: "gomahiṣyajānām anirdaśam" iti | payo na peyam iti śeṣaḥ | gautamo 'pi varjyaṃ kṣīram āha: "saṃdhinīyamasūsyandinīnāṃ ca" iti | kṣīraṃ varjyam iti śeṣaḥ | syandinī svataḥ prasravatkṣīrastanī | yamasūḥ yamalaprasavinī | bodhāyano 'pi: "kṣīram apeyaṃ vivatsāyā anyavatsāyāś ca" iti | śaṅkho 'pi "sarvāsāṃ dvistanīnāṃ kṣīram abhojyatayā varjyam" iti | manur api |

	śraṇyānāṃ ca sarveṣāṃ mṛgāṇāṃ mahiṣīṃ vinā | iti |

"mahiṣīṃ vinā" āraṇyamahiṣīvyatiriktānām ity arthaḥ | mṛgāṇām ity atra pūrvatra śrutena paya iti padena saṃbandhaḥ | varjyāvarjyatvam adhidhīyate | yady api mṛgāṇām iti pulliṅganirdeśāt puṃvyaktayaḥ pratīyante, tathāpi payaḥpadasaṃbandhāyogyatvaparihārāya puṃliṅgena vyaktimātrayeva vivakṣitam iti pratyetavyam | tataś cāyogyatvānavagateḥ payaḥpadena saṃbandho yujyata eva | gautamo 'pi: "nityam āvikam apeyam auṣṭtram aikaśaphaṃ ca" iti nityam abhinavadaśāyām cety arthaḥ | auṣṭram uṣṭryāḥ payaḥ | aikaśapham ekaśaphāyā vaḍavādeḥ payaḥ | evaṃ ca gomahiṣyajānām eva payaḥ peyaṃ nānyasyā ity anusaṃdheyam | ata eva śaṅkhaḥ |

	māhiṣaṃ gavyam ājaṃ bhojyaṃ kṣīreṣu nirdiśet |

āpastambas tu brāhmaṇavyatiriktasya kapilāpayo varjyam ity āha |

	kṣatriyaś caiva vṛttastho vaiśyaḥ śūdro 'atha vā punaḥ |

	yaḥ pibet kapilākṣīraṃ narakān ety apuṇyakṛt ||

tena brāhmaṇavyatiriktaḥ kapilāgokṣīraṃ prayatnena vivarjayed ity abhiprāyaḥ | brāhmaṇasyāpi hutaśeṣavyatiriktakapilākṣīrapāne doṣo bhaviṣyapurāṇe darśitaḥ |

	kāpilaṃ yaḥ pibec chūdro narakena vipacyate |

	hutaśeṣaṃ pibed vipro vipraḥ syād anyathā paśuḥ || iti |

hutaśeṣe pīte viprasya janmāntare 'pi vipratvaṃ bhavati | anyathā hutaśeṣavyatiriktakapilākṣīre pīte viprasya janmāntare paśutvaṃ bhavatīty arthaḥ | kṣīravarjanavidhānād eva tatspṛṣṭasyāpi varjanaṃ pīyūṣaspṛṣṭavarjanavad unneyam | kṣīravarjanavidhānād eva tavikārasyāpi kūrcāder varjyatvaṃ siddham, kūrcādivikāre kṣīrasya sadbhāvāt | ata eva kṣīre varjayitavye pāyasāder varjanaṃ kāryam iti mīmāṃsāyāṃ pratipāditam | ata eva niṣiddhakṣīravikārāṇāṃ bhakṣaṇe niṣiddhātikramasya kṛtatvāt prāyaścittam āha śaṅkhaḥ |

	kṣīrāṇi yāny abhakṣyāṇi tadvikārāśane budhaḥ |

	saptarātravrataṃ kuryāt prayatnena samāhitaḥ || iti |

bhakṣyavrīhyādivikārasyāpi devatābhyo nivedanārthaṃ vaidikamārgeṇa laukikamārgeṇa vopakalpitasya nivedanāt prāg aprāśyatvam uktaṃ yājñavalkyena |

	devatārthaṃ haviḥśigrulohitavraścanāṃs tathā | iti |

yathā saṃdhinyādipayaḥ parvarjayet tathā devārthaṃ devatābhyo nivedanārthaṃ laukikamārgeṇa parikalpitam annaṃ haviḥ vaidikamārgeṇa parikalpitaṃ puroḍāśādikaṃ śigrvādikaṃ ca parivarjayed ity arthaḥ | evaṃ ca saṃdhinyādipayovad yady api devatārthānnasya puroṣāśādihiviṣaś ca sadā parivarjanaṃ pratibhāti | tathāpi devatānivedanāt prāg eva pratiṣedho veditavyaḥ | ata eva pitrādidevatārtham udāhṛtyoktaṃ yamena |

	bhakṣyaṃ bhojyaṃ tathā peyaṃ yat kiṃcit pacyate gṛhe |

	na bhoktavyaṃ pitṝṇāṃ tad anivedya kathaṃcana || iti |

śigruḥ śobhāñjanaḥ | sa ca raktakusumaḥ parivarjanīyo na śvetakusumaḥ | smṛtyantare 'pi "raktaśigruṃ varjayet" iti "viśiṣṭasyaiva niṣedho vidyate" iti devasvāminābhidhānāt | śigrvādijātigarhitavad āśrayagarhitam api varjanīyam, tathā ca aṅgirāḥ |

	dvividhaṃ garhitaṃ proktaṃ nityam annaṃ manīṣibhiḥ |

	jātito garhitaṃ caiva tathaivāśrayagarhitam ||

	abhojyānāṃ vijānīyād annam āśrayagarhitam |

	laśunādikam annaṃ yat taj jñeyaṃ jātigarhitam || iti |

abhojyānām annaṃ yat tad āśrayagarhitaṃ vijānīyāt | yal laśunagṛñjanachatrākādikam annam adanīyaṃ duṣṭadravyasaṃsargeṇa vināpi laśunatvādijātitayaiva manvādibhir niṣiddhaṃ taj jātigarhitaṃ jñeyam ity arthaḥ | yājñavalkyas tu prātipadyenāśrayagarhitam āha |

	kadaryabaddhacorāṇāṃ klībaraṅgāvatāriṇām |

	vaiṇābhiśastavārdhuṣyagaṇikāgaṇadīkṣiṇām ||

	cikitsakāturakruddhapuṃścalīmattavidviṣām |

	krūrograpatitavrātyaḍāmbhikocchiṣṭabhojinām ||

	avīrastrīsvarṇakārastrījitagrāmayājinām |

	śastravikrayikarmāratantuvāyaśvavṛttinām ||

	celadhāvasurājīvasahopapativeśmanām |

	piśunānṛtinoś caiva tathā cākrikabandinām ||

	eṣām annaṃ na bhoktavyaṃ somavikrayiṇas tathā || iti |

yo lobhād vidyamānam api dhanaṃ na bhuṅkte na dadāti sa kadaryaḥ | tathā ca smṛtiḥ |

	ātmānaṃ dharmakṛtyaṃ ca putradārāṃś ca pīḍayet |

	lobhād yaḥ pitarau bhṛtyān sa kadarya iti smṛtaḥ ||

baddho nigalitaḥ, asiddho vā | coraklībau prasiddhau | raṅgāvatārī mallādiḥ | vaiṇo vīṇāvādī | abhiśastaḥ patanīyakarmakartvenābhiyuktaḥ | vārdhuṣyaṃ niṣiddhavṛddhyupajīvanaṃ tena tadvān lakṣyate | gaṇikā veśyā | gaṇaḥ saṅghaḥ | dīkṣī dīkṣaṇīyeṣṭyādijanitadīkṣākhyasaṃskāravān | dikṣākhyasaṃskāravt tvaṃ cāvabhṛtheṣṭeḥ prāg eva avabhṛtheṣṭyā tatsaṃskārāpagamāt evaṃ ca dīkṣaṇīyeṣṭyanuṣṭhānaprabhṛti avabhṛtheṣṭyanuṣṭhānaparyantaṃ dīkṣitasyābhojyānnatvam anayā smṛtyā pratipāditam iti yady api pratibhāti | tathāpi "saṃsthite 'gnīṣomīye yajamānasya gṛhe 'śitavyam" ityādiśrutyā saty api dīkṣākhyasaṃskāre agnīṣoīyapaśuyāgasamāpteḥ prāg eva abhojyānntavam anayā smṛtyāpy uktam iti mantavyam | cikitsako bhiṣak | āturaḥ pāparogagrastaḥ | pāparogāś ca devalena darśitāḥ |

	vātavyādhyaśmarīkuṣṭhamehodarabhagaṃdarāḥ |

	arśaḥ saṃgrahaṇīty aṣṭau pāparogāḥ prakīrtitāḥ ||

vātavyādhiḥ pakṣamārakādiḥ | aśmarī mūtrakṛcchram | meho madhumehādiḥ | udaraṃ jalodarādiḥ | itare prasiddhāḥ | kruddho dhṛtābhyantarakopaḥ | puṃścalī asatī | matto dhanādigarvitaḥ | paradhikkāraśīlaḥ | vidviṭ śatruḥ | krūro nirdayaḥ | ugraḥ paraduḥkhotpādanaparaḥ | patito mahāpātakī | vrātyaḥ patitasāvitrīkaḥ | ḍāmbhikaḥ khyātilābhādiprayojanānusaṃdhānenaiva dharmānuṣṭhātā | uccchiṣṭabhojī parabhuktojjhitānnabhojanaśīlaḥ | avīrastrī niṣpatisutā, "avīrā niṣpatisutā" ity amarasiṃhenābhidhānāt | svarṇakāraḥ kaṭakamakuṭādisvarṇavikārakārī | strījitaḥ sarvakāryeṣu strīvaśavartī | grāmayājī anekagrāmayājakaḥ śastravikrayī khaḍgādivikrayajīvī | śvavṛttiḥ śvavṛttavān sevaka iti yāvat | nṛśaṃso ghātukaḥ | rājā janapadapurapālakaḥ rajako vastrādirāgakartā | yaḥ prāṇivadhena (?) jīvati sa vadhajīvī | celadhāvaḥ vastraprakṣālakaḥ | surājīvaḥ surāvikrayī | sahopapativeśmā bhāryā jārasahitagṛhaḥ | eṣāṃ kadaryatvādidoṣaduṣṭānāṃ traivarṇikānām annaṃ somalatāvikrayādidoṣaduṣṭasya traivarṇikasyānnaṃ kadaryatvādidoṣaduṣṭasvāmisaṃbandhāt paramparayā duṣṭam annaṃ na bhoktavyam ity arthaḥ | yady api dīkṣitānnasyāśrayakṛtaduṣṭatvābhāvaḥ, tathāpi vacanabalād evābhojyatvam | anyad api traivarṇakānnaṃ svāśrayagarhitam abhojyaṃ vacobhaṅgyā paiṭhīnasir āha: "sāṃvatsarikaghaṇṭikagrāmakūṭānnaṃ viṣaṃ parivittiparivividānaviddhaprajananavṛṣalīpatididhiṣūpatipunarbhūputrāṇāṃ rudhiram" iti | sāṃvatsariko jyautiṣikaḥ | ghāṇṭiko nighaṇṭukāreṇa nirūpitaḥ: "rājñāṃ prabodhasamaye ghaṇṭāśilpas tu ghāṇṭikaḥ" iti | grāmakūṭo grāme 'nanyādhīnatakṣakaḥ "kūṭatakṣo 'nadhīnakaḥ" ity amaraḥ | viṣaṃ viṣavad abhakṣyam | yasmin akṛtadāre jyeṣṭhe kaniṣṭhena dāraparigrahaḥ kriyate sa jyeṭḥaḥ parivittiḥ | ya ādhānāni jyeṣṭhenākṛtāni karoty asau kaniṣṭhaḥ parivividānaḥ | viddhaprajanano viddhaśiśnaḥ | didhiṣūpatiḥ punarbhūpatiḥ | rudhiraṃ rudhiravad abhakṣyam | yamo 'pi |

	cakropajīvī gāndharvaḥ kitavas taskaras tathā |

	dhvajī dāropajīvī ca śūdrādhyāpakayājakau ||

	kulālaś citrakarmā ca vārdhuṣiś carmavikrayī || iti |

abhojyānna iti śeṣaḥ | cakropajīvī śākaṭikaḥ | dhvajī madyavikrayī | kulālaḥ kumbhāravṛttyupajīvī | śeṣāṇi prasiddhāni | smṛtyantare 'pi |

	tathā rājabhṛtasyānnaṃ corasyānnaṃ tathaiva ca |

	sūtake mṛtake cānnaṃ svargastham api pātayet ||

	avaliptasya mūrkhasya duṣṭavṛttasya durmateḥ |

	annam aśraddadhānasya yo bhuṅkte bhrūṇahā sa vai || iti |

rājabhṛtyādīnām annam atyantagarhitam, tena yatnād varjyam ity abhiprāyaḥ | avalipto garvitaḥ | sāṃvatsarikaghāṇṭikādīnām api traivarṇikāntargatānām annaṃ pratiṣidhyate | na tu śūdrādijātyantargatānām, teṣāṃ svarūpeṇa pratiṣedhāt | tathā ca smṛtyantare |

	brāhmaṇasya sadāśnīyāt kṣatriyas tu parvasu |

	prakṛteṣv atha vaiśyasya śūdrasya na kadācana ||

prakṛteṣu prastuteṣu vivāhādiṣu mahotsaveṣv ity arthaḥ | brāhmaṇasyetyādiṣu annam iti śeṣo draṣṭavyaḥ | evaṃ ca kṣatriyāṇām annaṃ parvasu bhoktavyam | kadaryādikṣatriyāṇām annaṃ parvasv api na bhoktavyam | vaiśyānām annaṃ vivāhādimahotsavād anyatra na bhoktavyam | kadaryādivaiśyānām annaṃ vivāhādyutsaveṣv api na bhoktavyam ity anusaṃdheyam | śūdrasya na kadācanety anenaiva śūdrāj jaghanyasya pratilomasyānnaṃ sutarāṃ nāśnīyād iti gamyate | yājñavalkyaḥ śūdreṣv api keṣāṃcid annaṃ bojyam ity āha |

	śūdreṣu dāsagopālakulamitrārdhasīriṇaḥ |

	bhojyānnā nāpitaś caiva yaś cātmānaṃ nivedayet \\

dāsaḥ krītakādiḥ | gopālo gavāṃ palayitā | kulamitraṃ pitṛpitāmahādikramāgataḥ sakhā | sīro lāṅgalam, tena kṛṣiphalaṃ lakṣyate, tataś ca kṛṣiphalam ardhasīrapadenoktam | nāpito vapanādikarmakartā śūdraḥ | ete dāsādayaḥ śūdreṣu śūdrāṇāṃ madhye bhojyānnāḥ | yaś ca śūdraḥ krītavadvijāyātmānaṃ (?) nivedayati tavaham iti samarpayati so 'pi bhojyānna ity arthaḥ | dāsādayaś cātra svakīyā eva vivakṣitāḥ | ata eva devalaḥ |

	svadāso nāpito gopaḥ kumbhakāraḥ kṛṣīvalaḥ |

	brāhmaṇair api bhojyānnāḥ pañcaite śūdrayonayaḥ ||

evaṃ ca yadīyā dāsādayas tasyaiva teṣām annaṃ bhojyaṃ nānyasyeti mantavyam | dāsādivyatiriktaśūdrannabhojane doṣam āha dakṣaḥ |

	śūdrānnarasapuṣṭāṅgas tv adhīyāno 'pi nityaśaḥ |

	juhvan vāpi japan vāpi gatim ūrdhvāṃ na vindati ||

vasiṣtho 'pi |

	śūdrānnenodarasthena yo 'pi gacchati maithunam |

	yasyānnaṃ tasya tat putraḥ annāc chuklaṃ pravartate ||

hārīto 'pi |

	śūdrānnena tu bhuktena jaṭharasthena yo mṛtaḥ |

	sa vesaratvam uṣṭratvaṃ śūdratvaṃ vopagacchati ||

aṅgirā api |

	ṣaṇmāsaṃ yo dvijo bhuṅkte śūdrasyānnaṃ vigarhitam |

	sa ca jīvan bhavec chūdro mṛtaś ca śvābhijāyate ||

annaṃ pakvam āmaṃ ca | yat tu sumantunoktam,

	gorasaṃ caiva saktūṃś ca tailaṃ piṇyākam eva ca |

	apūpān bhakṣayec chūdrāt yac cānyat payasā kṛtam ||

yad api hārītena,

	kandupakvaṃ snehapakvaṃ pāyasaṃ dadhi saktavaḥ |

	etāny aśūdrānnabhujo bhojyāni manur abravīt ||

—apūpādipacanārthaṃ parimaṇḍalatayā kṛtam ayomayaṃ pātraṃ kanduḥ, tatra pakvaṃ kandupakvam | snehena tailādidravyeṇa pakvaṃ senapakvam | aśūdrānnabhujo dvijasya — yad apy aṅgirasā,

	pātrāntaragataṃ grāhyaṃ śūdrāt svagṛham āgatam || iti |

— annam iti śeṣaḥ — yad api viṣṇupurāṇe,

	saṃprokṣya vidvān gṛhṇīyāc chūdrānnaṃ gṛham āgatam | 

iti, yat tu śaṅkhena,

	gṛhāt parārthe bhūmyarthe gavārtheṣu viśeṣataḥ |

	śrotriyeṇa tu bhoktavyaṃ śūdrāṇāṃ tu yamo 'bravīt ||

tad etat sarvam āpadviṣayam | evam agnivihīnasyānnam apy āpadviṣaya eva bhojyam, "agnihīnasya nānnam adyād anāpadi" iti yājñavalkyasmaraṇāt | saty apy adhikāre śrautasmārtādiparigraham akurvato vidhāne notsṛṣṭāgneś cānnam anāpadi na bhuñjītety arthaḥ | anenārthād agnihīnasyānnam āpady adyād ity uktaṃ bhavati | āpady api yativānaprasthayor annaṃ nadyāt | tathā ca ślokāpastambaḥ |

	dvāv evāśramiṇau bhojyau brahmacārī tathā gṛhī |

	muner annam abhojyaṃ syāt sarveṣāṃ liṅgināṃ tathā || iti |

bhojyau bhojyānnau | muniḥ vānaprastho yatiś ca | liṅginām avedoktaliṅginām ||

**iti smṛticandrikāyāṃ nityabhojane māṃsavyatiriktavarjyadravyaviṣayāṇi**

**atha nityabhojane varjanīyamāṃsadravyaviṣayāṇi **

**kānicid vacanāni likhyante **

tatra manuḥ |

	etad uktaṃ dvijātīnāṃ bhakṣyābhakṣyam aśeṣataḥ |

	māṃsasyātaḥ pravakṣyāmi vidhiṃ bhakṣaṇavarjane ||

māṃsasya bhakṣaṇe varjane ca vidhiṃ pravakṣyāmīty arthaḥ | tatra māṃsabhakṣaṇe prāpte vidhikathanaṃ niṣedhakathanena vinā na saṃbhavatīti prathamaṃ manūktam eva niṣedhavacanaṃ pradarśyate |

	nākṛtvā prāṇinām hiṃsāṃ māṃsam utpadyate kvacit |

	na ca prāṇivadhaḥ svargyas tasmān māṃsaṃ vivarjayet ||

	samutpattiṃ ca māṃsasya vadhabandhau ca dehinām |

	prasamīkṣya nivarteta sarvamāṃsasya bhakṣaṇāt || iti |

prāṇihiṃsā mā bhūd iti sarvasmād rāgaprāptamāṃsabhakṣaṇān nivarteta, na tu pratyavāyabhayād ity arthaḥ | atroktaṃ tenaiva |

	na māṃsabhakṣaṇe doṣo na madye na ca maithune |

	pravṛttir eṣā bhūtānāṃ nivṛttis tu mahāphalā || iti |

anena māṃsabhakṣaṇe pratyavāyābhāvāl lokavidveṣābhāvāc ca phalārthitvābhāve māṃsaṃ bhakṣayed iti vidhir arthād ukta iti mantavyam | nivṛttes tu mahāphalasādhanatvaṃ ca tenaivoktam |

	phalamūlāśanair medhyair munyannānāṃ ca bhojanaiḥ |

	na tat phalam avāpnoti yan māṃsaparivarjanāt || iti |

evam uktaphalārthinām api keṣucid viṣayeṣu māṃsaṃ bhakṣitavyam ity sa eva |

	prokṣitaṃ bhakṣayen māṃsaṃ brāhmaṇasya ca kāmyayā |

	yathāvidhi niyuktaś ca prāṇānām eva cātyaye ||

prokṣitaṃ bhakṣayen māṃsaṃ kratau paśvavayavabhūtaṃ hṛdayādimāṃsam iṣṭiśiṣṭaṃ bhakṣayet | brāhmaṇasya ca kāmyayā nimantritabrāhmaṇasyecchayā māṃsaṃ bhakṣayet | iṣṭaiḥ sahopabhujyatām iti svecchāpūrvakoktyanujñātaṃ śrāddhaśiṣṭaṃ māṃsaṃ śrāddhakartā bhakṣayed iti yāvat | yathāvidhi niyuktaś ca vidhivac chrāddhe nimantrito brāhmaṇapitrādyuddeśena tyaktaṃ māṃsaṃ bhakṣayet | prāṇānām eva cātyaye māṃsaṃ bhakṣayet | bheṣajatvena durbhikṣādāv annālābhena vā yatra māṃsabhakṣaṇam antareṇa prāṇadhāraṇam aśakyaṃ tathāvidhaviṣaye 'pi māṃsaṃ bhakṣayet | evaṃ ca prokṣitādiviṣayacatuṣṭayād anyatra phalārthināṃ māṃsabhakṣaṇaṃ varjanīyam | phalārthitvābhāve tu nāvaśyaṃ varjanīyam iti siddham | yat punas tenoktam,

	asaṃskṛtān paśūn mantrair nādyād vipraḥ kadācana |

iti tad api phalārthiviṣayam | 

	na māṃsabhakṣaṇe doṣo na madye na ca maithune |

iti vākyatrayaṃ yatra prātipadyena niṣedho na vidyate tadviṣayam | prātipadyena niṣedhavidhiṣu satsu puruṣasya nivṛttisiddhyarthaṃ niṣiddhakaraṇe doṣakalpanasyāvaśyakatvāt | tena parastrīgamane veśyāgamane vā nānāvidhadhoṣasadbhāvāt prātipadyena niṣiddhamāṃsabhakṣaṇe 'pi nānāvidhadoṣāḥ santy eva | ata eva śaṅkena prātipadyena niṣiddhamāṃsabhakṣaṇe prāyaścittam uktam: "viḍvarāhagrāmakukkuṭakumbhikabhakṣaṇe dvādaśarātraṃ payaḥ pibet" iti | viḍvarāhādimāṃsabhakṣaṇe niṣedho manunā prātipadyena darśitaḥ |

	kravyādān śakunīn sarvān tathā grāmanivāsinaḥ |

	anirdiṣṭāṃś caikaśaphān ṭiṭṭibhaṃ caiva varjayet ||

	kalaviṅkaṃ plavaṃ haṃsaṃ cakrāṅgaṃ grāmakukkuṭam |

	sārasaṃ rajjudālaṃ ca datyūhaṃ śukaśārike ||

	pratyudān jālapādāṃś ca koyaṣṭinakhaviṣkirān |

	nimajjataś ca matsyādān saunaṃ vallūram eva ca ||

	bakaṃ caiva valākāṃ ca kākolaṃ khañjarīṭakam |

	matsyādān viḍvarāhāṃś ca matsyān eva ca sarvaśaḥ || iti |

kravyaṃ māṃsam, tad attīti kravyādaḥ | ye kravyādāḥ śakunayas tān gṛdhrādīn varjayet | grāmavāsinaḥ śakunayaḥ pārāvataprabhṛtayaḥ, tān api varjayet | anirdiṣṭān ajñātān ajñātāvāntarajātiviśeṣān, mṛgapakṣiṇa iti śeṣaḥ, "ajñātāṃś ca mṛgadvijān" iti yājñavalkyasmaraṇāt | ekaśaphān aśvādīn varjayet | niṣṭhuraśabdabhāṣī pakṣiviśeṣaḥ ṭiṭṭibhaḥ | tathā ca vaijayantyām uktam: "ṭiṭṭibhas tu kaṭkkāṇaḥ(?)" iti | kalaviṅkaś caṭakaḥ | plavo jalakukkuṭaḥ | haṃsaḥ prasiddhaḥ | cakrāṅgaś cakravākaḥ | kukkuṭaḥ prasiddhaḥ | sārasaḥ puṣkarāhvayaḥ | sa ca dīrghagalajaṅgho nīlāṅgaḥ pakṣiviśeṣaḥ | rajjudālo vṛkṣakukkuṭaḥ | dātyūhaḥ kālakaṇṭakaḥ sa ca jalasamīpacaraḥ | śukaḥ prasiddhaḥ | tasya strī śārikā | cañcvā pratyudya bhakṣayantīti pratyudāḥ śyenādayaḥ | jālapādā jālākārapādāḥ | koyaṣṭiḥ kīdṛśa iti cintyaḥ | nakhair vikīrya bhakṣayantīti nakhaviṣkirāḥ cakorādayaḥ | nimajjataś ca matyādāḥ nimajjyanimajjya matsyān bhakṣayantīti tān | sūnā hiṃsāsthānam, tatra hatasya māṃsaṃ saunam | vallūraṃ śuṣkamāṃsam "uttaptaṃ śuṣkamāṃsaṃ syāt tad vallūraṃ triliṅgakam" ity amaraḥ | bakabalāke prasiddhe | kākolaḥ girikākaḥ | vṛddhakāko vā | yo meghaparyantam ākāśārohaṇaṃ līlayā karoti sa ca khañjarīṭaḥ | matsyādān, animajjto 'pi | viḍvarāhāḥ grāmasūkarāḥ | matsyān eva ca sarvaśaḥ sarvaprakārān matsyān varjayet | anantaroktasyāpavādam āha sa eva |

	pāṭhīnarohitāv ādyau niyuktau havyakavyayoḥ |

	rājīvāḥ siṃhatuṇḍāś ca saśalkāś caiva sarvaśaḥ || (MDh 5.16)

pāṭhīno bahudaṃṣṭro matsyaḥ, "sahasradaṃṣṭraḥ pāṭhīnaḥ" ity amaraḥ | rohito raktavarṇaḥ | etau pāṭhīnarohitau havyakavyayor niyuktau niveditau dattau nimantritenādyau bhakṣyāv ity arthaḥ | rājīvāḥ padmavarṇāḥ, rājimanto vā | siṃhatuṇḍāḥ siṃhamukhāḥ | saha śalkaiḥ śuktyākāraiḥ pṛṣṭhabhāgato vartante iti saśalkāḥ | eteṣu siṃhatuṇḍādayaḥ sarvaśaḥ nimantritair animantritaiś ca bhakṣyāḥ | saśalkānāṃ bhakṣyatvaṃ vedādhyayanahīnapuruṣābhiprāyeṇoktam,

	matsyān saśalkān sarvān vai vedādhyāyī vivarjayet |

iti yamasmaraṇāt | devalo 'pi prātipadyena niṣedham āha |

	ulūkakuraraśyenagṛddhrakukkuṭavāyasāḥ |

	cakorakokilau rajjudālakaś cāṣamadgukau ||

	pārāvatakapotau ca na bhakṣyāḥ pakṣiṇaḥ smṛtāḥ ||

ulūko ghūkaḥ | yo 'ntarikṣe caran jalāntarvartinaṃ matsyādikaṃ śyena iva nipatyādatte sa kuraraḥ | cakoraḥ candrikāsvādakaḥ | yaḥ śakunasūcakatvena prasiddho haritapītavarṇaḥ kharvakāya pakṣiviśeṣaḥ sa cāṣaḥ | madguḥ jalakākaḥ "madgus tu jalavāyasaḥ" it vaijayantyām | śeṣāḥ prasiddhāḥ | evaṃ yatra yatra prātipadyena pratiṣedhaḥ smaryate tatra niṣedhavidhim atikramya bhakṣaṇe kṛte pratyavāyo na māṃsamātrabhakṣaṇa ity anusaṃdheyam | ata eva śaṅkhenāpratiṣiddhānāṃ māṃsaṃ bhakṣyam iti darśayituṃ kecana pakṣimṛgāṇām apratiṣiddhānām upalakṣaṇatayoktāḥ |

	tittiriṃ ca mayūraṃ ca lāvakaṃ ca kapiñjalam |

	vārdhrīṇasaṃ vartikaṃ ca bhakṣyam aha yamaḥ sadā ||

lāvakaḥ svajātīyaiḥ saha kalahakārī pakṣiviśeṣaḥ | kapiñjalaḥ śaruḥ | sa ca citravarṇapakṣaḥ | "citrapakṣe śarukapiñjalau" iti vaijayantyām abhidhānāt | vārdhrīṇasaḥ khaḍgākhyo mṛgaḥ "gaṇḍake khaḍgakhaḍginau, vārdhrīṇaso gaṇotsāhaḥ" it tatraivābhidhānāt | vartikaḥ pakṣiviśeṣaḥ | śeṣāḥ prasiddhāḥ | vārdhrīṇasagrahaṇam apratiṣiddhapaśumṛgāṇāṃ pradarśanārtham | ata eva manuḥ |

	śvāvidhaṃ śalyakaṃ godhāṃ khaḍgakūrmaśaśāṃs tathā |

	bhakṣyān pañcanakheṣv āhur anuṣṭrāṃś caikatodataḥ ||

śvāvit śvabhakṣako vyāghraviśeṣaḥ | na tu śalyaḥ, paunaruktyāpatteḥ | śvāvicchabdaḥ śvabhakṣakavyāghraviśeṣe 'pi prasiddhaḥ | ata eva aparārkeṇa "sedhā śvāvit" iti vyākhyāya "sa ca śvabhakṣako vyāghraviśeṣaḥ" ity uktam | śalyakaḥ śalyaḥ, sa ca jalākāsannibhatanūruhaśālī mṛgaviśeṣaḥ | godhā vileśayā īṣannakulasadṛśī | itare prasiddhāḥ | anuṣṭrāṃś caikatodataḥ paśūnāṃ madhye uṣṭravyatiriktān | ekatodataḥ mahiṣameṣaprabhṛtīn bhakṣyān āhur iti saṃbandhaḥ | uṣṭragrahaṇaṃ gavādīnām api pradarśanārtham | ata eva devalaḥ |

	abhakṣyāḥ paśujātīnāṃ gokharoṣṭrāśvakuñjarāḥ |

	siṃho vyāghraś ca śarabhasarpājagarakās tathā ||

	ākhumūṣakamārjāranakulagrāmyasūkarāḥ |

	śvasṛgālavṛkadvīpigolāṅgūlakamarkaṭāḥ || iti |

vyāgha iti pūrvam uktatvāt dvīpiśabdo vyāghraviseṣaparaḥ | golāṅgūlo vānaraviśeṣaḥ | markaṭagrahaṇaṃ pañcanakhānām upalakṣaṇam | ata eva na bhakṣayed ity anuvṛttau manunoktam "sarvān pañcanakhāṃs tathā" iti | sarvān bhakṣyatvena pūrvoktaśvāvicchalyakagodhākhaḍgakūrmaśaśavyatiriktān ity anusaṃdheyam | śaṅkho 'pi bhakṣyamāṃsam āha |

	māhiṣaṃ tv ājam aurabhraṃ mārgaṃ rauravam eva ca |

	bhakṣyamāṃsaṃ samuddiṣṭaṃ yac ca vai pārṣataṃ bhavet ||

	varāhāṃś ca tathā bhakṣyān āhāraṇyanivāsinaḥ ||

urabhro meṣaḥ, tasya māṃsam aurabhram | mṛgo hariṇaḥ tasya māṃsaṃ mārgam | ruruḥ kṛṣṇasāraviśeṣaḥ "rurur mahān kṛṣṇasāraḥ" iti vaijayantyāṃ, tasya māṃsaṃ rauravam | pṛṣataḥ atisthūlabindupramāṇakaśuklavarṇatanūruhakṛtamaṇḍalaśateś citrato hariṇaviśeṣaḥ, tasya māṃsaṃ pārṣatam | tathāraṇynivāsino varāhān bhakṣyān āhety anvayaḥ | evam uktabhakṣymāṃsapratipādakavacanair bhakṣaṇīyeṣu bhakṣaṇamātreṇa pratyavāyo nāstīti gamyate, na tu bhakṣaṇāya prāṇivadhe kṛte 'pīti, prāṇivadham akṛtvā mśṃsārjanasaṃbhavāt (?), "na hiṃsyāt sarvā bhūtāni" it hiṃsāpratiṣedhāc ca,

	yo 'hiṃsakāni bhūtāni hinasty ātmasukheccayā |

	sa jīvaṃś ca mṛtaś caiva na kvacit sukham edhate ||

	sa vasen narake ghore dināni paśuromabhiḥ |

	saṃmitāni durācāro yo hanty avidhinā paśūn ||

iti manu-yājñavalkyasmaraṇāc ca | yat tu manunoktam,

	anumantā viśasitā nihantā krayavikrayī |

	saṃskartā codahartā ca khādakaś caiva ghātakāḥ ||

iti, tatra krayavikrayikhādakāder ghātakatvābhidhānaṃ hantṝṇāṃ kathaṃcit pretakabhūtasya na tūdāsīnasyeti mantavyam, udāsīnasya kathaṃcid api hananakartṛtvābhāvāt | ata eva devalaḥ |

	pañca pañcanakhā bhakṣyāḥ dharmataḥ parikīrtitāḥ |

	godhā kūrvaḥ śaśaḥ śvāvic chalyakaś ceti te smṛtāḥ ||

hiṃsām antareṇa vikrayādyair upādāya pañcanakhāḥ bhakṣyāḥ parikīrtitā ity arthaḥ | yady apy atra pañcagrahaṇam avadhāraṇārtham, tathāpi "śvavidhaṃ śalyakaṃ godhāṃ khaḍgakūrmaśaśāṃs tathā" iti mānave khaḍgamāṃsasya bhakṣyatvābhidhānam aviruddham, bhinnaviṣayatvāt | nityabhojanaviṣayaṃ devalavacanam | mānavaṃ tu śrāddhaviṣaayam,

	khaḍgamāṃsair bhaved annam akṣayyaṃ pitṛkarmaṇi |

iti khaḍgamāṃsasya śrāddhe phalaśrutidarśanāt ||

**iti smṛticandrikāyāṃ nityabhojane varjanīyamāṃsaviṣayāṇi**

**atha śrāddhe tṛptyatiśayahetubhūtadravyaviṣayāṇi **

**kānicid vacanāni likhyanta**

tatra manuḥ |

	havir yac cirarātrāya yac cānantyāya kalpate |

	pitṛbhyo vidhivad dattaṃ tat pravakṣyāmy aśeṣataḥ ||

yad dhaviḥ pitṛbhyo vidhivad dattaṃ cirarātrāya kalpate cilakālānusyūtapitṛtṛptaye, yac cānantyāya atyantavirakālānusyūtapitṛtṛptaye kalpate, tathābhūtahavir idānīṃ pravakṣyāmīty arthaḥ, tatra tāvat pratijñātaṃ krameṇa yac cirarātrāya kalpate tad āha sa eva |

	tilair vrīhiyavair māṣair adbhir mūlaphalena vā |

	dattena māsaṃ prīyante vidhivat pitaro nṛṇām ||

tilādicatuṣṭayagrahaṇaṃ grāmyauṣadhīnāṃ saptānām upalakṣaṇārtham | tatra grāmyābhir oṣadhībhiḥ māsaṃ prīyante | tāsāṃ puṣkalānām abhāve kiṃcid annasahitairavādibhir māsaṃ prīyanta ity arthaḥ | tathā ca kātyāyanaḥ: "grāmyābhir oṣadhībhir māsaṃ tṛptiḥ, tadalābhe mūlaphalair adbhir vā sahānnenottarās tarpayanti" iti | uttarā mūlaphalāpaḥ, tāḥ sahaiva kiṃcid annena māsaṃ tarpayanti, na kevalā ity arthaḥ | mārkaṇḍeyo 'pi |

	godhūmair ikṣubhir mudgaiḥ satīnaiś caṇakair api |

	śrāddheṣu dattaiḥ prīyante māsam ekaṃ pitāmahāḥ ||

satīnāḥ kalāyāḥ "kalāyas tu satīnakaḥ" ity amaraḥ | caṇakaḥ cartulākāraś caṇakaḥ caṇakaśabdenaiva prasiddhaḥ harimanthkākhyaḥ, "caṇako harimanthakaḥ" iti tenaivābhidhānāt | godhūmādivikāraignyaiḥ (?) śrāddheṣu dattair ekaṃ māsaṃ prīyanta ity arthaḥ | ata eva "haritamudgakṛṣṇamāṣaśyāmākapriyaṅgugodhūmekṣuvikārāṃś ca dadyāt" iti pracetasoktam | dadyāt māsaparyantaṃ pitṛtṛptaye iti śeṣaḥ | evaṃ ca na sakṣād godhūmādayo deyāḥ, kiṃ tu tadvikārā maṇṭakādayaḥ | viṣṇur api: "sākaśyāmākanīvārapriyaṅgumudgair māsaṃ prīyante" iti, mārkaṇḍeyas tu māsaparyantaprītajanakāni śākāni prapañcayati |

	vidāryā cāvarūḍhaiś ca bisaiḥ śṛṅgāṭakais tathā |

	kecukaiś ca tathā kandaiḥ karkandhūbadarair api ||

	pālevatair ārukaiś cāpy akṣoṭaiḥ panasais tathā |

	kākolaiḥ kṣīrakākolais tathā piṇḍālukaiḥ śubhaiḥ ||

	lājābhiś ca sadhānābhiḥ trapuṣor vārubhir bhidaiḥ |

	sarṣapārājaśākābhyām iṅgudai rājajambubhiḥ ||

	priyālāmalakair mukhyauḥ phalgubhiś ca hy alābukaiḥ |

	vetrāṅkurais tālakandaiś cukrikākṣīrikāvacaiḥ ||

	mocaiḥ samocair lakucais tathā vai bījapūrakaiḥ |

	rāgaṣāḍavacoṣyaiś ca trijātakasamanvitaiḥ |

	dattais tu māsaṃ prīyante śrāddheṣu pitaro nṛṇām || iti |

vidārī kṛṣṇavarṇā, bhūkūśmāṇḍaphalam | bisaṃ padmakandoparisthitatantupuñjayuktaṃ bhakṣyāvayavaḥ | śṛṅgāṭakaṃ jalajaṃ trikaṇṭakam | kecukaḥ kharjūrākhyaṃ śākam | kandaḥ sūraṇaḥ | "arśoghnaḥ sūraṇaḥ kandaḥ" ity amaraḥ | badaraṃ badarīphalam | badaryavāntaraviśeṣaḥ karkandhūḥ tatphalaṃ karkandhūśabdenoktam | akṣoṭo girisaṃbhavaḥ pīluḥ | panasaḥ prasiddhaḥ | kākolakṣīrakākolau gauḍadeśe prasiddhau | urvāruḥ svādukarkaṭī | bhidaḥ tiktakarkaṭī | sarṣapaḥ prasiddhaḥ | sarṣapetistrīliṅgatayā nirdeśaḥ chāndasaḥ | rājaśākaṃ rājavṛkṣākhyaṃ śākaṃ kṛṣṇasarṣapa iti yāvat | iṅgudas tāpasataruḥ | rājajambūḥ jambūviśeṣaḥ | priyālo rājādanākhyo vṛkṣaḥ, "rājādanaṃ priyālaḥ syāt" ity amaraḥ | mukhyāny āmalakāni sthūlāmalakāni | phalgūni kṣudrāmalakāni | vetrāṅkuraḥ prasiddhaḥ | tālakandaḥ bhūmyantarnihitatālaprabhavam āragvadhaphalākāraṃ pāṇḍyadeśādau bhakṣyatvena prasiddhaṃ mūlam | cukrikā āmlikā tiṃtriṇī ciñcā iti yāvat | kṣīrikāphalādhyakṣam "rājādanapalādhyakṣe kṣīrakāyām" ity amaraḥ | mocā kadalī, "kadalī vāraṇavusā (?) rambhā mocāṃśumatphalā" iti tenaivābhidhānāt | lakuco likucaḥ | "lakuco likuco ḍahuḥ" ity amaraḥ | sa ca jambīraphalatulyakharvaphalavān gulmaviśeṣaḥ | bījapūro mātuluṅgaḥ "phalapūro bījapūro rucako mātuluṅgakaḥ" ity amaraḥ | padmaphalaṃ padmabījakośaḥ, karṇiketi yāvat | rāgaṣāḍavāḥ pānakaviśeṣāḥ | trijātakaṃ lavaṅgailāpatrāṇāṃ samāhāraḥ | śeṣāṇy atyantaprasiddhāni | matsyapurāṇe 'pi |

	annaṃ tu sadadhikṣīraṃ goghṛtaṃ śarkarānvitam |

	māsaṃ prīṇāti vai sarvān pitṝn ity āha keśavaḥ || iti |

dvimāsādisaṃvatsaragṛptihetubhūtāny āha manuḥ |

	dvau māsau matsyamāṃsena trīn māsān hāriṇena tu |

	aurabhreṇātha caturaḥ śākuneneha pañca vai ||

	chāgamāṃsena ṣaṇmāsān pārṣateneha sapta vai |

	aṣṭāv aiṇeyamāṃsena rauraveṇa navaiva tu ||

	daśamāsāṃs tu tṛpyanti varāhamahiṣāmiṣaiḥ |

	śaśakūrmayos tu māṃsena māsān ekādaśaiva tu ||

	saṃvatsaraṃ tu gavyena payasā pāyasena ca || iti |

hariṇaḥ kuraṅgaḥ, tasya māṃsaṃ hāriṇam | urabhro meṣaḥ, tasya māṃsam aurabhram | śakuniḥ pakṣī, tasya māṃsaṃ śākunam | pṛṣataś citramṛgaḥ tasya māṃsaṃ pārṣatam | eṇī mṛgī tasyā māṃsaṃ aiṇeyam | rurur mahān kṛṣṇasāraḥ tasya māṃsaṃ rauravam | payograhaṇaṃ payovikārāṇām upalakṣaṇam | ata eva viṣṇuḥ: "saṃvatsaraṃ tu payasā tadvikārair vā" iti | yady api pāyasenety atra payoviśeṣaḥ na śrutaḥ, tathāpi gavyapayaḥ saṃnidhānāt tatpayaḥ siddham iti gamyate | yat tu prīṇātīty anuvṛttau paiṭīnasinoktam "pāyasenaṃ tu ṣaṇmāsān" iti, tad agopayaḥsiddhapāyasaviṣayam | dvādaśasaṃvatsaraparyantatṛptikaradravyam āha manuḥ |

	vārdhrāṇasasya māṃsena tṛptir dvādaśavārṣikī | iti |

pitṝṇāṃ bhavatīti śeṣaḥ | vārdhrāṇaso 'tra pāribhāṣiko veditavyaḥ, na tu khaḍgamṛgaḥ, tasyātidīrghakālatṛptikaradravyeṣu manunaiva vakṣyamāṇatvāt | kaḥ punar asau pāribhāṣiko vārdhrāṇasa ity apekṣite viṣṇudharmottaram |

	tripibaṃ tv indriyakṣīṇaṃ yūthasyāgracaraṃ tathā |

	raktavarṇaṃ tu rājendra chāgaṃ vārdhrāṇasaṃ viduḥ || iti |

tribhiḥ mukhena karṇābhyāṃ ca pibatīti vyutpattyā tripibaḥ, atyantalambakarṇaḥ | yady api na karṇābhyāṃ pibati, tathāpi taṭākādigatodakapānasamaye karṇāv api lambitau mukhavaj jalasaṃsparśinau bhavata ity aupacārikas tripibaśabdo yuktaḥ | indriyakṣīṇaḥ saṃbhogākṣamaḥ | raktavarṇagrahaṇaṃ śvetavarṇasyāpi pradarśanārtham |

	tripibaṃ tv indriyakṣīṇaṃ śvetaṃ vṛddham ajāpatim |

	vārdhrāṇasaṃ tu taṃ prāhuḥ yājñikāḥ pitṛkarmaṇi ||

######### 257 MISSING

ttasyā vināśa iti | kāryabhūtāyās tṛpter nityatvāyogāt | tena nityavad atidīrghakālatṛptir vacobhaṅgyā jñāpyata iti mantavyam | ata eva pitṛgītāyāṃ gāthāyām (?) uktam |

	kālaśākaṃ mahāśalkaṃ māṃsaṃ vārdhrāṇasasya ca |

	viṣāṇavarjā ye khaḍgā āsūryaṃ tāṃs tu bhuñjmahe || iti |

sūryo yāvati kāle tiṣṭhati tāvantaṃ kālaṃ kālaśākādipadārthaṃ bhuñjmahe ity arthaḥ ||

**iti smṛticandrikāyāṃ śrāddhakāṇḍe **

**pitṛtṛptyatiśayahetubhūtadravyaviṣayāṇi**

**evaṃ prasaktānuprasaktaṃ parisamāpyādhunā prakṛtasya **

**pūrvāhṇakṛtyasya śeṣam ucyate**

tatra mārkaṇḍeyaḥ |

	ahnaḥ ṣaṭsu muhūrteṣu gateṣu tv atha tān dvijān |

	pratyekaṃ preṣayet preṣyān pradāyāmalakodakam ||

dvādaśaghaṭikābhya ūrdhvaṃ nimantritabrāhmaṇānāṃ snānārthaṃ paricārakāṇāṃ hasteṣv āmalakakalkaṃ pradāya nimantritabrāhmaṇebhyaḥ pratyekaṃ dīyatām iti tān dvijān prati brāhmaṇān preṣayed ity arthaḥ | etad āmalakakalkadānaṃ pratiṣiddhatailāsu tithiṣu draṣṭavyam | tāsv apy amāvāsyāvyatiriktāsu deyam "dhātrīphalair amāvāsyāyāṃ na snāyāt" ity āmalakodakasnānasyāpy amāvāsyāyāṃ niṣedhāt | aniṣiddhatailāyāṃ tu dvitīyāditithau snānārthaṃ tailādi deyam ity āha kātyāyanaḥ |

	tailam udvartanaṃ snānaṃ dantadhāvanam eva ca |

	kṛttaromanakhebhyas tu dadyāt tebhyo 'pare 'hani ||

uttaredyuḥ pūrvāhṇe kṛttaromanakhebhyo nimantritebhyas tailādikaṃ snānasādhanaṃ dantadhāvanasādhanaṃ ca kāṣṭhādikaṃ dadyād ity arthaḥ | yat tu pracetasoktam,

	tailam udvartanaṃ snānaṃ dadyāt pūrvāhṇa eva tu \

	śrāddhabhugbhyo nakhaśmaśrucchedanṃ na tu kārayet ||

tatra nakhādicchedananiṣedho niṣiddhakṣurakarmatithiviṣayaḥ | tailādidāne veśeṣam āha devalaḥ |

	tailam utdvartanaṃ snānaṃ snāyīyaṃ ca pṛthagvidham |

	pātrair audumbarair dadyād vaiśvadaivikapūrvakam ||

udumbaraṃ tāmram | vṛddhaśātātapas tu kṛtyāntaram āha: "samūlān darbhān āharet" iti | pitṛkarmārtham iti śeṣaḥ | ata eva yamaḥ |

	samūlas tu bhaved darbhaḥ pitṝṇāṃ śrāddhakarmaṇi | iti |

darbhaḥ kuśaḥ | sa eva śrāddhakarmaṇi mukhyaḥ | tadabhāve kāśādikam āharaṇīyam, "kuśābhāve kuśasthāne kāśān dūrvāṃ vā dadyāt" iti viṣṇusmaraṇāt | kāśādyabhāve tu gobhilenoktam: "barhir upamūlalūnaṃ pitṛbhyas tadalābhe śūkatṛṇaśarabalvajavarjaṃ sarvatṛṇāni" iti | yady api barhiḥśabdas tṛṇamātre vartate | tathāpi tṛṇaviśeṣavihitakuśakāśadūrvāsv eva paryavasyati, tena tadalābha ity asya kuśakāśadūrvālābha ity artho 'vagantavyaḥ | upamūlalūnaṃ mūlasamīpe lūnam | śūkatṛṇaṃ śūkadhānyatṛṇam | śaraḥ puṇḍraḥ, sugandhitṛṇam iti yāvat | balvajāḥ muñjasadṛśāni tṛṇāni | "barhir upamūlalūnam" ity asya "samūlas tu bhaved darbhaḥ" it yamoktena saha vikalpo veditavyaḥ | barhir āharaṇavad yavādyāharaṇam api kartavyam, ata eva purāṇe 'bhihitam |

	upamūlaṃ kṛttamūlān kuśāṃs tatropakalpayet |

	yavāṃs tilān brusīḥ kāṃsyam apaḥśuddheḥ samāhṛtāḥ ||

	pārṇarājatatāmrāṇi pātrāṇi syuḥ samin madhu |

	puṣpadhūpasugandhādi kṣaumasūtraṃ ca mekṣaṇam || iti |

tatra śrāddhdeśa ity arthaḥ | brusīḥ nimantritabrāhmaṇānām upaveśanārthān āsanāni | "vratinām āsanaṃ brusī" ity amaraḥ | nimantritā api brahmacaryādivratagrahaṇād vratina iti tadarthāsane 'pi mukhya evāyaṃ śabdaḥ | kāṃsyaṃ kāṃsyamayaṃ bhājanam | pārṇaṃ parṇamayam | kṣaumasūtraṃ dukūlasūtram | mekṣaṇaṃ kāṣṭhamayī darvī | kāṃsyapārṇarājatatāmrabhājaneṣu yathāsāmarthyam upakalpanam | pratibrāhmaṇaṃ brusyupakalpanaṃ bhājanopakalpanaṃ ca | sugandhādīty atrādigrahaṇād akṣatadīpāñchādanādikaṃ gṛhyate | tilāḥ sati saṃbhave vanyā evopakalpanīyāḥ,

	jartilās tu tilāḥ proktāḥ kṛṣṇavarṇā vane bhavāḥ |

iti satyavratenābhidhānāt | evaṃrūpās tilāḥ śrāddhe grāhyatayā proktā ity arthaḥ | jartilā akṛṣṭabhūmau jātās tilāḥ,

	jartilāś caiva te jñeyā akṛṣṭotpāditās tu ye |

iti tenaivābhidhānāt | jartilānām asaṃbhave tu taditaratilā upakalpanīyāḥ | praśastānām alābhe guṇilopanyāyena jātimātraśālinām upādeyatvāt | yat tv āpastambenoktam,

	aṭavyāṃ ye samutpannā akṛṣṭaphalitās tathā |

	te vai śrāddhe pavitrāḥ syus tilās te na tilās tilāḥ ||

iti, na tilā iti "apaśavo vā anye go'śvebhyaḥ (?), asatraṃ vā etad yad achandomam" ityādivad arthavādamātram iti mantavyam | aparārkeṇa tu na tilās tilā ity etad anyathā vyākhyātam: "grāmyās tilā na tilā tilakāryakarā na bhavatīty arthaḥ" iti | tad asat, teṣām api śrāddhe jartilāsaṃbhave tilakāryakaratvāt | ata eva brahmāṇḍapurāṇe |

	yatis tridaṇḍī karakaṃ rājataṃ pātram eva ca |

	dauhitraḥ kutapaḥ kālaḥ chāgaḥ kṛṣṇājinaṃ tathā ||

	gaurāḥ kṛṣṇās tathāraṇyās tathaiva trividhās tilāḥ |

	pitṝṇāṃ tṛptaye sṛṣṭā daśaite brahmaṇā svayam || iti |

tridaṇḍīti yater viśeṣaṇam | rājatam iti pātrasya | kutapa iti kālasya | gaurās tilāḥ kṣṛṇās tilāḥ āraṇyās tilā iti guṇānuraktarūpeṇa trayaḥ padārthaḥ | evaṃ ca daśasaṃkhyā ghaṭate dauhitrapadaṃ vṛddhaśātātapena vyākhyātam |

	duhitraṃ khaḍgaśṛṅgaṃ tu lalāṭe yat tad ucyate |

	tasya śṛṅgasya yat pātraṃ dauhitram iti kīrtitam ||

kutapapadaṃ tu smṛtyantare vyākhyātam |

	ahno muhūrtā vikhyātāḥ daśa pañca ca sarvadā |

	tatrāṣṭamo muhūrto yaḥ sa kālaḥ kutapaḥ smṛtaḥ || iti |

prakṛtam ucyate; brusīṣu viśeṣam āha manuḥ: "kutapaṃ cāsane dadyāt" iti | kutapaśabdasyānekārthāḥ smṛtyantare darśitāḥ |

	madhyāhnaḥ khaḍgapātraṃ ca tathā nepālakambalam |

	rūpyaṃ darbhās tilā gāvo dauhitraś cāṣṭamaḥ smṛtaḥ ||

	pāpaṃ kutsitam ity āhuḥ tasya santāpakāriṇaḥ |

	aṣṭāv ete yatas tasmāt kutpā iti viśrutāḥ || iti |

kutapaśabdārtheṣv aṣṭasu nepāladeśaprabhavameṣāsilomanirmitakambalalakṣaṇaḥ kutapo manunoktaḥ, tasyaivānanākhye kārye yogyatamatvāt | tadasaṃbhave kambalamātram api pīṭhādyapekṣayā praśastam | āsanopakalpanaṃ bhojanārthopaveśanasthāneṣu kāryam | upakṛptāsaneṣu darbhāstaraṇaṃ ca kāryam,

	āsaneṣu sadarbheṣu vivikeṣūpaveśayet |

iti pūrvopakḷpteṣv āsaneṣūpaveśanavidhānāt | śuddhair āhartṛbhiḥ samāhṛtā ity apāṃ viśeṣaṇaṃ niṣiddhānām apām upakalpanaviṣedhajñāpanārtham | tena,

	durgandhi phenalaṃ varjyaṃ tathā vai palvalodakam |

	na labhed yatra gaus tṛptiṃ naktaṃ yac caiva gṛhyate ||

	yac ca sarvāya notsṛṣṭaṃ yac cābhojyanipānajam |

	tad varjyaṃ salilaṃ tāta sadaiva pitṛkarmaṇi ||

ityādivacananiṣiddhaṃ salilaṃ nopakalpayet | yac ca sarvāya notsṛṣṭaṃ sarvaprāṇyupajīvanārthaṃ kūpādikartṛbhir yan notsṛṣṭaṃ tad api varjyam | nipānaṃ kūpasamīpe kṛtaḥ paśvādīnām udakapānārtho jalāśayaḥ | kāṃśyapārṇarājatatāmraprātrāṇy arghyodakadhāraṇārthāni sarvāṇy upakalpyāni | bhojanārthāni ca mahānti | pārṇabhajanaṃ palāśaparṇavyatiriktaparṇakṛtaṃ bhojanārthaṃ nopakalpanīyam,

	na mṛnmayāni kurvīta bhojane daivapitryayoḥ |

	palāśebhyo vinā na syuḥ pārṇapātrāṇi bhojane ||

iti atra pratiṣedhāt | bhojane iti viśeṣitatvāt, arghyapātre tu nāyaṃ pratiṣedhaḥ | ata eva vaijavāpenoktam |

	khādiraudumbarāṇy arghyapātrāṇi śrāddhakarmaṇi |

	apy aśmamṛnmayāni syur api parṇapuṭās tathā || iti |

puṣpeṣūpakalpanīyāni brahmāṇḍapurāṇe darśitāni |

	śuklāḥ sumanasaḥ śreṣṭhāḥ tathā padmotpalāni ca |

	gandharūpopapannāni yāni cānyāni kṛtsnaśaḥ ||

sumanasaḥ puṣpāṇi | mārkaṇḍeyapurāṇe 'pi |

	jātyaś ca sadā dātavyā sallikāḥ śvetayūdhikāḥ |

	jalodbhavāni sarvāṇi kusumāni ca campakam ||

jātyo mālatyaḥ | "sumanā mālatī jātiḥ" ity amaraḥ | śvetayūdhikā hemapuṣpikāvyatiriktagaṇikā, "gaṇikā yūdhikāmbaṣṭhā sā pītā hemapuṣpikā" iti tenaivābhidhānāt | varjyāny api kusumāni brahmāṇḍapurāṇe darśitāni |

	japādikusumaṃ bhaṇḍī rūpikā sakuraṇṭakā |

	puṣpāṇi varjanīyāni śrāddhakarmaṇi nityaśaḥ ||

japā rudrapuṣpam | "rudrapuṣpaṃ japā" ity amaraḥ | ādigrahaṇena japākusumavad raktānāṃ karavīrādikusumānāṃ varjanīyatvam uktam | bhaṇḍī mañjiṣṭhā | 

	mañjiṣṭhā vikasā jiṅgī samaṅgā kālameṣikā | 

	maṇḍūkaparṇī bhaṇḍīrī bhaṇḍī yojanavally api ||

ity amaraḥ | rūpikā prasiddhā | kuraṇṭakaḥ pītapuṣpo 'mlānaḥ | 

	almānas tu mahāsahā |

	tatra śoṇe kuravakas tatra pīte kuraṇṭakaḥ ||

ity amaraḥ | bhaṇḍyādīnāṃ puṣpāṇi varjyāni | śaṅkho 'pi varjyān āha |

	ugragandhīny agandhīni caityavṛkṣodbhavāni ca |

	puṣpāṇi varjanīyāni raktavarṇāni yāni ca ||

caityavṛkṣaḥ śmaśānavṛkṣaḥ | raktapuṣpeṣu pratiprasavaḥ tenaiva darśitaḥ |

	jalodbhavāni deyāni raktāny api viśeṣataḥ | iti |

viṣṇunāpi saha pratiprasavena varjyāny uktāni: "na kaṇṭakijaṃ dadyāt kaṇḍakijam api śuklasugandhi yat tad dadyāt" iti | yat tv aṅgirasoktam: "na jātikusumāni na kadalīpatram" iti, atra kadalīpatraṃ bhojanapātratayā prāptaṃ niṣidhyate | jātikusumaniṣedho na nityaḥ, nityaniṣedhe "jātyaś ca sarvā dātavyāḥ" iti mārkaṇḍeyavacanasyānirviṣayatvāpatteḥ | yad api kratunoktam,

	asurāṇāṃ kule jātā jātiḥ pūrvaparigrahe |

	tasyā darśanamātreṇa nirāśāḥ pitaro gatāḥ || iti |

pūrvaparigrahe pūrvajanmani dehaparigrahāvasare | yady api "trīṇi ha vai yajñasyodarāṇi gāyatrī bṛhaty anuṣṭup, atra hy evāvapanti, ata evodvapanti" ity atra vartamānāpadeśatayārthavādasarūpe vākye 'rthavādatvanirvāhārthaṃ gāyatryādiṣv āvāpodvāpavidhikalpanavad atrāpi nindārthavādarūpe vākye niṣedhavidhiḥ kalpyate | tathāpi pākṣika evāyam api pratiṣedha iti na mārkaṇḍeyavacanaṃ nirviṣayam, kiṃ tv aniṣiddhapuṣpāntarālābhaviṣayam | pratiṣedhavacanadvayaṃ tu tallābhaviṣayam iti mantavyam | matsyo 'pi varjyān āha |

	padvabilvārkaduttūrapāribhadrāṭarūpakāḥ |

	na deyāḥ pitṛkāryeṣu payaś caivāvikaṃ tathā||

duttūraḥ kanakāhvayaḥ | pāribhadro mandāraḥ raktapuṣpastabakayuktaḥ (?) | aṭarūpaḥ siṃhāsyaḥ "vṛṣo 'ṭarūpaḥ siṃhāsyo vāsako vājidantakaḥ" ity amarasiṃhenābhidhānāt | smṛtyarthasāre tu tulasy api varjyetu uktam | tatra mūlaṃ cintyam, prasiddhasmṛtisamuccayeṣu tulasīniṣedhasyādarśanāt | dhūpadravyeṣūpakalpanīyāni viṣṇudharmottare darśitāni |

	dūpeṣu guggulo deyas tathā candanasārajaḥ |

	agarus tv atha karpūraḥ turuṣkaḥ tvak tathaiva ca ||

turuṣkaḥ sallakīvṛkṣatvagādinā saṃpāditaṃ dhūpadravyam | tvak lavaṅgākhyaṃ dhūpadravyam | marīcir api dhūpadravāṇy āha |

	candanāgaruṇī cobhe tamālośarīpadmakam (?) | iti |

uśarīṃ vīraṇākhyagandhatṛṇamūlam | "syād vīraṇaṃ vīrataraṃ mūle 'syośīram astryām" ity amaraḥ | tamālapadmake svaśabdenaiva prasiddhe | viṣṇunā tu varjyadhūpadravyam uktam: "jīvajaṃ ca sarvaṃ na dhūpārtham" iti | jīvajaṃ mṛgaviśeṣādirūpaprāṇijaṃ kastūryādikaṃ dhūpārthaṃ na grāhyam ity arthaḥ | anulepanārtheṣu sugandhidravyeṣūpakalpanīyāni marīcinoktāni |

	karpūrakuṅkumopetaṃ sugandhi haricandanam |

	daivike 'py atha vā pitrye gandhadāne praśasyate ||

viṣṇunāpi: "candanakuṅkumakarpūrāgarupadmakāny anulepanārthāni" iti | dīpārthasnehadraveṣūpakalpanīyāny āha marīciḥ |

	ghṛtād vā tilatailād vā nānyadravyāt tu dīpakam | iti |

anyadravyam atra vasāmedorūpaṃ vivakṣitam, na punar eraṇḍakusumbhāgasībījādisaṃbhavaṃ snehadravyam, ata āha śaṅkhaḥ |

	ghṛtena dīpo dātavyas tv atha vā hy oṣadhīrasaiḥ |

	vasāmedodbhavaṃ dīpaṃ prayatnena vivarjayet ||

vasā pākādinā vibhakto māṃsasnehaḥ | medo hṛdayakamalācchādako māṃsaviśeṣaḥ, pākādinā vibhaktaḥ tadīyasneho 'tra medaḥśabdena lakṣyate | medaḥśabdo 'kārānto 'py asti, medinītyādiṣu darśanāt | ācchādaneṣu phalaviśeṣārtham upakalpanīyāni smṛtyantare darśitāni |

	ācchādanaṃ tu yo dadyād ahataṃ śrāddhakarmaṇi |

	āyuḥ prākāmyam aiśvaryaṃ rūpaṃ ca labhate śubham ||

	kauśeyakṣaumakārpāsaṃ dukūlam ahataṃ tathā |

	śrāddheṣv etāni yo dadyāt kāmān āpnoti puṣkalān || iti |

kauśeyaṃ krimikoṣotthatantujam | kṣaumam atasītvaksaṃbhavatantunirmitam | dukūlam atisūkṣmaṃ vastaṃ prasiddham | ahataṃ kāśyapena nirūpitam |

	ahataṃ yat tv anirmuktam uktaṃ vāsaḥ svayaṃbhuvā || iti |

etat tu na śrāddhe deyam, yato 'nantaram āha sa eva |

	śastaṃ tan māṅgalikyeṣu tāvatkālaṃ na sarvadā | iti |

māṅgalikyaṃ vivāhādikam | śrāddhe deyaṃ tv ahataṃ pracetasoktam |

	īṣaddhautaṃ navaṃ śvetaṃ sadaśaṃ yan na dhāritam |

	ahataṃ tad vijānīyāt sarvakarmasu pāvanam || iti |

īṣaddhautaṃ svenaiveti śeṣaḥ | ata eva vṛddhamanuḥ |

	svayaṃdhautena kartavyāḥ kriyā dharmyā vipaścitā |

	na tu nejakadhautena ..................... || iti |

nejako rajakaḥ | svayaṃgrahaṇād eva nejakanivṛttau siddhāyām api punar nejakapratiṣedho 'nyenāpi brāhmaṇādinā dhautena kriyā kāryeti jñāpanārthaḥ | kṣaumasūtropakalpanaṃ vastrālābhe yajñopavītasthāne dānārtham it mantavyam | mekṣaṇaṃ tu homasādhanatvād upakalpanīyatayoktam, tena yajñiyavṛkṣasaṃbhavaṃ grāhyam | evaṃ dharbhādimekṣaṇāntaṃ sarvam upakalpya karmāṅgasnānaṃ ca tantreṇa kṛtvā śuklaṃ vastraṃ ca paridadhyāt,

	snāto 'dhikārī bhavati daive pitrye ca karmaṇi |

	śrāddhakṛc chuklavāsāḥ syāt ................... || \
iti smaraṇāt ||

**iti smṛticandrikāyāṃ śrāddhadinapūrvāhṇakṛtyaśeṣaḥ**

**atha śrāddhadināparāhṇakṛtyam**

tatra mārkaṇḍeyaḥ |

	snātaḥ snātān samāhūtān svāgatenārcayet pṛthak | iti |

snātān dvijān preṣyaiḥ samāhūtān aparāhṇe svagṛham āgatān svāgatenārcayet pṛthak utthāya kṛtāñjaliḥ pṛthak pṛthak svāgatam iti brūyād ity arthaḥ | tathā ca śaṅkhaḥ: "prayato 'parāhṇe śuciḥ śuklavāsā darbhahastaḥ svāgatam iti brūyāt" iti | prayataḥ śucir iti padadvayaṃ bāhyābhyantararūpadvividhaśuddhiyukto yathā syād ity evamartham | aparāhṇaśabdo 'tra dvedhā vibhaktasyāhna āvartanād uparitanabhāge prayuktaḥ, evaṃbhūta evāparāhṇaḥ śrāddhaviṣaye grāhya ity aparāhṇanirṇaye prāg eva samarthitatvāt | atrāpi śayāhnavyatiriktāparāhṇo grāhyaḥ,

	ūrdhvaṃ muhūrtāt kutapāt yan muhūrtacatuṣṭayam |

	muhūrtapañcakaṃ hy etat svadhābhavanam iṣyate ||

iti smṛtyantrānurodhāt | susvāgatam iti brāhmaṇaiḥ prativacanaṃ kartavyam, praśnasyottarāpekṣitatvāt | yamo 'pi |

	tataḥ snātvā nivṛttebhyaḥ pratyutthāya kṛtāñjaliḥ |

	pādyam ācamanīyaṃ ca saṃprayacched yathākramam || \
pratyutthāya kṛtāñjaliḥ svāgatam ity uktvā mārgabhavopahatiśuddhyarthaṃ pādaprakṣālaṇārtham udakam ācamanārtham udakaṃ ca krameṇa prayacched ity arthaḥ | tata ūrdhvaṃ yad yat pitryam anuṣṭhīyate tat tad adakṣiṇaṃ prācīnāvītinā cāśrāddhasamāpter anuṣṭheyam | tathā ca manuḥ |

	prācīnāvītinā sarvam apasavyam atandriṇā |

	pitryam ā nidhanāt kāryaṃ vidhivad dharbhapāṇinā ||

apasavyam apradakṣiṇam ā nidhanād ā śrāddhasamāpteḥ | pitryagrahaṇād apitrye vaiśvadaivike karmaṇi yajñopavītinā pradakṣiṇaṃ ca sarvaṃ kāryam iti dyotitam | svāgatapratyutthānādau tu yajñopavītinā kāryam ityādi sāmānyadharma eva, teṣāṃ śreṣṭhopacāratvena śrāddhāṅgatvābhāvāt | brahmāṇḍapurāṇe 'pi daivike paitṛke ca viśeṣa uktaḥ|

	udaṅmukhas tu devānāṃ pitṝṇāṃ dakṣiṇāmukhaḥ |

	pradadyāt pārvaṇaśrāddhe daivapūrvaṃ vidhānataḥ || iti |

kātyāyano 'pi viśeṣam āha |

	dakṣiṇaṃ pātayej jānuṃ devān paricaran sadā |

	pātayed itaraṃ jānuṃ pitṝn paricaran sadā ||

bodhāyano 'pi |

	pradakṣiṇaṃ tu devānāṃ pitṝṇām apradakṣiṇam |

	devānām ṛjavo darbhāḥ pitṝṇāṃ dviguṇās tathā ||

dviguṇāḥ madhyabhaṅgena dviguṇīkṛtyety arthaḥ | tathā ca śaunakaḥ: "darbhān dviguṇabh (?) ugrān āsanaṃ pradāpayet" iti | āsanagrahaṇaṃ darbhasādhyapitṛkarmopalakṣaṇārtham | daive pitrye ca sādhāraṇadharmāḥ brahmāṇḍapurāṇe darśitāḥ |

	nāprokṣitaṃ spṛśet kiṃcid daive pitrye tathā punaḥ |

	uccāvacāḥ śrāddhadharmāḥ sādhāraṇyāt prakīrtitāḥ ||

uccāvacā anekaprakārāḥ śrāddhadeśasaṃskāragomayānulepanapariśrayaṇādayaḥ | samāgatabrāhmaṇeṣv ācamanārthavārisamarpaṇānantaraṃ yat kartavyaṃ tad āha śaṅkhaḥ |

	saṃmārjitopalipte tu dvāri kurvīta maṇḍalam | iti |

dvāri dvārasamīpe gṛhasyāṅgaṇapradeśa iti yāvat | tathā ca matsyapurāṇe |

	................................... bhavanāsyāgrato bhuvi |

	gomayenopaliptāyāṃ gomūtreṇa tu maṇḍalam || iti |

kartavyam iti śeṣaḥ | gomūtreṇa gomayasahitena | kevalena vakṣyamāṇodakpravaṇādisiddhyasaṃbhavāt | gomayasahitena kathaṃ kartavyam ity apekṣite śaṅkhaḥ |

	udakplavam udīcyaṃ syāt dakṣiṇaṃ dakṣiṇaplavam | iti | 

udīcyaṃ maṇḍalam udakplavam udakpravaṇam | dakṣiṇaṃ maṇḍalaṃ dakṣiṇaplavaṃ dakṣiṇāpravaṇaṃ yathā bhavati tathoktakrameṇa kartavyam ity arthaḥ | maṇḍalakaraṇānantaraṃ kartavyam āha sa eva |

	uttare 'kṣatasaṃyuktān pūrvāgrān vinyaset kuśān |

	dakṣiṇe dakṣiṇāgrāṃs tu satilān vinyased dvijaḥ || iti |

atrāpy uktakrameṇa kartavyam | akṣatagrahaṇaṃ tu puṣpāṇām api pradarśanārtham | ata eva matsyapurāṇe |

	akṣatābhiḥ sapuṣpābhis tad abhyarcyāpasavyavat |

	viprāṇāṃ kṣālayet pādāv abhivandya punaḥ punaḥ ||

apasavyavat pradakṣiṇam, udīcyamaṇḍale prathamaṃ puṣpākṣatābhir arcanaṃ paścād dakṣiṇamaṇḍala iti yāvat | maṇḍalakaraṇaṃ kuśādinyasanaṃ pādaprakṣālanaṃ ca padārthānusamayena kāryam, na tu kāṇḍānusamayena | padārthānusamaye his sarvapadārthānāṃ pradhānapratyāsattir avaiṣamyeṇa bhavati, na kāṇḍānusamaye | tena padārthānusamayenānuṣṭhānam utsargasiddhaṃ bhavati | vacanabalāt kvacit kāṇḍānusamayenānuṣṭhānam upariṣṭād vakṣyate | pādaprakṣālaṇe viśeṣo brahmasiddhāntanirukte darśitaḥ |

	pādyaṃ caiva tathaivāghyaṃ daiva ādau prayojayet |

	śaṃ no devīti mantreṇa pādyaṃ caiva pradāpayet ||

pādyārghyayor daivapūrvakatvābhidhānaṃ nimantraṇādīnāṃ sarvānuṣṭheyānāṃ pradarśanārtham | "śaṃ no devī" iti mantrānte purūravārdravasaṃjñikā viśvedevā idaṃ vaḥ pādyam ity uktvā vaiśvadaivikabrāhmaṇapādayoḥ pādyodakaṃ prakṣipya tatpādaprakṣālanaṃ kuryāt | evaṃ pitrarthabrāhmaṇapādaprakṣālanaṃ "śaṃ no devī" iti mantrānte pitaram uktagotra devadattaśarmann idaṃ te pādyaṃ pitāmahām uktagotra yajñadattaśarmann idaṃ te pādyaṃ pratipitāmahām uktagotra viṣṇumitraśarmann idaṃ te pādyam iti tu viśeṣaḥ | pādyādisamarpaṇe pitṝṇāṃ gotraṃ nāma ca vaktavam,

	nāma gotraṃ pitṝṇāṃ tu prāpakaṃ havyakavyayoḥ |

iti matsenābhidhānāt | havyakavyagrahaṇaṃ samarpyāṇāṃ pādyādīnām api pradarśanārtham | ata eva aśvalāyenārghyasamarpaṇe "pitar idaṃ te arghyaṃ pitāmahedaṃ te arghyaṃ prapitāmahedaṃ te arghyam" ity uktam | evaṃ pādaprakṣālanaṃ svayam eva kuryāt,

	pādaprakṣālanaṃ kuryāt svayam eva vinītavat |

iti yamasmaraṇāt | pādaprakṣālanānantaraṃ kartavyam āha kratuḥ |

	darbhapāṇir dvir ācamya laghuvāsā jitendriyaḥ |

	pariśrite śucau deśe gomayenopalepite ||

	dakṣiṇāpravaṇe samyag ācāntān prayatān śucīn |

	āsaneṣu sadarbheṣu vivikeṣūpaveśayet || iti |

vivikteṣu parasparam asaṃspṛṣṭeṣu deśeṣu | upaveśane kramam āha viṣṇuḥ: "viprān svāgatān svācāntān yathābhūyovidyaṃ kuśottareṣv āsaneṣūpaveśayet" iti | āsaneṣu kambalapīḍhādiṣu (?) kuśottareṣu pūrvam evoparinihitakuśeṣu yathābhūyovidyaṃ vidyātāratamyānusāreṇa vaiśvadevabrāhmaṇapaṅktau ca prathamadvitīyānusāreṇopaveśayed ity arthaḥ | pūrvopakḷpteṣv asatsu smṛtyantare 'bhihitam |

	tatrāsanāni deyāni tilāś caiva kuśaiḥ (?) saha |

	pṛthak pṛthag āsaneṣu tilatailena dīpikāḥ || iti |

sthāpanīyā iti śeṣaḥ | tatra śrāddhadeśe dīpikāsthāpanānantaraṃ bhojanapātrasthāpanasthāneṣu nīvārādipiṣṭaiś caturaśrāṇi maṇḍalāni kuryāt | tathā ca tatraiva |

	maṇḍalāni tu kāryāṇi nīvāraiś caṇakaiḥ śubhaiḥ |

	gauramṛttikayā vātha praṇītenātha bhasmanā ||

praṇītena maṇḍalārthaṃ śubhacūrṇatayā nirmitena | pāṣāṇacūrṇena tu na maṇḍalāni kāryāṇi,

	pāṣāṇacūrṇasaṃkīrṇam āhṛtaṃ tatra varjayet |

iti tatraivābhidhānāt | āhṛtam āpāditam ity arthaḥ | maṇḍalakaraṇānantaraṃ viprān āsaneṣu pūrvoktaprakāreṇopaveśayet | etad api tatraivānantaram uktam |

	pāṇipādamukhārdrāś ca svācāntāḥ susamāhitāḥ |

	teṣv āsaneṣu saṃsthāpyāḥ viprās tena krameṇa tu ||

yena krameṇopaveśane (?) kṛte mānyānatikramaḥ tena krameṇety arthaḥ | ata eva paiṭhīnasiḥ |

	vidyātapo'dhikānāṃ vai prathamāsanam ucyate |

	ekapaṅktyupaviṣṭānāṃ bhojanādi samaṃ smṛtam || iti |

hārīto 'pi |

	saṃtiṣṭhamāneṣv arhatsu yo 'narho 'grāsanaṃ śrayet |

	gṛhṇāti sa malaṃ paṅkter āyuṣā ca vihīyate ||

tasmān mānyānatikrameṇaivāsanaviśeṣaṃ saṃśrayed ity abhiprāyaḥ | pūrvopakḷpteṣv āsaneṣu vipropaveśanapakṣe tūpaviṣṭeṣu dīpikāsthāpanaṃ maṇḍalakaraṇaṃ ca pūrvoktaprakāreṇa kāryam | āsaneṣūpaveśanaprakāram āha yamaḥ: "āsanaṃ (?) saṃspṛśan apasavyena pāṇinā dakṣiṇena brāhmaṇam upasaṃgṛhya samādhvam iti copaveśayet" iti | āsyatām ity uktvā vopaveśayet,

	āsyatām iti tān brūyād āsanaṃ saṃspṛśann api |

iti smṛtyantare 'bhidhānāt | upasaṃgrahaṇasthāne jānvārambhaṇam, pitrarthabrāhmaṇānām upaveśane mantraṃ cāha dharmaḥ |

	jānvārabhya tato devān upaveśya tataḥ pitṝn |

	samastābhir vyāhṛtibhir āsaneṣūpaveśayet ||

jānvārabhya daivikabrāhmaṇān atrāsyatām ity āsaneṣūpaveśya paitṛkabrāhmaṇān jānvārambhaṇapūrvakaṃ "bhūr buvaḥ svaḥ" ity uktvātrāsyatām ity upaveśayed ity arthaḥ | atra purāṇam |

	viprau tu prāṅmukhau devyau dvau tu pūrvaṃ niveśayet |

	uttarābhimukhān viprān trīn pitṛbhyaś ca sarvadā || iti |

daivikau viprau prāṅmukhau sarvadā niveśayet | pitrarthān viprān sarvadā uadaṅmukhān niveśayed ity arthaḥ | dvau trīn iti smṛtyantaroktabrāhmaṇasaṃkhyopalakṣaṇārtham | ata eva yājñavalkyaḥ |

	dvau daive prāk trayaḥ pitrye udag ekaikam eva vā |

	mātāmahānām apy evaṃ tantraṃ vā vaiśvadaivikam ||

prāk prāṅmukhāv upaveśanīyau | udak udaṅmukhā upaveśanīyāḥ | mātāmahānām apy evam ity asyāyam arthaḥ: mātāmahārthabrāhmaṇānām api yathoktasaṃkhyāvikalpo vakṣyamāṇanirdeśasiddho veditavya ity anusaṃdheya iti | tantraṃ vā vaisvadaivikam ity atra vāśabdārthaḥ pratiyogipakṣāntarapradarśanamukhena marīcinā spaṣṭīkṛtaḥ |

	tathā mātāmahaśrāddhaṃ vaiśvadevasamanvitam |

	kurvīta bhaktisaṃpannas tantraṃ vā vaiśvadaivikam || iti |

vaiśvadevasamanvitaṃ mātāmahaśrāddhaṃ bhaktisaṃpannaḥ āvṛtaṃ kurvītety arthaḥ | atra prāptāprāptavivekena vaisvadevam āvṛtaṃ kurvītety uktaṃ bhavati | vaiśvdevetarāṅgopetapradhānāvṛtter nyāyat eva siddhatvāt, vaisvadeve tu tantrāvṛttī pūrvam asiddhe idānīm eva pratipādanīye | etac ca vākyam evaṃ vyākhyeyam, anyathā tantraṃ vā vaiśvadaivikam iti pakṣāntarābhidhānāghaṭanāt | tathā hi pūrvavākye āvṛttipakṣe anukte pakṣāntaratayā tantrābhidhānam anupapannam eva | tantraṃ vā vaiśvadaivikam ity asyāyam arthaḥ: vaiśvadaivikakarmānuṣṭhānaṃ pitṛmātamahaśrāddhadvayārthaṃ tantreṇa vā kartavyaṃ sakṛd vā kartavyam iti | ayaṃ tu tantrānuṣṭhānapakṣaḥ sāṅgayoḥ pitṛmātāmahaśrāddhayoḥ ekaprayogavidhiyojyatve bhavitum arhati, na bhinnaprayogavidhiprayojyatve, "bhinnaprayogavidhiprayojyeṣu padārtheṣ na tantratā" iti tantracintādhyāye pratipaditatvāt | tataś ca tantrapakṣoktyaiva pitṛmātāmahaśrāddhayor ekaprayogavidhiprayojyatvam apy uktam | ekaprayogavidhiprayojyatvaṃ caikādhikārāpūrvasādhakatve bhavati, ekādhikārāpūrvasādhakatvam apy asmād eva vākyād anayor jñāyate | etena caikādhikārāpūrvasādhakatvam anayoḥ pākṣikam iti vāśabdāt jñāyate | tena bhinnādhikārāpūrvasādhakatvam apy astīti vāśabdād evāvagantavyam | tataś ca prathamaṃ paitṛkaśrāddhaṃ saṃkalpaprabhṛti brāhmaṇavisarjanāntaṃ kāryam ity asmād eva vākyāt jñāyate | na ca vācyaṃ bhaktisaṃpanna it vacanāt bhaktyabhāve mātāmahaśrāddhaṃ na kartavyam iti,

	pitaro yatra pūjyante tatra mātāmahā dhruvam |

	aviśeṣeṇa kartavyaṃ viśeṣān narakaṃ vrajet ||

iti smaraṇāt | ata eva śrāddhadvaye 'pi yathāsāmarthyam avaiṣamyeṇa viprasaṃkhyādikaṃ purāṇe darśitam | 

	pañcabhiḥ pañcabhir vipraiḥ dvābhyāṃ dvābhyām athāpi vā |

	śrāddhadvayaṃ tribhir vā syād ekaikenātha vā punaḥ ||

sāṅgapradhānasya pṛthak pṛthag anuṣṭhānapakṣe yadā pitrye śrāddhe dvau viprau daive, pitrye trīn viprān upaveśayet tadā mātāmahaśrāddhe tathaivopaveśayet | yadā tu pitrye śrāddhe ekaṃ vipraṃ daive pitrye caikaṃ vipram upaveśayet, tadā mātāmahaśrāddhe tathaivopavesayet | yadā tu śrāddhadvayasya sahānuṣṭhānapakṣaḥ tadā vaiśvadaivikabrāhmaṇadvayālābhe ekam eva brāhmaṇaṃ śrāddhadvayavaiśvadevārtham upaveśya tadarthapariśiṣṭam annaṃ viśvān devān uddiśya sakṛd eva tyājyam, yadā tu śrāddhadvayārtham ekasyaiva brāhmaṇasya lābhaḥ tadāvargadvayārtham upaveśya śrāddhadvayāṅgabhūtavaiśvadaivikārtham annaṃ pātre samuddhṛtya vaiśvadaivikabrāhmaṇasthāne vidhāya pūrvavat tyājyam | na tu pitryaśrāddhe mātāmahaśrāddhe brāhmaṇasaṃkhyādinā vaiṣamyaṃ sarvathā kāryam iti vacanasya tātparyārthaḥ pratyetavyaḥ | evaṃ śrāddhadvaye upavesanāyoktasaṃkhyānusāreṇaiva nimantraṇakāle brāhmaṇanimantraṇaṃ kāryam, tathā ca vṛddhavasiṣṭho 'pi |

	śrāddhadvayaṃ kariṣyaṃs tu daśa vā caturo 'pi vā |

	trīn vā nimantrayed viprān dvāv ekaṃ brahmavādinam || iti |

upaveśanāyodyuktān brāhmaṇān praty āha yamaḥ |

	dakṣiṇāsaṃsthā āsīraṇn aspṛśantaḥ parasparam | iti |

dakṣiṇāsaṃsthā ity asya na dikṣiṇāsaṃsthāparatvam, kiṃ tu prāksaṃsthāparatvam avaseyam | prāksaṃsthatve 'bhidhitsite 'pi dakṣiṇāsaṃsthety uktiḥ pitrarthabrāhmaṇaviṣayatāṃ dyotayituṃ kṛtā | ata eva smṛtyantaram |

	paścārdhāt samupakramya prācyāṃ niṣṭhā yathā bhavet |

	dakṣiṇāsaṃsthatā hy eṣā pitṝṇāṃ śrāddhakarmaṇi || iti |

niṣṭhā samāptiḥ | vaisvadevikabrāhmaṇāṃs tu praty āha bodhāyanaḥ: "pradakṣiṇaṃ tu daivānām" iti | daivānāṃ brāhmaṇānāṃ pradakṣiṇaṃ dakṣiṇādikprakramam udagapargaṃ (?) ca yathā bhavati tathā āsīrann ity arthaḥ | ubhayārthabrāhmaṇān prati smṛtyantare 'bhihitam |

	pavitrapāṇayaḥ sarve te ca maunavratānvitāḥ |

	ucchiṣṭocchiṣṭasaṃsparśaṃ varjayantaḥ parasparam || iti |

te viprāḥ sarve devārthāḥ pitrarthāś ca pavitrapāṇayo maunavratānvitāḥ prasādasaṃbhavaṃ parasparam ucchiṣṭocchiṣṭasaṃsparśaṃ varjayantaḥ ā bhojanasamāpter varterann ity arthaḥ | caśabdāc chrāddhakartāpi maunavratānvito varteteti gamyate | maunavratānvayasya kvacid apavādam āha yamaḥ |

	brahmodyāś ca kathāḥ kuryuḥ pitṝṇām etad īpsitam | iti |

paiṭhīnasir apy upaveśanāyodyuktabrāhmaṇān praty āha |

	nāniyukto 'grāsanaṃ gacchet paṅktyā harati duṣkṛtam | iti |

atrāsyatām iti śrāddhakartrā na niyukto yo 'sāv aniyuktaḥ | agrāsanaṃ prathamāsanam | anupaviṣṭadaśāyām api parasparasaṃsparśo yathā na bhavati tathā vartitavyam ity āha gautamaḥ |

	parasparśe bhavet pāpam ekapaṅktiniyogataḥ |

	hīnavṛttādipaṅktau tu yuktaṃ tasmād dvivecanam || iti |

atra yamaḥ |

	bhikṣuko brahmacārī vā bhojanārtham upasthitaḥ |

	upaviṣṭeṣv anuprāptaḥ kāmaṃ tam api bhojayet || iti |

bhikṣuko yatiḥ | tathā ca chāgaleyaḥ |

	pūjayec chrāddhakāle 'pi yatiṃ sabrahmacāriṇam |

	viprān uddharate pāpāt pitṝn mātṛgaṇān api ||

vṛddhaśātātapo 'pi |

	ātithyarahite śrāddhe bhuñjate ye budhā dvijāḥ |

	vṛthā tenānnapākena kākayoniṃ vrajanti te || iti |

ātithyarahite atithilakṣaṇalakṣitaviprāgamane 'pi tatpūjārahite | tasmād upaviṣṭabrāhmaṇaiḥ saha saty avakāśe tatsamīpe bhikṣuko brahmacārī atithiś ca pitrarthaviprānupraveśenaiva  bhojayitavyaḥ | tathā ca purāṇe nimantritabrāhmaṇabhojanaṃ vidhāyābhihitam |

	śeṣān vittānusāreṇa bhojayed anyaveśmani | iti |

śeṣān nimantritavyatiriktān atithiprabhṛtīn | etac cātithibhojanam atithilakṣaṇalakṣite āgate sati draṣṭavyam, na punaḥ "kākayoniṃ vrajanti te" it doṣaśravaṇāt kalpayitvāpy atithiḥ kartavyaḥ | yas tv atithilakṣaṇahīno bhojanayācanādinā śrāddhavighnaṃ karoti tasya doṣam āha hārītaḥ |

	caturṇāṃ duṣkṛtaṃ harati brāhmaṇo vighnakārakaḥ |

	annasyānnapateḥ paṅkter bhojanākāṅkṣiṇāṃ tathā || iti |

bhojanākāṅkṣiṇaḥ kṛte srāddhe bhojanākāṅkṣiṇaḥ | śrāddhakartur bāndhavā iti yāvat |

**iti smrticandrikāyāṃ nimantritabrāhmaṇopaveśanam**

**athāvāntarasaṃkalpādikṛtyam**

tatra purāṇam |

	śrāddhabhūmau gayāṃ dhyātvā dhyātvā devaṃ gadādharam |

	tābhyāṃ caiva namaskṛtya tataḥ śrāddhaṃ pravartayet ||

śrāddhāvāntarasaṃkalpaṃ kuryād ity arthaḥ | atrāvāntarasaṃkalpaḥ upaviṣṭabrāhmaṇānujñālābhārtham, tathā ca tatraivoktam |

	ubhau hastau samau kṛtvā jānubhyām antare sthitau |

	sapraśrayaś copaviṣṭān sarvān pṛcchet dvijottamān ||

namaskārāñjalikaraṇād ubhau hastau samau jānvor antare yathā sthitau syātāṃ tathā kṛtvā sapraśrayaḥ namaskārāñjalibandhanādivinayasaṃpanno nimantritān upaviṣṭān dvijottamān sarvān pṛcched ity anvayaḥ | kathaṃ pṛcchet kathaṃ ca tair uttaraṃ deyam ity apekṣite tatraivoktam |

	śrāddhaṃ kariṣye ity evaṃ pṛcched viprān samāhitaḥ |

	kuruṣveti ca tair ukto dadyād darbhāsanaṃ tadā || iti |

darbhāsanadānāt pūrvam "devatābhyaḥ pitṛbhyaś ca" iti mantraḥ trir āvartanīyaḥ | tathā ca brahmāṇḍapurāṇe |

	evatābhyaḥ pitṛbhyaś ca tathā yogibhya eva ca |

	namaḥ svadhāyai svāhāyai nityam eva bhavatv iti ||

	ādyāsane tu śrāddhasya trir āvṛttaṃ japet sadā |

	paṭhyamānam idaṃ śrutvā śrāddhakāla upasthite ||

	pitaraḥ kṣipram āyānti rākṣasāḥ pradravanti ca ||

caśabdād asurāḥ piśācāḥ pradravantīti sūcitam | rākṣasādīnām apanuttaye kartavyāntaram āha nigamaḥ: "apahatā iti tilān vikiret" iti | 

	apahatā asurā rakṣāṃsi piśācā ye kṣayanti pṛthivīm anu |

	anyatreto gacchantu yat traiṣāṃ (?) gataṃ manaḥ ||

iti mantraliṅgād asurādīnām apahatyartham anena mantreṇa tilavikiraṇaṃ kartavyam iti gamyate | śrāddhe daivapūrvakaṃ sarvam anuṣṭhānaṃ rākṣasādyapanuttaye kartavyam ity āha kratuḥ |

	sadaivaṃ bhojayec chrāddhaṃ tatpūrvaṃ ca pravartayet |

	anyathā hy avalumpanti sadaivāsurarākṣasāḥ ||

sadaivaṃ śrāddhaṃ vaiśvadaivikakarmopetam | sadaiva sarvadaiva | manur api |

	devakāryād dvijātīnāṃ pitṛkāryaṃ viśiṣyate |

	daivaṃ hia pitṛkāryasya pūrvam āpyāyanaṃ smṛtam ||

	teṣām ārakṣabhūtaṃ tu daivaṃ pūrvaṃ niyojayet |

	rakṣāṃsi vipralumpanti śrāddham ārakṣavarjitam || iti |

devakāryāt pitṛkāryaṃ viśiṣyate, devakāryasyāṅgatvāt pitṛkāryasya pradhānatvād ity abhiprāyaḥ | pūram āpyāyanaṃ daivaṃ karma pūrvānuṣṭheyaṃ pitṛkāryasyopabṛṃhakam upakāri tadaṅgam iti yāvat | evaṃ ca kuruṣvety anujñānantaraṃ "devatābhyaḥ pitṛbhyaś ca" iti mantram uktvā "apahatāḥ" iti mantreṇa śrāddhabhūmau tilān vikīrya prathamaṃ (?) vaiśvadaivikabrāhmaṇāsanārthaṃ darbhāsanaṃ dadyād ity anuṣṭhānakramo veditavyaḥ | darbhāsanadānaṃ ca brāhmanahaste apa āsicya kāryam,

	pāṇiprakṣālanaṃ datvā viṣṭarārthān kuśān api |

	āvāhayed anujñāto viśve devāsa ity ṛcā ||

iti yājñavalkyasmaraṇāt | viṣṭarārthān kuśān āsanārthān kuśān | yady api pāṇiprakṣālanārtham udakaṃ brāhmaṇahaste datvā viṣṭarārthān kuśān api tatraiva datvā āvāhayed iti śabdabalāt pratibhāti | tathāpi viṣṭarārthān kuśān āsane datveti viṣṭarārthapadasāmarthyād arthaḥ pratyetavyaḥ | ata eva pracetāḥ |

	darbhāṃś caivāsane dadyān na tu pāṇau kadācana | iti |

yat tu tenoktam,

	devānām ṛjavo darbhāḥ pradātavyāḥ pṛthak pṛthak |

	dharmo 'sīty atha mantreṇa gṛhṇīyus te tu tān kuśān || iti |

tasyāyam arthaḥ: pūrvopakḷptāsaneṣūpaviṣṭā āsanāntarān ākāṅkṣā api dharmo 'sīti mantram uccārya tān kuśān apy āsanārthatayā manasā svīkuryuḥ, na tu pāṇineti | ato na pūrvāparavirodhaḥ | devasvāmināpy avirodhārtham evam uktam: "pāṇau dharmadānapratiṣedha āsanāstarṇārthadarbhaviṣayaḥ, mantreṇa grahaṇavidhānasāmarthyād yājñavalkyavacanāc ca viṣṭarārthā darbhāḥ pāṇāv eva deyāḥ" iti, tad ayuktam, āsanāstaraṇārthadarbhāṇām āsane prakṣeptavyānāṃ haste dānāprasaktes tatra pratiṣedhānavakāśāt,

	āsane cāsanaṃ dadyād vāme vā dakṣiṇe 'pi vā |

iti viṣṭarārthadarbhāṇām āsane nidhānavidhāyakādipurāṇavacanaviruddhatvāc ca | atra vāma iti pitrarthabrāhmaṇāsanadānaviṣayam | dakṣiṇam iti devārthabrāhmaṇāsanadānaviṣayam | tathā cānantaram uktaṃ tatraiva |

	pitṛkarmaṇi vāme vai daivakarmaṇi dakṣiṇe | iti |

vāme āsanasya vāmabhāge | dakṣiṇe dakṣiṇabhāge | dauvikakarmaṇi yavasahitaṃ darbhāsanaṃ dadyāt, "devānāṃ sayavā darbhāḥ" iti kāṭhake 'bhidhānāt | āsanasya dakṣiṇe bhāge purūravārdravasaṃjñakānāṃ viśveṣāṃ devānām idam āsanam iti darbhāsanaṃ dadyāt | tathā ca ślokasaṃgrahakāraḥ |

	akṣayyāsanayoḥ ṣaṣṭhī dvitīyāvāhane smṛtā |

	annadāne caturthī syāt śeṣāḥ saṃbuddhayaḥ smṛtāḥ || iti |

darbhāsanadānānantaraṃ gadyasaṃgrahakāraḥ: "tataḥ punar apo datvā daive kṣaṇaḥ kriyatām iti kartā, oṃ tatheti vipro brūyāt | prāpnotu bhavān iti kartā punar brūyāt | prāpnavānīti vipraḥ punar brūyād iti | etat tu nimantraṇaṃ brāhmaṇahastam aṅguṣṭhavyatiriktaṃ gṛhītvā kartavyam,

	niraṅguṣṭhaṃ gṛhītvā tu viśvān devān samāhvayet |

iti purāṇe 'bhidhānāt | niraṅguṣṭhaṃ gṛhītvā nimantraṇe kṛte saty anantaraṃ viśvān devān samāhvayed ity arthaḥ | āvāhanaprakāram āha yamaḥ |

	yavahastas tato devān vijñāpyāvāhanaṃ prati |

	āvāhayed anujñāto viśvedevāsa ity ṛcā ||

	viśvedevāḥ śṛṇutemaṃ mantraṃ japtvā tato 'kṣatān |

	oṣadhaya iti mantreṇa vikiret tu pradakṣiṇam || iti |

śrāddhakartā gṛhītayavaḥ purūravārdravasaṃjñakān viśvān devān āvāhayiṣyāmīti viśeṣanāmnā sāmānyanāmnā ca devānām āvāhanaṃ vaiśvadevabrāhmaṇebhyo vijñāpya tair āvahayety anujñāto "viśvedevasa āgata" ity anayā ṛcā viśvān devān brāhmaṇeṣv āvāhya yavān brāhmaṇasya dakṣiṇapade savyapāde dakṣiṇajānuni savyajānuni dakṣiṇe 'ṃse savye 'ṃse śirasi ca samāropya brāhmaṇeṣu viśvān devān āgatān dhyātvā "viśve devāḥ śṛṇuta" iti mantraṃ japitvā pradakṣiṇaṃ dakṣiṇapādādimastakāntam "oṣadhayaḥ pratimodadhvam" iti mantreṇākṣatān vikiret āropayed ity arthaḥ | evam ukto yavākṣatāropaprakāraḥ pracetasā puṣpāropaṇam udāhṛtya darśitam |

	pādaprabhṛti mūrdhāntaṃ devānāṃ puṣpapūjanam | iti |

anujñāpanānujñānaprakāraḥ kātyāyanena sāmānyanāmnā darśitaḥ: "viśvān devān āvāhayiṣyāmīti pṛcchaty āvāhayety anujānāti" iti | viśeṣanāmnānujñāpanaprakāras tu "purūravārdravasaṃjñakān" ity evaṃrūpaḥ svayam ūhyaḥ | 

	kratur dakṣo vausḥ satyaḥ kālaḥ kāmas tathaiva ca |

	dhuriś ca rocanaś caiva tathā caiva purūravaḥ ||

	ārdravaś ca daśaite tu viśve devāḥ prakīrtitāḥ ||

śrāddheṣu vibhajyeti śeṣaḥ | tathā ca śaṅkhaḥ |

	iṣṭiśrāddhe kratur dakṣaḥ saṃkīrtyau vaiśvadaivike |

	nāndīmukhe satyavasū kāmye tu dhurilocanau ||

	purūravārdravau caive pārvaṇe samudāhṛtau |

	naimittke kālakāmāv evaṃ sarvatra kīrtayet || iti |

iṣṭiśrāddhaṃ yāgādikarmāṅgam, śrautasmārtakarmaṇām ādhānasomayāgapuṃsavanasīmantādīnām ādau tadaṅgatvenānuṣṭhīyamānaṃ śrāddham iti yāvat |

	niṣekakāle some ca sīmantonnayane tathā |

	jñeyaṃ puṃsavane śrāddhaṃ karmāṅgaṃ vṛddhivat kṛtam ||

iti karmāṅgaśrāddhalakṣaṇam abhidadhatā pāraskareṇaiva vṛddhivat kṛtam ity abhidhānāt karmāṅgaśrāddhaṃ vṛddhiśrāddhād anyad iti darsitam | nāndīmukhaṃ nāndīmukhasaṃjñakapitṛdevatākaṃ vṛddhisrāddham iti yāvat,

	evaṃ pradakṣiṇīkṛtya vṛddhau nāndīmukhān pitṝn |

	yajeta ......................... ||

iti yājñavalkyena vṛddhisrāddhe nāndīmukhasaṃjñakapitṝṇāṃ devatātvena vidhānāt | vṛddhiśrāddhaṃ ca vṛddhavasiṣṭhena nirūpitam |

	putrajanmavivāhādau vṛddhiśrāddham udāhṛtam | iti |

putrajanmavivāhādau kriyamāṇam ābhyudayikaṃ śrāddhaṃ vṛddhiśrāddham iti vyapadiśyata ity arthaḥ | ādiśabdena garbhādhānapuṃsavanasīmantavyatiriktānām annaprāśanacūḍākaraṇādisaṃskārakarmaṇāṃ saṃgrahaṇam, garbhādhānapuṃsavanasīmanteṣu kriyamāṇābhyudayikaśrāddhasya karmāṅgaśrāddhakoṭipraviṣṭatvāt | kāmyaṃ phalakāmanayānuṣṭheyaṃ mahalayādiśrāddham,

	putrān āyus tathārogyam auśvaryam atulaṃ tathā |

	prāpnoti pañcame datvā śrāddhaṃ kāmāṃś ca puṣkalān ||

iti pañcamapakṣe kanyāgate sūrye mahālayākhyaśrāddhasya putrādikāmyaphalasādhakatvasmaraṇāt | pārvaṇaśrāddhaṃ sarvaśrāddhaprakṛtibhūtam amāvāsyāśrāddham | tathā ca śātātapaḥ |

	darśaśrāddhaṃ tu yat proktaṃ pārvaṇaṃ tat parkīrtitam | iti |

	ekoddiṣṭaṃ tu yac chrāddhaṃ tan naimittikam ucyate |

itivacanān naimittikapadenātraikoddiṣṭaśrāddham uktam iti yady api pratibhāti, tathāpi tadvacanottarārdhe,

	tad apy adaivaṃ kartavyam ayugmān āśayed dvijān |

iti pūrvārdhoktaikoddiṣṭaśrāddhe vaiśvadaivikaniṣedhena tatra kālakāmasaṃjñayā viśveṣāṃ devānāṃ nirdeśaḥ kārya iti vidhyasaṃbhavāt yogarūḍhyā pratīyamānam ekoddiṣṭaṃ hitvā nimitte bhavaṃ naimittikam iti yogam āśritya naimittikapadena navānnalābhādinimitte sati pitṛbhyo bhaktyā kriyamāṇaṃ śrāddham uktam ity avagantavyam | atha vā, naimittikapadenaikoddiṣṭābhidhāyakena sapiṇḍīkaraṇaṃ lakṣaṇayā nirdiśyate, sapiṇḍīkaraṇe ekoddiṣṭasyāpi sadbhāvāt | evaṃ ca, sapiṇḍīkaraṇe viśveṣāṃ devānām āvāhanārthaṃ kālakāmasaṃjñayā nirdeśaḥ kāryaḥ | "evaṃ sarvatra kīrtayet" evam uktarītyā sarvaśrāddheṣu nāmagrahaṇasthāne kīrtayed ity arthaḥ | ādipurāṇe viśeṣanāmāni darśitāni |

	viśvedevau kratur dakṣaḥ sarvāsv iṣṭiṣu kīrtitau |

	nityaṃ nāndīmukhaśrāddhe vasusatyau ca paitṛke ||

	navānnalambhane devau kālakāmau sadaiva hi |

	api kanyāgate sūrye śrāddhe ca dhurilocanau ||

	purūravārdravau caiva viśvedevau ca pārvaṇe || iti |

sarvāsv iṣṭiṣu sarveṣu karmāṅgaśrāddheṣu navānnalambhane paitṛke navannalābharūpanimitte sati, navānnabhojanopakramāt pūrvaṃ pitṛbhaktyā navānnena kriyamāṇaśrāddhavat | tac ca nimittādhikāreṇa kriyamāṇānāṃ viśvedevasamanvitānāṃ śrāddhānām upalakṣaṇārtham | kanyāgate sūrye śrāddhe putrādiphalakāmanayā kriyamāṇamahālayākhya ity arthaḥ | evaṃ ca sarvakāmyaśrāddhopalakṣaṇatayoktam | pārvaṇe amāvāsyāyāṃ kriyamāṇe pārvaṇaśrāddhe iti | kratudakṣasatyādīnāṃ ca dakṣaprajāpater duhitari viśvākhyāyāṃ lokaviśrutāyām utpattiḥ samabhūd ity utpattim api jñātvā āvāhanaṃ kāryam | ata evaiṣām utpattiḥ purāṇe 'bhihitā |

	dakṣasya duhitā sādhvī viśvā nāma pariśrutā |

	tasyāḥ putrā mahātmāno viśve devā iti śrutāḥ ||

evam uktotpattir āvāhanasamaye jñātavyety abhiprāyaḥ | ata eva kratudakṣādisaṃjñāṃ dakṣaduhitur utpattiṃ ca ye na viduḥ teṣām anukalpam āha śaṅkhaḥ |

	nāma caiva tathotpattiṃ na vidur ye dvijātayaḥ |

	ślokam etaṃ paṭheyus te brāhmaṇānāṃ samīpagāḥ ||

	āgacchantu mahābhāgā viśvedevā mahābalāḥ |

	ye hy atra vihitāḥ śrāddhe sāvadhānā bhavantu te || iti |

āgacchantu mahābhāgā iti mantraṃ vaiśvadaivikabrāhmaṇasamīpasthāḥ "viśve devāḥ śṛṇutemam" iti mantrajapānantaraṃ japeyur ity arthaḥ | tathā ca purāṇam |

	tathā mantraṃ japen maunī viśvedevāsa āgata |

	viśvedevāḥ śṛṇuteti dvitīyaṃ tadanantaram ||

	tṛtīyaṃ tu japen mantram āgacchantv ity ataḥ param || iti |

viśvedevāsa ity anayā ṛcā prathamam āvāhya tadanantaraṃ viśvedevāḥ śṛṇuteti mantraṃ japed ity anvayaḥ | yady api karmāṅgaśrāddhādiṣu na kvāpi daśa viśvedevā devatātvena smṛtipurāṇābhyām abhihitāḥ, kiṃ tu dvai dvāv ekaikasmin śrāddhe devatātvenokto (?) | tathāpy āvāhanādau purūravārdravasaṃjñakān viśvān devān āvāhayiṣyāmīty evaṃ bahuvacanāntatayaiva prayogaḥ kāryaḥ "viśvān devān āvāhayiṣyāmīti niraṅguṣṭhaṃ gṛhītvā viśvān devān samāhvayet" ityādismṛtipurāṇeṣu bahuvacanāntatayaiva prayogadarśanāt | yathā ekasmin pitari pitāmahe prapitāmahe vā āvāhanādisarvopacāreṣu pitaraḥ pitāmahāḥ prapitāmahā idaṃ va āsanam ityādibahuvacanānto 'pi prayoga pūjārthaṃ yathā nānupapannaḥ tathā dvayor api pūjārthaṃ bahuvacanāntaprayogo yukta eva | vaiśvadaivikabrāhmaṇānām ekatve 'pi na pratibrāhmaṇam āvāhanāvṛttiḥ, sakṛdāvāhanenaivānekabrāhmaṇādhiṣṭhānadevatādhyāsasaṃbhavāt | āvāhanād ūrdhvaṃ tu pratibrāhmaṇaṃ devatādhyāsāt brāhmaṇabhede sati tadupādhito devatāyā api bhedo bhavati, tenāvāhanottarakāle yad yad devatārādhanaṃ kriyate yavāropaṇādi saṃnipatyopakārakaṃ tatpuroḍāśapradānādivat pratibrāhmaṇam āvartanīyam, saṃnipatyopakārakeṣv āvṛttiṃ vinā brāhmaṇāntare kāryāsiddheḥ | "viśvedevāḥ śṛṇutemam" iti mantrajapas tv āvāhanottarakāle kriyamāṇo 'pi nāvartate, sakṛj japenaiva japasādhyādṛṣṭasiddheḥ ||

**iti smṛticandrikāyām avāntarasaṃkalpādivaiśvadaivikāvāhanāntakṛtyam**

**atha vaiśvadaivikārcanavidhiḥ**

tatra yājñavalkyaḥ |

	yavair anvavakīryātha bhājane sapavitrake |

	śan no devyā apaḥ kṣiptvā yavosīti yavāṃs tathā || iti |

ayam arthaḥ: vaiśvadaivikabrāhmaṇayoḥ pādādyaṅgeṣu yavān samāropya "viśvedevāḥ śṛṇuta" ityādikaṃ japitvā arghyabhājane dve uttāne nidhāya tatraikaikasmin bhājane dvidarbham ekaikaṃ pavitraṃ prāgagram udagagraṃ vā nidhāya "śan no devīr abhiṣṭaye" ity ṛcā pratipātraṃ jalaṃ niṣicya,

	yavo'si dhānyarāj tvaṃ vāruṇo mudhusaṃyutaḥ (?) |

	nirṇodaḥ sarvapāpānāṃ patitram ṛṣibhiḥ kṛtam ||

iti mantreṇa yavān pratipātraṃ prakṣipet | tathānyad api gandhādikaṃ kṣiped iti | atrādyapādasyārtho matsyapurāṇe spaṣṭam uktaḥ |

	viśvān devān yavaiḥ puṣpair abhyarcyāsanapūrvakam |

	pūrayet pātrayugmaṃ tu sthāpy darbhapavitrake || iti |

pracetasā tv antyapādatrayasyārthaḥ spaṣṭam uktaḥ |

	ekaikasyāpi viprasya arghyaṃ pātre vinikṣipet |

	yavosīti yavān kṣiptvā gandhapuṣpaiḥ supūjitam ||

arghyam arghyārthaṃ jalam, tad ekaikasya viprasya ekaikasmin pātre mantrāvṛttyā vinikṣipet, tadaiva yavān kṣiptvā gandhapuṣyaiḥ supūjitaṃ kuryād ity arthaḥ | arghyapātre viśeṣam āha kātyāyanaḥ: "sauvarṇarājataudumbarakhaḍgamaṇimayānām anyatameṣu yāni vidyante patrapuṭādiṣu vā" iti | vaijavāpo 'pi |

	rājatāni praśastāni pitrye haimāi daivike |

	api vā tāmrapātrāṇi daive pitrye 'rghyakarmaṇi ||

uttarārdhe 'pi praśastānīty anuṣajyate | rājatāni tu pātrāṇi daive ninditāni, tathā ca rājataṃ pātram adhikṛtya matsyenoktam |

	śivanetrodbhavaṃ yasmād atas tat pitṛvallabham |

	amaṅgalaṃ tad yatnena devakāryeṣu varjitam ||

śivanetrodbhavaṃ śivanetrrajalaprabhavam, tathā ca śrutiḥ: "so 'rodīd yad arodīt tad rudrasya rudratvaṃ yad aśrv aśīyata tad rajataṃ hiraṇyam abhavat" iti | amaṅgalaṃ tad ity atrāśruprabhavatvād ity abhiprāyo 'vaseyaḥ | arghyapātrāntardhāyakapavitre pratyarghyapātraṃ bhedena kārye iti caturviṃśatimate 'bhihitam: 

	dve dve śalāke devānāṃ pātre kṛtvā payaḥ kṣipet | iti | 

darbhādiṣu sāgreṣu śalākāśabdo vartate | dve dve iti vīpsayā pratipātraṃ dve dve śalāke nidhātavye iti darśitam | pavitrakaraṇaprakāram āha yājñavalkyaḥ |

	pavitre stha iti mantreṇa dve pavitre ca kārayet |

	anantargarbhe kuśacchinne kauśe prādeśasaṃmite ||

kuśachinne kuśam antardhāya chinne kauśe kuśamaye pavitre stha iti mantreṇa "pavitre stho vaṣṇavī (?) | vāyur vāṃ manasā punātu" iti mantreṇa | yajñapārśvo 'pi |

	oṣadhim antare kṛtvāṅguṣṭhāṅgulivarvaṇoḥ |

	chindyāt prādeśamātraṃ tu pavitraṃ viṣṇudaivatam ||

	na nakhena na kāṣṭhena na lohena na mṛnmayāt |

	nakhena tu bhaved vyādhiḥ kāṣṭhenārtho na sidhyati ||

	āyasena bhaven mṛtyuḥ mṛnmaye kalaho dhruvam || iti |

gandhapuṣpaiḥ supūjitakaraṇāntaraṃ gārgyaḥ |

	svāheti caiva devānāṃ homakarmaṇy udāharet |

homaśabdo 'tra tyāgasadbhāvasāmānyād dāne vartate | tataś cāyam arthaḥ: devānām arghyadānakarmaṇi kariṣyamāṇatayā prastute devebhyo 'rghyaṃ nivedayituṃ svāhety udāharet | "svāhārghyam" ity uccārya viprasamīpe arghyapātraṃ sthāpayed ity arthaḥ | sthāpanānantaraṃ yājñavalkyaḥ |

	yā divyā iti mantreṇa hasteṣv arghyaṃ vinikṣipet | iti |

"yā divyā āpas suhavā bhavantu" iti mantreṇa mantrānte purūravārdravasaṃjñikā viśvedevā idaṃ vo arghyam ity uktvā vaiśvadaivikabrāhmaṇasyaikasya haste dakṣiṇe arghyapavitreṇāntarhite ekapātrastham udakaṃ kṛtsnaṃ dadyād ity arthaḥ,

	datvā haste pavitraṃ tu hasteṣv arghyaṃ vinikṣipet |

iti gārgyasmaraṇāt | yady apy atropakramopasaṃhāragatavacanayor virodhaḥ pratibhāti | tathāpy anupajātavirodhitvād upakramānurodhenaivopasaṃhārasya varṇanaṃ kāryam iti nyāyena bahuvacanam atra ślokasiddhyarthaṃ prayuktam iti varṇayitavyam | evaṃ ca yājñavalkyavacane 'pi "hasteṣv arghyaṃ vinikṣipet" ity atra hasteṣv api bahuvacanaṃ ślokasiddhyarthaṃ kṛtam, hastasyādhikaraṇatvapratipādanamātre tu tātparyam iti mantavyam | brāhmaṇahasteṣv arghyasecanānantaraṃ yājñavalkyaḥ |

	datvodakaṃ gandhamālyaṃ dhūpadānaṃ sadīpakam | iti |

gandhamālyadhūpadīpadānāni pratyekamudakam ādau datvā kāryāṇīty arthaḥ | tathā ca gautamaḥ: "bhikṣādānam appūrvaṃ dadātṣu caivam" (GDh 5.18–19) iti | āpaḥ pūrvaṃ dattā yasmād bhikṣādānāt tad appūrvam, dadātiṣu bhikṣāto vastvantaradāneṣv apy evam appūrvaṃ dānaṃ kāryam | vaiśvadaivikadāneṣu samarpaṇāya prayoktavyā mantrā brahmapurāṇe darśitaḥ |

	idaṃ vaḥ pādyam arghyaṃ ca puṣpadānavilepanam |

	ayaṃ dīpaprakāśaś ca viśvedevāḥ samarpyate || iti |

viśevedevā idaṃ vaḥ pādyaṃ viśve devā idaṃ vo arghyaṃ iti napuṃsakaliṅganirdeśena pādyādikam, viśve devā eṣa vo dhūpaḥ viśve devā ayaṃ vo dīpaprakāśe iti pulliṅganirdeśena dhūpādiḥ samarpyate viśvebhyo devebhyaḥ samarpaṇīyam ity arthaḥ | gandhadānādāv evaṃ prayogaḥ: brāhmaṇahaste udakaṃ ninīya purūravārdravasaṃjñakā viśvedevā ayaṃ vo gandha iti gandhaṃ brāhmaṇahaste dadyāt | pūrvavad udakaṃ ninīya purūravārdravasaṃjñakaviśvedevā idaṃ vo mālyaṃ iti mālyaṃ dadyāt | pūrvavad udakaṃ ninīya pūrvavat teṣāṃ nāma gṛhītvā ayaṃ vo dhūma iti dhūpārpaṇam, pūrvavad udakaṃ ninīya devatānāma gṛhītvā ayaṃ vo dīpa iti dīpārpaṇam, punar āpo datvā nāma gṛhītvā idaṃ va ācchadanam iti vastratanmūlyayajñopavīteṣu yathālābham ekaṃ dadyāt | arcanaṃ sarvaṃ saṃpūrṇam astv iti kartā brūyāt | astu saṃpūrṇam iti vipro brūyāt | saṃkalpasiddhir astv iti bhavanto bruvantv iti kartā brūyāt | astu saṃkalpasiddhir iti bhavanto brūyāt | āsanādau sarvatra svāsanaṃ svarghyaṃ sugandhaḥ sumālyaṃ sudhūpaḥ sudīpaḥ svācchādanam iti vipro brūyāt | etat sarvaṃ gadyasaṃgrahakāreṇoktam | devapitrarcanārthaṃ yāni gandhapuṣpadhūpadīpācchādanāny upādeyāni varjyāni ca yāni prāgupakalpyadravyakathanāvasare kathitānītīha noktāni | tenopakalpyadravyakathanāvasaroktaṇīhopadeyāni ||

**iti smṛticandrikāyāṃ vaisvadaivikārcanavidhiḥ**

**atha paitṛkārcanavidhiḥ**

tatra devalaḥ |

	dvijātayo yathāproktā niyatāḥ syur udaṅmukhāḥ |

	pūjayed yajamānas tu vidhivad dakṣiṇāmukhaḥ ||

yājñavalkyo 'pi |

	apasavyaṃ tataḥ kṛtvā pitṝṇām apradakṣiṇam | iti |

vaiśvadevārtham upavītatvena sthitaṃ yajñasūtraṃ tato vaiśvadaivikārcanānantaram apasavyaṃ prācīnāvītaṃ kṛtvā pitṝṇām upacārabhūtāsanādipadārthān apradakṣiṇaṃ kuryād ity arthaḥ | yady api vaiśvadaivikāsanadānānantaraṃ paitrṛkāsanadānaṃ vaiśvadaivikāvāhanānantaraṃ paitṛkāvāhanam ity evaṃ padārthānusamayenaivāsanāvāhanārghyagandhupuṣpadhūpadīpācchādanākhyāḥ padārthāḥ vaisvadaivikāḥ paitṛkāś ca anuṣṭheyāḥ, na tu vaiśvadaivikāsanādyācchādanāntapadārthakāṇḍād ūrdhvaṃ paitṛkāsanādipadārthānāṃ padārthānusamayenānuṣṭhānam, anyāyyatvāt | tathāpy atra vaiśvadaivikapadārthānāṃ kāṇḍānusamayenānuṣṭhānasya vācanikatvāt tathaivānuṣṭhānaṃ kāryam, vācanikatvaṃ ca "apasavyaṃ tataḥ kṛtvā" ityādinā vacanena vaiśvadevikārcanapadārthakāṇḍād ūrdhvaṃ paitṛkārcanavidhānāt siddham | kathaṃ punaḥ paitṛkārcanam ity apekṣite sa evāha |

	dviguṇāṃs tu kuśān datvā uśantas tvety ṛcā pitṝn |

	āvāhya tadanujñāto japed āyantu nas tataḥ ||

dviguṇān tilān, "pitṝṇāṃ dviguṇāṃs tilaiḥ" it smaraṇāt | kuśān tripañcādiviṣamasaṃkhyākān "pitrye 'yugmāṃs tathaiv ca" it smaraṇāt | datvā āsanasya vāmabhāge,

	pradadyād āsane darbhān na tu pāṇau kadācana |

	pitṛkarmaṇi vāme syāt |

iti smaraṇāt | āsanadānāt pūrvaṃ paścāc ca brāhmaṇahaste apām āsecanaṃ kāryam "apaḥ pradāya darbhaān dviguṇān āsanaṃ pradāyāpaḥ pradadyāt" iti śaunakasmaraṇāt | "pitṝn āvāhayet" ity atra pitṛśabdena kartur atītāḥ pūrvapuruṣāḥ pitṛpitāmahaprapitāmahā uktāḥ, teṣāṃ śrāddhakarmaṇi haviḥpratyuddeśyatayā devatātvena āvāhyatvāt | tathā ca āpastambaḥ: "athaitan manuḥ śrāddhaśabdaṃ karma provāca prajātiḥśreyasāya tatra pitaro devatā brāhmaṇas tv āhavanīyārthe" iti | śrāddhaśabdaṃ karma śrāddhanāmadheyaṃ karma | prajāniḥśreyasāya putrapautrādisaṃtatiśreyaḥprāptyartham | tatra śrāddhanāmadheye karmaṇi | pitaro devatāḥ śrāddhakartuḥ pitṛpitāmahaprapitāmahā lokāntaragatāḥ saṃpradānatvena haviḥpratyuddeśyāḥ, na tu brāhmaṇāḥ saṃpradānatvena haviḥpratyuddeśyāḥ | kiṃ tv āhavanīyārthe devatoddeśena tyaktasya haviṣaḥ prakṣepyamāṇasya dhāraṇarūpe āhavanīyakārye kevalaṃ vartanta ity arthaḥ | tatkarye vartanaṃ ca "brāhmaṇasya haste hotavyam" itivad atra vacanābhāvān na hastadvārā, kiṃ tu,

	dvau daive pitṛkṛtye trīn ekaikam ubhayatra vā |

	bhojayet | (MDh 3.125)

iti vacanāt, tyaktānnaprāśanadvāreti gamyate | pitṛkṛtye yajamānasya pitṛpitāmahaprapitāmahān uddiśya tyaktānnabojanakṛtye | ata eva brahmapurāṇe |

	pitṝn pitāmahān yakṣye bhojanena yathākramam |

	prapitāmahān vai sarvāṃś ca tatpitṝṃś cānupūrvaśaḥ ||

tatpitṝn prapitāmahasya pitṛpitamahaprapitāmahān | piṇḍadānasamaye hastalagnena lepanena yakṣye ity arthaḥ | vaijavāpināpi yajamānasya pitṛpitāmahaprapitāmahānāṃ śrāddhadevatātvam abhidhāya suspaṣṭaṃ teṣām evāvāhanam uktam: "tiṣṭhan pitṝn āvāhayiṣye" ity āmantrya "uśantas tvā ity anayā yajamānasya pitaraṃ pitāmahaṃ prapitāmahaṃ nāmabhir āvāhya" iti | purāṇe 'pi śrāddhakartuḥ pūrvapuruṣāṇām eva śrāddhadevatatvam abhisaṃdhāya suspaṣṭaṃ teṣām eva kavyabhāgitvam uktam |

	yā tu piṇḍakriyā tatra brāhmaṇānāṃ tu bhojanam |

	yajamānasya pūrveṣāṃ tat tu gacchati nānyathā ||

tatra śrāddhakarmaṇi yā piṇḍakriyā ādyapiṇḍakriyā pitṛsaṃbandhinī kṛtā "brāhmaṇānāṃtu bhojanam, yathāsukhaṃ juṣadhvam" iti yad yad annaṃ brāhmaṇabhojanāya niveditaṃ tad dvividham annaṃ yajamānasya pūrveṣāṃ śrāddhakartuḥ pitṛpitāmahaprapitāmahānām upabhhogāya gacchati nānyathā nānyeṣām upabhogāya gacchatīty arthaḥ | kathaṃ punaḥ sarveṣāṃ puruṣāṇāṃ prātisvikaśaubhāśubhakarmavaśena svarganarakādigatānāṃ dūrasthakavyabhoktṛtvasāmarthyarahitānām upabhogāya netṛpuruṣaśūnyam acetanam annādi dravraṃ (?) gacchatīty anupapattinirākaraṇārtham uktaṃ tatraiva |

	yathā goṣu praṇaṣṭeṣu vatso vindati mātaram |

	evaṃ śrāddhe 'nnam uddiṣṭaṃ mantraḥ pāpayate pitṝn ||

mantro mantrasāmarthyam | mantrasāmartham api brāhmaṇabhojanādinā naṣṭam annaṃ kathaṃ prāpayatīty anupapattinirākaraṇāya matsyenoktam |

	nāma gotraṃ pitṝṇāṃ tu prāpakaṃ havyakavyayoḥ |

	nāmamantrās tathādeśāḥ bhavāntaragātān api ||

	prāṇinaḥ prīṇayanty ete tadāhāratvam āgatān |

	devo yadi pitā jātaḥ śubhakarmaniyogataḥ ||

	tasyānnam amṛtaṃ bhūtvā divyatve 'py anugacchati |

	devatve bhogyarūpeṇa paśutve tu tṛṇaṃ bhavet ||

	śrāddhānnaṃ vāyurūpeṇa nāgatve 'py upagacchati |

	pānaṃ bhavati yakṣatve gṛdhratve tu tathāmiṣam ||

	danujatve tathā māṃsaṃ pretatve rudhirodakam |

	mānuṣye tv annapānādi nānābhogakaraṃ tathā ||

	ratiśaktiḥ striyaḥ kāntā bhojyaṃ bhojanaśaktitā |

	dānaśaktiḥ savibhavā rūpam ārogyam eva ca ||

	śrāddhapuṣpam idaṃ proktaṃ phalaṃ brahmasamāgamaḥ | iti |

nāmāni devadattayajñadattādīni | mantrāḥ "pṛthivī te pātram" ityādayaḥ | ādeśāḥ "idam annādikam amuṣmai bhavatu" ityevamādayo nirdeśāḥ | tadāhāratvam āgatān tattajjātyucitāhāratvaṃ prāptān | tasyānnaṃ tadtaduddeśena tyaktam annam amṛtaṃ bhūtvā yatrāsau sthitaḥ tatra mantrasāmarthāt tattadbhogayogyaṃ dravyāntaraṃ bhūtvānugacchati bhogasādhanaṃ bhavati | divyatve divisthitatve devatve | bhogyarūpeṇa divo 'nyatra lokāntare vartamāne devatve sthite devocitabhogyarūpeṇa | idaṃ svakarmānusāriśarīrocitānnādirūpeṇa bhogasādhanatvaṃ śrāddhakarmaṇaḥ puṣpam avāntaraphalam | brahmasamāgamo brahmalokaprāptiḥ paramaphalaṃ proktam ity arthaḥ | atrāvāntaraphalaprāptiḥ kālādiviśeṣalābhe bhavati | tathā ca hārītaḥ |

	kāle nyāyāgataṃ pātre vidhinā pratipaditam |

	prāpnoty annaṃ yathādattaṃ jantur yatrāvatiṣṭhate || iti |

paramaphalaprāptis tu gayādideśaviśeṣalābhe bhavati,

	yannāmnā pātayet piṇḍaṃ taṃ nayed brahma śāśvatam |

iti gayādideśaveśeṣakṛtasya śrāddhasya phalatvena śravaṇāt | śāśvataṃ brahma nayet brahmaṇā saha brahmaprāptyāpādakaṃ brahmalokaṃ nayed ity arthaḥ | evam āpastambādivacanaiḥ śrāddhakarmaṇi na brāhmaṇa uddeśyaḥ | kiṃ tu śrāddakartuḥ pitṛpitāmahaprapitāmahā lokāntaragatā uddeśyā iti siddham | teṣūddeśyapitrādiṣu vasvādirūpatayā uddeśārthaṃ yathākramaṃ vasvādibuddhiḥ karyety āha śātātapaḥ |

	vasavaḥ pitaro jñeyāḥ rudrāḥ jñeyāḥ pitāmahāḥ |

	prapitāmahās tathādityā ity eṣā vaidikī śrutiḥ ||

evaṃ jñātvā śrāddhe kṛte vasvādīnām api prītir bhavatīty āha paiṭhīnasiḥ: "vasavaḥ pitaro rudrāḥ pitāmahā ādityāḥ prapitāmahā ya evaṃ vidvān pitṝn yajate vasavo rudrā ādityāś cāsya prītā bhavanti" iti | pitrādiṣv eva vasvādirūpam anusaṃdhāyānuṣṭhitena śrāddhena prītā vasvādayaḥ śrāddhajanitaprītiśālitvena śrāddhadevatābhūtapitrādikalpāḥ putrādidattānnanidānakasyāmṛtādyannapānāntasya prāptiṃ nāmagotramantrādivastusāmarthyena kurvatāṃ manuṣyāṇāṃ pitṝn śubhāśubhakarmārabdhaśarīrāntaragatān prīṇayantīty arthaḥ | tena putrādibhir avaśyaṃ nāmagotramantrādyuccāraṇavad vasvādirūpeṇa pitrādayo dhyātavyāḥ | tathāha yājñavalkyaḥ |

	vasurudrāditisutāḥ pitaraḥ śrāddhadevatāḥ |

	prīṇayanti manuṣyāṇāṃ pitṝn śrāddhena tarpitāḥ ||

aditisutā ādityāḥ | evaṃ ca āpastambādivacanānāṃ śātātapādivacanānāṃ ca na parasparavirodhaḥ | tena śrāddhakartuḥ pūrvapuruṣā eva lokāntaragatāḥ śrāddhadevatā iti siddham | yat tu devalenoktam,

	vasavaḥ pitaro jñeyāḥ rudrā jñeyāḥ pitāmahāḥ |

	prapitāmahās tathādityāḥ śrutir eṣā sanātanī ||

	pretān uddiśya yat karma kriyate mānuṣair iha |

	tuṣyanti pitaras tena na pretāḥ pitaraḥ smṛtāḥ || iti |

ayam arthaḥ: mānuṣaiḥ putrādibhir iha manuṣaloke yac chrāddākhyaṃ karma pretān paralokagatān pitrādīn śrāddhe uddheśyabhūtān vasvādirūpeṇa dhyātān uddiśya kriyate tena tathākṛtena karmaṇā tasmin karmaṇi vasvādirūpeṇa dhyātvoddiṣṭāḥ pitaraḥ pitrādayas tuṣyanti na punaḥ svarūpeṇoddiṣṭāḥ yato na pretāḥ paralokagatāḥ svarūpamātreṇa śrāddhadevatābhūtāḥ pitaraḥ smṛtā iti | ataḥ anenāpi saha āpastambādivacanānāṃ na virodhaḥ | evaṃ nirūpitaṃ śrāddhakartuḥ pitrādīnāṃ devatātvaṃ mātṛpitāmahyādisahitānām eva na tu kevalānām ity āha śātātapaḥ |

	ekamūrtitvam āyāti sapiṇḍīkaraṇe kṛte |

	patnī patipitṝṇāṃ tu tattadaṃśeṣu bhāginī ||

etad vacanaṃ pitrādidaivatye śrāddhe tatpatnīnāṃ sahabhāvena devatātvaṃ bodhayati | tataś ca sapatnīkāḥ pitaro devatā ity eṣo 'rtha ukto bhavati | evaṃ ca pārvaṇādiśrāddhe pitrādīnāṃ sapatnīkānāṃ ca tṛptir bhavati na punaḥ kevalānām iti mantavyam | ata eva bṛhaspatiḥ |

	svena bhrtrā samaṃ śrāddhe mātā bhuṅkte sudhāmayam |

	pitāmahī ca svenaiva svenaiva prapitāmahī || iti |

evam eva vasvādirūpeṇa mātāmahādīnām api śrāddhadevatātvaṃ tatpatnīnāṃ ca sahabhāvena devatātvam avagantavyam, "mātāmahānām ity evam" iti yājñavalkyādibhir uktatvāt | evaṃ nirūpitaśrāddhadevatāvāhane viśeṣaḥ purāṇe darśitaḥ |

	apasavyaṃ tataḥ kṛtvā tilān ādāya saṃyataḥ |

	pitṛn āvāhayāmīti pṛcched viprān udaṅmukhān ||

	āvāhayety anujñāta uśantas tvety ṛcā pitṝn |

	tataḥ kṣiptvāpasavyaṃ ca pitṝn dhyāyan samāhitaḥ ||

	japed āyantu na iti mantraṃ samyag aśeṣataḥ || iti |

uśantas tvety ṛcā ptṝn ityāder ayam arthaḥ: uśantas tvety ṛcā pitṛpitāmahaprapitāmahān āvāhya anantaram apradakṣiṇaṃ pūrvopāttāṃs tilān "namo vaḥ pitaraḥ" iti mantreṇa śiraḥprabhṛti pādāntaṃ kṣiptvā pitṝn dhyāyan "āyantu naḥ" iti mantraṃ japed iti | tathā pracetāḥ |

	śiraḥprabhṛti pādāntaṃ namo va iti paitṛke |

paitṛke karmaṇi "namo vaḥ pitaraḥ" iti mantreṇa śiraḥprabhṛti pādāntam apradakṣiṇaṃ puṣpatilādibhiḥ pūjanaṃ kuryād ity arthaḥ | vaijavāpenāpy āvāhane viśeṣo darśitaḥ: "tiṣṭhan pitṝn āvāhayiṣyāmīty āmantryośantas tvety anayā yajamānasya pitaraṃ pitāmahaṃ prapitāmahaṃ nāmabhir āvāhya 'āyantu naḥ pitaraḥ' iti japtvā" iti | nāmabhiḥ dvitīyādivibhaktyantaiḥ | tathā ca ślokasaṅgrahakāraḥ |

	akṣayyāsanayoḥ ṣaṣṭhī dvitīyāvāhane tathā |

	annadāne caturthī syāc cheṣāḥ saṃbuddhayaḥ smṛtāḥ || iti |

etāsu ṣaṣṭhyādivibhaktiṣu sarvatra ekavacanabahuvacanayor vikalpa eva smṛtipurāṇagṛhyādiṣu pitṛpitāmahaprapitāmahādiśabdānāṃ kvacid ekavacanāntatayā kvacid bahuvacanāntatayā ca tatra tatra praayogadarśanāt | evaṃ cāsanadānāvāhanayor evaṃ prayogaḥ: prācīnāvītī udaṅmukhatayā prathamopaviṣṭaviprahaste jalaṃ ninīya kuśāsanayugmān mathyabhaṅgato dviguṇīkṛtān satilān gṛhītvā dakṣināmukha āsīno 'smatpitur vasurūpasyāmukagotrasyāmukaśarmaṇaḥ sapatnīkasyedam āsanam iti viprasyāsanasya vāmabhāge pūrvagṛhītāt satilān kuśān nikṣipya viprahaste punar jalaṃ ninayet | evam anantaropaviṣṭabrāhmaṇahaste tadanantaropaviṣṭabrāhmaṇahaste ca jalaninayanādi punarjalaninayanāntaṃ kuryāt | pitāmahasya rudrarūpasya prapitāmahasyādityarūpasyeti viśeṣaḥ | evam eva mātāmahasthānasthavipratrayahasteṣu jaladānādi kuryāt | mātāmahasya vasurūpasya mātuḥ pitāmahasya rudrarūpasya matuḥ prapitāmahasyādityarūpasyeti viseṣaḥ | evaṃ ṣaṭsu vipreṣu padārthānusamayenāsanaṃ datvānantaraṃ prativipraṃ nimantraṇaṃ pūrvaprakaraṇoktaprakāreṇa kuryat | daive kṣaṇaḥ kriyatām ityādivākyasthadaivapadasthāne śrāddhe iti saptamyantapadaṃ ṣaṭsu vipreṣu prayoktavyam | oṃ tathetyādikaṃ tu pūrvaprakaraṇoktaprakāreṇaiva prayoktavyam | ṣaṣṭhaṃ vipraṃ nimantryātha tilān ādāya prācīnāvītī dakṣiṇābhimukhas tiṣṭhann asmatpitṛpitāmahaprapitāmahān vasurudrādityarūpān āvāhayiṣye ity udaṅmukhatayāsīnān brāhmaṇān pṛṣṭvā āvāhayety anujñātaḥ " uśantas tvā havāmahe" ity ṛcam uktvā ṛgante 'smatpitaraṃ vasurūpam amukagotram amukaśarmāṇaṃ sapatnīkam asmatpitāmahaṃ rudrarūpam amukagotram amukaśarmāṇaṃ sapatnīkam āvāhayāmīti prathame vipre pitaram, dvitīya pitāmaham, gṛtīye prapitāmaham, āvāhya "namo vaḥ pitaraḥ" iti mantreṇa śirasi savyāṃse dakṣiṇāṃse savyajānuni dakṣiṇajānuni savyapāde dakṣiṇapāde ca prativipraṃ tilān āropya prathame vipre pitaraṃ vasurūpaṃ sapatnīkam, dvitīya pitāmahaṃ rudrarūpaṃ sapatnīkam, tṛtīye prapitāmaham ādityarūpaṃ sapatnīkaṃ dhyāyan "āyantu naḥ pitaraḥ" ityādikām ṛcaṃ sakṛj japet | evaṃ mātāmahādyāvāhanaṃ kuryāt | tatrāyaṃ viśeṣaḥ: asmanmātmahamātuḥpitāmahamātuḥprapitāmahān vasurudrādityarūpān āvāhiṣye iti mātāmahādisthānasthān viprān pṛcchet | uśantas tveti mantrānte mātāmahaṃ vasurūpam amukagotram amukaśarmāṇaṃ sapatnīkam, evaṃ mātuḥpitāmahaṃ sapatnīkaṃ rudrarūpam amukagotram amukaśarmāṇam, evaṃ mātuḥprapitāmaham ādityarūpam amukagotram amukaśarmāṇaṃ sapatnīkam āvāhayāmīti prathame vipre mātāmaham, dvitīye mātuḥpitāmaham, tṛtīye mātuḥprapitāmaham āvāhya prativipram ekaikaṃ dhyāyan "āyantu naḥ" iti japet | 'uśantas tvā, āyantu naḥ" iti mantradvayagatapitṛśabdasthāne mātāmahaśabdaḥ na prayoktavyaḥ | "na pitā vardhate" iti śrutyā janakaikaniṣṭhapitṛśabdavyatiriktapitṛśabdohapratiṣedhāt | "āyantu naḥ pitaraḥ" iti japānantaraṃ kartavyam uktaṃ purāṇe |

	japed āyantu na iti mantraṃ samyag aśeṣataḥ |

	rakṣārthaṃ pitṛsatrasya triḥkṛtvaḥ sarvatodiśam ||

	tilāṃs tu prakṣipen mantrair uccāryāpahatā iti ||

"apahatā asurā rakṣāṃsi (?) piśācā ye kṣayanti pṛthivīm anu | anyatreto gacchantu yatraiṣāṃ gataṃ manaḥ" iti mantram uccārya sarvatodiśaṃ brāhmaṇān paritas trivāram apradakṣiṇaṃ tilān prakṣiped ity arthaḥ | pitṛsatraṃ pitṛyāgaḥ, śrāddham iti yāvat ||

**iti smṛticandrikāyāṃ paitṛkārcanavidhāvāhanāntopacāravidhiḥ (?)**

**athārghyādyupacāravidhiḥ **

atra purāṇam |

	sauvarṇarājatāmbhojamaṇipātrāṇy athāpi vā |

	arghārthaṃ saṃskaroty eva śubhapatrapuṭādi vā ||

arghārtham arghyodakasthāpanārthaṃ darbheṣv āsādanaprokṣaṇābhyāṃ sauvarṇādiṣu yathālābham anyatamāni pātrāṇi saṃskuryād evety arthaḥ | patrapuṭādīty ādiśabdena camasādikaṃ gṛhyate | ata eva viṣṇuḥ: "dakṣiṇāgreṣu darbheṣu camaseṣu dakṣināpavargeṣu triṣu pavitrāntarhiteṣu apa āsiṃcet 'śaṃ no devīḥ' " iti | dakṣiṇāgreṣu darbheṣu dakṣiṇāpavargatayāsāditeṣu camasādyarghyapātreṣu triṣu pavitrāntarhiteṣu śaṃ no devīr iti mantreṇa pratipātram apo ninayed ity arthaḥ | pracetā api: "yajñiyavṛkṣacamaseṣu pavitrāntarhiteṣv ekaikasmin apa āsiñcet" iti | śaunako 'pi: "taijasāśmamayamṛnmayeṣu pātreṣv ekadravyeṣv anekadravyeṣu vā darbhāntarhiteṣv apaḥ pradāya saṃ no devīr abhiṣṭaye ity anumantritān tilān āvapati, 'tilosi pitṛdevatyo gosavao devanirmitaḥ | patnavadbhiḥ pṛktaḥ svadhayā pitṛn imān lokān prīṇayāhi naḥ svadhā namaḥ' " iti | taijasaṃ kāṃsyādimayam | aśmamayaṃ marakatādimaṇimayam | ekadravyeṣu kāṃsyarājatatāmrādīnām anyatemeṣu | anekadravyeṣu kāṃsyādinānādravyamayeṣu vā | darbhāntarhiteṣu pavitrāntarhiteṣu | | śaṃ no devīr iti mantreṇāpo ninīyānumantritāsu pūrvoktamantreṇa nītāsv apsu tilo 'sīti mantreṇa tilān prakṣiped ity arthaḥ | pātreṣv iti bahuvacanaṃ triṣv evāvatiṣṭhate, prakṛtibhūte tridevatāke śrāddhe pratidaivatam ekaikapātravidhiparatvāt | ata eva pracetasā "trīṇy evodapātrāṇi" ity uktam | pitrādīnāṃ trayāṇām ekaikasyānekabrāhmaṇaniyogaje sarveṣām ekabrāhmaṇaniyojane 'pi śrāddhasya tridevatākatvāt trīṇy evodapātrāṇi na tu brāhmaṇasaṃkhyayā saṃkhyātānīty arthaḥ | ata eva tilais tathety adhikṛtya vaijāvāpenoktam |

	nītvā pitṝṇāṃ trīṇy eva kuryāt pātrāṇi dharmavit |

	ekasmin vā bahuṣu vā brāhmaṇeṣu yathāvidhi || iti |

tilair nītvā tilān arghyodakeṣu prakṣiped ity arthaḥ | arghyodakasaṃskārārthaṃ pavitrakaraṇaprakāram āha sa eva |

	kuśau samāvaśīrṇāgrāv anantargarbhakau kuśaiḥ |

	chinatti tat pavitraṃ syāc chrāddhe karmaṇi sarvadā || iti |

kuśāv iti yugmasaṃkhyā vaiśvadaivakārghyapātrapavitraviṣayā | paitṛkārghyapātrapavitraviṣaye anucitatvāt | ata eva caturviṃśatimate paitṛkārghyapavitre ayugmasaṃkhyā darśitā |

	tisras tisraḥ śalākās tu pitṛpātreṣu pārvaṇe | iti |

śalākāḥ śalākāsaṃnibhā darbhāḥ, acchinnāgrā iti yāvat | arghyapātreṣu tilaprakṣepānantaraṃ brahmapurāṇe kartavyam uktam |

	arghyāḥ puṣpaiś ca gandhaiś ca tāḥ prapūjyāś ca śāstravat | iti |

arghyā arghyārthā yā āpaḥ tilamiśrās tāḥ gandhaiḥ puṣpaiś ca prapūjyāḥ | tāsu gandhapuṣpāṇi prakṣiped ity arthaḥ | gandhādiprakṣepānantaraṃ śaunakaḥ: "tāḥ pratigrāhayiṣyaṃś ca svadhārghyāḥ" iti | tāḥ arghyārthā apaḥ brāhmaṇaiḥ pratigrāhayiṣyan svadhārghyā iti mantreṇa brāhmaṇānāṃ puraḥ sthāpayed ity arthaḥ | sthāpanānantaraṃ paiṭhīnasiḥ: "tato brāhmaṇahasteṣūdakapūrvaṃ darbhān pradāyodakapūrvam arghyodakaṃ dadāti yā divyā āpaḥ ity ṛcaitat te arghyodakam ity apa upaspṛśed ity evam evetarayoḥ" iti | arghyasthāpanānantaraṃ brāhmaṇahasteṣu prathamam apo ninīyārghyapavitradarbhān dakṣiṇāgratayā kṣiptvā punar apo ninīya "yā divyā āpaḥ" iti mantram uktvā mantrānte "asmatpitar amukagotra amukaśarman vasurūpasapatnīkaitat te arghyodakam" iti dakṣiṇahaste pitṛtīrthenārghyaṃ datvāpa upaspṛśet | evam evetarayoḥ pitāmahaprapitāmahayor api brāhmanahaste arghyaṃ dadyād ity arthaḥ | asmat pitāmaha amukagotra amukaśarman rudrarūpa sapatnīka, asmatpitāmahāsityarūpeti tu viśeṣaḥ | kātyāyanena "yā divyā āpaḥ" iti mantraṃ kṛtsnaṃ paṭhitvārghyasamarpaṇam uktam: "sapavitreṣu hasteṣu 'yā divyā āpaḥ payasā saṃbabhūvuḥ yā antarikṣa uta pārthivīryāḥ | hiraṇyavarṇā yajñiyās tā na āpaḥ śaṃsyonā suhavā bhavantu' iti | pitaras te arghyaṃ pitāmahaitat te arghyaṃ prapitāmahaitat te arghyam iti brāhmaṇāñ jaleṣu pātrāṇi ninīya pitṛbhyo 'kṣayyam astṝit (?) śeṣaṃ darbheṣv avanejayati iti" pātrāṇi pātrasthodakānīty arthaḥ | dharmeṇa gotragrahaṇaṃ ca kāryam ity uktam: "yā divyā āpaḥ iti pātraṃ pānibhyām uddhṛtya nāma gotraṃ ca gṛhītvā sapavitre haste 'rghyaṃ dadyāt" iti | pāṇibhyām uddhṛtena pātreṇa dadyād iti gamyate | pracetā api |

	apradakṣiṇam eteṣām ekaikaṃ tu pitṛkramāt |

	saṃbodhya gotranāmabhyām eṣa te 'rghyam itīrayet ||

eteṣāṃ pitṛpitāmahaprapitāmahānāṃ pitṛkramāt pitrādikramād ekaikaṃ gotranāmabhyāṃ saṃbodhya eṣa te 'rghyam ity uktvā ekaikaṃ brāhmaṇam ekaikenārghyeṇārcayed ity arthaḥ | tathā cāha gautamaḥ: "pūrvavat pṛthag ekaikam ekaikenārcayet kramāt" iti | etat "trīn pitrye" ity uktabrāhmaṇasaṃkhyāpakṣābhiprāyeṇoktam | "trīn trīn" ity uktabrāhmaṇasaṃkhyāpakṣe tu trīn brāhmaṇān ekaikenārghyeṇārcayet | ata eva paiṭhīnasinā "hasteṣu" ityādy uktam | na ca vācyam "trīn pitrye" iti pakṣa eva hasteṣv ity upapadyate, triṣu pitṛvargabrāhmaṇeṣu dakṣiṇahastatrayasaṃbhavād iti | yatas tena "pitṛsthānasthabrāhmaṇārcana eva hasteṣu" ity uktvā "evam itarayoḥ" ity abhidhānāt | tasmāt trīn trīn pitrye iti pakṣe pitṛsthānasthabrāhmaṇadakṣiṇahasteṣv apām āsecanādyarghyaninayanāntaṃ sakṛt kuryāt | tathā pitāmahasthānasthabrāhmaṇahasteṣu caivaṃ ninayet, "evam itarayoḥ" ity abhidhānāt | evaṃ mātāmahādīnām arghyapātrāsādānādi (?) brāhmaṇahasteṣv arghyadānāntaṃ yathoktaṃ nāmagotrasahitaṃ padārthānusamayena kuryāt, "mātāmahānām apy evam" ity atideśasmaraṇāt | pitrādibrāhmaṇahasteṣv arghyadānānantaraṃ yājñavalkyaḥ |

	datvārghyaṃ saṃsravāṃs teṣāṃ pātre kṛtvā vidhānataḥ |

	pitṛbhyaḥ sthānam asīti nyubjaṃ pātraṃ karoty adhaḥ ||

teṣāṃ prativipraṃ dattānām arghyāṇāṃ saṃsravān viprahastebhyaḥ anyeṣu pātreṣu galitān pitṛpātre saṃbhṛtya tat patram "pitṛbhyaḥ sthānam asi" iti mantreṇa nyubjam adhobaliṃ adhaḥkaroti bhūmyāṃ nidadhyāt na pātrāder uparīty arthaḥ | tathā ca pracetāḥ |

	prathame pitṛpātre tu sarvān saṃbhṛtya saṃsravān |

	pitṛbhyaḥ sthānam asīty uktvā kuryād bhūmāv adhomukham ||

atra gobhilenokto viśeṣaḥ: "nyubjaṃ kuryāt pavitravat" iti | brāhmaṇahasteṣu nikṣiptāni pavitrāṇy ādāya pitṛpātre nidhāya taiḥ saha bhūmau nyubjaṃ kuryād ity arthaḥ | kātyāyanenātra viśeṣa uktaḥ: "kuśavatyāṃ bhūmau adhomukhaṃ kuryāt tasyopari ca kuśam" iti | nidadhyād iti śeṣaḥ | matsyenāpi: 

	datvā saṃsravam āditaḥ |

	pitṛpātre nidhāyātha nyubjam uttarato nyaset || iti |

āditaḥ prathamam arghyaṃ datvā pitṛpātre saṃsravaṃ nidhāya tat pātraṃ brāhmaṇādhyāsitadeśād uttarataḥ kiṃcid dūre adhomukhaṃ nidadhyād ity arthaḥ | atriṇāpi pitṛpātraṃ prakṛtya viśeṣa uktaḥ: "gandhādibhis tad abhyarcya" iti | ādiśabdena puṣpāṇi gṛhyante | "gandhamālyais tad abhyarcya" iti śaunakasmaraṇāt | evaṃ nyubjakaraṇam anityam,

	apasavyaṃ tataḥ kṛtvā piṇḍapārśve samāhitaḥ |

	kṣiptvā darbhapavitrāṇi mocayet saṃsravāṃs tataḥ ||

ity atrivacane svadhāvācanakālaparyantaṃ saṃsravodakadhāraṇadarśanāt | dhāraṇaṃ ca pitṛpātrasyottānatayā sthāpane (?) sati bhavati na tu nyubhatayā sthāpane | tasmād uttānatayā sthāpanapakṣo 'pi gamyate | asmin pakṣe pitṛpātrasya pitāmahādipātreṇāpidhānaṃ kāryam | tathā ca kātyāyanaḥ |

	paitṛkaṃ prathamaṃ pātraṃ tasmin paitāmahaṃ nyaset |

	prapitāmahaṃ tato nyasya noddharen na ca cālayet ||

pitṛpātraṃ pitāmahapātre 'pidhāya prapitāmahapātreṇa pidadhyād ity arthaḥ | (prapitāmahapātrābhāve 'nyena kenacit pātreṇa pidadyād ity arthaḥ | ) (??) adhomukhatayā uttānatayā vā nyastasya pātrasyānyathākaraṇe kātyāyanena doṣo darśitaḥ |

	spṛṣṭam uddhṛtam anyatra nītam udghāṭitaṃ tathā |

	pātraṃ dṛṣṭvā vrajanty āśu pitaraḥ prasravanti ca ||

udghāṭitaṃ pidhāyakapitāmahādipātrāpasāraṇena vivṛtam ity arthaḥ | ata eva uśanāḥ |

	uttānaṃ vivṛtaṃ vāpi pitṛpātraṃ yadā bhavet |

	abhojyaṃ tad bhaved annaṃ kruddhaiḥ pitṛgaṇair gataiḥ || iti |

nyubjaṃ kṛtaṃ pitṛpātraṃ yadottānaṃ bhavet | uttānatayā sthāpitaṃ pātrāntareṇa pihitaṃ pitṛpātraṃ yadā vā vivṛtaṃ bhaved iti pūrvārdhasyārthaḥ | nyubjaṃ pātraṃ kṛtvāha vaijavāpaḥ |

	tasyopari kuśān datvā pradadyād devapūrvakam |

	gandhapuṣpāṇi dhūpaṃ ca dīpaṃ vastropavītake ||

tasyopari kuśān datvā tasya nyubjakṛtapitṛpātrasyopari kuśagandhapuṣpāṇi datvā vaisvadaivikabrāhmaṇapūrvakaṃ gandhādi dadyād ity arthaḥ | anena gandhadānaṃ vaisvadaivikabrāhmaṇeṣu kṛtvā paitṛkabrāhmaṇeṣu kāryam ity ucyate | evam eva puṣpadānādy api | tataś ca vaisvadaivikabrāhmaṇārcanaṃ ca padārthānusamayena sahaiva kāryam iti vacobhaṅgyābhihitam | evaṃ ca vaiśvadaive yājñavalkyena kāṇḍānurūpasamayakrama uktaḥ, tena saha anenoktapadārthānusamayarūpakramasya vikalpo veditavyaḥ | na cāyaṃ vikalpo gandhadānaprabhṛty eva na punaḥ prāg apīti vācyam, arthavaiśamāpatteḥ, "devāṃś ca pitṝṃś cāvāhayiṣye ity anujñāpya" ityādinā gandhādidānāt prāg eva sahānuṣṭhānasya paiṭhīnasinā smṛtatvāc ca | viṣṇunāpi gandhādidānam uktam: "anulepanavastrālaṃkaraṇapuṣpadhūpair yathāśakti viprān samabhyarcya" iti | anulepanādīni pitrādidevatoddeśena viprebhyo dadyād ity arthaḥ | ata eva paiṭhīnasiḥ: "gandhān pitṛgotranāma gṛhītvāpaḥ spṛśed evam itarayor dhūpadīpamālyācchādanam evam" iti | pitrarthabrāhmaṇahaste 'po ninīya gandhān candanakuṅkumakarpūrādīn ādāya asmatpitaro 'mukagotrā amukaśarmāṇo vasurudrādityarūpāḥ sapatnīkā amī vo gandhā iti brāhmaṇhasta eva gandhān datvā udakaṃ spṛśet | evam evetaryoḥ pitāmahaprapitāmahayor gandhasamarpaṇam | rudrarūpeti pitāmahe, prapitāmahe ādityarūpeti viśeṣaḥ | puṣpadhūpadīpamālyācchādanādidānaṃ caivaṃ gandhadānavad eva kāryam ity arthaḥ | tathā ca brahmapurāṇam |

	idaṃ vaḥ puṣpam ity uktvā puṣpāṇi ca nivedayet |

	ayaṃ vo dhūpa ity uktvā dhūpaṃ saumyaṃ nivedayet ||

	idaṃ vo mālyam ity uktvā dadyān mālyaṃ suśobhanam || iti |

evam anayā rītyā idaṃ vo jyotir ity uktvā dīpaṃ nivedayet | idaṃ va ācchādanam ity uktvā vastraṃ nivedayed ityādi dvayam evohyam | ata evohaprakārapradarśanārthaṃ devalenoktam |

	idaṃ jyotir iti jyotiḥ sujyotir iti te 'pi ca | iti |

idaṃ vo jyotir iti jyotir nivedayet | sujyotir iti te viprā bhrūyur ity arthaḥ | "sujyotir iti te 'pi ca" iti caśabdāt svāsanam astu svarghyaṃ sugandhāḥ supuṣpāṇi sudhūpaḥ sudīpaḥ svācchādanam ity āsanādiṣu yathāliṅgaṃ prativacanāni viprā brūyur iti sūcitam iti mantavyam | ata eva gṛhyasaṃgrahakāreṇaitāni prativacanāny uktāni | kīdṛśā gandhā deyā ity apekṣite brahmapurāṇam |

	śvetacandanakarpūrakuṅkumāni śubhāni tu |

	vilepanārthaṃ dadyāt tu yac cānyat pitṛvallabham || iti |

lepanaṃ ca viprāḥ svayaṃ kuryuḥ śrāddhakartā vā | tatra śrāddhakartrā vilepanapakṣe viśeṣam āha vyāsaḥ |

	vipavitrakaro gandhair gandhadvāreti pūjayet | iti |

gandhadvāreti mantreṇa tadante nāmagotragrahaṇapūrvakam amī vo gandhā ity uktvā brāhmaṇahaste gandhān pradāya tair gandhaiḥ pūjayet | vipavitrakaro vipralalāṭe gandhaṃ vilepayed ity arthaḥ | svayaṃ vilepanapakṣe 'pi gandhadvāreti mantro 'sti, gandhadāne karaṇamantratvāt | vipavitrakaratvalakṣaṇadharma eva na vidyate | ata eva śrāddhakartrā vilepanapakṣa eva sapavitrakareṇa vilepane kṛte vṛddhaśātātapena doṣo darśitaḥ |

	pavitraṃ tu kare kṛtvā yaḥ samālabhate dvijān |

	rākṣasānāṃ bhavec chrāddhaṃ virāśāḥ pitaro gatāḥ ||

samālambhanaṃ gandhair vilepanam | pakṣadvayasādhāraṇadoṣo devalena darśitaḥ |

	yajñopavītaṃ viprāṇāṃ skandhān naivāvatārayet |

	gandhādipūjāsiddhyarthaṃ daive pitrye ca karmaṇi ||

viprāṇāṃ yajñopavītaṃ gandhādyanulepanasiddhyartham anulepako nāvatārayed ity arthaḥ | skandhād avatāryānulepane kṛte śaṅkhena doṣa uktaḥ |

	upavītaṃ kaṭau kṛtvā kuryād gātrānulepanam |

	ekavāsāś ca yo 'śnīyāt nirāśāḥ pitaro gatāḥ ||

kratunā tu lalāṭe vartulatayā puṇḍre kṛte doṣa uktaḥ |

	lalāṭe puṇḍrakaṃ dṛṣṭvā skandhe mālāṃ tathaiva ca |

	nirāśāḥ pitaro yānti dṛṣṭvā tu vṛṣalīpatim ||

iti doṣasmṛtibalena kalpyasya niṣedhasya kḷptordhvapuṇḍravidhyavādhena (?) kalpyatvād vartulapuṇḍraviṣayam etat | skandhe mālādhāraṇe doṣasmaraṇāt śirasy eva vipreṇa mālā dharyā | tatrāpi śikhāyām eva,

	na niyuktaḥ śikhāvarjaṃ mālāṃ śirasi veṣṭayet |

iti vṛddhamanusmaraṇāt | niyuktaḥ śrāddhe nimantrito vipraḥ | mālyaṃ ca vihitapuṣpamayaṃ deyam | kāni punar vihitāni puṣpāṇīty apekṣite brahmapurāṇe |

	śaulkāḥ sumanasaḥ śreṣṭhāḥ tathā padmotpalāni ca |

	gandhadhūpopannāni yāni cānyāni kṛtsnaśaḥ || iti |

viṣṇus tu puṣpadāne mantram āha: "puṣpāvatīr iti puṣpam" iti | dadyād iti purvavākyaśrutam ihānuṣajyate | 

	oṣadhayaḥ pratimodadhvaṃ puṣpāvatīḥ supipplāḥ | 

	ayaṃ vo garbhaṛtviyaḥ pratnaṃ sadhastham āsadat || 

iti mantrasya madhyamapratīkopādānam etat puṣpāvatīr iti | mantrānte nāmagotragrahaṇapūrvakam idaṃ vaḥ puṣpam iti puṣpaṃ deyam | dhūpadravye viśeṣaḥ śaṅkhenoktaḥ |

	dhūpārthe guggulaṃ dadyāt ghṛtayuktaṃ maghūtkaṭam | iti |

vyāsas tu dhūpadāne mantram āha: "dhūpaṃ ca dhūr asīty uktvā" iti | "dhūr asi dhūr va dhūrvantam" iti yajurvedamantram uktvā dhūpaṃ dadyād ity arthaḥ | purāṇe tu mantrāntaram uktam |

	vanaspatiraso divyo gandhāḍhyaḥ sumanoharaḥ |

	ādhreyaḥ sarvadevānāṃ dhūpo 'yaṃ pratigṛhyatām || iti |

dhūr asīty anena sahāsya vikalpo veditavyaḥ | atrāpi mantrānte nāmagotragrahaṇapūrvakam ayaṃ vo dhūpa iti dhūpo deyaḥ | hastavātaprāpito dhūpo na vipreṇa sevyaḥ tasya niṣedhāt | śātātapaḥ |

	hastavātāhataṃ dhūpaṃ ye pibanti dvijottamāḥ |

	vṛthā bhavati tac chrāddhaṃ tasmāt taṃ parivarjayet || 

dīpe tu viśeṣam āha marīciḥ |

	ghṛtād vā tilatailād vā nānyad dravyāt tu dīpakam | iti |

ācchādane mantram ācchādanābhāve tatpratinidhiṃ cāha śātātapaḥ: "yuvā suvāsā iti vastraṃ dadyāt tadabhāve yajñopavītam" iti | atrāpi mantrānte nāmagotragrahaṇapūrvakam idaṃ va ācchādanam idaṃ vo yajñopavītam iti vā uktvā ācchādanaṃ yajñopavītaṃ vā deyam | anyāny api grāhyavarjanīyagandhapuṣpadhūpadīpācchādanaviṣayāṇi smṛtyantaravacanāni santi, tāni cāsmābhiḥ śrāddhāṅgadravyopakalpanaprakaraṇe likhitānīhāpy anusaṃdheyāni | evaṃ mātāmahādīnām api gandhapuṣpādidānaṃ nāmagotrasahitaṃ padārthānusamayena kāryam, "mātāmahānām apy evam" ity atideśasmaraṇāt | mātuḥprapitāmahācchādanānantaram arcanaṃ pūrṇam astv iti kartā brūyāt | astv iti viprā brūyuḥ | saṃkalpasiddhir astv iti bhavanto bruvantv iti kartā vadet | astu saṃkalpasiddhir iti viprā vadeyuḥ ||

**iti smṛticandrikāyām arghyādyupacāravidhiḥ**

**athāgnaukaraṇavidhiḥ**

tatra kātyāyanaḥ |

	gandhān brahmāṇasāt (?) kṛtvā puṣpāṇy ṛtubhavāni ca |

	dhūpaṃ caivānupūrveṇa agnau kuryād ataḥ param ||

ṛtubhavāni puṣpāṇi svodbhavakālatvena prasiddhavasantādikālaprabhavāni | caśabdo 'nuktasamuccayārthaḥ | evaṃ cāyam arthaḥ: gandhapuṣpālaṃkāradhūpācchādanāni brāhmaṇārthāni kṛtvānantaram agnaukaraṇākhyaṃ karma kuryād iti | kathaṃ kuryād ity apekṣite hārītaḥ: "athoddhṛtānnaḥ paṅktimūrdhani sarvān prcchaty agnau kariṣye" iti | nigamo 'pi: "annam uddhṛtyābhighāryāgnau kariṣya iti pṛcchati" iti | viṣṇupurāṇe 'pi |

	agnau kariṣya ity uktvā tair uktaḥ kriyatām iti |

	gṛhyoktenaiva vidhinā hutvā pātreṣu dāpayet ||

hutvā hutaśeṣaṃ pitṛbrāhmaṇabhājaneṣu dadyād ity arthaḥ | gṛhyoktenaivety evakāro na dharmaśāstrādyuktavidhinivṛttyarthaḥ, dharmaśāstroktavidher  gṛhyoktavidheś ca parasparāpekṣatvāt | tenātraivakāraḥ purāṇoktavidhinivṛttyarthaḥ | ata eva gṛhyoktavidhānenāgnaukaraṇaṃ kāryam ity abhidhāya tasminn eva purāṇe gṛhyeṣv anukto vidhir darśitaḥ |

	juhuyād vyañjanakṣāravarjam annaṃ tato naraḥ |

	anujñāto dvijais tais tu triḥkṛtvo bharatarṣabha || iti |

vyañjanakṣāravarjam annaṃ haviṣyam annm ity arthaḥ | yat tu purāṇāntare,

	puṣpāṇāṃ ca phalānāṃ ca bhakṣyāṇāṃ ca prayatnataḥ |

	agram uddhṛtya sarveṣāṃ juhuyāj jātavedasi ||

iti pitrarthapākasiddhalavanādisaṃspṛṣṭāhaviṣyahomasmaraṇaṃ tad yeṣāṃ gṛhye 'gnaukaraṇahomāntaram ahaviṣyahomāntaram amantrakaṃ kāryam iti vidhīyate tadviṣayam | ato na pūrvoktavirodhaḥ | jātavedasi uṣṇabhasmagatāgnāv ity arthaḥ | tathā ca āpastambenāgnaukaranāṅgatayoktam: "na kṣāralavaṇahomo vidyate tathāvarānnasaṃsṛṣṭasyāhaviṣyasya homaḥ | udīcīnam uṣṇaṃ bhasmāpohya tasmin juhuyāt tad dhutam ahutaṃ cāgnau bhavati" iti | pāraskaro 'py agnaukaraṇam āha |

	datvā gandhādi dhūpāṃś ca sarpiṣmad dhavir uddharet |

	paitṛkair abhyanujñāto juhoti pitṛyajñavat || iti |

paitṛkaid (?) brāhmaṇair iti śeṣaḥ,

	agnau kuryād anujñāto brāhmaṇo brāhmaṇaiḥ saha |

iti manusmaraṇāt | brāhmaṇaiḥ paitṛkaiḥ sarvaiḥ saha yugapad anujñāta ity arthaḥ | pitṛyajñavj juhotīty asyārtho hārītena prapañcitaḥ: "kuruṣvety anujñātaḥ pūrvoddhṛte 'gnau sakṛd ācchinnair upamūlalūnaiḥ paristīrṇe samit tantreṇa prāṅmukho mekṣaṇenāhutidvayaṃ hutvā mekṣaṇam agnāv eva kuryāt" iti | pūrvoddhṛte 'gnau paristaraṇāt pūrvam evodbodhite 'gnau mūlasamīpapradeśe sakṛd ekayatnena chinnair darbhaiḥ paristīrṇe samit tantreṇa prāṅmukho mekṣaṇena āhutidvayārtham ekām eva samidham ādāya mekṣaṇena yajñiyakāṣṭhakṛtena āhutidvayaṃ hutvā agnāv eva mekṣaṇaṃ prakṣiped ity arthaḥ | samit tantreṇety anena na pitṛyajñadharma uktaḥ, pitṛyajñe samidādhānasyābhāvāt | kiṃ tv iha dharmāntaram upadiṣṭam | tena suyajño 'py upadiṣṭadharmābhyāṃ sahātidiṣṭadharmān āha: "parsamūhya paryukṣya paristīrya dakṣiṇaṃ jānv ācya yajñopavītī prāṅāsīno (?) mekṣaṇena juhoti" iti | atra parisamūhanaparyukṣaṇe upadiṣṭe | "juhuyāt pitṛyajñavat" ity atideśataḥ prāptau homamantrau madālasayā darśitau |

	agnaye kavyavāhanāya svāheti prathamāhutiḥ |

	somāya vai pitṛmate svāhety anyā tathā bhavet ||

vaiśabdaḥ pādapūraṇārthatvāt sa prayogakāle na prayojyaḥ | gobilena tu viparītakrameṇa purastāt svāhākārau homamantrau agnaukaraṇam adhikṛtyoktau: "mekṣaṇenopaghātaṃ juhuyāt svāhā somāya pitṛmate iti prathamām, svāhāgnaye kavyavāhanāyeti dvitīyām, ata ūrdhvaṃ prācīnāvītī" iti | homāntaraṃ prācīnāvītīty abhidhānād arthād dhome yajñopavītīty eveti gamyate | mekṣaṇenopaghātaṃ mekṣaṇenāvadāya juhotīty arthaḥ | purāṇe tv āhutitrayapakṣaḥ svadhānamo'ntair mantrair uktaḥ |

	antar nidhāya samidhaṃ juhuyāj jātavedasi |

	agnaye kavyavāhanāya svadhā nama iti bruvan ||

	somāya ca pitṛmate svadhā nama iti bruvan |

	ity ete homamantrās tu trayāṇām anupūrvaśaḥ ||

	uttarato 'gnaye nityaṃ somāyeti ca dakṣiṇe |

	etayor antare nityaṃ juhuyād vai vivasvataḥ || iti |

atra nidheyāyāḥ samidho grāhyāgrāhatvanirūpaṇārtham uktaṃ tatraiva |

	palāśaphalgunyagrodhaplakṣāśvatthavikaṅkatāḥ |

	udumbaraśamībilvacandanā yajñiyāś ca ye ||

	panaso devadāruś ca sālaś ca khadiras tathā |

	samidarthe praśastāḥ syur ete vṛkṣā viśeṣataḥ ||

	grāhyāḥ kaṇṭakinaś caiva yajñiyā ye ca kecana |

	śleṣmātako naktamālaḥ kapitthaḥ śālmalis tathā ||

	nīpo vibhītakaś caiva śrāddhakarmaṇi garhitāḥ |

	ciribilvas tathā ṭaṅkas tindukāmrātakau tathā ||

	tilbakaḥ kovidāraś ca ete śrāddhavigarhitāḥ ||

phalguḥ kākodumbarikā | emasuktāhutisaṃkhyāvikalpo (?) vyapadeśād eva siddhaḥ | prakṛtau piṇḍapitṛyajñe pakṣadvayam apy uktam | tathā āpastambaḥ piṇḍapitṛyajñam adhikṛtyāha: "adhvaryur upavītī dakṣiṇaṃ jānv ācya mekṣaṇe upastīrya tenāvadāyābhighārya somāya pitṛpītāya svadhā nama iti dakṣiṇāgnau juhoti | yamāyāṅgirasvate pitṛmate svadhā nama iti dvitīyām, agnaye kavyavāhanāya svadhā nama it trtīyāṃ ye mekṣaṇe taṇḍulās tān hutvā tūṇīṃ mekṣaṇam ādadhāti na yamāya juhotīty eke" iti | svadhānamo'ntamantrāṇāṃ svāhārāntamantraiḥ saha vikalpo 'pi pūrvavad atideśata eva siddhāḥ, prakṛtau dvividhamantrāṇām abhidhānāt | tatra svadhānamo'ntā mantrā āpastambenoktā darśitāḥ | svāhāntamantrās tu piṇḍapitṛyajñe sāṅkhyāyanenoktāḥ: "dakṣiṇaṃ jānv ācya yajñopavītī prāṅāsīno mekṣaṇena juhoty agnaye kavyavāhanāya svāhā somāya yamāyāṅgirasvate (?) pitṛmate svāhā" iti | somāyety atra pitṛmate svāhety anuṣajyate | ato 'gnaye svāhā somāya svāheti viśeṣavihitāv api mantrāv atideśato 'gnaukaraṇe (?) sthaḥ, prakṛtāv evaṃvidhayor api mantrayor upadeśāt | tathā ca piṇḍapitṛyajñam adhikṛtya vaijāvāpaḥ: "ājyam āsicyodvāsya yajñopavītīty anvāhāryapacane mekṣaṇena dve āhutī juhoty agnaya iti pūrvāṃ somāyety uttarām" iti | anvāhāryapacano dakṣiṇāgniḥ | evaṃ piṇḍapitṛyajñahome yajñopavītitvam "upavītaṃ devānām" iti śrutyā daivaikadharmatvenāvagataṃ bruvāṇā āpastambasāṅkhyāyanavaijavāpakalpasūtrakārāḥ piṇḍapitṛyajñe homātmakaṃ pradhānaṃ daivikam iti manyante | kātyāyano 'py evam eva manyate | yad āha |

	agnaukaraṇahomas tu kartavya upavītinā |

	prāṅmukhenaiva devebhyo juhotīti śrutiśruteḥ || iti |

ayam arthaḥ: agnaukaraṇahomaprakṛtibhūtapiṇḍapitṛyajñahomavidhāyakasrutau "sa udvāsyāgnau dve āhutī juhiti devebhyaḥ" iti śruteḥ tadbalāt prakṛtidaivikadharmavat tadvikṛtibhūāgnaukaraṇahomo 'py upavītitvādidaivikadharmeṇa kartavya iti | atra "dve āhutī juhoti" iti vihitahomadvaye "somāya pitṛmate svāhāgnaye kavyavāhanāya svāhā" iti mantravarṇe devatātvenāvagatayoḥ somāgnyoḥ cāturmāsyāntargatapitṛyajñavākyaśeṣādiṣu kvacit pitṛrūpeṇa kvacid devarūpeṇa vyapadeśadarśanād iha kiṃ pitṛrūpayor devatātvam uta devarūpayor iti saṃdehe devebhyo (?) ity anuvādasarūparthavādadarśanād iha devarūpayor eva devatātvam iti gamyata ity abhiprāyeṇa devebhyo juhotīti śrutiśruter ity uktam | na tu sākṣād devarūpayor eva devatātvam iti śrutau śrūyat ity abhiprāyeṇeti mantavyam | ata evānantaram aparitoāt pakṣāntaram uktaṃ tenaiva |

	apasavyena vā kāryo dakṣinābhimukhena vā |

	nirūpya havir anyasmā anyasmai na hi hūyate || iti |

asyārthaḥ: piṇḍapitṛyajñe "pitṛbhyo juṣṭaṃ nirvapāmi" iti mantreṇa sakṛd eva homārthaṃ pitṛdevatārthaṃ ca nirvāpaḥ kriyate | tataś ca nirvāpamantrasāmarthyāt pitṛrūpayor eva somāgnyor homadevatātvam iti gamyate | devarūpayos tu devatātve devebhya iti vākyaseṣabalād āśriyamāṇe anyasmai niruptam anyasmai hūyata ity ayuktaṃ syāt | tasmāt pitṛūpayor eva devatātvaṃ tena prakṛtibhūto homaḥ prācīnāvītinā dakṣiṇābhimukhena ca kriyate iti vikṛtibhūtāgnaukaraṇahomo 'pi prācīnāvītinā dakṣiṇāmukhena ca kārya iti | ayam eva pakṣaḥ śreyān iti manyamāna āśvalāyanaḥ svamatatvena piṇḍapitṛyajñahomaṃ paitṛkadharmakaṃ paramatatvena daivikadharmakam āha: "prācīnāvītīdhmam upasamādhāya mekṣaṇenāvadāyāvadānasaṃpadā juhuyāt somāya pitṛmate svadhā namo 'gnaye kavyavāhanāya svadhā nama iti svāhākāreṇa vāgnipūrvaṃ yajñopavītī" iti | evaṃ prakṛtibhūtapiṇḍapitṛyajñasyobhayavidhatvena vikalpitadharkatvāt tadvikṛtibhūtāgnaukaraṇahomo 'py atideśata eva vikalpitadharmaka iti yajñopavītinā prācīnāvītinā vā kāryaḥ | tatra āśvalāyanagṛhyānusāriṇāṃ paitṛkadharmakaḥ kāryaḥ | tathā ca tenaiva svakṛtagṛhye 'bhihitam: "uddhṛtya ghṛtāktam annam anujñāpayaty agnau kariṣye karavai karavāṇīti vā | pratyabhyanujñā kriyatāṃ kuruṣva kurviti vā | athāgnau juhoti yathoktaṃ purastāt" iti | kātyāyanagṛhye tu: "uddhṛtya ghṛtākam annaṃ pṛcchtyāgnau (?) kariṣya iti kuruṣvety anujñātaḥ piṇḍapitṛyajñavad dhutvā" ity uktam, tatra yady api piṇḍapitṛyajñaśabdena piṇḍaiḥ sādhyaḥ pitṛyajñaḥ piṇḍapitṛyajña iti vyutpattyā piṇḍadānātmakapitṛyajñasyaiva nāmadheyam, na tu homātmakapiṇḍapitṛyajñasyeti pratibhāti, tathāpi piṇḍādānātmakapitṛyajñasya homātmakapitṛyajñasya ca daṇḍina itivallakṣaṇayā nāmadheyam, cāturmāsyeṣu prathamaparvaṇi kriyamāṇānām āgneyādisaptayāgānāṃ vaiśvadevayāgasya ca vaiśvadevanāmadheyavat | evaṃ ca piṇḍadānaṃ homaś cātra pradhānam, na tu piṇḍadānam eva pradhānaṃ homo 'ṅgam | yata evaṃ homo 'pi pradhānam, ata evoktam āpastambena: "yadi jīvapitā dadyād ā homāt kṛtvā viramet" iti | yadi tu homo 'ṅgam, tadā piṇḍadānākhyapradhānanivṛttau prayojakapradhānasyābhāvād aṅgabhūtahomasyāpi nivṛtteḥ "ā homāt kṛtvā viramet" it sūtram atyantānupapannaṃ syāt | tato jñāyate homātmako 'pi pitṛyajñaḥ pradhānabhūta iti | evaṃ ca pitṛyajñavad dhutvā, ity asyāyam arthaḥ: homātmakapiṇḍapiṛyajñavad agnaukaraṇaṃ kuryād iti | evaṃ vadatas tasya svakīyasmṛtau |

	prāṅmukhenaiva devebhyo juhotīti śrutiśruteḥ |

	nirupya havir anyasmā anyasmai na hi hūyate ||

ity etābhyām uktadaivikapaitṛkadharmapiṇḍapitṛyajñavad ity abhiprāyaḥ prayetavyaḥ, piṇḍapitṛyajñavidhāyakasūtraviśeṣānukteḥ | baijavāpagṛhya: "yajñopavīty agnau akravāṇītyāmantryagnaukaraṇam" ity abhidhānāt svasūtroktapiṇḍapitṛyajñavad agnaukaraṇahomo daivikadharmavān iti sphuṭam | yat tu yājñavalkyena piṇḍapitṛyajñam anuktvaivoktam,

	oṃ kuruṣvety anujñāto hutvāgnau pitṛyajñavat |

iti, yac ca pāraskareṇa,

	paitṛkair abhyanujñāto juhoti pitṛyajñavat | 

iti, atra sarvatra daivikadharmakapitṛyajñavad ity artho grāhyaḥ "daivikadharmakapitṛyajñavat" it bahubhiḥ sūtrakārair uktatvāt | na ca bahubhir uktatvam aprayojakam iti vācyam "bhūyasāṃ syāt sadharmatvam" iti jaimininā prayojakatvasyābhidhānāt | <span style="text-decoration:underline;">nanu</span> bhūyasām api matam "nirūpya havir anyasmā anyasmai na hi hūyate" iti nyāyaviruddhatvād aprayojakam | <span style="text-decoration:underline;">maivam</span>, te khalv āpastambādayo 'py evaṃ manyante yathā darśayogenaikadevatāsaṃbandhitvena nirupteṣu śūrparūpaikasthānagateṣu prokṣitavyeṣu "agnaye vo juṣṭaṃ prokṣāmi" iti prokṣaṇamantrastho va ity ayaṃ śabdaḥ keṣucit paryavasyati na sarveṣu vartate | yathā ca teṣv eva vrīhiṣu "indrāgnibhyāṃ vo juṣṭaṃ prokṣāmi" iti prokṣaṇamantrastho va ity ayaṃ śabdaḥ keṣucit paryavasyati na sarveṣu vartate | tathā sthālīrūpaikasthānagateṣu vrīhiṣu "pitṛbhyo vo juṣṭaṃ nirvapāmi" iti nirvāpamantrastho va ity ayaṃ śabdaḥ keṣucit paryavasyati na sarveṣu vrīhiṣu vartate iti na sthālisthaṃ sarvaṃ pitṛbhyo niruptaṃ kiṃ tu tadardham, tena pitṛbhyo niruptaṃ pitṛmadantasomādibhyo hūyate ato na bhūyasāṃ mataṃ nyāyaviruddham iti sarvam anavdyam | tūṣṇīm eva sarvanirvāpapakṣe tu nyāyāvirodhaḥ sutarām | so 'pi pakṣa āpastambenoktaḥ: "mṛṇmaye nirvapati pitṛbhyo vo juṣṭaṃ nirvapāmīti tūṣṇīṃ vā" iti | bhedena nirvāpapakṣe dūrotsārito nyāyavirodhaḥ | ayaṃ tu pakṣo vatsenoktaḥ: " pavitrāntarhite caruṃ nirvapati trir yajñopavītī dakṣiṇena hastena triḥ prācīnāvītī savyena hastena yajñopavītī mekṣaṇena juhuyāt somāya pitṛmate svadhā namo yamāyāṅgirasvate pitṛmate svadhā namo 'gnaye kavyavāhanāya svadhā namaḥ" | tasmāt smṛtiṣu pitṛyajñaśabdena daivikadharmapitṛyajñābhidhānaṃ yuktam | yat tu manunoktam,

	apasavyam agnau kṛtvā sarvam āvṛtparikramam | 

tad āśvalāyanaśākhīyaviṣayam,

	svāhā svadhā namaḥ savyam apasavyaṃ tathaiv ca |

	āhutīnāṃ tu yā saṃkhyā sāvagamyā svasūtrataḥ ||

iti kātyāyanasmaraṇāt | evaṃ ca yā āpastambenoktāhutīnāṃ trayodaśasṃkhyā sā āpastambasūtriṇāmity avagantavyam | āpastambena dharmaśāstrasūtre: "uddhriyatām agnau ca kriyatām ity āmantrayate | kāmam uddhriyatāṃ kāmam agnau ca kriyatām ity atisṛṣṭam uddharej juhuyāc ca" ity agnaukaraṇavidhānād āhutisaṃkhyā yady api vaktavyā | tathāpi svakṛtagṛhyasūtra anūditamantravidhānmukhenārthād āhutīnāṃ trayodaśasaṃkhyā darśite 'pi tatra saṃkhyā nokteti mantavyam | atisṛṣṭo 'abhyanujñātaḥ | evaṃ coddharaṇapraśnādikaṃ kṛtvānnam uddhṛtyāgner upasamādhānādyājyabhāgāntaṃ kuryāt, āpastambīyagṛhyoktakrameṇa vakṣyamāṇatattatpradhānahomasādhāraṇatayā prācyāṅgakalāpasya vihitatvāt | ājyabhāgānte, "yan me mātā" ityādimantrair juhuyāt | tathā ca āpastambīyagṛhyam: "annasyottarābhir juhoty ājyāhutīr uttarāḥ" iti | uddhṛtasyānnasya kiṃcit kiṃcid avadānadharmeṇāvadāya darvyāṃ nidhāya "yan me mātā pralulobha carati, yās tiṣṭhanti" iti dvābhyāṃ ṛgbhyāṃ amuṣmai svāhety antābhyāṃ amuṣmā ity atra caturthyantatayā pitur nāma gṛhītvā dve āhutī juhoti | evam eva "yan me pitāmahī pralulobha carati antardadhe parvataiḥ" iti dvābhyām ṛgbhyām amuṣmai svāhety antābhyāṃ amuṣmā ity atra caturtyantatayā pitāmahasya nāma gṛhītvā dve āhutī juhoti | evam eva "yan me pitāmahī pralulobha carati, antardadhe parvataiḥ" iti dvābhyām ṛgbhyām amuṣmai svāhetyantābhyām amuṣmā ity atra caturthyantatayā pitāmahasya nām gṛhītvā dve āhitī juhoti | evam eva "yan me prapitāmahī pralulobha carati, antardadha ṛtubhiḥ" iti dvābhyām amuṣmai svāhetyantābhyāṃ amuṣmā ity atra caturthyantatayā prapitāmahasya nām gṛhītvā dve śhutī juhoti | "yan me mātāmahī pralulobha carati, yās tiṣṭhanti" iti dvābhyāṃ mātāmahāya dve āhutī juhoti | "yan me mātuḥpitāmahī pralulobha carati, antardadhe parvataiḥ" iti dvābhyāṃ mātuḥpitāmahāya dve āhutī juhoti | iti dvābhyāṃ mātuḥprapitāmahāya dve āhutī juhoti | atra prathamamantre yan me mātāmahī pralulobha carat .................... tan me reto mātāmaho vṛṅktām ity ūhaḥ kāryaḥ | dvitīye mantre antar anyaṃ mātāmahād vadha ity ūhaḥ | mantradvaye 'py amuṣmā ity atra mātāmahasya caturtyantatayā nāmagrahaṇaṃ kāryam | tṛtīye mantre yan me mātuḥ pitāmahī pralulobha carat .............. tan me mātuḥ pitāmaho vṛṅktām ity ūhaḥ | caturthe mantre matuḥ pitāmahād vadha ity ūhaḥ | mantradvaye 'py amuṣmā ity atra mātuḥ pitāmahanāmagrahaṇaṃ kāryam | pañcame mantre yan me mātuḥ prapitāmahī pralulobha carati ............ tan me mātuḥ prapitāmaho vṛkktām ity ūhaḥ | ṣaṣṭhe mantre antar anyaṃ mātuḥ prapitāmahād vadha ity ūhaḥ | mantradvaye 'py amuṣmā ity atra mātuḥ prapitamahanāmagrahaṇaṃ kāryam,

	yojyāḥ pitrādiśabdānāṃ sthāne mātāmahādikāḥ |

	annahome tathā sparśe jalapiṇḍādidānake ||

	yan me mātāmahītyādi tatrodāharaṇam bhavet ||

iti gṛhyabhāṣyārthasaṃgrahakāreṇoktatvāt | sparśe "eṣa te tata madhumān ūrmiḥ saraḥ svān" (?) ityādimantratrayeṇa brāhmaṇabhojanārthānnasparśe | tataḥ pūrvavad avadāya "ye ceha pitaraḥ" ity ṛcā ekām āhitiṃ juhoti evam annāhutīr hutvā ṣaḍājyāhutīr juhoti — tatra "svāhā pitre" iti purastāt svāhāhutiṃ juhoti | upariṣṭāt svāhākāreṇa dvitīyām | etābhyām eva mantrābhyāṃ tṛtīyāṃ caturthīm āhutiṃ hutvā svadhā svāheti pañcamīṃ juhoty agnaye kavyavāhanāya svāheti ṣaṣṭhīṃ tataḥ sviṣṭakṛtaṃ hutvā bhakṣyabhojyasarvavidhāhviṣyānnāt kiṃcid ādāyodīcīnaṃ bhasmāpohya tasminn uṣṇe bhasmani tūṣṇīṃ juhoti | tato lepayoḥ prastaravat tūṣṇīṃ barhir aktvāgnau praharatītyādi pariṣecanāntaṃ pāścātyāṅgakalāpam āgneyasthālīpākoktaṃ kṛtvā hutaśeṣaṃ brāhmaṇabhojanapātreṣu nidadhyāt | etat sarvaṃ tadbhāṣyārthasaṃgrahakāreṇoktam |

	agnīndhanādi pratipadya karma kṛtvājyabhāgāntam athāvadāya |

	yan meti mantraiḥ pratimantram agnau kuryus tathā saptabhir annahomān ||

	svāhādimantrair api sarpiṣā syur homās tataḥ sviṣṭakṛtaṃ ca hutvā |

	bhasmāpy apohyāhavirannahomo lepeṣu darvyoś ca samañjanādi |

	śeṣaṃ ca kṛtvā pariṣecanāntaṃ pātreṣu dadyād dhutaśeṣam annam || iti |

saptabhir annahomā ity anūhitamantrābhiprāyoktam, ūhitamantrasāhitye trayodaśasaṃkhyāsaṃpatteḥ saptabhir ity ayogāt | evam etad agnaukaraṇaṃ prācīnāvītinā kāryam, paitṛkatvāt | tathā ca āpastambena svakṛtagṛhyaśāstrādāv uktam: "aparapakṣe pitryāṇi prācīnāvītinā prasavyaṃ dakṣiṇatopavargaḥ" iti | tatrāpi yad apaitṛkam āghārasamindhanādikaṃ tat yajñopavītinā kāryam, ata eva bhāṣyārthasaṃgrahakāreṇoktam |

	āghāradārvagnimukhājyabhāgapradakṣiṇānuvrajaneṣu tadvat |

	āghārayoḥ sviṣṭakṛti pradiṣṭaṃ yajñopavītaṃ hi kapardinaḥ syāt ||

**iti smṛticandrikāyām agnaukaraṇavidhiḥ**

**athobhayavidhāgnaukaraṇārthāgninirṇayaḥ**

tatra yājñavalkyaḥ |

	karma smārtaṃ vivāhāgnau kurvīta pratyahaṃ gṛhī |

	dāyakālāhṛte vāpi śrautaṃ vaitānikāgniṣu ||

smārtaṃ karma aupāsanahomavaiśvadevakaraṇāgnaukaraṇādikam | vivāhāgnau vivahakālotpannaupāsanāgnau | dāyakālāhṛte dāyakāle vaiśyādikulād āhṛtyotpādite aupāsanāgnau kurvītety arthaḥ | sarvādhāne aupāsanāsaṃbhave tv āpastamboktāgnaukaraṇahomasya lopaḥ, na tu vaitānikāgnāv anuṣṭhānam, "śrautaṃ vaitānikāgniṣu" ity abhidhānāt | na tu laukike, devatāder ivāgner api pratinidhyabhāvāt | ata eva sarvādhānenaupāsanāsaṃbhave dhūrtasvāminoktam: "śrāddham ūrdhvaṃ homāt kartavyaṃ brāhmaṇas tv āhavanīyārthe iti tasyāpi pradhānatvāt" iti | tasyāpi homād ūrdhvaṃ kriyamāṇasyānnapradānalakṣaṇśrāddhasyāpīty arthaḥ | pitṛyajñadharmakāgnaukaraṇasya tu sarvādhānenaupāsanābhāve 'pi na nivṛttiḥ "karma smārthaṃ vivāhagnau" ityādinopadiṣṭaupāsanāgnyabhāve 'pi "pitṛyajñavat" ity atideśataḥprātadakṣiṇāgneḥ saṃbhavād dakṣiṇāgnāv anuṣṭhānam | anenaivābhiprāyeṇa mārkaṇḍeyenoktam |

	āhitāgnis tu juhuyād dakṣināgnau samāhitaḥ | iti |

āpastamboktāgnaukaraṇe tu piṇḍapitṛyajñātideśābhāvān na dakṣiṇāgniprāptir iti sarvādhāne dhūrtasvāmyuktāgnaukaraṇābhāva eva yuktaḥ | pūrvoktābhiprāyeṇa vāyupurāṇe 'py uktam |

	āhṛtya dakṣiṇāgniṃ tu homārthaṃ vai prayatnataḥ |

	agnyarthaṃ laukikaṃ vāpi juhuyāt karmasiddhaye || iti |

asyārthaḥ: agnaukaraṇahomārthaṃ gṛhyāgnyabhāve dakṣiṇāgniṃ laukikaṃ vāpy āhṛtya svīkṛtya homakarmasiddhaye juhuyād iti | agnyartham ity anena gṛhyāgnibhāve (?) tu nāgnyantarasvīkāra ity arthād uktam | tatra dakṣināgnipakṣasya pravāsādinā asaṃbhave laukikāgnipakxaḥ, tasyopadeśātideśarūpapramāṇadvayāvagatasya dakṣināgnibhādakatvenāgatyāśrayaṇiyatvāt | ata eva prayatnato dakṣināgnim āhṛtyety uktam | yat tu smṛtyantaram |

	sāgnir agnāv anagnis tu dvijapāṇāv athāpsu vā |

	kuryād agnau kriyāṃ nityaṃ laukike neti nitścitam || iti |

tasyāyam arthaḥ: agnimān puruṣaḥ aupāsanāgnau dakṣiṇāgnau vā pūrvoktavyasthayāgnaukaraṇaṃ kuryāt | dāyāt prāg asvīkṛtaupāsanatayā chinnāgnitayā vā bhāryāvidhuratayā vā yo 'gnir ahitaḥ sa dvijapāṇāv apsu vāgnaukaraṇaṃ kuryāt, na jātu laukikāgnau kuryād iti | tataś ca na vāyupurāṇavacanavirodhaḥ | śrautāgninā sāgnikasyāpy anignikavat kvacid viṣaye dvijapāṇāv agnaukaraṇaṃ kāryam | tathā ca smṛtyantaram |

	haste 'gnaukaraṇam kuryād agnau vā sāgniko dvijaḥ | iti |

atrāgniśabdena na gṛhyāgnir ucyate, tasmin vidyamāne hastapakṣanavakāśāt | tena śrautāgnir ucyate laukiko vā | sāgnikaśabdena sarvādhāny evocyate | tataś cāyam arthaḥ: sarvādhānenaupāsanāgnyabhāve pitṛyajñadharmakāgnaukaraṇaṃ dakṣiṇāgnau, tadasaṃnidhāne laukikāgnau dvijapāṇau vā kuryād iti | tatrāpi pravāsādinā dakṣiṇāgnyabhāve laukikāgnihastapakṣau pūrvoktanyāyavad avagantavyau | laukikāgnes tādṛśaviśeṣānavagamāt pāṇinā saha samavikalpa eva | yady api nyāyato 'gneḥ pratinidhyabhāvaḥ, tathāpi na pratinidhinyāyenātra dakṣiṇāgnyāder upādānam | kiṃ tu gṛhyāgnyabhāvena tatsādhyakarmaṇo 'nanuṣṭhāne prāpte vacanenāgṛhyāgnyādāv api gṛhyāgnisādhyaṃ karma vidhīyata iti na kaścid doṣaḥ | evaṃ cānāhitāgner aupāsanavad āhitāgner apy ardhādhāninaḥ ubhayavidhāgnaukaraṇahomaḥ aupāsana eva | sarvādhānenaupāsanarahitasyāhitāgner āpastamboktāgnaukaraṇābhāva eva | piṇḍapitṛyajñadharmakāgnaukaraṇasya tu dakṣiṇāgau, tadasaṃnidhau laukikāgnau dvujapāṇau vānuṣṭhānam | anagnikasya dvijapāṇāv apsu vā ubhayavidham agnaukaraṇam iti siddham | anāhitāgner aupāsanavad āhitāgner ardhādhānenaupāsanavataḥ pravāsādinā kathaṃcid aupāsanāsaṃnidhāne dvijapāṇāv apsu vāgnaukaraṇaṃ kartavyam | tathā ca viṣṇudharmottare mārkaṇḍeyaḥ |

	anāhitāgniś caupasade 'gnyabhāve dvije 'psu vā | iti |

aupasado gṛhyāgniḥ | anāhitāgniś ceti caśabda āhitāgneḥ samuccayārthaḥ | tataś cāyam arthaḥ: anāhitāgnir āhitāgniś cārdhādhānenaupāsanavān gṛhyāgnisaṃnidhau tatrauvāgnaukaraṇaṃ kuryāt | agnyabhāve gṛhyāgnyasaṃnidhāne 'psu dvijapāṇau vāgnaukaraṇaṃ kuryād iti | atrāpsv iti pakṣasya viṣayaviśeṣaḥ kātyāyanena darśitaḥ |

	agnaukaraṇahomaṃ tu kuryād apsv iti yan matam |

	sa yadāpāṃ samīpe syāt śrāddhaṃ jñeyo vidhis tadā ||

evaṃ cāpāṃ samīpād anyatra yadā śrāddhaṃ tadaiva dvijapāṇāv iti pakṣo grāhyaḥ | ayaṃ ca viṣayavibhāgaḥ "anagnis tu dvijapāṇāv athāpsu vā" ity atrāpi draṣṭavyaḥ, viṣṇudharmottare mārkaṇḍeya ity uktasmṛtyantaravivakṣāyāṃ kāraṇābhāvāt | yat tu manunoktam,

	agnyabhāve tu viprasya pāṇāv evopasādayet |

iti, tat bhāryāparigrahāt pūrvam anuṣṭheyanityanaimittikaśrāddhaviṣayam | ayam eva viṣayo jātūkarṇena spaṣṭīkṛtaḥ |

	agnyabhāve tu viprasya pāṇau dadyāt tu dakṣiṇe |

	agnyabhāvaḥ smṛtas tāvad yāvad bhāryāṃ na vindati || iti |

dakṣiṇe pāṇau dadyāt ubhayavidhāgnaukaraṇāhutyartham annam iti śeṣaḥ | yas tu gṛhyapariśiṣṭakāreṇoktam |

	anvaṣṭakyaṃ ca pūrvedyur māsi māsy atha pārvaṇam |

	kāmyam abhyudaye 'ṣṭamyām ekoddiṣṭam athāṣṭamam ||

	caturṣv ādyeṣu sāgnīnām agnau homo vidhīyate |

	pitryabrāhmaṇahaste syād uttareṣu caturṣv api ||

iti, "hemantaśiśirayorś caturṇām aparapakṣāṇām aṣṭamīṣv aṣṭakāḥ" iti vihitāny aṣṭakāśrāddhāni | tatra aṣṭakāśrāddhadinād uttaradine navamyāṃ kriyamāṇaṃ śrāddham anvaṣṭakyam, pūrve 'hni saptamyāṃ kriyamāṇaṃ śrāddhaṃ pūrvedyur iti padena lakṣaṇayoktam | pratimāsaṃ kriyamāṇam āparapakṣikaṃ śrāddhaṃ māsi māsīty anenoktam | pārvaṇaṃ sarvaśrāddhaprakṛtibhūtaṃ darśaśrāddham | kāmyaṃ putrādikāmanayā kriyamāṇaṃ śrāddham | ābhyudayikaṃ śrāddham abhyudayapadenoktam | aṣṭakākhyaṃ śrāddham āṣṭamyām iti padenoktam | ekoddiṣṭam iti padena sapiṇḍīkaraṇaṃ lakṣaṇayoktam, sapiṇḍīkaraṇe ekoddiṣṭasyāpi sadbhāvāt | eṣāṃ madhye ādyeṣu caturṣu sāgnikānām agnāv evāgnaukaraṇahomaḥ | uttareṣu tu sāgnīnāṃ pitryabrāhmaṇahasta eveti tasyārthaḥ | tad etat yeṣāṃ gṛhyapariśiṣṭaṃ teṣām eva vyavasthāpakaṃ na sarveṣām | ato na pūrvoktavyavasthāvirodha iti sarvam anavadyam | yadā tu pāṇihomapakṣaḥ tadaikasyaiva viprasya pāṇau homo na sarvaviprāṇām ity āha kātyāyanaḥ |

	pitrye yaḥ paṅktimūrdhanyaḥ tasya pāṇāv anagnikaḥ |

	hutvā mantravad anyeṣāṃ tūṣṇīṃ pātreṣu nikṣipet || iti |

pitryaprathamabrāhmaṇapāṇau homo 'yaṃ na nityaḥ,

	daivaviprakare 'nagniḥ kṛtvāgnaukaraṇaṃ dvijaḥ |

iti yamena vaiśvadaivikabrāhmaṇapāṇāv agnaukaraṇahomavidhānāt | evaṃ ca vrīhiyavavat pitryavaiśvadaivikabrāhmaṇapāṇyor vikalpo veditavyaḥ | daivavipraharahomapakṣe 'pi hutaśeṣaṃ pitryabrāhmaṇabhojanapātreṣv eva nikṣipet | tathā ca vāyupurāṇam |

	hutvā daivakare 'nagniḥ śeṣaṃ pitrye nivedayet |

	na hi smṛtāḥ śeṣabhājo viśvedevāḥ purāṇagaiḥ ||

daivaviprkarād anyatra pitṛviprapāṇyagnau home 'pi hutaśeṣabhājo viśvedevā na bhavantīti jñāpayituṃ na hi smṛtāḥ śeṣabhājo viśvedevā iti sāmānyenoktam | yata eva sāmānyena śeṣabhājo viśvedevā na bhavantīti ata eva viśeṣeṇa purāṇāntare śeṣadānaṃ pratiṣidhyate |

	agnaukaraṇaśeṣaṃ tu na dadyād vaiśvadaivike | iti |

agnaukaraṇahomaṃ vaiśvadaivikabrāhmaṇapāṇau kurvann apy ekabrāhmaṇapāṇāv eva kuryāt, guṇānurodhena pradhānānāvṛtter agnitvenaikaviprapāṇāv evānuṣṭheyatvāt | tad etad uktaṃ vāyupurāṇe |

	vaiśvadaive yadaikasmin bhaveyuḥ dvyādayo dvijāḥ |

	tadaikapāṇau hotavyaṃ syād vidhir vihitas tathā ||

yadaikasmin vaiśvadaivikabrāhmaṇabhojanakarmaṇi dvau catvāraḥ ṣaḍ ity evaṃ yugmasaṃkhyayā dvyādayo viprā daivikatvena bhaveyuḥ tadaikasya prathamopaviṣṭasya viprasya pāṇau hotavyaṃ tatrāhutividhir vihitaḥ syād anuṣṭhito bhaved ity arthaḥ | evaṃ brāhmaṇapāṇāv agnaukaraṇahomaṃ kariṣye karavai karavāṇīti vā brāhmaṇānujñāpanam, tathāstv iti brāhmaṇaiḥ prativacanaṃ bhaved ity āha śaunakaḥ: "anagnikaś ced ādyaṃ gṛhītvā bhatsv evāgnaukaraṇahomaṃ kuryāc cet | ādyaṃ ghṛtāktam annam | pūrvavat brāhmaṇānujñāpanam iti śeṣaḥ | tathāstv iti brāhmaṇānāṃ prativacanam iti śeṣaḥ | yat tu smṛtyarthasāre 'bhihitam: "pāṇihome tv idhmamekṣaṇaviprānujñā na santi" iti, tatra viprānujñābhāvoktir etadvacanādarśananibandhanety upekṣaṇīyā | mekṣaṇābhāvoktir api cintyā, mekṣaṇakāryasya vidhyadarśanāt | yac ca tatraivābhihitaṃ "parismūhanaparyukṣaṇe sthaḥ" iti, tad ap cintyam, tayor dṛṣṭakāryasya dhūlyapagamāder atrābhāvāt, niyamādṛṣṭamātrasyāprayojakatvāt | yasya tv adṛṣṭasaṃskāraḥ kāryaṃ paristaraṇasya tad atrāsti | tathā ca yamaḥ |

	agnaukaraṇavat tatra homo daivakare bhavet |

	paryastadarbhān āstīrya yato hy agnisamo hi saḥ || iti |

daivakaro vaiśvadaivikabrāhmaṇapāṇiḥ | paryastadarbhāḥ paritaḥ sarvato nyasnīyadarbhāḥ paristaraṇadarbhā iti yāvat | daivakaragrahaṇaṃ pitryabrāhmaṇakarasyāpy upalakṣaṇārtham | brāhmaṇapāṇau hutaṃ tadānīya tadānīm eva brāhmaṇena na bhhoktavyam, api tu bhojanakāle | tathā ca bahvṛcagṛhyapariśiṣṭam |

	annaṃ pāṇitale dattaṃ pūrvam aśnanty abuddhayaḥ |

	pitaras tena tṛpyanti śeṣānnaṃ na labhanti te ||

	yac ca pāṇitale dattaṃ yac cānyad upakalpitam |

	ekībhāvena bhoktavyaṃ pṛthagbhāvo na vidyate ||

śeṣānnaṃ viprabhojanārthaṃ saṃpāditam annam | pitryabrāhmaṇapāṇitalād anyatra pitṛyajñavad agnaukaraṇam | pitṛkaśrāddhe mātāmahaśrāddhe ca vaiśvadaivikaṃ tantram, dravyadevatāvad adhikaraṇakārakaikyasyāpi saṃpratipannatvāt | pitryabrāhmaṇapāṇitale kriyamāṇaṃ tu mātāmahabrāhmaṇapāṇitale 'py āvṛttyā kāryam, adhikaraṇakārakaikyasyāsaṃpratipannatvāt | ata eva kātyāyanaḥ |

	mātāmahasya bhede 'pi kuryāt tantre ca sāgnikaḥ | iti |

ayam arthaḥ: mātāmahasya brāhmaṇapāṇau pṛthag agnaukaraṇaṃ kuryāt | etac ca vaiśvadaivikabhedapakṣe tantrapakṣe ca samānam iti | yasmin viṣaye sāgnikasya pāṇau agnaukaraṇam uktaṃ tasmin viṣaye idaṃ vacanaṃ draṣṭavyam ||

**iti smṛticandrikāyām ubhavavidhāgnaukaraṇārthāgninirṇayaḥ **

**atha pariveṣaṇavidhiḥ**

tatrādāv amatrāṇi sati saṃbhave śreṣṭhāni saṃpādyāni | daive sauvarṇāni śreṣṭhāni | pitrye rājatāni | tathā ca śreṣṭhānīty anuvṛttāv atriḥ |

	bhojane hemarūpyāṇi daive pitrye yathākramam | iti |

eteṣām alābhe viṣṇuḥ: "taijasāni pātrāṇi dadyāt" iti | taijasāni kāṃsyatāmrādīni | teṣām alābhe pālāśaparṇanirmitāni,

	pālāśebhyo vinā na syuḥ parṇapātrāṇi bhojane |

ity atriṇābhidhānāt | parṇapātrapakṣe 'pi ghṛtādidravyadhāraṇārthaṃ taijasāni sati saṃbhave saṃpādyāni, "ghṛtādidāne taijasāni pātrāṇi" iti viṣṇusmaraṇāt | teṣām abhāve pālāśaparṇanirmitapatrapuṭāni ghṛtādidhāraṇārthāni bhavanti na kadācin mṛnmayapātrāṇi,

	na mṛnmayāni kurvīta bhojane daivapitryayoḥ |

ity atrismaraṇāt | yathāsaṃbhavalabdhānāṃ caiteṣāṃ pātrāṇāṃ dviḥ prakṣālanaṃ kāryam, tatrādāv apo ninīye hastena nirmṛjya prakṣālanam, anantaraṃ jalenaiva | tathā ca brahmāṇḍapurāṇam |

	prakṣālya hastapātrādi paścād adbhir vidhānavat |

	prakṣālanaṃ jalaṃ darbhaiḥ tilair miśraṃ kṣipec chucau ||

hastapātrādīti madhyamapadalopī samāsaḥ | hastanirmṛṣṭaṃ pātrādi prakṣālyety arthaḥ | pātraśabdena talam uktam, ādiśabdena ghṛtāder dhāraṇārthāni gṛhyante | pātraprakṣālanānantaraṃ yājñavalkyaḥ |

	hutaśeṣaṃ pradadyāt tu bhājaneṣu samāhitaḥ |

	yathālābhopapanneṣu raupyeṣu tu viśeṣataḥ ||

bhājaneṣu pitryabrāhmaṇārthabhājaneṣv ity arthaḥ, raupyeṣu tu viśeṣata iti pitryakarmaṇi praśastaraupyasamabhivyāhārāt | śaunakena tu spaṣṭam uktam |

	hutvāgnau pariśiṣṭaṃ tu pitṛpātreṣv anantaram |

	nivedyaivāpasavyena pariveṣaṇam ācaret ||

apasavyeneti pūrveṇaiva saṃbadhyate, na punar uttareṇa,

	apasavyena kartavyaṃ pitryaṃ kṛtyaṃ viśeṣataḥ |

	annadānād ṛte sarvam evaṃ mātāmaheṣv api ||

iti kārṣṇājinismaraṇāt | annadānam annaprakṣepaḥ pariveṣaṇam iti yāvat | evaṃ ca śrāddhakartrā pariveṣaṇaṃ kāryam ity arthād uktam | uktaṃ ca sākṣān manunā |

	pāṇibhyām upasaṃgṛhya svayam annasya bandhukam |

	viprāntike pitṝn dhyāyan śanair upari nikṣipet ||

annasya bandhukam annena pūrṇaṃ pariveṣaṇapātram iti yāvat | pāṇibhyām upasaṃgṛhya viprabhojanapātre śanair nikṣipet | pitṝn dhyāyann iti pitryavipraviṣayam, daivavipraviṣaye annam ity uktatvāt | yat tu vāyupurāṇe 'bhihitam,

	pariveṣaṇaṃ praśastaṃ syād bhāryayā pitṛtṛptaye |

	pitṛdevamanuṣyāṇāṃ strīsāhāyyaṃ yataḥ smṛtam ||

iti, tatra praśastam ity atra paricārakakartṛkapariveṣaṇād iti śeṣo draṣṭavyaḥ | svayaṃkartṛkapariveṣaṇāpekṣayā prāśastyāsaṃbhavāt | ata evānantaram uktaṃ tatraiva |

	phalasyānantatā proktā svayaṃ tu pariveṣaṇe | iti |

evaṃ ca svayaṃ patnī anye vā niyatāḥ śūdravyatiriktāḥ pariveśaṇaṃ kartum arhantīty avagantavyam | patny apy asavarṇā na pariveṣaṇārhā | ata eva nārāyaṇenoktam |

	yad dhavyaṃ yat pavitraṃ ca yat pitryaṃ yat sukhāvaham |

	dvijātibhyaḥ savarṇāyā nāryā hastena dīyate || iti |

hastena hastadvayenety arthaḥ,

	ubhābhyām api hastābhyām āhṛtya pariveṣayet |

iti matsyenoktatvāt | hastadvayenāpi na sākṣād deyam, kiṃ tu darvyādidvārā,

	hastadattās ye snehalavaṇavyañjanādayaḥ |

	dātāraṃ nopatiṣṭhanti bhoktā bhuñjīta kilbiṣam ||

iti vṛddhaśātātapena sākṣād dhatadattasya doṣahetutvasmaraṇāt | darvyādikaṃ ca sati saṃbhave suvarṇādimayaṃ grāhyam,

	sauvarṇarājatābhyāṃ vā khaḍgenodumbareṇa vā |

	dattam akṣayyatāṃ yāti phalgupātreṇa vā punaḥ ||

iti hārītasmaraṇāt | khaḍgena khaḍgamṛgaśṛṅgakṛtadarvyādinā | phalgupātreṇa kākodumbarikākhyavṛkṣadārukṛtadarvyādinā | purāṇe tu pariveṣaṇasādhanāni niṣiddhāni darśitāni |

	nāpavitreṇa hastena naikena na vinā kuśam |

	nāyasenāyase naiva śrāddhe tu pariveṣayet ||

apavitreṇa durlepasaṃsargādinā apavitreṇa | āyasena ayomayadarvyādinā | āyase ayomayapātre 'pi naiva pariveṣayet | aniṣiddhadarvyādyasaṃbhave 'pi tatraivoktam |

	tasmād antaritaṃ deyaṃ parṇenātha tṛṇena vā | iti |

yasmād āhṛtya hastena dānaṃ niṣiddhaṃ tasmād aniṣiddhadarvyādyasaṃbhave parṇādinā prāntaritaṃ kṛtvā deyam ity arthaḥ | bhoktāraṃ dvijaṃ praty āha vasiṣṭhaḥ |

	ubhayor hastayor muktaṃ pitṛbhyo 'nnaṃ niveditam |

	tad annaṃ saṃpratīcchanti asurā duṣṭacetasaḥ ||

	tasmād aśūnyaṃ hastena kuryād annam upasthitam |

	bhājanaṃ tu samālabhya tiṣṭhed occheṣaṇād dvijaḥ || iti |

pariveṣaṇopakramaprabhṛti bhuktaśiṣṭasya bhājanād bahiṣkaraṇaparyantaṃ vāmahastena bhājanam aparityajann eva varteta | kaṇḍūyanarthaṃ vāmahastavyāpārasamaye dakṣiṇahastena bhajanaṃ samālabhya varteteti tātparyarthaḥ | pariveṣaṇārambhaprakāram āha śaunakaḥ |

	pākaṃ sarvam upānīya saṃvedya ca pṛthak pṛthak |

	vidhinā daivapūrvaṃ tu pariveṣaṇam ācaret || iti |

saṃvedya bhoktṝṇāṃ saṃviditaṃ kṛtvety arthaḥ,

	bhakṣyabhojyaguṇān uktvā bhojayed brāhmaṇān śanaiḥ |

iti bṛhaspatismaraṇāt | pākaṃ sarvam ity asyārtho manunā prapañcitaḥ |

	bhakṣyaṃ bhojyaṃ ca vividhaṃ mūlāni ca phalāni ca |

	hṛdyāni caiva māṃsāni pānāni surabhīṇi ca ||

	upānīya ca tat sarvaṃ śanakaiḥ susamāhitaḥ |

	pariveṣayet tu prayato guṇān sarvān pracodayan ||

pracodayan prakhyāpayann ity arthaḥ | devapūrvaṃ pariveṣeyed iti vidher arthavādaḥ purāṇe darśitaḥ |

	tapyamānās tapas tīvraṃ preṣitā brahmaśāsanāt |

	viśvedevās tu rakṣārthaṃ pitṛyajñeṣu sarvadā ||

	ataḥ pūrvaṃ pradātavyaṃ tebhyo 'nnaṃ pitṛkarmaṇi | iti |

pradātavyaṃ bhājaneṣu prakṣeptavyam | devapūrvaṃ pariveṣaṇam ācared iti vadan pariveṣaṇārthaṃ prathamam ājyenopastaraṇaṃ daivapūrvaṃ kṛtvā annaṃ datvā evam eva pāyasādi sarvaṃ pṛthak pṛthak pariveṣaṇīyam iti darśayati | anyāny api pariveṣaṇīyāny āha manuḥ |

	guṇān sākṣād bhujikriyānirvartakān na tu grāhakatayā guṇabhūtān sūpaśākamadhvādīn bhūmau nihiteṣu svalpabhājaneṣu prakṣipet na pradhānānnārthamahābhājane nihiteṣv ity arthaḥ | tathā ca hārītaḥ: "bhūmāv eva nidadhyān nopary upari pātrāṇi" iti | asyārthaḥ: yāny uparipātrāṇi mahābhājanopari nidheyāni ghṛtādyādhārabhūtāni svalpapātrāṇi tāny atra bhūmāv eva nidadhyāt na mahābhājanasyoparīti | mahābhājanam apy atra pūrvoktapiṣṭakādiracitaparitakākhyacaturaśramaṇḍalopari nidhāya pāyasāpūpādi vividham annaṃ prakṣipet | na tu yantrikāder upari nidhāyeti "bhūtalān noddharet pātram" ityādivacanasiddhaṃ boddhavyam | śrāddhārthaṃ yad yat pākādinopakalpitaṃ tat sarvaṃ kiṃcit kiṃcid ādāyāvaśyaṃ pariveṣaṇīyam | ata eva pracetasoktam: "sarvaṃ ca prakṛtaṃ datvā pātram ālabhya japet" iti | japyam āha paiṭhīnasiḥ: "pṛthivī te pātraṃ dyaur apidhānaṃ brāhmaṇasya mukhe juhomi svadhā" iti | japānantaraṃ kātyāyanaḥ: "vaiṣṇavy arcā yajuṣā cāṅguṣṭham anne 'vagrāhya" iti | kā punar atra vaiṣṇavī ṛk, kasya vāṅguṣṭham ity apekṣite yājñavalkyaḥ |

	idaṃ viṣṇur iti tv anne dvijāṅguṣṭhaṃ niveśayet | iti |

yamas tu sārthavādam aṅguṣṭhaniveśanavidhiṃ vadan atra viniyuktayajurmantrasvarūpam āha |

	aṅguṣṭhamātro bhagavān viṣṇuḥ paryaṭate mahīm |

	rākṣasāṇāṃ vadhārthāya ko 'lpavān prahariṣyati ||

	tasmāc chrāddeṣu sarveṣu aṅguṣṭhagrahaṇaṃ smṛtam |

	viṣṇo havyaṃ ca kavyaṃ ca brūyād rakṣeti ca kramāt ||

brūyāt daive pitrye cānna iti śeṣaḥ | atra daive 'nne aṅguṣṭhaniveśanāt prāg viṣṇo havyaṃ rakṣeti yajur brūyāt | pitrye 'nne tu viṣṇo kavyaṃ rakṣeti yajur brūyād iti | atraivaṃ vṛddhācārānusārī prayogaḥ: yajñopavītī dakṣiṇaṃ jānv ācya udaṅmukhaḥ prathamaṃ devatārthapariviṣṭam annam abhyukṣaṇenāvokṣya pātram ālabhya "pṛthivī te pātram" iti japādyaṅguṣṭhaniveśanāntaṃ kṛtvā prācīnāvītī savyaṃ jānv ācya dakṣiṇāmukhaḥ pitryaṃ pariviṣṭam annam abhyukṣaṇenāvokṣya pātram ālambhya japādyaṅguṣṭhaniveśanāntaṃ kuryāt | evaṃ mātāmahādipātrasthāneṣu abhyukṣaṇāvokṣaṇādyaṅguṣṭhaniveṣanāntaṃ kāryam | abhyukṣaṇāvokṣaṇādyaṅguṣṭhaniveśanāntaṃ daive pitrye ca brāhmaṇān ekatve pratibrāhmaṇapātraṃ kāryam,

	ekaikasyātha viprasya gṛhītvāṅguṣṭham ādarāt |

iti brahmāṇḍapurāṇe 'bhidhānāt | sarvabhājanastheṣv anneṣu aṅguṣṭhaniveśanānantaraṃ caturviṃśatimate 'bhihitam |

	pātrālambhaṃ dvijaḥ kuryād idaṃ vo 'nnam iti bruvan | iti |

ayam arthaḥ: pariviṣṭānnādhārabhūtapātrālambhanaṃ vāmahastena kṛtvānnyatyāgāt pātram anutsṛjann eva "viśvedevā idaṃ vo 'nnam" ity uccārayann annatyāgaṃ kuryād iti | viṣṇus tv annatyāgāt prāk smartavyam āha: "namo viśvebhyo devebhyaḥ ity annam ādau prāṅmukhayor nivedayet | pitre pitāmahāya prapitāmahāya ca nāmagotrābhyām udaṅmukheṣu" iti | caśabdāt prapitāmahāya ca nivedayed ity āha | viśvebhyo devebhyaḥ pitre pitāmahāya ceti caturthyā viśveṣāṃ devānāṃ pitrādeś ca devatātvaṃ pradarśyate | viśvedevā devatā pitrādayo devateti smṛtvā nivedanārtham, prākmukhayor udaṅmukheṣv iti saptamyā brāhmaṇānām āhavanīyārthatvaṃ pradarśyate | āhavanīyārthe brāhmaṇa iti smṛtvā nivedanārtham | etad uktaṃ bhavati: pariviṣṭānnatyāgāt pūrvam amukanāmānau viśvedevā devatā idam annaṃ haviḥ brāhmaṇa āhavanīyārthe ityādi smṛtvā namaḥ śabdoccāraṇapūrvakam annaṃ nivedayed iti | tathā pitāmukagotro 'mukaśarmā devatā idam annaṃ havir brāhmaṇa āhavanīyārthe pitāmaho 'mukagotro 'mukaśarmā devatā idam annaṃ havir brāhmaṇa āhavanīyārthe ityādi smṛtvā namaḥ śabdoccāraṇapūrvakaṃ nivedayed iti | evaṃ ca śrāddhākhyaṃ karma homātmakam ity avagamyate | tataś ca nivedayed ity anena homātmakaṃ karma kuryād iti vacobhaṅgyā dyotyate | ata eva śrāddhākhyaṃ karma homātmakam | ata eva brahmapurāṇe: "etad vo annam ity uktvā viśvān devāṃś ca yajet" ity uktam | homayāgayor atyalpabhedatvād dhomātmake śrāddhe anāsthayā yajed ity uktir yujyate | ahomātmakatve tu yajed ity uktir atyantāsamañjasā syāt | tenātra śrāddhākhyaṃ karma homātmakam ity avagamyate, "brāhmaṇa āhavanīyārthae" ity smaraṇāt | anantaraṃ brāhmaṇādhyāsitāṃ bhūmiṃ gayārūpāṃ dhyātvā brāhmaṇaṃ ca gadhādhararūpaṃ dhyātvānnaṃ nivedayet,

	śrāddhabhūmau gayāṃ dhyātvā dhyātvā devaṃ gadādharam |

	tābhyāṃ caiva namaskṛtya tataḥ śrāddhaṃ pravartayet ||

iti purāṇe 'bhidhānāt | vaiśvadevānnatyāgaprakāram āha atriḥ |

	hastena muktam annādyam idam annam udīrayet |

	svāheti ca tataḥ kuryāt svasattāvinivartanam ||

ayam arthaḥ: pariveṣakahastena nirmuktaṃ pariviṣṭam annādyaṃ purovartitvād idam annam iti pradeyahavirnirdeśārthaṃ devatoddeśakaśabdoccāraṇānantaram udīrayet | tata idam annam ity udīraṇānantaraṃ svāheti havirdānaprakāśakaṃ śabdam udīrayet | tataḥ svāhāśabdodīraṇānantaraṃ svasattāvinivartanaṃ kuryāt | svaśabdenātra svatvaṃ nirdiśyate | svatvasya sadbhāvaḥ svasattā tasyā vinivartanaṃ nivartakaṃ karma yan mānasaṃ na mameti buddhirūpaṃ svatvatyāgākhyaṃ tat kuryād iti | pitrādibhyo 'nnatyāgaprakāram api sa evāha |

	gotrasambandhanāmāni idam annaṃ tataḥ svadhā |

	pitṛkarmaṇy udīryātha svasattāṃ vinivartayet ||

ayam arthaḥ: pitṛpitāmahādikramād ekaikaṃ devatātvenoddiṣṭaṃ pitre amukagotrāyāmukaśarmaṇe pitāmahāyāmukagotrāyāmukaśarmaṇe ityādigotrasaṃbandhanāmāni caturthyantāny udīrya tataḥ pradeyahavirdravyanirdeśakam idam annam ity udīrya tataḥ kuryād dānaprakāśakaṃ svadhāśabdam udīrya svasattāṃ vinivartayet | svatvadhvaṃsakaraṃ na mameti buddhirūpaṃ mānasaṃ karma kuryād iti | evaṃ viṣṇutrivacanavihitānnatyāgaprakāra eva vyaktīkaraṇārthaṃ prayogasaukaryārthaṃ ca punaḥ prapañcenocyate | mātuḥ prapitāmahārthe 'nne aṅguṣṭhaniveśanānantaraṃ vaiśvadaivikabrāhmaṇasaṃnidhāv udaṅmukha upaviśyopavītī dakṣiṇaṃ jānv ācya dakṣiṇahastena yavasahitam udakam ādāya savyahastena pātram ālabhya purūravārdravasaṃjñikā viśvedevā devatā idam annaṃ havir brāhmaṇa āhavanīyārthe iyaṃ bhūr gayā ayaṃ bhoktā brāhmaṇo gadādharaḥ purūravārdravasaṃjñikebhyo viśvebhyo devebhya idaṃ pariviṣṭam annam ā tṛpteḥ parivekṣyamāṇaṃ ca svāhā namo na mamety uktvā bhājanasamīpe yavasahitam udakaṃ ninīya bhaktyā praṇāmaṃ kuryāt | vaiśvadaivikabrāhmaṇānekatve tattadbhājane pariviṣṭam annam evaṃ tyajet | tataḥ pitryabrāhmaṇasaṃnidhau dakṣiṇāmukha upaviśya savyaṃ jānv ācya prācīnāvītī hastena tilān udakaṃ cādāya vāmahastena pātram ālabhya asmatpitāmukagotro 'mukaśarmā vasurūpaḥ sapatnīko devatedam annaṃ havir ityādi brāhmaṇo gadādhara ityantaṃ pūrvavad uktvā asmatpitre 'mukagotrāyāmukaśarmaṇe vasurūpāya sapatnīkāya pariviṣṭam annam ā tṛpteḥ parivekṣyayāṇaṃ (?) ca svadhā namo na mamety uktvā bhājanasamīpe tilasahitam udakaṃ ninīya bhaktyā praṇamaṃ kuryāt | brāhmaṇānekatve tattadbrāhmaṇabhājane pariviṣṭam annam evaṃ tyajet | pitāmahādibhyo 'py evam evānnatyāgaḥ | asmatpitāmaho 'mukagotro 'mukaśarmā rudrarūpaḥ sapatnīkaḥ ............ asmatpitāmahāyāmukagotrāyāmukaśarmaṇe rudrarūpāyeti pitāmahīyānnatyāge viśeṣaḥ | asmatprapitāmaho 'mukagotro 'mukaśarmādityarūpaḥ sapatnīkaḥ ......... prapitāmahāyāmukagotrāyāmukaśarmaṇe ādityarūpāyeti prapitāmahīyānnatyāge viśeṣaḥ | asmanmātāmaho 'mukagotro 'mukaśarmā vasurūpaḥ sapatnīkaḥ .............. mātāmahāyāmukagotrāyāmukaśarmaṇe vasurūpāyetyādiviśeṣaḥ | mātuḥ pitāmahīyānnatyāge viśeṣaḥ mātuḥ prapitāmahīyānnatyāge viśeṣaś ca svayam ūhyaḥ | mātuḥ pitāmahādisthāne 'pi brāhmaṇānekatve pūrvoktaprakāreṇānnatyāgāvṛttiḥ | yadā tu pitrādīnām eka eva brāhmaṇas tadā yāvanta uddeśyās tāvato bhāgān ekasmin bhājane pariviṣṭasyānnāder buddhyā kṛtvā ekaikaṃ bhāgam ekaikaṃ pitrādikam uddiśya tyajet | yadā tv atithir bhojanārtham upaviṣṭas tadā taṃ gandhapuṣpādibhir arcayitvā pitṛbhyo 'nnatyāgānantaraṃ asmai brāhmaṇāya viṣṇurūpāya śivarūpāya vā idam annam ā tṛpteḥ parivekṣyamāṇaṃ ca namo na mameti pariviṣṭam annaṃ tyajet | atra viṣṇupurāṇam |

	pitā pitāmahaś caiva tathaiva prapitāmahaḥ |

	tṛptiṃ prayāntu te bhaktyā yan mayaitad ihāhṛtam ||

	mātāmahas tṛptim upaitu tasya tathā pitā tasya pitā va yo 'nyaḥ |

	viśve ca devāḥ paramāṃ prayāntu tṛptiṃ praṇaśyantu ca yātudhānāḥ ||

	yajñeśvaro havyasamastakavyabhoktāvyayātmā harir īśvaro 'tra |

	tatsaṃnidhānād apayāntu sadyaḥ rakṣāṃsy aśeṣāṇy asurāś ca sarve ||

evam uktapaurāṇikaślokajapānantaraṃ laghuyamaḥ |

	annahīnaṃ kriyāhīnaṃ mantrahīnaṃ ca yad bhavet |

	sarvam acchidram ity uktvā tato yatnena bhojayet ||

acchidraṃ jāyatām ity adhyāhāreṇācchidrabhāṣaṇavākyaṃ pūraṇīyam, sākāṅkṣatvāt | bodhāyanena tu acchidraṃ jāyatām ity evoktam | yady api laghuyamavacanād acchidrabhāṣaṇānantaram eva bhojanapratīter āpośanahasteṣu brāhmaṇeṣu satsv acchidrabhāṣaṇaṃ kāryam iti pratibhāti, tathāpi prāg evāpośanataḥ kāryaṃ na paścāt | tathāha pracetāḥ |

	āpośanakarāgrāṇām acchidrasya ca bhāṣaṇāt |

	nirāśāḥ pitaro yānti devaiḥ saha na saṃśayaḥ ||

kiṃ tarhi āpośanadānānantaraṃ kartavyam ity ukte sa evāha |

	āpośanaṃ pradāyātha sāvitrīṃ trir japed atha |

	madhu vātā iti tyṛcaṃ (?) madhv ity eva trikaṃ tathā ||

madhv ity etāvat trir āvartanīyam iti caturthapādasyārthaḥ | vyāhṛtīr japitvā sāvitrīṃ japet, "savyāhṛtikāṃ gāyatrīm" it yājñavalkyasmaraṇāt | āpośanadānavidhānān nityabhojanāśritaniyamāḥ paryukṣaṇādayaḥ prāṇāhutyantā bhoktṝṇām atrāpi santīti gamyate | ata eva kasyacid bhojananiyamasyātra pratiṣedharthaṃ tadanuṣṭhāne doṣam āha bharadvājaḥ |

	pitṝṇām annam ādāya baliṃ yas tu prayacchati |

	steyena brahmahā tena suvarṇasteyakṛd bhavet ||

pitṝṇām annaṃ devapitrarthaṃ pariviṣṭam annam | ata eva sāmānyenoktam atriṇā |

	datte vāpy atha vādatte bhūmau yo nikṣiped balim |

	tad annaṃ niṣphalaṃ yāti nirāśaiḥ pitṛbhir gataiḥ ||

baliṃ nityabhojananiyamavidhipūrvakaṃ balim,

	bhojanāt kiṃcid annāgraṃ dharmarājāya vai balim |

	datvātha citraguptāya prayataś cedam uccaret ||

iti vihitam iti yāvat | vyāhṛtyādijapānantaraṃ yājñavalkyaḥ: "japtvā yathāsukhaṃ vācyam" iti | yathāsukham iti padam aparipūrṇatvād anvitābhidhānāt padāntaram apekṣate | tena juṣadhvam iti padam adhyāhāryam | ata eva,

	juṣadhvam iti te coktāḥ samyag vidhṛtabhājanāḥ |

	kṛtamaunāḥ samaśnīyur āpośanād anantaram ||

iti vyāsenoktam | āpośanād anantaram amṛtopastaraṇam asīti mantreṇāpaḥ pītvā tadanantaram ity arthaḥ | prāṇāhutayas tv aśanakriyāyām anupraviṣṭā iti tāsāṃ karaṇe 'pi samaśnīyur āposanād anantaram ity asya na kaścid virodhaḥ | bhoktum upakrānteṣu brāhmaṇeṣu śraddhakartuḥ kartavyam āha kātyāyanaḥ: "aśnatsu japed vyāhṛtipūrvāṃ gāyatrīṃ sapraṇavāṃ sakṛt trir vā rakṣoghnīḥ pitryamantrān puruṣasūktam apratiratham anyāni ca pavitrāṇi" iti | rakṣoghnīḥ "kṛṇuṣva pājaḥ prasitiṃ (?) na pṛthvīm" ityadyā ṛcaḥ | pitryamantrāḥ: "udīratām avare" ityādayaḥ | apratirathaḥ: "āśuḥ śiśānaḥ" iti sūktam | manur api |

	svādhyāyaṃ śrāvayet pitrye dharmaśāstrāṇi caiva hi |

	ākhyānānītihāsāṃś ca purāṇāny akhilāni ca ||

śrāvayed yajñopavītīti śeṣaḥ,

	apasavyena kartavyaṃ sarvaṃ śrāddhaṃ yathāvidhi |

	sūktastotrajapaṃ muktvā viprāṇāṃ ca visarjanam ||

iti jamadagnismaraṇāt | sūktastotragrahaṇaṃ bhuñjāneṣu vipreṣu yad yaj japyaṃ tasya sarvasyopalakṣaṇārtham | bṛhaspatis tu mantrādijapād anyad api kartavyam āha |

	bhakṣyabhojyaguṇān uktvā bhojayed brāhmaṇān śanaiḥ | iti |

bhoktāraṃ bhojayitāraṃ ca praty āha vṛddhaśātātapaḥ |

	apekṣitaṃ yācitavyaṃ śrāddhārtham upakalpitam |

	na yācate dvijo mūḍhaḥ sa bhavet pitṛghātakaḥ ||

	apekṣitaṃ yo na dadyāc chrāddhārtham upakalpitam |

	kṛpaṇo mandabuddhiś ca sa śraddhaphalaṃ labhet ||

na kevalaṃ śrāddhaphalālābhaḥ api tu kaṣṭatamajanmapāptir api | tathā ca nigamaḥ |

	apekṣitaṃ na dadyād yaḥ śrāddhārtham upakalpitam |

	atha kṛcchāsu ghorāsu tiryagyoniṣu jāyate ||

yat tu vāyupurāṇe 'bhihitam,

	yācate yadi dātāraṃ brāhmaṇo jñānavarjitaḥ |

	pitaras tasya ruṣyanti dātur bhoktur na saṃśayaḥ ||

yac ca yamena,

	kṛcchradvādaśarātreṇa mucyante karmiṇas tataḥ |

	tasmād vidvān naiva dadyān na yācen na tu dāpayet || iti |

tat śrāddhārtham anupakalpitavastuviṣayam, sāmānyenābhidhānāt | śrāddhārtham upakalpitānnādiviṣaye 'py atyantādhikaṃ dātā na dadyāt | bhoktā ca na pratigṛhṇīyāt | tathā ca śaṅkhalikhitau: "nātyadhikaṃ dadyān na pratigṛhṇīyāt" iti | atyadhikānnasyāparigrahaṇārthaṃ pūrvapariviṣṭaṃ prabhūtam atrāsti | kim anyeneti bhoktrā na vaktavyam, kiṃ tu hastasaṃjñayā sūcanīyam | tathā tāv eva: "annapānādi na prabhūtam iti brūyur anyatra hastasaṃjñāyāḥ" iti | nigamo 'pi |

	nānnapānādikaṃ śrāddhe vārayen mukhataḥ kvacit |

	aniṣṭatvād bahutvād vā vāraṇaṃ hastasaṃjñayā ||

evaṃ yācanam api na mukhataḥ kuryāt, maunabhaṅgaprasaṅgāt | tena tad api hastasaṃjñayā kāryam | evaṃ dātrāpi punardānasamaye atyadhikadānaṃ na bhaviṣyatīti jñāpanārtham īṣad dadāmīti mukhato na vaktavyam | kiṃ tu tūṣṇīṃ kiṃcit pradarśya pratiṣedhasūcakahastasaṅketābhāve 'bhyanujñāsūcakahastasaṅkete vā deyam | yad āha yamaḥ,

	yāvad dhaviṣyaṃ bhavati yāvad iṣṭaṃ pradīyate |

	tāvad aśnanti pitaro yāvan nāha dadāmy aham || iti |

pariviṣṭānneṣu yan niravaśeṣatayā bhuktaṃ yac ca bhoktuṃ punaḥ punar gṛhyate tat tasyeṣṭam ity anumāya tad ānīya pradarśya pratiṣedhasūcanābhāve deyam | tathā ca sa eva |

	yad yad roceta viprebhyas tad dadyād avimatsaraḥ | iti |

matsaragrahaṇaṃ doṣāntarāṇām upalakṣaṇārtham | ata eva brahmāṇḍapurāṇam |

	na cāśru pātayej jātu na śuktāṃ giram īrayet |

	na codvīkṣeta bhuñjānaṃ na ca kurvīta matsaram ||

	na dīno na ca vā kruddho na caivānyamanā naraḥ |

	ekāgram ādhāya manaḥ śrāddhaṃ kuryāt sadā budhaḥ || iti |

śuktāṃ niṣṭhurām | kārṣṇyājinir api |

	kuryād athāpariśrānto dambhāhaṅkāravarjitaḥ |

	krodhaṃ lobhaṃ tathā mohaṃ varjayec chrāddhakarmaṇi || iti |

samāneṣu svasya śraiṣṭhyasiddhaye paramaśreṣṭhāni bhakṣyabhojyāni dadyād ity āha sa eva |

	bhakṣyabhojyāni coṣyāṇi peyalehyayutāni ca |

	sarvaśreṣṭhāni yo dadyāt sarvaśreṣṭho bhaven naraḥ ||

datteṣu bhakṣyādiṣu ā tṛpteḥ svecchayā na kiṃcid avaśeṣayet | tathā ca sumantuḥ |

	akrodhano rasān samyag adyād yady asya rocate |

	ā tṛpter bhojanaṃ teṣāṃ kāmato nāvaśeṣaṇam ||

**iti smṛticandrikāyāṃ pariveṣaṇavidhiḥ**

**athānyāny api nimantritabrāhmaṇaviṣayāṇi **

**kānicid vacanāni likhyante**

tathā ca pracetāḥ |

	pītvāpośanam aśnīyāt pātradattam agarhitam |

	sarvendriyāṇāṃ cāpalyaṃ na kuryāt pāṇipādayoḥ ||

indriyādiṣu cāpalyaṃ bhojanārthavyāpārād abhyadhikavyāpāraḥ | tasmiṃs tu kṛte bhuktam annaṃ na pitṝn prīṇātīty āha hārītaḥ |

	uddhṛtya pāṇī vihasan sakrodho vismayānvitaḥ |

	śrāddhakāle tu yat bhuṅkte na tat prīṇāti vai pitṝn ||

bodhāyano 'pi |

	pādena pādam ākramya yo bhuṅkte 'nāpadi dvijaḥ |

	naivāsau bhojyate śrāddhe nirāśāḥ pitaro gatāḥ ||

vāgvyāpāraḥ sarvo 'pi na kāryaḥ | yad āha nigamaḥ: "tūṣṇīṃ bhuñjīrann avilokamānā anuddhṛtya pātram" iti | avilokayamānāḥ diśa iti śeṣaḥ | manur api |

	atyuṣṇaṃ sarvam annaṃ syād aśnīraṃś caiva vāgyatāḥ |

	na ca dvijātayo brūyuḥ dātrā pṛṣṭān havirguṇān ||

aśnīraṃś caivety evaśabdena ekapaṅktyupaviṣṭabrāhmaṇeṣu bhuñjāneṣu kathaṃcid anyonyasparśane saty api bhojanoparamo naiva kārya ity āha | ata eva śaṅkhaḥ |

	śrāddhapaṅktau tu bhuñjāno brāhmaṇo brāhmaṇaṃ spṛśet |

	tad annam atyajan bhuktvā gāyatryaṣṭaśataṃ japet ||

vāgyamanavidhānād eva havirguṇavacananiṣedhasiddhau punarniṣedho hastasaṅketenāpy atatsūcanārthaḥ | ato hastasaṅketenāpi havirguṇakathane doṣam āha atriḥ |

	huṅkāreṇāpi yo brūyād dhastād vāpi guṇān vadet |

	bhūtalāñ coddharet pātraṃ muñced dhastena vāpi tat ||

	prauḍhapādo bahiḥkakṣo bahirjānukaro 'tha vā |

	aṅguṣṭhena vināśnāti mukhaśabdena vā punaḥ ||

	pītāvaśiṣṭatoyādi punar uddhṛtya vā pibet |

	khāditārthaṃ punaḥ khādet modakādi phalāni vā ||

	mukhena vā dhamed annaṃ niṣṭhīvet bhājane 'tha vā |

	ittham aśnan dvijaḥ śrāddhaṃ hatvā gacchaty adhogatim ||

prauḍhapāda āsanādhyāropitapādaḥ | bahiḥkaṣa uttaravāsobahirbhūtakakṣadvayaḥ | bhūtalāt pātroddharaṇe doṣo 'nnādyādhāramahābhājanaviṣayaḥ | pānādyādhāralaghupātrasya "punar uddhṛtya vā pibet" ity anenoddhārābhyanujñāvagamāt | yat tu devalenoktam,

	annapānakaśītodaṃ dadadbhir avalokitaḥ |

	vaktavye kāreṇe saṃjñāṃ kurvan bhuñjīta pāṇinā || iti |

apekṣānusāreṇānnapānaśītalavāryādidātṛbhir apekṣāṃ jñātum avalokitaḥ kṣutpipāsādilakṣaṇe apekṣādeḥ kāraṇe vaktavye pāṇinā saṃjñāṃ saṅketam apekṣādisūcakaṃ kurvan bhuñjīteti tasyārthaḥ pratyetavyaḥ | na tu svādutvādihavirguṇarūpe apekṣākāraṇe saṃjñāṃ kurvann iti, evaṃvidhārthaparigrahe pūrvoktavacanavirodhāpatteḥ | annapānadātrā tu havirguṇapraśno 'tyarthaṃ doṣatvān na kārya ity āha śaṅkhaḥ |

	śrāddhe niyuktān bhuñjānān na pṛcchel lavaṇādiṣu |

	ucchiṣṭāḥ pitaro yānti pṛcchato nātra saṃśayaḥ ||

	dātuḥ patati bāhur vai jihvā bhoktuś ca bhidyate | iti |

lavaṇādiṣu nyūnādhikyābhāvena haviṣaḥ sādguṇyaṃ punar api pradānārthaṃ na pṛcchet | na ca pṛṣṭvā samyaktvena jñānaṃ dadyāt, "dātuḥ patati bāhuḥ" iti doṣasravaṇāt | "jihvā bhoktuś ca bhidyate" iti nindābalād dhaviḥsādguṇṇaṃ (?) saṅketenāpi bhoktā. na sūcayed iti niṣedhavidhir gamyate | pādukayor upaviṣṭapīṭhe vā pādau nidhāya na nimantritā aśnīyur ity āha viṣṇuḥ: "aśnīyur brāhmaṇā na sopānatkāḥ na pīṭhopari nihitapādāḥ" iti | atra dvitīyaniṣedhātikrameṇa yo bhuṅkte tasya doṣam āha vṛddhaśātātapaḥ |

	āsane pādam āropya yo bhuṅkte dvijasattamaḥ |

	hanti daivaṃ ca pitryaṃ ca tad annaṃ ca prajāḥ paśūn ||

niṣedhāntaram āha pracetāḥ |

	na spṛśed vāmahastena bhuñjāno 'nnaṃ kadācana |

	na pādau na śiro bastiṃ (?) na padā bhajanaṃ spṛśet ||

nigamo 'pi |

	māṃsāpūpaphalekṣvādi dantacchedaṃ na bhakṣayet |

	grāsaśeṣaṃ na pātre 'syet pītaśeṣaṃ na no pibet (?) ||

dantacchedaṃ na bhakṣayet hastena māṃsādi dhṛtvā svalpaṃ svalpaṃ dantaiś chitvā na bhakṣayet grāsaśeṣaṃ āsyārpitagrāsaśeṣaṃ punar bhājane nāsyet na kṣipet | uśanāpi |

	bhājanaṃ tu na niḥśeṣaṃ kuryāt prājñaḥ kathaṃcana |

	anyatra dhadhnah kṣīrād vā kṣaudrāt saktubhya eva ca ||

iti, yat tu jamadagninoktam "na nindeyur nāvaśeṣayeyuḥ" iti, tad adhikāvaśeṣaviṣayam | yato 'nantaram āha sa eva: "alpaṃ punar utsraṣṭavyaṃ tasyāsaṃskṛtapramītānāṃ bhāgadheyatvāt" iti | pracetā api varjanīyam āha |

	dantacchedaṃ hastapānaṃ varjayec cātibhojanam | iti |

hastapānaṃ hastena peyādipānaṃ varjayet | apit tu lughupātreṇa (?) kuryāt | atibhojanaṃ tṛptau satyām api bhojanam ||

**iti smṛticandrikāyāṃ nimantritabhoktṛviṣayāṇi **

**athāgnivikiraṇādividhiḥ **

	tṛptiṃ bhudhvānnam ādāya satilaṃ pūrvavaj japet |

	tṛptiṃ pṛcchet ....................... || iti |

pūrvavaj japed ityāder arthaḥ kātyāyanena prapañcitaḥ: "gāyatrīṃ madhu madhv iti ca japitvā tṛpyāḥ stha iti pṛcchati" iti | evaṃ pṛṣṭāḥ te viprāḥ tṛptāḥ smaḥ, it brūyuḥ,

	tṛptāḥ stha iti pṛṣṭās te brūyus tṛptāḥ sma ity api |

iti vyāsasmaraṇāt | tṛptāḥ smaḥ ity ukte anantaraṃ brāhmaṇḍapurāṇam |

	prokṣya bhūmim athādbhis tu bhūmau pitṛparāyaṇaḥ |

	tato vikiraṇaṃ kuryād vidhidṛṣṭena karmaṇā ||

kiṃ punar vidhidṛṣṭaṃ karmety apekṣite manuḥ |

	sārvavarṇikam annādyaṃ saṃnīyāplāvya vāriṇā |

	samustṛjed bhuktavatām agrato vikiran bhuvi ||

sarve viprabhuktānnavyañjanavarṇāḥ prakārā yasminn annādye tatsārvavarṇikam annādyaṃ saṃnīya yad yad annaṃ viprair upabhuktaṃ tatas tata ekadeśam avadāyāvadāya kvacit pātre ekīkṛtyety arthaḥ | matsyapurāṇe |

	bhuktavatsu tatas teṣu bhājane vāntike nṛpa |

	sārvavarṇikam annādyaṃ saṃnīyāplāvya vāriṇā ||

	samutsṛjed bhuktavatām agrato vikired bhuvi ||

āplāvya avokṣyety arthaḥ | samutsṛjet vinikṣipet, "ye agnīti bhuvi kṣipet" iti pracetasābhidhānāt | ye agnīti mantraḥ kātyāyanena darśitaḥ:

	ye agnidagdhā ye anagnidagdhā ye vā jātāḥ kule mama |

	bhūmau dattena piṇḍena tṛptā yāntu parāṃ gatim || iti |

yady api bhūmau datteneti mantravarṇāt vidhāyakasarvavacaneṣu bhuvītyabhidhānāc ca na darbhāstaraṇamātrāstīti pratibhāti | tathāpi "darbheṣu vikiraś yaḥ" iti manuvacane darbhasattvānuvādadarśanād darbhān āstīrya tatra vikiro deya iti vidhiḥ kalpyate | tena darbhāstṛtabhūmau vikiro deyaḥ na kevalāyām iti mantavyam | sārvavarṇikānnoddaraṇādi sarvaṃ prācīnāvītinā kāryam, sūktādijapavyatirikte śrāddhakarmaṇi prācīnāvītitvābhidhānāt | vikiranikṣepasthāne vikṣepāt pūrvaṃ piṇḍadānoktaprakāreṇa tūṣṇīṃ satilaṃ vāri kṣiptvā vikirasyopari punaḥ satilaṃ vāri nikṣeptavyam,

	udaṅmukhānāṃ viprāṇāṃ puraḥ sodakaṃ tataḥ |

	annaṃ tu kiret bhaktyā ............ ||

iti mārkaṇḍeyenoktatvāt | annaṃ vikīryānantaram upavītī bhūtvācāmet, anācamane doṣasmaraṇāt | tathā ca marīciḥ |

	śrāddheṣu vikiraṃ datvā yo nācāmen matibhramāt |

	pitaras tasya ṣaṇmāsaṃ bhavanty ucchiṣṭabhojinaḥ ||

tadanantaraṃ brāhmaṇāṃś cācamayet | tathā ca madālasāvākyam |

	............................................ prakīrya bhuvi sarvataḥ |

	tadanvācamanārthāya dadyād āpaḥ sakṛt sakṛt ||

tadanu annavikiraṇāt paścād ācamanārthāya nityabhojananiyameṣu uktaṃ "amṛtāpidhānam asi" iti mantrapūrvakaṃ yad gaṇḍūṣaṃ tadarthaṃ vaisvadaivikaviprapūrvakaṃ prativipraṃ sakṛt sakṛd apo ninayed ity arthaḥ | gaṇḍūṣakaraṇaṃ ca viprair hastalepaprakṣālanam akṛtvaiva kāryam iti sūcayituṃ sakṛt sakṛd adyād ity uktam | evaṃ ca yathā hastaprakṣālanaṃ krtvā gaṇḍūṣakaraṇe nityabhojane puruṣārthavidhyatikramāt puruṣadoṣaḥ, tathātra śrāddhārthavidhyatikramāc chrāddhasya vaiguṇyaṃ bhavati | tathāha marīciḥ |

	hastau prakṣālya gaṇḍūṣaṃ yaḥ pibed avicakṣaṇaḥ |

	āsuraṃ tad bhavec chrāddhaṃ pitṝṇāṃ nopatiṣṭhate || iti |

gaṇḍūṣaṃ yaḥ pibed bhojane virate "amṛtāpidhānam asi" iti mantreṇāpo yaḥ pibed ity arthaḥ | gaṇḍūṣarthodakadānānantaraṃ viṣṇuḥ: "udaṅmukheṣv ācamanam ādau dadyāt prāṅmukheṣu tataḥ prokṣaṇam iti śrāddhaśeṣaṃ prokṣya darbhapāṇiḥ sarvaṃ kurvīta" iti | paitṛkabrāhmaṇeṣu prathamaṃ hastaprakṣālanapūrvakācamanārtham apo datvā paścād vaiśvadaivikabrāhmaṇeṣu datvā "suprokṣitam" iti mantreṇa śraddhadeśaṃ prokṣya darbhapāṇiḥ sarvam uparitanaṃ karma kuryād ity arthaḥ | evaṃbhūtahastaprakṣālanapūrvakācamanakramavidhiṃ hetuvan nigadārthavādasahitam āha śātātapaḥ |

	viśvedevaniviṣṭānāṃ caramaṃ hastadhāvanam |

	visarjanaṃ ca nirdiṣṭaṃ teṣu rakṣā yataḥ sthirā || iti |

**iti smṛticandrikāyām annavikiraṇādividhiḥ**

**atha piṇḍadānavidhiḥ**

tatra manuḥ |

	piṇḍanirvāpaṇaṃ kecit purastād eva kurvate | iti |

brāhmaṇabhojanāt purastāt teṣām arcanānantaram agnaukaraṇānantaraṃ vā piṇḍanirvāpaṇaṃ kecit kurvata ity arthaḥ | evam eva smṛtyantareṣu bhojanāt purastāt piṇḍanirvāpaṇasya kāladvayadarśanāt | kecid iti vacanād apare brāhmaṇabhojanāt parastād ācamanāt prāg ūrdhvaṃ vā (brāhmaṇavisarjanād pūrvaṃ vā) (?) piṇḍanirvapaṇam kurvata ity avagamyate, smṛtyantareṣu brāhmaṇabhojanād ūrdhvam eva kaladvayadarśanāt | atra yathāsvaśākhaṃ vyavasthā | tathā ca smṛtyantaram |

	munibhir bhinnakāleṣu piṇḍadānaṃ tu yat smṛtam |

	tat svaśākhāmayaṃ yatra tatra kuyād vicakṣaṇaḥ ||

tat bhinnakālexu smṛtaṃ piṇḍadānaṃ yasmin kāle kṛtaṃ svaśākhāyām anumatam anugṛhītaṃ bhavati tasmin kāle kuryād ity arthaḥ | brāhmaṇabhojanāt purastāt parastād veti pakṣadvaye vyavasthām āha lokākṣiḥ |

	apraśasteṣu yāgeṣu pūrvaṃ piṇḍāvanejanam |

	bhojanasya praśastaṃ tu paścād evopakalpayet ||

apraśasteṣu yāgeṣu sapiṇḍīkaraṇākhyaśrāddhāt pūrvaṃ vihitaśrāddheṣu | avanejanam avācīnapāṇinā nirvapaṇam | bhojanasya nimantritabrāhmaṇabhojanasya | praśastaṃ sapiṇḍīkaraṇādiśraddhexu kriyamāṇaṃ bhojanat paścād eva yathākālam upakalpayet | evaṃ ca pārvaṇaśrāddhe bhojanāt paścād eva svaśākhānumate kāle piṇḍaṃ dadyāt | tatra āśvalāyanaśākhināṃ brāhmaṇabhojanād ūrdhvaṃ teṣv ācānteṣu piṇḍadānakālaḥ | tathā āśvalāyanaḥ: "bhuktavatsv ācānteṣu piṇḍaṃ nidadhyād anācānteṣv eke" iti | tatra anācānteṣv eke iti iti pakṣasya saukaryāt svagṛhyānuktakālaviśeṣair apy ayam eva pakṣo grāhyaḥ | yājñavalkyas tu piṇḍadānaprakāram āha |

	sarvam annam upādāya satilaṃ dakṣiṇāmukhaḥ |

	ucchiṣṭasaṃnidhau piṇḍān dadyāt tu pitṛyajñavat ||

śrāddhārthapākasiddhaṃ sarvaprakāram annaṃ stokaṃ stokam uddhṛtya kvacit pātre samavadāya tadannamayān piṇḍān svaśākhāvihitapiṇḍapitṛyajñavidhānena smṛtikāropadiṣṭena satilatvadakṣiṇāmukhatvādiviśeṣasahitenocchiṣṭasaṃnidhau dadyād ity arthaḥ | nanūcchiṣṭasaṃdhir aśucir deśo bhavatīti tatra kathaṃ piṇḍadānaṃ vidhīyata ity āśaṅkyāha atriḥ |

	pitṝṇām āsanasthād agratisraṣv aratniṣu |

	ucchiṣṭasaṃnidhānaṃ tan nocchiṣṭāsanasaṃnidhau ||

ucchiṣṭasaṃparkarahitāsannadeśopalakṣaṇārthaṃ triṣv aratniṣv ity uktam | tena nātra tryaratniniyamaḥ | ata eva jātūkarṇyaḥ |

	vyāyāmamātraṃ samutsṛjya piṇḍāṃs tatra pradāpayet | iti |

pāraskaro 'pi |

	pātrāṇāṃ bāhumātreṇa piṇḍadānaṃ vidhīyate | iti |

pātrāṇām ucchiṣṭāśanavad amātrāṇām ādhārasthānāt | bāhumātreṇa bāhumātram utsṛjed ity arthaḥ | vyāso 'pi |

	aratnimātram utsṛjya piṇḍāṃs tatra pradāpayet |

	yatropaspṛśatāṃ vāpi prāpnuvanti na bindavaḥ || iti |

kārṣṇājinir api piṇḍapitṛyajñavidhānena kriyamāṇe piṇḍadāne viśeṣam āha |

	annaṃ pātre samuddhṛtya sarvasya prakṛtasya tu |

	śeṣānnapraśnapūrvaṃ tu dadyāt piṇḍān krameṇa tu || iti |

śeṣam annaṃ piṇḍārtham uddhṛtāc cheṣaṃ sarvaṃ prakṛtam annam | tasya evaṃvidhaśeṣānnasya praśnaḥ tatpūrvakaṃ piṇḍān dadyāt | śeṣam apy astikaṃ kriyatām ity evaṃvidhaṃ praśnaṃ kṛtvā tadanuguṇaṃ viprāṇām uttaraṃ ca śrutvā paścāt piṇḍadānavidhiṃ kuryād iti yāvat | kiṃ punas tadanuguṇam uttaraṃ viprair vaktavyam ity apekṣite tatsūcanārtham uśanasoktam: "tair anujñātaḥ śeṣam iṣṭebhyo dadyāt svayaṃ vā bhuñjīta" iti | iṣṭebhyo dadyād iṣṭān bhojayet svayaṃ vā bhuñjītety arthaḥ | vāśabdo 'tra caśabdārthe draṣṭavyaḥ, "bhuñjīta pitṛsevitam" iti yājñavalkyena nityavad bhojanavidhānāt | yata eva pitṛsevitāvaśiṣṭabhojanaṃ nityam ata evaikādśyām upavāsasiddhaye pitṛsevitaśeṣabhojanasthāne pratyāmnāyaḥ smaryate |

	upavāso yadā nityaḥ śrāddhaṃ naimittikaṃ bhavet |

	upavāsaṃ tadā kuryād āghrāya pitṛsevitam || iti |

yat punar auśanasavacanagatavāśabdasya prasiddhārthatvam abhisaṃdhyābhihitaṃ devasvāminā: "bhuñjīta pitṛsevitam ity etan na naiyamikam" iti, evaṃ ca svayaṃ bhuñjītety auśanasavacasthavāśabdena pitṛsevitaśeṣabhojanasya pākṣikatvāvagater bhuñjīta pitṛsevitam ity etad yājñavalkīyaṃ vidhānaṃ na naiyamikaṃ na nityam iti tadīyagrahthasyārthaḥ — tad etac cintyam, yājñavalkīyaṃ ca vacanaṃ nityam, pratyāmnāyavacanasya darśitatvāt,

	śrāddhaṃ kṛtvā tu yo vipro na bhuṅkte tu kadācana |

	devā havir na gṛhṇanti kavyāni pitaras tathā ||

iti devalena pitṛsevitaśeṣabhojanākaraṇe doṣasmaraṇāc ca | evaṃ ceṣṭaiḥ saha bhujyatām ity abhyanujñārūpam uttaraṃ viprair deyam ity uśanasā sūcitam iti mantavyam | devalo 'pi pitṛyajñavidhānena piṇḍadāne viśeṣam āha |

	tataḥ sarvāśanaṃ pātre gṛhītvā vidhivat svayam |

	teṣām uccheṣaṇasthāne tena pātreṇa nikṣipet ||

teṣāṃ bhuktavatāṃ brāhmaṇānām uccheṣaṇasthāne ucchiṣṭasaṃnidhāv ity arthaḥ | pātreṇa nikṣepo naiyamiko na bhavati | yad āha marīciḥ |

	pātrāṇāṃ khaḍgapātreṇa piṇḍadānaṃ vidhīyate |

	rājataudumbarābhyāṃ vā hastenaivātha vā punaḥ ||

hasteneti pakṣaḥ śreyān ity artham evakāraḥ kṛtaḥ, na punar avadhāraṇārthaḥ | tathātve pūrvāparavirodho devavacanavirodhaś ca syāt | piṇḍanirvāpaṇasthāne prathamaṃ yat kartavyaṃ tad brahmāṇḍapurāṇe darśitam |

	savyottarābhyāṃ pāṇibhyāṃ kuryād ullekhanaṃ dvijaḥ |

	pragharṣaṇaṃ tataḥ kuryāc chrāddhakarmaṇy atandritaḥ ||

	khaṇḍanaṃ preṣaṇaṃ caiva tathaivollekhanakriyā |

	sakṛd eva pitṝṇāṃ syād devānāṃ tu trir ucyate ||

khaṇḍanaṃ barhirādecchedanam (?) | peṣaṇaṃ bhūmigharṣaṇādikam | ullekhanakriyā piṇḍanirvāpaṇalekhākaraṇam | kenollekhanaṃ kāryam ity apekṣāyām uktaṃ tatraiva |

	vajreṇa vā kuśair vāpi ullikhet tu mahīm dvijaḥ | iti |

vajreṇa sphyenety arthaḥ | "vajro vai sphyaḥ" it śruteḥ | pāraskareṇa tu sphyaśabdenaivoktam |

	karābhyām ullikhet sphyena kuśair vāpi mahīṃ dvijaḥ | iti |

karābhyāṃ gṛhītena sphyena gṛhītaiḥ kuśair vā mahīṃ likhed ity arthaḥ | atra mantram āha kātyāyanaḥ: "ullikhyāpahatāḥ" iti | "apahatā asurā rakṣāṃsi piśācā vediṣadaḥ" iti mantreṇollikhyety anvayaḥ | anena mantreṇa spyenollekhanaṃ pitṛyajñavad ity anena prāptam | ullekhanānantaram ullikhitadeśam avokṣet, "spyena teṣām ullikhed apahatā asurā rakṣāṃsi piśācā vediṣada iti tām avokṣya" iti āśvalāyanena piṇḍapitṛyajñadharmakathane 'bhidhānāt | rekhāṃ dakṣiṇāprācīm ullikhet, "sarvakarmaṇi tāṃ diśam" it paribhāṣāyāṃ tenaivoktatvāt | avokṣitadeśe kuśān āstṛṇuyāt, "kṣipet kuśāṃs tatra ca dakṣiṇāgrān" iti purāṇe 'bhidhānāt | idam api piṇḍapitṛyajñavad ity anenaiva prāptam, sakṛdācchinnair avastīryeti piṇḍapitṛyajñe vihitatvāt | evaṃ ca dakṣiṇāgratvamātram eva paurāṇiko viśeṣaḥ | kuśālābhe viṣṇudharmottare 'bhihitam |

	piṇḍanirvapaṇaṃ kāryaṃ kuśālābhe vicakṣaṇaiḥ |

	kāśeṣu rājadūrvāsu pavitre parame smṛte ||

rājadūrvāsu atidīrghadūrvāsu | kuśāstaraṇe viśeṣo vāyupurāṇe darśitaḥ |

	sakṛd evāstared darbhān piṇḍārthaṃ dakṣiṇāmukhaḥ |

	prāgdakṣiṇāgrān  niyataḥ || iti |

evaṃ ca dakṣiṇāgratayā saha dakṣiṇāprāgagratāyā vikalpo veditavyaḥ | darbhāstaraṇānantaraṃ sumantuḥ |

	asāv avaneniṅkṣveti puruṣaṃ puruṣaṃ prati |

	tris trir ekena hastena vidadhītāvanejanam ||

asāv ity atra pitrādīnāṃ gotrasahitanāmagrahaṇaṃ saṃbodhanarūpeṇa kṛtvā avaneniṅkṣveti vaktavyam,

	piṇḍodakapradānaṃ tu nityanaimittikeṣv api |

	ālabhya nāma gotreṇa kartavyaṃ sarvadaiva hi || 

iti vyāsasmaraṇāt | ālabhya pitrādīn saṃbodhyety arthaḥ | ekena hastenety añjalinivṛttyartham uktam | tathā ca sumantuḥ |

	śrāddhe secanakāle tu pāṇinaikena dīyate |

	tarpaṇe tūbhayaṃ kuryād eṣa eva vidhiḥ sadā || iti |

ekena pāṇinā savyetareṇa,

	apasavyena hastena nirvaped udakaṃ bhuvi |

iti manusmaraṇāt | apasavyahaste pradeśaviśeṣo madālasayoktaḥ |

	pitṛtīrthena toyaṃ ca dadyāt tebhyaḥ samāhitaḥ | iti |

tebhyaḥ pitṛbhyaḥ | caśabdāt satilaṃ toyaṃ pratyetavyam | tathā ca uśanasoktam: "tilamiśritodakenāsicya darbhāstīrṇāyāṃ bhūmau piṇḍān (?) dadyāt" iti | kātyāyanas tv avanejanam udapātreṇa kartavyam ity āha: "udapātreṇāvanejayaty asāv avaneniṅkṣveti yajamānasya pitṛprabhṛtīṃs trīn" iti | āśvalāyanas tv avanejane mantrāntaram āha: "prācīnāvītī rekhaṃ trir udakenopanayec chundantāṃ pitaraḥ śundhantāṃ pitāmahāḥ śundhantāṃ prapitāmahāḥ" iti | kātyāyanas tv avanejanānantaraṃ barhirāstraṇaṃ kāryam ity āha: "upamūlaṃ ca sakṛd ācchinnaṃ rekhāyāṃ kṛtvā yathavaniktaṃ piṇḍān dadāti" iti | avanejanabarhirāstaraṇayoḥ paurvāparyavikalpe yathāsvaśākhaṃ vyavasthā | evam evāvaneniṅkṣva śundhantāṃ pitara ityādimantrāṇām api yathāsvaśākhaṃ vyavasthā | evam evāvanejanakaraṇabhūtahastodapātrayor api | yathāvaniktaṃ piṇḍadāne mantrān āha kātyāyanaḥ: "asāv etat te iti, ye ca tvām (?) anv iti caike" iti | asāv ity atra pitrādīnāṃ saṃbodhanarūpeṇa gotrasahitanāmagrahaṇaṃ kṛtvā etat te iti vaktavyam,

	piṇḍodakapradānaṃ tu nityanaimittikeṣv api |

	ālabhya nāma gotreṇa kartavyaṃ sarvadaiva hi ||

iti vyāsasmaraṇāt | evaṃ ca amukagotrāmukaśarmann etat te iti piṇḍadānamantra unneyaḥ | "ye ca tvām anu it caike" iti pakṣe mantratraye 'py etat te ity asmād anantaram "ye ca tvām anu" iti mantraśeṣo draṣṭavyaḥ | āśvalāyanas tv anyathā piṇḍadānamantrān āha: "etat te 'sau, ye ca tvām anu" iti | atrāpi asāv ity atra saṃbodhanarūpeṇa pitrādīnāṃ gotrasahitanāmagrahaṇaṃ kartavyam | <span style="text-decoration:underline;">nanv</span> etat te ity atraitad iti kathaṃ napuṃsakaliṅganirdeśaḥ, piṇḍasyaitac chabdābhidheyatvāt tasya ca puṃliṅgatvāt (?) | ata eva gobhilena: "asāv eṣa te piṇḍo ye ca tvām anu" ity uktam | atra kecid etat te piṇḍarūpam annam ity adhyāhāraḥ kārya ity āhuḥ, tad ayuktam | agatyādhyāhāra āśrayaṇīyaḥ | asti cātra gatiḥ "kruddhasya piṇḍaṃ patati" iti vṛddhaprayogadarśanāt | napuṃsakaliṅgo 'pi bhūriprayogasiddhaḥ piṇḍaśabdo 'sti | tena piṇḍadānamantre 'pi etat piṇḍaṃ tavety adhyāhāraṃ vinaivārtho 'vagantavyaḥ | avanejanādikaṃ ca sarvaṃ pitṛyajñavad ity anenaiva prāptam | satilatvamātraṃ tu viśeṣaḥ | piṇḍe 'pi satilatvarūpo viśeṣo madālasayoktaḥ |

	satilena tato 'nnena piṇḍāṃs trīn eva putrakaḥ |

	pitṝn uddiśya darbheṣu dadyād ucchiṣṭasaṃnidhau ||

pitṝn yajamānasya janakādīn ity arthaḥ | tathā ca kārṣṇājiniḥ |

	teṣāṃ lokāntarasthānāṃ bāndhavair nāmagotrataḥ |

	apasavyena darbheṣu piṇḍā deyās trayas tu vai ||

teṣāṃ pitṛpitāmahaprapitāmahānām | apasavyena dakṣiṇahastena | lokāntarasthānām ity atra mṛtānām iti jñāpayitum āha sa eva |

	nānā tu jātaya iha tiryagyoniṣu jatiṣu |

	piṇḍabhājo bhavanty ete tāsu tāsu ca yoniṣu ||

iha ihaloka ity arthaḥ | anena piṇḍadānarūpaśrāddhe 'pi yajamānasya pūrvapuruṣā eva devatāḥ na vasvādaya iti gamyate | evaṃ ca yad yuktaṃ smṛtyantare,

	prathamo varuṇo devaḥ prajāpatis tathāparaḥ |

	tṛtīyo 'gniḥ smṛtaḥ piṇḍa eva piṇḍavidhiḥ smṛtaḥ ||

iti, tat na varuṇādīnāṃ devatātvapratipādanaparam, kiṃ tu yathā vasurudrādityatvarūpāḥ pitaraḥ śrāddhadevatā iti yājñavalkyenānnatyāgādau vasvādirūpeṇa pitradayo dhyātavyāḥ ity evaṃparatayoktam, tathā piṇḍadāne varuṇādirūpeṇa pitradayo dhyātavyāḥ ity evaṃparatayoktam it mantavyam | tena yathānnatyāge vasvādirūpān sapatnīkān pitrādīn caturthyantena pitrādipadena gotranamasahitenoddiśyānnatyāgaḥ kriyate tathaitat te iti mantroccāraṇānantaraṃ varuṇādirūpān sapatnīkān pitrādīn uddiśya piṇḍatyāgaḥ kartavyaḥ | atha vā āvāhanādau annatyāgaparyante piṇḍanirvāpaṇādau ca sarvatrātmānam aniruddhatvena pradyumnasaṃkarṣaṇavasudevarūpeṇa pitṛpitāmahaprapitāmahāṃś ca yathākrameṇa dhyatvā āvāhanādikaṃ kuryāt | tathā ca bhaviṣyatpurāṇe |

	aniruddhaḥ svayaṃ devaḥ pradyumnas tu pitā smṛtaḥ |

	saṅkarṣaṇas tajjanako vāsudevas tu tatpitā ||

svayaṃ śrāddhakartā aniruddho devaḥ | śrāddhakartuḥ pitā pradyumnaḥ smṛtaḥ | tajjanakaḥ śrāddhakartṛpitṛjanakaḥ saṅkarṣaṇaḥ smṛtaḥ | tatpitā śrāddhakartṛpitṛjanakapitā vasudevaḥ smṛta ity arthaḥ | piṇḍadātā piṇḍadānasamaye savyaṃ jānv ācya piṇḍadānaṃ kuryād iti vāyupurāṇe 'bhihitam |

	madhusarpistilayutān trīn piṇḍān nirvaped budhaḥ |

	jānu kṛtvā tathā savyaṃ bhūmau pitṛparāyaṇaḥ ||

savyaṃ jānu bhūmau kṛtvā savyaṃ jānv ācyety arthaḥ | etat pitṛyajñavad ity anenaiva siddham | trīn piṇḍān iti vadan mātrādīnāṃ pṛthakpiṇḍanirvāpaṇābhāvaṃ darśayati | tena sapatnīkasya pitrāder ekaikaḥ piṇḍo nirvapaṇīyaḥ | piṇḍapramāṇam āha vyāsaḥ |

	dvihāyanasya vatsasya viśaty āsye yathāsukham |

	tathā kuryāt pramāṇaṃ tu piṇḍānāṃ vyāsabhāṣitam ||

dvihāyano dvivarṣo vatsaḥ | pramāṇāntarāṇy āha aṅgirāḥ |

	kapitthabilvamātrān vā piṇḍān dadyād vidhānataḥ |

	kukkuṭāṇḍapramāṇān vā yadi vāmalakaiḥ samān ||

	badareṇa samān vāpi dadyāc chrāddhāsamanvitaḥ || iti |

āmalake tu viśeṣam āha marīciḥ |

	ārdrāmalakamātrāṃs tu piṇḍān kurvīta pārvaṇe |

amāvāsyākhye pārvaṇe | piṇḍapitṛyajñānantaram,

	pitṛyajñaṃ tu nirvartya vipraś candrakṣaye 'gnimān |

	piṇḍānvāhāryakaṃ śrāddhaṃ kuryān māsānumāsikam ||

iti vacanena yad vihitaṃ tad idam amāvāsyārūpaparvasaṃbandhalakṣaṇapravṛttinimittena yogena rūḍhyā vā pārvaṇaśabdenocyate | tathā ca śātātapaḥ |

	darśaśrāddhaṃ ca yat proktaṃ pārvaṇaṃ tat prakīrtitam | iti |

tatra brāhmaṇanimantranādisarvadharmāṇām āmnānāt śrāddhāntarāṇāṃ sarveṣāṃ prakṛtibhūtaṃ tad ity avagantavyam, tadvikṛtibhūtam itarad ekoddiṣṭādiśrāddham | evaṃ ca pārvaṇagrahaṇam antareṇa ārdrāmalakapramāṇasya prakaraṇād eva pārvaṇārthatve labdhe pārvaṇagrahaṇaṃ vispaṣṭārtham | eteṣu pramāṇeṣu śaktyanusāreṇa vyavasthā kalpyā | pramāṇāntaram api brahmāṇḍapurāṇe vacobhaṅgyā darśitam |

	trīn piṇḍān ānupūrveṇa sāṅguṣṭhamuṣṭibandhanāt | iti |

sāṅguṣṭhamuṣṭigrāhyapramāṇakāt kiṃcid abhyadhikānīty arthaḥ | ānupūrvyeṇa dakṣiṇāpavargatvadakṣiṇāprāgapavargatvādiviruddhānupūrvyeṇa | pitṛyajñavd ity atideśena piṇḍānāṃ dakṣiṇāpavargatvasya dakṣināprāgapavargatvasya vā prāptatvāt | piṇḍanirvāpaṇānantaraṃ manuḥ |

	nyupya piṇḍān pitṛbhyas tu prayato vidhipūrvakam |

	teṣu darbheṣu taṃ hastaṃ nimṛjyāl lepabhāginām ||

prapitāmahapitṛpitāmahaprapitāmahāḥ lepabhāginaḥ | "lepabhājaś caturthādyāḥ" iti matsyenābhidhānāt | lepanirmārjanamantram āha viṣṇuḥ: "atra pitaro mādayadhvam iti darbhamūleṣu karāvagharṣaṇm" iti | karāvagharṣaṇaṃ hastalepanirmārjanam | karāvagharṣaṇānantaraṃ kātyāyanaḥ: "atra pitara ity uktvā udaṅṅ āste ātamanād ātmānam āvṛtyāmī madanta iti japati" iti | dakṣiṇam ātmānam āvṛtya ātamanāt prāṇāyāmena vāyupīḍāvadhi udaṅmukha āsīta | tataḥ yathāśakyam anucchvsann evābhiparyāvṛtya "amī madanta" it japitvā prāṇān mocayet iti | karmapradīpe viśeṣa uktaḥ |

	vāmenāvartanaṃ kecid udagantaṃ pracakṣate |

	āvṛtya prāṇān āyamya pitṝn dhyāyan yathārhataḥ ||

	japaṃs tenaiva cāvṛtya tataḥ prāṇān pramocayet ||

vāmenāvartanaṃ savyenāvartanam | udagantaṃ yāvad āvartanenodaṅmukho bhavati tāvad āvartanaṃ kāryaṃ nādhikāvartanam iti gautamādivyatiriktā munayaḥ pracakṣate,

	sarvaṃ gautamaśāṇdilyau śāṇḍilyāyana eva ca ||

iti tatraivābhidhānāt | japan amī madanteti tenaivāvṛtya vāmenaiva dakṣiṇāmukhāntam āvṛtya prāṇān mocayed ucchvased ity arthaḥ | viṣṇus tu nyuptapṇḍānumantraṇādivādodaśādānāntam āśvalāyanoktapitṛyajñānusāreṇāha: "datvā ca piṇḍān nivṛtān anumantryītāta pitaro mādayadhvaṃ yathābhāgam āvṛṣāyadhvam" iti | tataḥ savyāvṛdudaṅmukhaḥ parāvṛtya yathāśakti prāṇānāṃ nirodhāntaṃ kṛtvā paryāvṛtyāmī madantety anumantrya śeāvaghrāṇaṃ kṛtvā śundhantāṃ pitara iti pūrvadudakaṃ (?) ninīya piṇḍopari tato 'sāv abhyaṅkṣvety abhyañjanaṃ dadyād aṅkṣvety añjanam atha vastram abhāve daśām ūrṇāṃ vā 'etad vaḥ pitaro vāso mānotonyat  (?) pitaro yuṅdhvam' iti | piṇḍān uptvā śeṣāvaghrāṇaṃ pātrasthaśeṣābhighrāṇaṃ pūrvavad udakaninayanaṃ tilamiśrodakāvanejanaṃ tato 'vanejanānantaram asāv abhyaṅkṣya iti mantreṇābhyañjanaṃ piṇḍopari pratipiṇḍaṃ dadyāt asāv ity atra saṃbodhanarūpeṇa pitrādīnāṃ nāmagrahaṇam, asāv aṅkṣyeti mantreṇa piṇḍopari pratipiṇḍam añjanaṃ dadyād etad iti mantreṇa pratipiṇḍaṃ yathālābhaṃ daśādikaṃ dadyāt | yat tu śaṅkhenoktam,

	kṣumāsūtraṃ pradātavyaṃ kārpāsam atha vā navam |

	daśāṃ vivarjayet prājño yady apy ahatavatrajām ||| iti |

kṣumā atasī | atra yady api nityavad daśāpratiṣedhaḥ pratibhāti (?), tathāpi pūrvoktasmṛtau daśāyā vidhānāt ṣoḍaśigrahaṇāgrahaṇavad vikalpo 'nusaṃdheyaḥ | vastrābhāve purāṇe 'py uktam |

	sūtrāṇy ūrṇā daśā vāpi patir loma pradāpayet | iti |

patiḥ yajamānaḥ | lomapradānapakṣaḥ pūrvavayasi na bhavati tad āha kātyāyanaḥ: "etad vaḥ pitaraḥ, iti sūtrāṇi praipiṇḍaṃ vayasy uttare yajamānasya lomāni vā" iti | uttare vayasi pañcāśadvarṣād ūrdhvam ity arthaḥ | vāśabdād uttare vayasi lomapakṣaḥ pakṣāntarāṇy api | etat sarvaṃ "pitṛyajñavat" ity anena prāptam | avanejane tu pitṛyajñād viśeṣam āha vyāghraḥ |

	adbhiḥ prakṣālya tat pātraṃ pratipiṇḍaṃ tu pūrvavat |

	kṛtvāvanejanaṃ kuryāt piṇḍapātram adhobilam || iti |

pūrvavat piṇḍapradānāt pūrvaṃ vihitāvanejanavat | evaṃ ca dvitīyāvanejanam api piṇḍapātraprakṣālanodakena kāryam, na tu pitṛyajñavad udakāntareṇa | ata eva,

	pātranirṇejanenaiva punaḥ pratyavanejayet |

iti purāṇe evakāraḥ kṛtaḥ | etad va iti mantreṇa daśādānānantaraṃ pitṛyajñād viśeṣam āha vyāghraḥ |

	gandhapuṣpāṇi dhūpaṃ ca dīpaṃ caiva nivedayet |

	etad vaḥ pitaro vāsodaśāṃ datvā pṛthak pṛthak ||

etad va iti mantreṇa pratipiṇḍaṃ vāsaso daśāṃ datvā gandhadikam api pratipiṇḍaṃ dadyād ity arthaḥ | yat tu viṣṇunoktam: "piṇḍanirvāpaṇaṃ kṛtvārghyapuṣpadhūpānulepanānnādyabhakṣyabhojyāni nivedayet | udapātraṃ madhughṛtanilaiḥ saṃyuktaṃ ceti" iti tat, piṇḍanirvāpaṇānantaram arghyādiviśeṣaprātyartham | anyathā,

	nyupya piṇḍān pitṛbhyas tu prayato vidhipūrvakam |

	teṣu darbheṣu taṃ hastaṃ nimṛjyāl lepabhāginām ||

iti manūpadiṣṭayuktatarakramavirodhāpatteḥ | tenārghādipradarśanmātrārthaṃ viṣṇuvacanam, na tu piṇḍanirvāpaṇānantaryapratipādanārtham apīti na vyāghroktānantaryaparipanthīti (?) mantavyam | yat tu matsyapurāṇe 'bhihitam,

	gandhadhūpādikaṃ dadyāt kṛtvā pratyavanejanam |

iti, tat pratyavanejanāt pūrvaṃ na gandhādidānam ity evaṃparam | na tu pratyavanejanānantaram eva gandhādidānaṃ kartavyam ity evaṃparam | "prakṛteḥ pūrvoktatvā apūrvam ante syāt" iti nyāyenāvanejanānantaram abhyañjanādidānaṃ tadanantaraṃ gandhādidānam iti nyāyamūlakakramābhidāyakaprāguktavyāghravacanavirodhāpatteḥ | ataḥ etad api na vyāghroktānantaryaparipanthi | yata eva pratyavanejanagandhādidānayoḥ parasparakramaparaṃ na matsyapurāṇavacanam | ata eva viṣṇunā prakṛtibhūtapiṇḍapitṛyajñakrama evātroktaḥ: "śundhantāṃ pitara iti pūrvavad udakaninayanaṃ piṇḍopari tato 'sāv abhyaṅkṣvety abhyañjanaṃ dadyāt" iti | tasmād vyāghravacanāvagatakrameṇa daśāṃ datvānantaraṃ gandhādinā piṇḍārcanaṃ kāryam iti siddham | piṇḍārcanaṃ prakṛtya purāṇe |

	yat kiṃcit pacyate gehe bhakṣyaṃ bhojyam agarhitam |

	anivedya na bhoktavyaṃ piṇḍamūle kathaṃcana ||

tena sarvasmād ādāya piṇḍārcane upahāro deya ity abhiprāyaḥ | piṇḍārcanānantaraṃ kartavyam āha bṛhaspatiḥ |

	dhūpadīpair mālyagandhaiḥ tadā vastrāñjanādinā |

	samabhayarcyodapātraṃ tu teṣām upari nikṣipet ||

dhūpadīpa ityādipāṭhakramo nātra vivakṣitaḥ ślokasiddhipartvāt | tataś cāyam arthaḥ: abhyañjanāñjanavastragandhamālyadhūpadīpasārvavarṇikānnopahāraiḥ piṇḍān samabhyarcya teṣāṃ piṇḍānām upari pātrapūrṇam udakaṃ tenaiva pātreṇa ninayed iti | udapātraninayanānantaraṃ viṣṇuḥ: "athainān upatiṣṭhate 'namo vaḥ pitaraḥ' ityādinā 'mano 'nvāhuvāmahe' ity ṛgantena | athaitān piṇḍāṃś cālayet 'pareta naḥ pitaraḥ saumyā gambhīrebhiḥ pathibhiḥ pūrvebhiḥ datvāathātmbhyaṃ draviṇeha bhadraṃ rayiṃ ca naḥ sarvavīrān niyachata" iti | namo vaḥ pitara ityādinā mantreṇa āśvalāyanapaṭhiteneti śeṣaḥ | āśvalāyanoktapitṛyajñakalpānusāritvād viṣṇusmṛteḥ | mano 'nvāhuvāmaha iti tyṛcaḥ (?) ante yasya namo vaḥ pitara ityādimantrasya asau mano 'nvāhuvāmaha iti tyṛcāntaḥ | tenātra namaskārāñjaliṃ badhvā upasthānaṃ kartavyam, mantraliṅgānuguṇyāt | ata eva namaskārāñjalim āśritya niyamamātram uktaṃ brāhmaṇapurāṇe |

	savyottarābhyāṃ pāṇibhyāṃ vaden mantram imaṃ sadā |

	namo vaḥ pitara iṣa iti samyag atandritaḥ ||

"namo vaḥ pitaraḥ" iti samyag vadataḥ savyottarābhyāṃ pāṇibhyāṃ dakṣiṇapāṇim uttānaṃ kṛtvā tadupari savyapāṇinā adhomukhena namaskārāñjaliṃ badhvā "namo vaḥ pitara iṣe" itīdam āśvalāyanoktaṃ mantraṃ vaded ity arthaḥ | piṇḍavālanānantaraṃ "agne tad adya" ity etayā ṛcā agnaukaraṇāgniṃ pratigacchet | "yad antarikṣam" ity etayarcā gārhapatyaṃ pratigacchet | tathā ca piṇḍapitṛyajñakalpe āśvalāyanenoktam: "agniṃ pratyeyād agni tam adyāśvaṃ na stomaiḥ" iti | gārhapatyam "yad antarikṣaṃ pṛthivīm uta dyāṃ yan mātaraṃ pitaraṃ vā jihiṃsi ma agnir mā tasmād enaso gārhapatyaḥ pra muñcatu duritā yāni cakṛma karotu mām anenasam" iti | evam uktam ullekhanādyagnismīpagamanāntaṃ piṇḍadānavidhānaṃ mātāmahādyarthapiṇḍadāne 'py avagantavyam,

	mātāmahānām apy evaṃ dadyād ācamanaṃ tataḥ |

iti yājñavalkyenoktatvāt | yathā pitrādīnāṃ vipranimantraṇāditadvisarjanāntaśrāddhakalpaḥ evaṃ mātāmahādīnām api vipranimantraṇādi kṛtsnaśrāddhakalpo jñeya ity arthaḥ | mātāmahādīnām apy evaṃ pitrādīnām iva piṇḍadānaṃ kuryād iti | tathā ca madālasāvākyam |

	tadvan mātāmahānāṃ ca dadyāt piṇḍān yathāvidhi | iti |

tadvat pitṛvad ity arthaḥ | yady apy asmin vākye pitṛvargasya piṇḍadānavidhānam uktvā tadvad ity anena mātāmahavargasya piṇḍadānābhidhānāt pitṛvargārthapiṇḍadānavidhiṃ samāpya mātāmahavargārthapiṇḍadānaṃ bhinnatantratayā kāryam iti pratibhāt | tathāpi kṛtsnaśrāddhānuṣṭhānaṃ samānatantratayā vargadvayasyeti "tantraṃ vā vaiśvadaivikam" ity atraivoktatvāt piṇḍadānam api samānatantratayaiva vargadvayasya kāryam | ata eva purāṇe samānatantreṇānuṣṭhānam uktam |

	upamūlāt samāstīrya darbhānucchiṣṭasaṃnidhau |

	kṛtvāvanejanaṃ dadyāt trīn trīn piṇḍān yathākramam ||

upamūlāt mūlasamīpāt trīn iti vīpsayā vargadvayasya samānatantreṇa piṇḍanirvapaṇam ity uktam | 

**iti smṛticandrikāyāṃ piṇḍadānavidhiḥ**

**atha pitṛyajñadharmakapiṇḍadānaprayogaḥ**

athopadeśātideśasaṃkalanatayā saṃpannaḥ piṇḍadānaprayoga ucyate | śrāddhārthapākasiddhāt sarvavidhād annāt ṣaṭpiṇḍaparyāptaṃ kiṃcid abhyadhikam annaṃ pātrāntare samuddhṛtya śeṣam apy asti kiṃ kriyatām iti pṛṣṭvā iṣṭaiḥ saṃhopabhujyatām ity evaṃvidham anujñārūpam uttaraṃ vipradattaṃ śrutvā anantaraṃ sphyena darbhair vā "apahatā asurā rakṣāṃsi piśācā vediṣadaḥ" iti mantreṇa savyottarābhyāṃ pāṇibhyāṃ piṇḍasthāne dakṣiṇāprācīm ekāṃ rekhāṃ kṛtvā tato dakṣiṇato dvitīyāṃ rekhāṃ prathamarekhāvat kuryāt | tato rekhādvayasamīpabhūmāv uddhananaṃ kṛtvā tūṣṇīṃ dvir abhyukṣya sakṛdācchinnam upamūlalūnaṃ barhir dakṣiṇāprāgagraṃ dakṣiṇāgraṃ vā pṛthak pṛthag rekhādvaye saṃstīrya dakṣiṇena hastena pitṛtīrthena prathamarekhāgatabarhiṣi piṇḍasthāne "śundhantāṃ pitaraḥ śundhantāṃ pitāmahāḥ śundhantāṃ prapitāmahāḥ" iti tribhir mantrais tilamiśram udakaṃ ninīya dvitīyarekhāgatabarhiṣi piṇḍasthāneṣu "śundhantāṃ mātāmahāḥ śundhantāṃ mātuḥpitāmahāḥ śundhantāṃ mātuḥprapitāmahāḥ" iti mantrair tilamiśram udakaṃ ninayet | atha vā prathamarekhāyām "pitar amukagorāmukaśarman avaneniṅkṣva, pitāmahāmukagotrāmukaśarmann avaneniṅkṣva, prapitāmahāmukagorāmukaśarmann avaneniṅkṣva" iti mantrair ninayet | dvitīyarekhāyāṃ "mātāmahāmukagotrāmukaśarmann avaneniṅkṣva, matuḥpitāmahāmukagotrāmukaśarmann avaneniṅkṣva, mātuḥprapitāmahāmukagotrāmukaśarmann avaneniṅkṣva" it mantrair ninayet | tato dakṣiṇāmukhaḥ savyaṃ jānv ācya ghṛtamadhutilamiśram annaṃ pūrvaprakaraṇoktārdrāmalakādyanyatamapramāṇakaṃ piṇḍaṃ kṛtvā "etat te pitar amukagotrāmukaśarman ye ca tvām anu" ity uktvā pitre 'mukagotrāyām amukaśarmaṇe vasurūpāya sapatnīkāyedam annaṃ na mamety uktvā prathamapiṇḍasthāne avācīnapāṇinā prakṣipet | etat te pitāmahāmukagotrāmukaśarman ye ca tvam anv ity uktvā pitāmahāyāmukagotrāyāmukaśarmaṇe prajāpatirūpāya sapatnīkāyedam annaṃ na mamety uktvā dvitīyasthāne dvitīyapiṇḍaṃ prakṣipet | evam etat te prapitāmaha amukagotrāmukaśarman ye ca tvām anv ity uktvā prapitāmahāyāmukagotrāyāmukaśarmaṇe 'gnirūpāya sapatnīkāyedam annam ity uktvā tṛtīyasthāne trtīyaṃ piṇḍaṃ prakṣipet | ete ca piṇḍāḥ dakṣiṇāpavargā dakṣiṇāprāgapavargā vā barhiḥstaraṇānusāreṇa kāryāḥ | tato dvitīyarekhāyām evam eva piṇḍasthānexu piṇḍān prakṣipet | etat te mātāmaha amukagotrāmukaśarman ye ca tvām anu ity uktvā mātāmahāyāmukagotrāyāmukaśarmaṇe varuṇarūpāya sapatnīkāyedaṃ na mameti prathamapiṇḍe viśeṣaḥ | mātuḥpitāmahamātuḥprapitāmahayoḥ prajāpatyagnirūpābhyām idaṃ na mameti piṇḍān prakṣipet | ete ca piṇḍaḥ dakṣiṇāvapargāḥ dakṣiṇāprāgapavargā vā barhiḥstaraṇānusāreṇa kāryāḥ | evam āśvalāyanamatānusāreṇa piṇḍadānamantrā darśitāḥ | kātyāyanādimatānusāreṇa piṇḍadānmantrāḥ pūrvaprakaraṇ eva darśitāḥ | tanmatānusāribhir ihāpy anusaṃdheyāḥ | evaṃ piṇḍān datvā rekhāyām āstīrṇe barhiṣi "atra pitaro mādayadhvam" ity etāvanmātreṇa hastalepanirmārjanaṃ kṛtvā "atra pitaro mādayadhvaṃ yathābhāgam āvṛṣāyadhvam" ity uktvā, apradakṣiṇāvartanenodaṅmukho bhūtvā yathāśakty anucchvasann āsitvābhiṣaryāvṛtya "amī madanta pitaro yathābhāgam āvṛṣāyīṣatha" iti ṣaṭpiṇḍān sakṛd eva anumantrya ucchvaset | tatas tūṣṇīṃ piṇḍapātrasthaśeṣam avaghrāya prakṣālanodakena "śundhantām pitaraḥ" ityādibhiḥ ṣaḍbhir mantraiḥ pitaḥ amukagotra amukaśarman avaneniṅkṣva ityādibhiḥ ṣaḍbhir mantraiḥ ṣaṭsu piṇḍeṣu pūrvavad avanejanaṃ krtvā piṇḍapātram adhomukhaṃ kuryāt | tato 'mukagotra amukaśarman abhyaṅkṣveti yathānāmadheyaṃ ṣaṭsu piṇḍeṣu tailaṃ datvā amukaśarman aṅkṣvety yathānāmadheyaṃ ṣaṭsu piṇḍeṣu añjanaṃ dadyāt | "etad vaḥ pitaro vāso mānotonyat pitaro yuṅdhvam" itimantreṇa vāsodaśādikaṃ ṣaṭpiṇḍeṣu dadyāt | tatas tūṣṇīm arghyagandhamālyadhūpadīpasārvavarṇikānnopahārair madhughṛtatilasahitodapātreṇa pratipiṇḍam arcanaṃ kuryāt | tataḥ pātrapūrṇam udakaṃ tenaiva pātreṇa sarveṣāṃ piṇḍānām upari ninayet | dakṣiṇaṃ pāṇim uttānaṃ kṛtvā tadupari savyapāṇinādhomukhena namaskārāñjaliṃ badhvā "namo vaḥ pitara iṣe namo vaḥ pitara ūrje namo vaḥ pitaraḥ śuṣmāya namo vaḥ pitaro ghorāya namo vaḥ pitaro jīvāya namo vaḥ pitaro rasāya svadhā vaḥ pitaro namo vaḥ pitaro nama etā yuṣmākaṃ pitara imā asmākaṃ vo jīvanta iha santaḥ syāma mano 'nvāhuvāmahe nārāśaṃsena somena pitṝṇāṃ ca manvabhiḥ" iti tisṛbhi ṛgbiś ca sarvān piṇḍān sakṛd evopatiṣṭhet | tataḥ "pareta pitaraḥ somyāso gambhīrebhiḥ pathibhiḥ pūrvebhiḥ | datvāyāsmabhyaṃ draviṇeha bhadraṃ rayiṃ ca na smarvavīraṃ niyacchata" iti mantreṇa piṇḍāṃś cālayet | tataḥ "agne tam adyāśvaṃ na stomaiḥ kratuṃ na bhadraṃ hṛdi spṛśam | ṛddhāmāta ohaiḥ" ity etararcāgnaukaraṇāgniṃ pratigacchet | "yad antarikṣaṃ pṛthivīm uta dyāṃ yan mātaraṃ pitaraṃ vā jihiṃsima | agnir mā tasmād enaso gārhapatyaḥ pramuñcatu duritā yāni cakṛma karotu mām anenasam" iti mantreṇa gārhapatyaṃ pratigacchet | evam abhyañjanādikam āśvalāyanamatānusāreṇoktam | yeṣāṃ svagṛhye prakārāntaram anuktaṃ teṣām āśvalāyanokatam abhyañjanādikam anuṣṭheyam, viṣṇusmṛtiparigraheṇa smārtatayā sarvasādhāraṇatvāt ||

**iti smṛticandrikāyāṃ pitṛyajñadharmakapiṇḍadānaprayogaḥ **

**athānyāny api piṇḍadānaviṣayāṇi kānicid vacanāni likhyante**

tatra bṛhaspatiḥ |

	sarvasmāt prakṛtād annāt piṇḍān madhutilānvitāt |

	pitṛmātāmahādīnāṃ dadyād gṛhyavidhānataḥ ||

etad uktaṃ bhavati | āpastambādigṛhyeṣu yatra pitṛyajñavidhānād vidhyantareṇa piṇḍadām uktaṃ tadgṛhyānusāriṇāṃ taduktavidhyantareṇaiva pitrādibhyo mātāmahādibhyaś ca piṇḍadānaṃ kāryam iti | yasya ca ravasya (?) gṛhye vidhānāntaraṃ nopadiśyate piṇḍapitṛyajñavidhānaṃ vā nirdiśyate tenaiva piṇḍapitṛyajñakalpena piṇḍadānaṃ kāryaṃ nānyeneti mantavyam | gṛhyoktavidhānāntareṣūdāharaṇārtham āpastambagṛhyoktaṃ vidhyantaraṃ pradarśyate tatra hy evam abhihitam: "bhuktavato 'nuvrajya pradakṣiṇīkṛtya dvaidhaṃ dakṣiṇāgrān darbhān saṃstīrya teṣūttarair apo datvottaraiḥ dakṣināpavargān piṇḍān datvā pūrvavad uttarair apo datvottarair upasthāyodapātreṇa triḥ prasavyaṃ pariṣicya nyubjya pātrāṇy uttaraṃ yajur anavānaṃ (?) tryavarārdham āvartayitvā prokṣya pātrāṇi dvaṃdvam abhyupāhṛtya" iti | asyārtho vivicyate | "bhuktavato 'nuvrajya pradakṣiṇīkṛtya" ity anena brāhmaṇabhojanātmakaṃ pradhānam anuvrajanapradakṣiṇīkaraṇāntapāścātyāṅgajātasahitaṃ (?) parisamāpyānantaraṃ piṇḍapradānātmakaṃ pradhānaṃ sāṅgam anuṣṭhātavyam | na punar brāhmaṇabhojanātmakaṃ pradhānam aparisamāpya anantaram ity uktam | tataś ca svakīyasthānaṃ prati gateṣu vipreṣu piṇḍanirvāpaṇam anuṣṭheyam, na tu bhuktavtsv ācānteṣu anācānteṣu tiṣṭhatsu vipreṣv avagantavyam | dvaidhaṃ dakṣiṇāgrān darbhān saṃstīrya dvidhābhūtaṃ yathā bhavati dakṣiṇāgrān darbhān anupahatadeśasya pūrvabhāge paścādbhāge ca pṛthak pṛthak saṃstīrya teṣūttarair apo datvā teṣu dvidhā saṃstīrṇeṣu darbheṣu uttaraiḥ "mārjayantāṃ mama pitaraḥ" ityādibhir mantraiḥ ekasmin piṇḍasthāne ekaikena mantreṇāpo ninayet | pūrvabhāgasthadarbheṣu prathamapiṇḍasthāne "mārjayantām pitaraḥ" iti mantreṇāpo ninayet | dvitīyatṛtīyapiṇḍasthānayoḥ "mārjayantāṃ pitāmahāḥ prapitāmahāḥ" iti mantrābhyām apo ninayet | paścādbhāgasthadarbheṣu prathamapiṇḍasthāne "mārjayantāṃ mātaraḥ" iti mantreṇa, dvitīyatṛtīyapiṇḍasthānayoḥ "mārjayantāṃ pitāmahyaḥ prapitāmahyaḥ" iti apo ninayet | uttarair eva dakṣiṇāpavargān piṇḍān datvā "etat te tatāsau ye ca tvām anu" ityādibhir mantraiḥ ekasmin piṇḍasthāne ekaikena mantreṇa ekaikapiṇḍaṃ pitrādīn uddiśya tyāgapūrvaṃ nivaped ity arthaḥ | tatra pūrvabhāgasthadarbheṣūdakaninayanakrameṇa "etat te tatāsau ye ca tvām anu" iti mantreṇa prathamapiṇḍasya nivapanam | evaṃ pitāmahaprapitāmahapiṇḍayor nivapanam | paścādbhāgasthadarbheṣu "etat te mātar asau yāś ca tvām anu" iti mantreṇa prathamapīṇḍasya | evaṃ pitāmahīprapitāmahyoḥ piṇḍayor nivapanam | "strībhyaś ca piṇḍā iha paścimāḥ syuḥ" iti gṛhyabhāṣyārthasaṃgrahakāreṇābhidhānāt paścādbhāgasthadarbheṣu strīṇāṃ piṇḍanivapanam ity avagantavyam | ṣaṭsv api piṇḍamantreṣu asāv ity atra saṃbodhanarūpeṇa pitṛpitāmahaprapitāmahānāṃ mātṛpitāmahīprapitāmahīnāṃ ca nāmagrahaṇaṃ kartavyam,

	arghyadāne ca saṃkalpe piṇḍadāne tathākṣaye |

	gotrasaṃbandhanāmāni yathāvat praipādayet ||

iti pāraskarasmaraṇāt | piṇḍāś ca viprabhojanāvaśiṣṭasarvaprakārānnamayā madhutilānvitā na deyāḥ | "sarvasmāt prakṛtād annāt" ityāder āpastambenānibaddhatvād odanamātreṇaiva piṇḍadānaṃ kāryam ity āhuḥ | pūrvavad uttarair apo datvā piṇḍanirvapaṇāt pūrvodakaninayanavad darbheṣv eva piṇḍasamīpe uttaraiḥ "etat te tatāsau" ityādibhyaḥ ṣaḍbhyo mantrebhyaḥ parastāt paṭhitaiḥ "mārjayantāṃ pitaraḥ" ityādibhir eva mantrair apo ninayed ity arthaḥ | pūrvoktodakaninayane paścāduktodakaninayane ca tilamiśram udakaṃ grāhyam iti kecid vadanti | uttarair upasthāya "ye ca vo 'tra" ityadibhir mantair upasthāyety arthaḥ | "ye ca vo 'tra ye cāsmāsv āśaṃsante te ca vahantāṃ tṛpyantu bhavantaḥ tṛpyata tṛpyata tṛpyata" ity etair mantraiḥ pitṛvargārthapiṇḍopasthānam | "yāś ca vo 'tra yāś cāsmāsv āśaṃsante tāś ca vahantāṃ tṛpyantu bhavatyaḥ tṛpyata tṛpyata tṛpyata" ity etair mantraiḥ mātṛvargārthapiṇḍopasthānaṃ kāryam iti mantraliṅgād avagantavyam | uttarayodapātreṇa triḥ prasavyaṃ pariṣicya (?) uttarayā "putrān pautrān" ity ṛcā ubhayeṣāṃ piṇḍān pariṣicyety arthaḥ | nyubjya pātrāṇi nyubjya adhomukhatayā sthāpayitvertha (?) | uttaraṃ yajuranavānaṃ (?) tryavrārdham āvartayitvā "tṛpyata tṛpyata tṛpyata" ity ekaṃ yajus trivāraṃ japtvānyapakṣāvalambanenānucchvasvan āvartyety arthaḥ | prokṣya pātrāṇi dvaṃdvam abhyudāhṛtya nyubjīkṛtāni pātrāṇi prokṣya dve pātre yugapad uddhatyānyatra sthāpayed ity arthaḥ | evam uktāpastambagṛhyavidhānato gṛhyāntroktavidhānato vā yathāsvagṛhyaṃ piṇḍān dadyāt | gṛhyoktavidhāne 'pi mātāmahādīnāṃ piṇḍanivapanaṃ kāryam,

	pitṛmātāmahādīnāṃ dadyād gṛhyavidhānataḥ |

ity etasminn eva prakaraṇe bṛhaspativacanena darśitatvāt | tatra āpastambagṛhyavidhānato mātāmahādīnāṃ pṛthakpiṇḍanivapanaṃ kāryaṃ vikṛteḥ prakṛtivat kartavyatvāt | vikṛtitvaṃ ca mātāmahādiśrāddhasya bhāṣyārthasaṃgrahakāreṇoktam |

	mātāmahāder apy evaṃ śrāddhaṃ kuryāt prayatnataḥ | iti |

tataś ca tadgṛhyānusāriṇām evaṃ mātāmahādyarthapiṇḍadānaprayogaḥ | mātṛvargārthadarbhasaṃstaraṇaṃ vidhāya tataḥ paścād bhāge mātāmahavargārthadarbhasaṃstaraṇaṃ kṛtvā tataḥ paścādbhāge mātāmahīvargārthadarbhasaṃstaraṇaṃ kuryāt | mātṛvargārtham apo datvā mātāmahavargārtham apo dadyāt | "mārjayantāṃ mātāmahāḥ" ityādimantrā ūhyāḥ | mātāmahavargārtham apo datvā mātāmahīvargārtham apo dadyāt "mārjayantāṃ mātāmahyaḥ" iti mantrā ūhyāḥ | mātṛvargārthapiṇḍān datvā mātāmahavargārthapiṇḍān dadyāt "etat te mātāmaha amukagotra amukaśarman ye ca tvām anu" iti piṇḍadānamāntrā ūhyāḥ | mātāmahavargārthapiṇḍān datvā mātāmahīvargārthapiṇḍān dadyāt | "etat te mātāmahī amukagotre amukanāmni yāś ca tvām anu" iti piṇḍadānamantrā ūhyāḥ | mātṛvargārthapiṇḍasamīpe punar apo datvā mātāmahavargārthapiṇḍasamīpe (?) punar apo dadyāt | tadanantaraṃ mātāmahīvargapiṇḍasamīpe punar apo ninayet | ninayanamantrāṇām ūhaḥ pūrvavad eva kāryaḥ | mātṛvargārthapiṇḍān upasthāya pitṛvargārthapiṇḍopasthānamantrair eva mātāmahavargārthapiṇḍopasthānaṃ kāryam | tato mātṛvargārthapiṇḍopasthānamantrair eva mātāmahīvargārthapiṇḍopasthānaṃ kāryam | "putrān pautrān" ity etayarcā dvādaśapiṇḍānāṃ yugapat triḥ prasavyaṃ pariṣecanaṃ kāryam, śeṣaṃ yajurāvartanādi sādhāraṇatayā sakṛd eva kāryam, "mārjayantāṃ mātāmahāḥ" ity ūho bhāṣyārthasaṃgrahakāreṇa sūcitaḥ |

	yojyaḥ pitrādiśabdānām sthāne mātamahādikaḥ |

	annahome tathā sparśe jalapiṇḍādidānake ||

	yan me mātāmahītyādi tatrodāharaṇaṃ bhavet || iti |

annahome "yan me mātā pralulobha caranty ananuvratā" ityadibhiḥ mantraiḥ agnaukarānnahome | sparśe "eṣa te tata madhumāṃ ūrmiḥ sarasvān" ityādibhir mantraiḥ brāhmaṇabhojanārthānnasparśe | jalapiṇḍādidānake "marjayantāṃ pitaraḥ" ityādijaladānamantre, "etat te tatāsau ye ca tvām anu" ityādipiṇḍadānamantre ca pitrādiśabdānāṃ sthāne mātāmahādiśabdo yojyaḥ prayojya ity arthaḥ | yan me mātāmahītyādi tatrodāharaṇaṃ bhaved ity asyāyam arthaḥ: tatra pitrādiśabdasthāne mātāmahādiśabdayojanam | "yan me mātā pralulobha caraty ananuvratā tan me retaḥ pitā vṛṅktām" iti mantreṇa mātāmahārtham annahome kartavye mantragatamātṛpadasthāne mātāmahīpadaprakṣepeṇa yan me mātāmahīty evaṃ saṃpanna ūhaḥ, tathā etanmantragatapitṛpadasthāne mātāmahapadaprakṣepeṇa tan me reto mātāmaho vṛṅktām ity evaṃ saṃpanna ūhaś (?) codāharaṇaṃ bhaved iti | nāmājñāne piṇḍadānaṃ prakṛtya gṛhyāntaraṃ "yadi nāmāni na vidyāt svadhā pitṛbhyaḥ pṛthivīṣadbhyaḥ iti prathamapiṇḍaṃ dadyāt svadhā pitṛbhyo 'ntarikṣasadbhya iti dvitīyam, svadhā pitṛbhyo dviṣadbhya iti tṛtīyam" iti | ete mantrāḥ mātāmahādyarthapiṇḍadānamantre 'pi nāmājñānaviṣaye prayojyāḥ | gotrājñāne 'py āha vyāghrapāt: "gotranāśe tu kaśyapaḥ" iti | gotrājñāne kaśyapagotragrahaṇaṃ kartavyam, kaśyapagotrasya sarvasādhāraṇatvāt | tathā ca śrutiḥ: "tasmād āhuḥ sarvāḥ prajāḥ kaśyapaḥ" iti | evaṃ ca mātāmahādigotrājñāne 'pi kāśyapagotragrahaṇaṃ kartavyam ||

**iti smṛticandrikāyāṃ piṇḍadānaviṣayāṇi**

**atha brāhmaṇabhojanātmakapradhānapāścātyāṅgaviṣayāṇi**

tatra matsyaḥ |

	athācānteṣu cācamya vāri dadyāt sakṛt sakṛt || iti |

brāhmaṇeṣv ācānteṣu svayam apy ācānto bhuktavad brāhmaṇadakṣiṇahasteṣu sakṛt sakṛd apo dadyād ity arthaḥ | etad anācānteṣu vipreṣu piṇḍadānapakṣe draṣṭavyam | ācānteṣu piṇḍadānapakṣe ācamya piṇḍaṃ dadyāt tato viprahasteṣu sakṛt sakṛd apo dadyāt | teṣāṃ pavitrapāṇitvāya darbhāś ca deyāḥ, bhojanasamayapavitrāṇām ucchiṣṭatvena tyaktatvāt | padmapurāṇē 'pi |

	ācānteṣūdakaṃ dadyāt puṣpāṇi sayavāni ca | iti |

'vaiśvadaivikabrāhmaṇahasteṣv iti śeṣaḥ, sayavāni cety abhidhānāt | paitṛkabrāhmaṇahasteṣu tu yavasthāne tilā deyāḥ, arghyādau tathā darśanāt | sayavāni ceti caśabdāt punar apy udakaṃ deyam iti sūcyate | hasteṣu dattānāṃ yavādīnāṃ darbhāṇām iva dhāraṇaprayojanakāryābhāvāt kṛtakāryatvena kvacit śucau deśe prakṣepaṇaṃ viprāḥ kuryuḥ | prakṣepaṇānantaraṃ punaḥ matyaḥ |

	ācānteṣu punar dadyāj jalapuṣpākṣatodakam |

	datvāśīḥ pratigṛhṇīyāt dvijebhyaḥ prāṅmukho budhaḥ ||

punaḥśabdena padmapurānoktaṃ sayavapuṣpaṃ jalaṃ prathamaṃ deyam iti sūcitam | jalapuṣpākṣatodakaṃ dadyāt prathamaṃ jalaṃ dadyāt sākṣatapuṣpaṃ pradāya punar api jalaṃ dadyād ity arthaḥ | āśīḥ pratigṛhṇīyād āśiṣaḥ pratigṛhṇīyād ity arthaḥ | kāḥ punar āśiṣaḥ kathaṃ ca tāsāṃ pratigrahaḥ, pratigṛhya kiṃ kartavyam ity apekṣite tenaivānantaram uktam |

	aghorāḥ pitaraḥ santu santv ity ukte punar dvijaiḥ |

	gotraṃ tathā vardhatāṃ nas tathety uktaś ca taiḥ punaḥ ||

	dātāro no 'bhivardhantāṃ vedāḥ santatir eva ca |

	śraddhā ca no mā vyapagāt bahudeyaṃ ca no 'stv iti ||

	etāḥ satyāśiṣaḥ santu santv ity uktaś ca taiḥ punaḥ |

	svastivācanakaṃ kuryāt ................... || iti |

aghorāḥ pitaraḥ santv iti śrāddhakartrā vartavyam | śivāḥ pitaraḥ santv iti tasyārthaḥ | santv ity ukte punar dvijaiḥ santv adhorāḥ pitara ity ukte gotraṃ vardhatāṃ na iti kartrā vaktavyam | tathety uktaś ca taiḥ punaḥ tair dvijaiḥ vardhatāṃ gotram ity uktāḥ kartā dātāro no 'bhivardhantāṃ ityādiślokaṃ paṭhitvā etāḥ satyā āśiṣaḥ santv iti brūyāt | santv ity uktaś ca taiḥ punaḥ svastivācanaṃ kuryāt | tair dvijaiḥ santv etāḥ satyā āśiṣa ity uktaḥ kartā dvijaidattam (?) akṣatapuṣpaṃ śirasā pratigṛhya svastivācanaṃ kuryāt | kātyāyanagṛhye tu dātāra ityādikaṃ noktam | aghorāḥ pitaraḥ santv ity ukte gotraṃ no vardhatām ity etāvanmātram uktam | yady apy āśīḥpratigrahānantaram eva svastivācanaṃ kāryam iti matsyavacanamātrāt pratibhāti | tathāpy āśiṣaṃ parigṛhyānantaraṃ bhojanapātrāṇi cālayitvā svastivācanaṃ kuryāt | anyathā doṣaśravaṇāt | tathā ca nārāyaṇaḥ |

	acālayitvā tatpātraṃ svasti kurvanti ye dvijāḥ |

	nirāśāḥ pitaras teṣāṃ śaptvā yānti yathāgatam ||

bṛhaspatir api |

	bhājaneṣu ca tiṣṭhatsu svasti kurvanti ye dvijāḥ |

	tad dattam asurair bhuktaṃ nirāśāḥ pitaro gatāḥ ||

tasmāt svastivācanāt prāk pātracālanam avaśyaṃ kāryam ity abhiprāyaḥ pātracālanakartṛviṣaye vidhipratiṣedhau jātūkarṇyena darśitau |

	pātrāṇy uccālayec chrāddhe svayaṃ śiṣyo 'tha vā sutaḥ |

	na strībhir na ca bālena nāsajātyā kathaṃcana ||

svastivācanaprakāras tu pāraskareṇa darśitaḥ: "svastīti bhagavan brūhīti vācanam" iti | akrodakaṃ datvā svastivācanam iti kātyāyanenokto viśeṣaḥ | atraivaṃ prayogaḥ: yajñopavītī vaiśvadaivikahaste udakaṃ datvā purūravārdravasaṃjñikebhyo viśvebhyo devebhyaḥ svastīti bhagavan brūhīti kartā brūyāt | vipreṇa ca tebhyaḥ svastīti vaktavyam | prācīnāvītī pitryabrāhmaṇahasteṣūdakaṃ datvā pitṛbhyaḥ pitāmahebhyaḥ prapitāmahebhyaḥ amukagotrebhyaḥ amukaśarmabhyaḥ svastīti bhagavan brūhīti kartā brūyāt | vipreṇa ca tebhyaḥ svastīti vaktavyam | evaṃ mātāmahādibrāhmaṇahasteṣūdakaṃ datvā mātāmahamātuḥpitāmahamātuḥprapitāmahebhyo 'mukagotrebhyo 'mukaśarmabhyaḥ svastīti bhagavan brūhīti kartā brūyāt | vipreṇa ca tebhyaḥ svastīti vaktavyam | svastivācanānantaraṃ yājñavalkyaḥ: "tataḥ kuryād akṣayyodakam eva ca" iti | tataḥ svastivācanānantaram akṣayyodakaṃ kuryāt | akṣayyam astv ity uktvā viprahaste jalaṃ ninayed ity arthaḥ | pitryaviprahaste tu satilaṃ jalaṃ ninayet, akṣayyam astv iti ca tilodakaṃ datveti kātyāyanenoktatvāt | astv akṣayyam iti viprair vācyam | tathā ca mārkaṇḍeyapurāṇam |

	pitṝṇāṃ nāmagotreṇa jalaṃ deyam anantaram |

	brāhmaṇānāṃ dvijair vācyam akṣayyam idam astv iti ||

brāhmaṇānāṃ hasteṣv iti śeṣaḥ | atraivaṃ prayogaḥ: purūravārdravasaṃjñakānāṃ viśveṣāṃ devānām akṣayyam astv iti vaiśvadaivikabrāhmaṇahasteṣu kevalaṃ jalaṃ yajñopavītī ninayet | pitṛpitāmahaprapitāmahānām amukagotrāṇām amukaśarmaṇāṃ sapatnīkānām akṣayyam astv iti pitryabrāhmaṇahasteṣu satilaṃ jalaṃ prācīnāvītī ninayet | evaṃ mātāmahādīnām amukagotrāṇām amukaśarmaṇāṃ sapatnīkānāṃ akṣayyam astv iti mātāmahādibrāhmaṇahasteṣu satilaṃ jalaṃ ninayet | vaiśvadaivādidvijaiḥ tatpradānānantaram akṣayyam idam astv iti vaktavyam | akṣayyodakadānānantaraṃ dakṣiṇāṃ dadyāt | tathā ca matyaḥ |

	akṣayyodakam eva ca |

	satilaṃ nāmagotreṇa dadyāc chaktyā ca dakṣiṇām || iti |

satilam akṣayyodakaṃ pitrādināmagotreṇa dadyāt | tadanantaraṃ śaktyanusāreṇa dakṣiṇāṃ dadyād ity arthaḥ | atra deyavastūni nirdiśya vyāsa āha |

	gobhūhiraṇyavāsāṃsi navyāni śayanāni ca |

	dadyād yad iṣṭaṃ viprāṇām ātmanaḥ pitur eva ca ||

	vittaśāṭhyena rahitaḥ pitṛbhyaḥ prītim ācaran || iti |

vittaśāṭhyena rahito gavādikaṃ pitṛbhyo dadyāt | teṣāṃ prītim ācarann ity anvayaḥ | pāraskaro 'pi: "hiraṇyaṃ viśvebhyo devebhyo rajataṃ pitṛbhyo 'nyac ca gokṛṣṇājinādikaṃ yāvac chaknuyāt" iti | vāyupurāṇe |

	loke śreṣṭhatamaṃ yat tu ātmanaś cāpi yat priyam |

	sarvaṃ pitṝṇāṃ dātavyaṃ teṣām evākṣayārthinā ||

pitṝṇāṃ pitṛbhya ity arthaḥ | pitṛbhyo dakṣiṇādāne prakāram āha jamadagniḥ |

	satilaṃ nāmagotreṇa dadyāc chaktyā ca dakṣināṃ |

	hiraṇyaratnavāsāṃsi harmyāṇi śayanāni ca || iti |

hiraṇyādi dravyaṃ tilopetaṃ pitṛbhyo gotranāmasahitebhyaḥ pratipadayāmīti saṃkalpya paitṛkabrāhmaṇānāṃ bhuktavatāṃ samarpayed ity arthaḥ, "brāhmaṇān bhojayitvā tu dadyāc chaktyā ca dakṣiṇām" ityuktatvāt | yat tu vāyuprāṇe 'bhihitam,

	yad yad iṣṭatamaṃ loke yac cānyad vidyate gṛhe |

	tat tad guṇavate deyaṃ tadaivākṣayam icchatā ||

iti, tat devebhyaḥ pitṛbhyaś ca saṃkalpitaṃ dakṣiṇādravyam, na bhakṣyabhojyādikam | bhakṣyabhojyaṃ tu bhoktṛviprebhyaḥ samaṃ deyam | dakṣiṇādidravyam api bhoktṛvipraguṇānusāreṇa viṣamaṃ deyam ity evaṃparam, na tu guṇavantaṃ brāhmaṇam uddiśya deyaparam ity avagantavyam | pāraspakaraḥ |

	ekapaṅktyupaviṣṭānāṃ viprāṇāṃ śrāddhakarmaṇi |

	bhakṣybhojyaṃ samaṃ deyaṃ dakṣiṇā tv anusārataḥ || iti |

samaṃ deyaṃ guṇatāratamyanibandhanavaiṣamyaṃ hitvā deyam ity arthaḥ | dakṣiṇādau tāratamyanibandhanavaiṣamye kṛte 'pi na doṣaḥ | anusārataḥ nimantritavipraguṇānusāreṇety arthaḥ | evaṃ cetthaṃ dakṣiṇādānaprayogaḥ: yajñopavītī purūravārdravasaṃjñikebhyo viśvebhyo devebhyo hiraṇyādidakṣiṇāṃ pratipādayāmīti saṃkalpya vaiśvadaivikabrāhmaṇahaste samarpayet | tataḥ prācīnāvītī pitṛpitāmahaprapitāmahebhyo 'mukagorebhyo 'mukaśarmabhyaḥ sapatnīkebhyaḥ rajatādidakṣiṇāṃ pratipādayāmīti saṃkalpya pitṛvargārthaviprahaste samarpayet | evaṃ mātāmahādibhyaḥ samarpayet | <span style="text-decoration:underline;">nanu</span> yadi pitrādyuddeśena dravyatyāgaḥ na punar brāhmaṇoddeśena, kathaṃ tarhi brāhmaṇānāṃ dakṣiṇādravye svāmyam | <span style="text-decoration:underline;">ucyate</span>: yathā darśapūrṇamāsayor dakṣiṇādāne "brāhmaṇā ayaṃ va odanaḥ" ity uktvā yajamānena odane samarpite brāhmaṇoddeśena odanatyāgābhāve 'pi ṛtvijāṃ karmakartvenaiva odanasvāmyam utpadyate, tathehāpi hiraṇyarajatādisarmarpaṇe tatra svāmyaṃ brāhmaṇānāṃ karmakartvenaiva sidhyati | yathā vā — pratiṣṭhādau prātiṣṭhāpyadevatāyai saṃkalpitavastrābharaṇādiṣu ācāryasya svāmyam "pratiṣṭhānte tu sarvam upakaraṇam ācāryo gṛhṇāti" iti vacanānugṛhītakarakaratvenaiva bhavati, tathehāpi "brāhmaṇān bhojayitvā tu dadyāc chaktyā ca dakṣiṇām" ityanugṛhītena karmakartvena brāhmaṇānāṃ pitrādyuddeśena saṃkalpitarajatādau svāmyaṃ saṃpadyata iti na kaścid virodhaḥ | atha vā brāhmaṇoddeśena tyāgād evātrāpi brāhmaṇānāṃ svāmyaṃ bhaviṣyati,

	ācāntebhyo dvijebhyas tu prayacched atha dakṣiṇām | iti |

devalena dvijān uddiśya dakṣiṇā deyety abhihitam |

	dakṣiṇāṃ pitṛviprebhyo dadyāt pūrvaṃ tato dvayoḥ | iti |

dvayor vaiśvadaivikaviprayor iti yāvat | dvayor iti ṣaṣṭhī pitṛviprebhya iti caturthīsamabhivyāgārāt caturthyarthe draṣṭavyā | evām cāyam arthaḥ: pūrvaṃ pitṛviprebhyo dakṣiṇāṃ datvā paścād vaiśvadaivikabrāhmaṇābhyāṃ dadyād iti | asmin pakṣe dakṣiṇādānasyāpaitṛkatvāt pitṛviprebhyo 'pi yajñopavīty eva dadyāt | ata eva jamadagniḥ |

	sarvaṃ karmāpasavyena dakṣiṇādānavarjitam | iti |

yat punas tenoktam,

	apasavyaṃ tu tatrāpi matsyo bhagavān hi mene | 

iti, tat pitṝn uddhiśya dakṣiṇādānapakṣe draṣṭavyam | bṛhaspatis tu animantritaviprebhyo 'pi dakṣiṇādānam āha |

	jñātayo bāndhavā niḥsvās tathā vātithayo 'pare |

	pradadyād dakṣiṇāṃ teṣāṃ sarveṣām anurūpataḥ || iti |

jñātayaḥ pitṛsaṃbandhāḥ | bāndhavā mātṛsaṃbandhāḥ | dakṣiṇādānānantaraṃ yājñavalkyaḥ |

	datvā tu dakṣiṇāṃ śaktyā svadhākāram udāharet | iti |

dakṣiṇādānānantaraṃ svadhāṃ vācayiṣye iti viprān anujñāpayed ity arthaḥ | atrir api |

	vācayiṣye svadhāṃ praśnam itthaṃ kuryād dvijātiṣu | iti |

svadhāṃ vācayiṣye itītthaṃ svadhāpraśnaṃ dvijātiṣv āsīneṣv eva kuryād ity arthaḥ | tato dvijātayaḥ vācyatām ity anujñāṃ dadyuḥ,

	vācyatām ity anujñāṃ tu prītā dadyuḥ samāhitāḥ |

iti tenaivānantaram abhidhānāt | evam anujñātaḥ kiṃ kuryād ity apekṣite yājñavalkyaḥ |

	vācyatām ity anujñātaḥ prakṛtebhyaḥ svadhocyatām | iti |

anenedam uktam: pitṛbhya pitāmahebhyaḥ prapitāmahebhyo mātāmahebhyo mātuḥpitāmahebhyo mātuḥprapitāmahebhyaḥ sapatnīkebhyaḥ svadhocyatām iti kartā brūyād iti | astu svadheti viprā brūyuḥ | tataḥ kartā kamaṇḍalunā piṇḍasamīpabhūmau jalaṃ siñcet | kātyāyanas tu darbhān āstīrya tasyāṃ bhūmau samantrakaṃ secanaṃ kāryam ity āha: "sapavitrān kuśān āstīrya svadhāṃ vācayiṣye iti pṛcchati vācyatām ity ukte pitṛbhyaḥ pitāmahebhyaḥ prapitāmahebhyāh svadhocyataṃ  astu svadhety ucyamāne ūrjaṃ vahantīr ity apo niṣiñcet sapavitreṣu kuśeṣu" iti | sapavitreṣu arghyasaṃskārārthapavitrasahiteṣu | sapavitreṣv iti vadan nyubjīkṛtārghyapātram uttānaṃ kṛtvā tatra pavitrāṇi grāhyāṇy asmin kāla iti sūcayati | ata eva saṃgrahakāraḥ |

	yājñavalkyo visargāt prāk pātram uttānam icchati |

	yamo visarjanaṃ kṛtvā gṛhyakartāpi śaunakaḥ ||

	prītipraśṇāt tu devānāṃ pūrvaṃ kātyāyanādayaḥ || iti |

visarjanāt prāg vipravisarjanāt pūrvam, devānāṃ prītipraśnāt pūrvaṃ viśvedevāḥ prīyantām ity abhidhānāt pūrvam, svadhāvācanakāle ity arthaḥ | atra yathāsvagṛhyaṃ vyavasthā,

	sarveṣām api pakṣāṇāṃ svasvagṛhyāt tu gṛhyate |

iti smaraṇāt | svasvagṛhyoktapakṣasyābhāve tu svecchaiva pakṣaviśeṣagrahaṇe niyāmikā,

	svagṛhyoktasya cābhāve grahaṇaṃ svecchayā bhavet |

ity api smaraṇāt | sapavitrakuśavatyāṃ bhūmau udakadhārāniṣecanānantaraṃ svadhā saṃpadyatām iti kartā brūyāt | vipraiś ca saṃpadyatāṃ svadhā iti svadhākārātmikā pitṝṇām āśīr vaktavyā | tathā ca atriḥ |

	astu svadheti taiḥ prokte niṣicyodīrya nityaśaḥ |

	svadhākāraḥ parā proktā pitṛṣv āśīḥ svayaṃbhuvā ||

	āyuḥputradanārogyaśāntyarthaṃ vācayed dvijān || iti |

tair viprair astu svadhety ukte kartā "ṛce tvā ruce tvā samithsravanti (?) saritaḥ" ityādikam "svadhāṃ duhānā amṛtasya dhārām" ityantaṃ mantraṃ sāmarthyarūpaliṅgād evātra prāptam udīryodakadhārāṃ niṣicya svayaṃbhuvā brahmaṇā proktā pitṛsvadhākārātmikā parā utkṛṣṭā yā āśīs tām āyurādiphalasiddhyarthaṃ dvijān vācayed ity arthaḥ | svadhāvācanānantaraṃ yājñavalkyaḥ |

	viśvedevāś ca prīyantāṃ vipraiś cokte idaṃ japet | iti |

viśvedevāḥ prīyantām iti pūrvaṃ śrāddhakartā, paścāt prīyantāṃ viśvedevā iti vaiśvadaivikavipraiś cokte, caśabdāt pitaraḥ prīyantām iti pūrvaṃ kartā, paścāt prīyantāṃ pitara iti pitryavipraiś cokte idaṃ vakṣyamāṇaṃ japet "dātāro no 'bhivardhantām" ityādikam āśīḥprārthanāvākyavṛndaṃ kartā paṭhed ity arthaḥ | atra saṃgrahakāraḥ |

	dātāra iti yājñoktyā pādārthaḥ prārthanā smṛtā |

	tāṃ suraprītisaṃpraśnān prāk pracetanās tu manyate ||

	pāraskaraḥ svasti vācyaṃ kṛtvāśīr grahaṇaṃ jagau |

	visarjiteṣu vipreṣu bahiṣṭheṣu manur jagau ||

	yāny atra kālabhedena karmāṇi munayo jaguḥ |

	svasvagṛhyānusāreṇa vikalpas teṣu yujyate |

	na gṛhyādismṛtir yeṣāṃ śrāddhādāv upalabhyate ||

	kartum arhanti te kṛtsnaṃ yasya kasya muner iti ||

vaikalpikeṣu svagṛhyādyuktapakṣābhāve yasya kasyacid ekasya muneḥ pakṣaṃ svecchānuguṇaṃ kuryād ity arthaḥ | viśvedevāḥ prīyantām ity uktvā vaiśvadaivikabrāhmaṇapāṇau apo datvā pitaraḥ prīyantām ity uktvā paitṛkabrāhmaṇapāṇau apo datvā anantaraṃ sarvabrāhmaṇapāṇiṣu sapuṣpāḥ sākṣatās cāpo dadyāt | tathā ca atriḥ |

	viprapāṇau tu datvāpaḥ sapuṣpāḥ sākṣatās tataḥ | iti |

apo dadyād iti śeṣaḥ | atra bṛhaspatiḥ |

	vāje vāja iti procya brāhmaṇāṃs tān visarjayet |

	viprān pradakṣiṇīkṛtya pitṛbhyaḥ prārthayed varān ||

tān pāṇidhṛtapuṣpākṣatān visarjayet | svasthānaṃ prati gamanārthaṃ āsanebhya utthāpayet,

	vāje vāja ity utthāpya kṛtvā caitān pradakṣiṇam |

iti mārkaṇḍeyasmaraṇāt | utthāpane ca sākṣādviprahastagrahaṇaṃ na kuryāt, kiṃ tu hastasaṃsṛṣṭadarbhadvārā,

	vāje vāje iti japan kuśāgreṇa visarjayet |

iti matsyenābhidhānāt | kuśāgreṇa kuśena hastasparśanaṃ kṛtvety arthaḥ | agreṇa tu hastasparśane kriyamāṇe ekadā ekasyaiva hastasaṃsparśo na bahūnām | tataś ca "tṛptā yāta" iti bahuvacanam "aditiḥ pāśān" itivad avivakṣitaṃ syāt | evaṃ ca kuśena yāvatāṃ hastasaṃsparśanaṃ yugapat kartuṃ śakyaṃ tāvatāṃ sakṛn mantroccāraṇam, yāteti bahuvacanato bahuvipravisarjanalakṣaṇakāryasya sakṛduccāraṇād eva siddheḥ | asaṃbhave mantrāvṛttiḥ | vinotthānaṃ viprāṇāṃ yānaṃ ca saṃbhavatīty arthād uttiṣṭhatety api yātety anenaivoktaṃ bhavati | viprāṇām utthāpanenaiva tatrāvāhitadevapitṝṇām apy utthāpanaṃ siddham iti smṛtiṣu tat pṛthanṅoktam (?) | tathāpi tasya spaṣṭānusaṃdhānārthaṃ darbheṇa saṃsparśanāt pūrvam uttiṣṭhata pitaro viśvair devaiḥ sahety uktvā vipravisarjanaṃ kāryam | evaṃ ca dvijavisarjanasaṃpātāyātaṃ pitrādivisarjanaṃ nāhatyānuṣṭheyam iti na visarjane prācīnāvītinā bhavitavyam | ata eva "upavītī visarjanam" it śaunakenoktam | vipravisarjane kramaḥ purāṇe darśitaḥ |

	paścād visarjayed devān pūrvaṃ paitāmahān dvijān |

	mātāmahānām apy evaṃ saha devaiḥ kramaḥ smṛtaḥ ||

devān vaiśvadaivikadvijān | paitāmahān pitrādisthāneṣūpaviṣṭān | viprotthāpanānantaraṃ kātyāyanaḥ: "āmā vājasya, ity anuvrajya pradakṣiṇīkṛtya" iti | pradakṣiṇīkaraṇānantara dātāra ityādiślokadvayena pitṛsakāśād varayācanaṃ kāryam | tathā ca matsyaḥ |

	visṛjya brāhmaṇāṃs tāṃs tu teṣāṃ kṛtvā pradakṣiṇam |

	dakṣiṇāṃ diśam ākāṃkṣan pitṝn yāceta mānavaḥ ||

	dātāro no 'bhivardhantāṃ vedāḥ santatir eva ca |

	śraddhā ca no mā vyagamad bahu deyaṃ ca no 'stu ||

	annaṃ ca no bahu bhaved atithīṃś ca labhemahi |

	yācitāraś ca naḥ santu mā ca yāciṣma kaṃcana || iti |

dakṣiṇāṃ diśam ākāṃkṣan dakṣiṇābhimukhaḥ ślokadvayena pratīyamānān varān ślokadvayapādenaiva pitṝn yāceta n viprān ity arthaḥ | bṛhaspatir api |

	viprān pradakṣiṇīkṛtya pitṛbhyaḥ prārthayed varān | iti |

varayācanānantaraṃ vṛddhaśātātapaḥ |

	evam astv iti tair vācyaṃ mūrdhnā grāhyaṃ ca tena tat | iti |

taiḥ bhūtapūrvagatyā pitradhiṣṭhānabhūtair viprair evam astv iti vācyam, sākṣāt pitṛbhir evam astv iti vacanāsaṃbhavāt | evam astv ity uktvā taiḥ svahastagataṃ puṣpākṣataṃ pradeyam | tena śrāddhakartrā ca tatpuṣpākṣataṃ mūrdhnā grāhyam | evam āśīr grahaṇānantaraṃ sa evāha |

	tataḥ pradakṣiṇaṃ kṛtvā punas teṣāṃ kṛtāñjaliḥ |

	uktvā caiva priyāṃ vācaṃ praṇipatya prasādayet || iti |

priyāṃ vācam: "dhanyā vayaṃ yuṣmadanugraheṇa pitṝṇām anṛṇā jātāḥ" ityevamādikām | prasādanārthaṃ yad vaktavyaṃ tad āha bṛhaspatiḥ |

	adya me saphalaṃ janma bhavatpādābhivandanāt |

	adya me vaṃśajāḥ sarve yātā vo 'nugrahād divam ||

	patraśākādidānena kleśitā yuyam īdṛśāḥ |

	tatkleśajātaṃ citte tu vismṛtya kṣantum arhatha || iti |

evaṃ prasādyānantaraṃ sarvaṃ saṃpūrṇam astv iti viprāḥ prārthayitavyāḥ | tathā ca viṣṇuḥ |

	mantrahīnaṃ kriyāhīnaṃ bhaktihīnaṃ dvijottamāḥ |

	śrāddhaṃ saṃpūrṇatāṃ yātu prasādād bhavatāṃ mama || iti |

viprair api sarvaṃ saṃpūrṇam astv ity uktvā havirguṇastutiḥ kartavyā,

	śrāddhāvasāne kartavyā dvijair annaguṇastutiḥ |

iti vṛddhavasiṣṭhasmaraṇāt | tato viprān svasthānagamanārthaṃ visarjayet | tathā ca purāṇam |

	visarjayet prītimataḥ saṃmānyābhyarcya tāṃs tataḥ | iti |

mārkaṇḍeyo 'pi |

	jānubhyām avanīṃ gatvā praṇipatya visarjayet | iti |

madālasāvākyam api |

	vasarjayet priyāṇy uktvā praṇipatya ca bhaktitaḥ |

	ādvāram anugaccheta āgacchetānumoditaḥ || iti |

anumodito brāhmaṇair iti śeṣaḥ |

**iti smṛticandrikāyāṃ brāhmabhojanātmakapradhānapāś cātyāṅgaviṣayāṇi**

**atha piṇḍapratipattyādiviṣayāṇi**

**samāptaṃ ca pārvaṇaśrāddhavidhānam**

**atha yathāśakti pārvaṇānuṣṭhānavidhiḥ**

tatra śātātapaḥ |

	yathā kathaṃcin nityāni kuryād indukṣayādiṣu |

	pātradravyādisaṃpatsu sarvakāmaphalaṃ labhet ||

amāvāsyādikāleṣu coditāni nityādhikārāṇi pārvaṇaśrāddhādīni pātradravyādisaṃpattyalābhe 'pi yathā kathaṃcit kuryāt yathāśakti kuryād iti pūrvārdhasyārthaḥ | tatra pātrāsaṃpattau devalenoktam |

	ekenāpi ca vipreṇa ṣaṭpiṇḍaṃ śrāddham ācaret |

	ṣaḍarghyān dāpayet tasmai ṣaḍbhyo dadyāt tathāsanam ||

	pitā bhuṅkte dvijakare mukhe bhuṅkte pitāmahaḥ |

	prapitāmahas tu tālau ca kaṇṭhe mātāmahaḥ smṛtaḥ ||

	pramātāmahas tu hṛdaye vṛddho nābhau tu saṃsthitaḥ || iti |

vṛddhaḥ pramātāmahasya pitā | atra vasiṣṭhaḥ |

	yady ekaṃ bhojayec chrāddhe daivaṃ tatra kathaṃ bhavet |

	annaṃ pātre samuddhṛtya sarvasya prakṛtasya ca ||

	devatāyatane kṛtvā tataḥ śrāddhaṃ pravartayet |

	prāsyed agnau tad annaṃ tu dadyād vā brahmacāriṇe || iti |

devatāyatanaṃ vaiśvadaivikabrāhmaṇopaveśanasthānam | tatra brāhmaṇārcanāt pūrvaṃ sthaṇḍile viśvān devān āvāhyāsanakalpanādidhūpadīpācchādanāntam ārādhanaṃ kṛtvā paścāt pitrartham upaviṣṭaṃ brāhmaṇam abhyarcya annapariveṣaṇakāle prakṛtasya śrāddhārthaṃ saṃpāditasya sarvasya saṃbandhi kiṃcid annaṃ pātre samuddhṛtyābhghāryārādhitasthāne purato nidhāyānnatyāgakāle pūrvam etad annaṃ viśvān devān uddiśya tyaktvānantaraṃ śrāddhaṃ pravartayet | pitṝn uddiśya brāhmaṇasya purataḥ pariviṣṭam annaṃ tyajed ity arthaḥ | ekasyāpi brāhmaṇasyālābhe devalenoktam |

	pātrābhāve paraṃ kṛtvā pitṛyajñavidhiṃ naraḥ |

	nirdiśyāpy annam uddhṛtya yatra pātraṃ tato gatiḥ ||

	nidhāya vā darbhavaṭūn āsaneṣu samāhitaḥ |

	praiṣānupraiṣasaṃyuktaṃ vidhānaṃ pratipādayet ||

	pātrābhāve kṣiped agnau gave dadyād athāpsu vā |

	na tu prāptasya lopo 'sti paitṛkasya viśeṣataḥ ||

asyārthaḥ: pātrābhāve 'nukalpatayoktaviprasyābhāve pitṛyajñavidhiṃ piṇḍapitṛyajñadharmakam agnaukaraṇaṃ paraṃ kevalaṃ (?) kṛtvā amāvāsyāyām (?) annaṃ bhājanādāv uddhṛtya nirdiśya caturthyantaśabdena devān pitṝn uddiśya uddhṛtam annaṃ tyaktvā yatrātyantānatidūre pātralakṣaṇānvito vipro 'sti, tatra nītvā tasmai tad annaṃ samarpayet | yad vā: pitṛyajñadharmakam agnaukaraṇaṃ kṛtvā darbhavaṭūn kuśamayān viprapratinidhīn vaṭūn atyantālpaparimāṇān āsaneṣu saṃsthāpya daive kṣaṇaḥ kriyatāṃ śrāddhe kṣaṇaḥ kriyatām ityādipraiṣasaṃyuktam oṃ tathetyādyanupraiṣasaṃyuktaṃ kṛtsnaṃ śrāddhavidhānaṃ kṛtvā devapitrarthaṃ tyaktam annaṃ pūrvavat pātralaṇayuktaviprebhyaḥ (?) pratipādayet samarpayet | atidūrasthe tu pātre pakṣadvaye 'pi tyaktam annam agnau kṣipet | atha vā gave bakṣaṇārthaṃ prayacchet | nadyādyudake vā kṣipet | na tu pātrābhāvamātreṇa karmaṇo lopaḥ kārya iti | pakvadravyasaṃpādanāsaṃbhave tu sumantuḥ |

	pākābhāve 'dhikāraḥ syād viprādīnāṃ narādhipa |

	apatnīnāṃ mahābāho videśagamanādibhiḥ ||

	sadā caiva tu śūdrāṇām āmaśrāddhaṃ vidur budhāḥ |

	ātmano deśakālābhyāṃ viṣame samupāgate ||

	āpady anagnau tīrthe ca pravāse patnyasaṃbhave |

	candrasūryagrahe caiva dadyād āmaṃ viśeṣataḥ || iti |

viprādīnāṃ traivarṇikādīnāṃ patnīrahitānāṃ videśagamanādibhiś ca kāraṇaiḥ pākasaṃpādanāsaṃbhave āmaśrāddhe adhikāraḥ syāt | candrasūryagrahe 'pi yasya pākāsaṃbhavaḥ sa āmaṃ dadyāt | yasya vā bhoktur brāhmaṇasyālābhaḥ so 'py āmaṃ dadyāt | śūdras tu sarvaśrāddheṣu pārvaṇavidhānenāmam eva dadyāt | tathā ca markaṇḍeyaḥ |

	sarvaṃ śrāddhaṃ tathā kāryaṃ śūdreṇāpy evam eva tu |

	mantravarjaṃ tu śūdrasya sarvam evaṃ vidhīyate ||

evam eva pārvaṇavidhinaiva | tathā ca pracetāḥ |

	strī (?) śūdraḥ svapacaś caiva jātakarmaṇi cāpy atha |

	āmaśrāddhaṃ tadā kuryād vidhinā pārvaṇena tu ||

svayaṃ pavatīti svapacaḥ | vāyupurāṇe |

	na pakvaṃ bhojayed viprān sacchūdro 'pi kadācana |

	bhojayet tv aśnatāṃ pāpaṃ tasyāpi prabhavet satām ||

satāṃ śūdrānnabhojane bhoktṛṇāṃ śūdrasya ca pāpaṃ bhavet | kaḥ punaḥ sacchūdra ity apekṣite vyāghraḥ |

	saṃskṛtānāṃ tu śūdrāyāṃ brahmavīryasamudbhavaḥ |

	svakarmanirataś caiva sacchūdraḥ saṃprakīrtitaḥ ||

uśanasā tu labdhakrītādipakvānnasadbhāve 'py āmaśrāddham eva dvijaiḥ kāryam ity uktam |

	apatnīkaḥ pravāsī ca yasya bhāryā rajasvalā |

	siddhānnena na kurvīta āmaṃ tasya vidhīyate ||

siddhānnena kāryāntarārthaṃ yathā kathaṃcit siddhānena | apatnīkādigrahaṇaṃ pākasāmagryādirahitapuruṣopalakṣaṇārtham | ata eva jamadagniḥ |

	na bhaved yasya sāmagrī dārā vā gṛham eva vā |

	āmaśrāddhaṃ prakurvīta vṛddho bālaś ca yo bhavet ||

pākasāmagrīsadbhāve kasyacid āmaśrāddhaṃ kartavyam ity āha sa eva |

	yāvat syān nāgnisaṃyuktaḥ utsannāgnir athāpi vā |

	āmaśrāddhaṃ tadā kuryād dhaste 'gnaukaraṇaṃ bhavet ||

pakvena śrāddhaṃ kvacid āvaśyakam ity āha hārītaḥ |

	śrāddhavighne dvijātīnām āmaśrāddhaṃ prakīrtitam |

	amāvāsyādyaniyataṃ māsasaṃvatsarād ṛte ||

anena māsikam ābdikaṃ ca śrāddham avaśyaṃ pakvānnena kāryam iti vacobhaṅgyoktam iti mantavyam | yat punar jamadganinoktam,

	śrāddhajñaḥ śraddhayā śrāddhaṃ śrāddhakāle yathāvidhi |

	pakvena vāśritenāpi nūnaṃ kuryāt pituḥ sutaḥ ||

iti, tat māsike sāmvatsarike 'pi sarvathā pakvānnāsiddhau āmadravyavidhānārtham iti na pūrvoktajamadagnivacanena gatārtham | āmaśrāddhe viśeṣam āha vyāsaḥ |

	āmaṃ tad anu kaunteya dadyād annaṃ caturguṇam |

	siddhānne tu vidhir yaḥ syād āmaśrāddhe 'py asau vidhiḥ ||

	āvāhanādi sarvaṃ syāt piṇḍadānaṃ ca bhārata |

	dadyād yac ca dvijātibhyaḥ śṛtaṃ vāśṛtam eva vā ||

	tenāgnaukaraṇaṃ kuryāt piṇḍāṃs tenaiva nirvapet ||

annam āmarūpaṃ puruṣāpekṣayā caturguṇaṃ dadyād ity arthaḥ | agnaukaraṇm atra pāṇāv eva,

	āmaśrāddhaṃ yadā kuryād vidhijñaḥ śrāddhas tadā |

	haste 'ganukaraṇaṃ kuryād brāhmaṇaḥ svavidhānataḥ ||

iti tenaivoktatvāt | ṣaṭtriṃśanmate 'pi |

	āmaśrāddhaṃ yadā kuryāt piṇḍadānaṃkathaṃ bhaet |

	gṛhapākāt samuddhṛtya saktubhiḥ pāyasena vā || iti |

piṇḍadānaṃ bhaved iti śeṣaḥ | āmadravyagṛhapākasaktupāyaseṣu yathālābhaṃ vyavasthā | eta cāmaśrāddhaṃ pūrvāhne kāryam, "āmaśrāddhaṃ tu pūrvāhne" iti śātātapasmaraṇāt | yat tu tenaivoktam

	madhyāhnāt parato yat tu kutapaḥ samudāhṛtaḥ |

	āmamātreṇa tatraiva pitṝṇāṃ dattam akṣayam ||

iti, tat śrāddhakartuḥ āmaśrāddhaviṣayam ity aparārkeṇa sādhitam | āmadravyāsaṃbhave tu vyāsenoktam |

	dravyābhāve dvijābhāve pravāse putrajanmani |

	hemaśrāddhaṃ prakurvīta yasya bhāryā rajasvalā ||

atrāpy āmaśrāddhaviśeṣo yathāsaṃbhavam anusaṃdheyaḥ | āmaśrāddhe hemaśrāddhe ca bhojanaprayuktāpośanakarmādīnāṃ "yathāsukhaṃ jupadhvaṃ tṛptāḥ stha" ityādīnāṃ ca dvārakāryalopān nivṛttir avagantavyā | keṣucin mantreṣūho 'py evvam avagantavyaḥ | tathā ca marīciḥ |

	āvāhane svadhākāre mantrā ūhyā visarjane |

	annakarmaṇy anūhāḥ syur āmaśrāddhavidhiḥ smṛtaḥ ||

āvāhane āvāhanamantre | "pitṝn haviṣe attave" ity atra attava iti padasthāne svīkartavya ity ūhaḥ kāryaḥ | svadhākāre "namo vaḥ pitara iṣe" ityādmantre iṣa iti padasthāne āmadravyāyety ūhaḥ kartavyaḥ | visarjane vipravisarjanamantre "vāje vāje" ityadike tṛptā iti padasthāne uddhṛtya āmena tarpayanta ity ūhaḥ kāryaḥ | annakarmaṇi brāhmaṇāṅguṣṭhaniveśanādau "viṣṇo havyaṃ rakṣasva" ityādayo mantrā anūhyāḥ syuḥ | āmaśrāddhavidhiḥ smṛtaḥ ity āmaśrāddhagrahaṇaṃ hemaśrāddopalakṣaṇārtham | hemadravyālābhe 'pi smṛtyantaroktam |

	tṛṇāni vā gave dadyāt piṇḍān vāthāpi nirvapet |

	tilodakaiḥ pitṝn vātha tarpayet snānapūrvakam ||

	agninā vā dahet kakṣaṃ śrāddhakāle samāgate ||

	tasmiṃś copavased ahni japed vā śrāddhasaṃhitām || iti |

atrāpi yathāsaṃbhavaṃ vyavasthā | aṅgasaṃpādanāsaṃbhave 'pi smṛthantaroktam |

	aṅgāni pitṛyajñasya yadā kartuṃ na śaknuyāt |

	sa yadā vācayed viprān sakalā siddhir astv iti ||

pitṛyajñasya śrāddhasya sakalā siddhiḥ sakalāṅgasiddhir astv iti bhavanto bruvantu iti prārthaneti | nimantritān viprān sakalāṅgasiddhir asya śrāddhasyāstv iti vācayed ity arthaḥ | vismṛtapārvaṇānuṣṭhānāsaṃbhave tu vyāsenoktam |

	tyaktāgneḥ pārvaṇaṃ naiva naikoddiṣṭaṃ sapiṇḍanam |

	atyakāgnes tu piṇḍoktis tasmāt saṃkalpya bhojayet ||

ayam arthaḥ: tyaktāgner avidhinotsṛṣṭāgneḥ pārvaṇaikoddiṣṭasapiṇḍīkaraṇātmakaśrāddhakarmaṇi naivādhikāraḥ | piṇḍoktiḥ śrāddhaṃ kartavyam ityuktiḥ atyaktāgneḥ tyaktāgnivyatiriktasyaiva atyaktāger eva śrāddhādhikāra iti yāvat | tasmāt tyaktāgnir eva saṃkalpya bhojayet | saṃkalpavidhānena śrāddhaṃ kuryād iti | saṃkalpavidhānasya pārvaṇavidhānāt ko bheda ity apekṣite sa evāha |

	saṃkalpaṃ tu yadā kuryān na kuryāt pātrapūraṇam |

	nāvāhanāgnaukaraṇaṃ piṇḍāṃś caiva na dāpayet ||

pātrapūraṇam arghyadānam | āvāhanasya samantrakasya niṣedhaḥ, na tv āvāhanamātrasya tadabhāve devapitṛsāṃnidhyābhāvāt | tataś cāvāhanamantram anuktvaiva purūravārdravasaṃjñakān viśvān devān āvāhayāmīty etāvanmātram uktvā devāvāhanaṃ kāryam | pitrādyāvāhane 'py evam eva | piṇḍāṃś caivety atra caivaśabdena ucchiṣṭapiṇḍasyāpi niṣedhaḥ | ata eva smṛtyantare,

	saṃkalpaṃ tu yadā śrāddhaṃ na kuryāt pātrapūraṇam |

	vikiraṃ ca na dātavyam |

iti spaṣṭam uktam | evam anukalpānuṣṭhāne 'pi śāṭhyābhāve sati mukhyakalpānuṣṭhānaphalaṃ bhavati | tathā ca smṛtyantaram |

	śrāddhānukalpaṃ yaḥ kuryāj jātyavasthādyapekṣayā |

	śrāddhāṃśe sarvam āpnoti mukhyakalpaphalaṃ naraḥ || iti |

śrāddhāṃśe śrāddhapradhānāṃśe brāhmaṇabhojanamātre piṇḍapradānamātre 'pi vā kṛte, aṅgāṃśe yathāśakti katipayānuṣṭhāne 'pi kṛta ity arthaḥ ||

**iti smṛticandrikāyāṃ yathāśaktipārvaṇānuṣṭhānavidhiḥ **

**atha mṛtāhaśrāddhavidhiḥ**

evaṃ pratimāsaṃ kartavyaṃ pārvaṇaśrāddham uktam | atha pratisaṃvatsaraṃ kartavyaṃ sāṃvatsarikaśrāddham ucyate |

atra lokākṣiḥ |

	śrāddhaṃ kuryād avaśyaṃ tu pramītapitṛkaḥ svayam |

	indukṣaye māsi māsi vṛddhau pratyabdam eva ca ||

svayaṃgrahaṇam ādarārthaṃ na punaḥ putraśiṣyartvigādinivṛttyartham, yajamānasya pitaḥ asāv etat te tata ity anyakartṛkapiṇḍanirvapaṇadarśanāt | asāv etat te tata iti mantreṇa yajamānasya pitre ṛtvigādiḥ piṇḍān dadyād iti | tatrāmukagotrāmukaśarmann etat te tata iti mantram uktvāmukagotrāyāmukaśarmaṇe yajamānasya pitre asāv etat te, ity ayaṃ piṇḍo na yajamānayajamānasya | smṛtyantare yajamānasyety uktyā barhiṣi piṇḍasthāpanam iti viśeṣo 'vagantavyaḥ | etac cānyakartṛkatvaṃ yajamānasyāsāmarthye gurutarakāryāntaravyagratvena kālātipattiviṣaye vā draṣṭavyam | pratyabdaṃ śrāddhaṃ kathaṃ kartavyam ity apekṣite jātūkarṇaḥ |

	pituḥ pitṛgaṇasthasya kuryāt pārvaṇavat sutaḥ |

	pratyabdaṃ pratimāsaṃ ca vidhir jñeyaḥ sanātanaḥ ||

pitṛgaṇasthaḥ sapiṇḍitaḥ tasya pratyabdaṃ pratimāsaṃ ca pārvaṇavad ābdikaṃ māsikaṃ ca śrāddhaṃ suto mṛtāhe kuryād ity arthaḥ | etad uktaṃ bhavati: yathā amāvāsyāśrāddhe arghyadānādau pitṛpitāmahaprapitāmahānāṃ trayāṇām uddeśaḥ tathā pitur ābdikaśrāddhe 'pi trayāṇām uddeśaḥ kāryaḥ | iti |

	darśavat syāt trayoddeśaḥ sapiṇḍīkaraṇe kṛte | iti |

pratimāsaṃ ceti tāvat | "tāny eva tu punaḥ kuryāt" iti vacanāt sapiṇḍīkaraṇād ūrdhvam api prathamasaṃvatsare kriyamāṇānumāsikeṣu pārvaṇavat tridevatākaṃ kuryād iti vidhānārtham uktam iti mantavyam | na ca vācyam,

	pitaro yatra pūjyante tatra mātāmahā dhruvam |

iti vacanāt, pitṛmṛtāhe (?) mātāmahādīnām api śrāddhaṃ kāryam iti | yad āha pāraskaraḥ |

	pitur gatasya devatvam aurasasya tripūruṣam | iti |

devatvaṃ gatasya sapiṇḍīkaraṇena pitṛtvaṃ prāptasya | tripuruṣagrahaṇaṃ ṣaṭpuruṣanivṛttyartham | tena mṛtāhe mātamahaśrāddhaṃ na kāryam | kātyāyano 'pi |

	karṣūsamanvitaṃ muktvā tadādyaṃ śrāddhaṣoḍaśam |

	pratyābdikam aśeṣeṣu piṇḍāḥ syuḥ ṣaḍ iti sthitiḥ || iti |

karṣūsamanvitaṃ sapiṇḍīkaraṇam | anenārthāt karṣūsamanvitādiṣi mātāmahaśrāddhaṃ na vidyata ity uktam | saṃgrahakāras tu pitṛmṛtāhe mātāmahādiśrāddhaṃ na kāryam iti nyāyenaivopapādayati |

	yājñavalkyena kālas tu amāvāsyādinoditaḥ |

	aviśeṣeṇa pitryasya tathā mātāmahasya ca ||

	yugapac ca sa vijñeyo vacanād vakṣyamāṇakāt |

	kālabhedena tantraṃ syād deśabhedena caiva hi ||

	tasmāt tantravidhānāt tu yaugapadyaṃ pratīyate |

	amāvāsyādikāleṣu tad jñeyaṃ na mṛte 'hani ||

	amāvāsyādikāleṣu kālaikatvāt sahakriyā |

	mṛtāhani tu tadbhedān na yujyeta sahakriyā || iti |

prathamaślokasyāyam arthaḥ: amāvāsyādinā

	amāvāsyāṣṭakā vṛddhiḥ kṛṣṇapakṣo 'yanadvayam |

ityādivacanena śrāddhakālaḥ aviśeṣeṇa sāmānyena pitryasya pitṛśrāddhasya mātāmahasaṃbandhiśrāddhasya ca yājñavalkyenodita iti | yugapac ca sa vijñeya iti pādasyāyam arthaḥ: sa yājñavalkyenoditaḥ kālaḥ piṇḍapitṛyajñadarśaśrāddhayor iva na bhāgakrameṇa | kiṃ tu pitṛśrāddhamātāmahaśrāddhayor yugapad (?) ekadā bhāgakramam antareṇaiva jñeya iti | <span style="text-decoration:underline;">nanu</span> kālavidhāyake pūrvoktavacane yugapadādipadābhāvāt katham evam avagatir ity āśaṅkyoktam "vacanād vakṣyamāṇakāt" iti | asyāyam arthaḥ: yady api na kālavidhāyakāt pūrvoktavacanād evam avagatiḥ tathāpi,

	mātāmahānām apy evaṃ tantraṃ vā vaiśvadaivikam |

ity asminn eva śrāddhaprakaraṇe vakṣyamāṇād vacanād evam avagatir bhaviṣyatīti | <span style="text-decoration:underline;">nanv</span> asmād api vacanāt kathaṃ yaugapadyāvagatir ity āśaṅkya kālabhedenetyādinā samarthayate spaṣṭārtho 'yaṃ śloka iti | evaṃ ca yatra paitṛkasya mātāmahaśrāddhasya cāmāvāsyādikāle yaugapadyaṃ pratītaṃ tatraivanayoḥ samānatantratvaṃ na punar mṛtāha ity āha:

	amāvāsyādikāleṣu tad jñeyaṃ na mṛte 'hani | iti |

mṛte 'hani yaugapadyasyāpratīter ity abhiprāyaḥ | kathaṃ punar yaugapadyasyāpratītir mṛtāha ity āśaṅkyāha: amāvāsyādikāleṣv ityādi | tasyāyam arthaḥ: amāvāsyādikāleṣu paitṛkamātāmahaśrāddhayor aviśeṣeṇa prāptayoḥ kālaikatvād ekasminn eva kālabhage kartavyatvāvagamāt samānatantratā yujyate | mṛtāhe tu pratipuruṣam āyuḥpramāṇabhedāt pitṛmātāmahayor bhinnakālatvān mātāmahaśrāddhasya pitṛmṛtāho na kāla iti, tadbhāgarūpakālaikyasya dūrotsāritatvāt tannibandhenānayoḥ samānatantratātyantaṃ na yujyata iti | anenaiva nyāyena mātrādiśrāddhasyāpi pitṛmṛtāho na kāla iti, tatra tasya prāptyabhāvāt | pitṛmṛtāhe kevalapitṛpitāmahaprapitāmahānām eva devatātvam, na punaḥ sapatnīkānām iti mantavyam | yady apy anenaiva nyāyena pitṛmṛtāhaḥ pitāmahaśrāddasyāpi na kālaḥ, mātṛmṛtāhaś ca pitāmahyādiśrāddhasya na kālaḥ, tathāpi pārvaṇavad iti vacanāt pitāmahaprapitāmahayor api pitṛmṛtāhe, pitāmahīprapitāmahyor api mātṛmṛtāhe devatātvaṃ na tu nyāyata iti sarvam anavadyam | yadā pituḥ sāṃvatsarikaśrāddhakālaḥ, mātuḥ sāṃvatsarikaśrāddhakālaś ca daivad eko jātaḥ tadāpi na sapatnīkaṃ pitṛsāṃvatsarikaśrāddham | kiṃ tu mātāpitror maraṇapaurvāparyānusārikrameṇa tayoḥ sāṃvatsarikaśrāddhadvayaṃ vipranimantraṇāditadvisarjanāntaṃ pṛthag eva kāryam | yadā tu mātāpitror yugapanmaraṇe paurvāparyam ajñātam, tadā pūrvaṃ pituḥ sāṃvatsarikaṃ kṛtvā paścān mātuḥ sāmvatsarikaśrāddhaṃ kāryaṃ pitur mukhyatvāt | evaṃbhūtaviṣaye bhrātrādisāṃvatsarikaśrāddhadinaikye śrāddham anekaṃ jyeṣṭhādikrameṇa pṛthag eva kāryam | yat tu pracetasoktam,

	naikaḥ śrāddhadvayaṃ kuryāt samāne 'hani kutracit |

iti, tad ekasminn eva śrāddhe punaḥ punaḥ śrāddhaṃ na kuryād ity evaṃparam | tena nānānimittakānekaśrāddham ekasminn ahani kurvato na pracetaso vacanavirodhaḥ | yat tu lokākṣiṇoktam,

	mṛte 'hani samāsena piṇḍanirvapaṇaṃ pṛthak |

	navaśrāddhaṃ ca dampatyor anvārohaṇa eva tu ||

iti, anenāpi na mṛtāhe sapatnīkaṃ śrāddham uktaṃ yena pūrvoktavirodhaḥ syāt | kiṃ tarhy anenoktam | ucyate: dampatyor mṛtāhaikye samāsena saṃkṣepeṇa piṇḍanirvapaṇaṃ yathā dvaipitṛkaśrāddhe ekasmin piṇḍe dvayoḥ pitror amukanāmne amukanāmne ca ity uddiśyaika eva piṇḍo dīyate tathehāpy ekasmin piṇḍe dvayor mātāpitror amukāyāmukāyai cety uddeśaṃ kṛtvā eka eva piṇḍo deyaḥ | brāhmaṇāś cāyugmāḥ piṇḍadānavad eva dvāv evoddiśya bhojayitavyāḥ | piṇḍanirvapaṇagrahaṇasya śrāddhopalakṣaṇaparatvāt | evaṃ caitac chrāddham anekoddeśyasāhityarūpacodanāliṅgāt pārvaṇadharmakaṃ tantreṇa kāryam | navaśrāddhaṃ tu dampatyoḥ pṛthak kāryam | tataś caikoddiṣṭarūpaṃ śrāddhadvayaṃ prāgdvādaśāhān navaśrāddhadineṣu pitur mātuś ca kāryam | evam uktavidhaṃ sāṃvatsarikaśrāddhaṃ navaśrāddhaṃ caikacityām anvārohaṇe mātrā kṛte kartavyam | nānyatrety avadhārayitum anvārohaṇa evety uktam | yat tu smṛtyantaram,

	ekacityāṃ samāruḍhau dampatī nidhanaṃ gatau |

	pṛthak chrāddhaṃ tayoḥ kuryād odanaṃ ca pṛthak pṛthak ||

iti—odanaṃ odanapiṇḍaḥ—tad etan navaśrāddhamātraviṣaye yojayet | pratyabdaṃ tad yeṣām ekoddiṣṭavidhānenaiva māsikam ābdikaṃ ca śrāddhaṃ mātāpitror mṛtāhe bhedenoditaṃ tadviṣayam iti na pūrvoktasāṃvatsarikaśrāddhaviśeṣeṇa sahāsyāpi virodhaḥ | yat punar bhṛguṇaiva "pratyabdaṃ ca" ity uktvānantaram uktaṃ "navaśrāddhaṃ yugapat tu samāpayet" iti, tasyāyam artha: mātāpitror mṛtāhaikye mātrā caikacityanvārohaṇe kṛte sati pitur navaśrāddhaṃ caikakālam ekapākena (pākābhāvasyaiva?) tantreṇa pradhānāt pūrvāṅgakalāpaṃ kṛtvā prathamaṃ pitre paścānmātre ca śrāddhaṃ kṛtvā pāścātyāṅgakalāpaṃ ca kṛtvā tantreṇa kuryād iti | anekamātṛbhir ekacityām anvārohaṇe kṛte 'py evam eva | pitur anantaraṃ sākṣān mātus tadanantaram upamātṛṣu jyeṣṭhādikrameṇa navaśrāddhaṃ kuryāt tathā ca sa eva |

	ekakāle gatāsūnāṃ bahūnām atha vā dvayoḥ |

	tantreṇa śrapaṇaṃ krtvā kuryāc chrāddhaṃ pṛthak pṛthak ||

	pūrvakasya mṛtasyādau dvitīyasya tataḥ punaḥ |

	tṛtīyasya tataḥ kuryāt saṃnipāteṣv ayaṃ kramaḥ || iti |

śrapaṇaṃ pradeyānnapākaḥ pūrvakasya mukhyasya dvitīyasya mukhyāpekṣā jaghanyasya tṛtīyasya jaghanyatarasyety arthaḥ | bhinnacityām anvārohaṇe tu sarvaṃ pṛthag eva karyam | evam uktavidhiṣv anyatamavidhinā yathoktavyavasthānusāriṇā mṛtāhaśrāddham avaśyaṃ kartavyam | tathā ca kārṣṇājiniḥ |

	ūṣareṣu yathā kṣiptaṃ bījaṃ na pratirohati |

	tathā ca tad bhavet teṣāṃ yan na dattaṃ mṛte 'hani ||

etena mṛtāhe annam avaśyaṃ dātavyam ity abhiprāyaḥ | "tac ca pārvaṇavat smṛtam" iti jātūkarṇādīnāṃ bahutarāṇāṃ pakṣaḥ | "ekoddiṣṭavidhānena" iti yājñavalkyādīnāṃ bahūnām | ata eva sumantuḥ |

	kartavyaṃ parvaṇaṃ rājan naikoddiṣṭaṃ kathaṃcana |

	subahūny atra vākyāni munigītāni cakṣate ||

	alpetarāṇi rājendra ekoddiṣṭaṃ parcakṣate || iti |

atra pārvaṇapakṣe cakṣate pracakṣate dharmaśāstrajñāḥ | alpetarāṇi bahūni katipayāni vākyāny ekoddiṣṭapakṣaṃ pracakṣata ity arthaḥ | tena ekoddiṣṭapakṣaṃ parityajya pārvaṇapakṣa eva parigrāhya ity āha sa eva |

	tasmād vacanasāmarthyāt pārvaṇaṃ syān mṛte 'hani || iti |

vacanasāmarthyād bahutarāṇāṃ vacanānāṃ sāmarthād ity arthaḥ | ayam evārtho jaiminināpy uktaḥ: "vipratiṣiddhadharmasamavāye bhūyasāṃ syāt sadharmatvam" iti | pratyakṣaśrutimūlatvāt jātūkarṇyādivacanāny eva balavanti | pratyakṣaśrutiś ceyam: "māsi māsi ṛtāv ṛtau hemantagrīṣmavarṣāsu pratisaṃvatsare ca daivāś ca pitaraś ca sahāsatām" iti | pratisaṃvatsare mṛtāhe devāś ca pitaraś ca sahāsatāṃ viśvedevāḥ pitṛpitāmahaprapitāmahāś ca śrāddhaṃ bhoktuṃ saha tiṣṭhantv ity arthaḥ | anayā śrutyā sadaivaṃ śrāddhaṃ kāryaṃ mṛtāha ity uktam | tasmāt sarvair eva pārvaṇapakṣo grāhyaḥ | pārvaṇavidhāyakavacanaiḥ ekoddiṣṭavidhāyakavacanānāṃ bādhitatvāt | atha vā katipayair eva parvaṇapakṣaḥ parigrāhyaḥ | tathā ca smṛtyantaram |

	pituḥ pitṛgaṇasthasya kuryātāṃ darśavat sutau |

	pratyabdaṃ pratimāsaṃ ca vidhijñau kṣetrajaurasau ||

ekoddiṣṭavad itare sutāḥ kuryur iti śeṣaḥ | ata eva sumantuḥ |

	pratyabdaṃ pārvaṇenaiva vidhinā kṣetrajaurasau |

	kuryātām itare kuryur ekoddiṣṭaṃ sutā daśa ||

uktā caivaṃ parasparaviruddhānāṃ smṛtīnāṃ viṣayabhedena vyavasthā,

	śrrutidvidhaṃ tu yatra syāt tatra dharmāv ubhau smṛtau |

	smṛtidvaidhe tu viṣayaḥ kalpanīyaḥ pṛthak pṛthak ||

iti jābālasmaraṇāt | evam eva viṣayavyavasthā mātṛmṛtāhe 'pīty āha kātyāyanaḥ |

	pratyabdaṃ yo yathā kuryāt putraḥ pitre sadā dvijaḥ |

	tathaiva mātuḥ kartavyaṃ pārvaṇaṃ vānyad eva vā ||

yat tu tenaivoktam |

	pitṛvyabhrātṛmātṝṇāṃ ekoddiṣṭaṃ sadaiva tu |

iti, tatra mātṛśabdo gauṇamukhyamātṛsapatnīpara iti pitṛvyādisamabhivyāhārād avagamyate | ato na pūrvoktavacanena saha virodhaḥ | etac ca mātṛgrahaṇaṃ mukhyamātṛvyatiriktastrīṇām upalakṣaṇārtham | ata eva viṣṇudharmottaram |

	pratisaṃvatsaraṃ kāryam ekoddiṣṭaṃ naraiḥ striyāḥ |

	mṛte 'hani yathānyāyaṃ nṝṇāṃ yadvad ihoditam ||

yadvat puruṣāṇāṃ samantrakaṃ śrāddhaṃ tadvat dvijātistrīṇāṃ kṛtavivāhānāṃ samantrakam eva śrāddhaṃ kāryam | ity antyapādasyārthaḥ | apariṇītānāṃ tu strīṇāṃ saṃskārahīnatvād amantrakam eva | striyā ity etad aputrāyāḥ striyā ity abhiprāyakam | ata eva gargaḥ |

	aputrā yā mṛtāḥ kāścit striyo vā puruṣāś ca ye |

	teṣām api ca deyaṃ syād ekoddiṣṭaṃ na pārvaṇam || iti |

striyaḥ mātuḥ sapatnyādayaḥ | puruṣāḥ pitṛvyādayaḥ | yad vā,

	yenāsya pitaro yātāḥ yena yātāḥ pitāmahāḥ |

	tena yāyāt satāṃ mārgaṃ. tatra gacchan na riṣyati ||

iti smṛtyantaroktapūrvapuruṣācāreṇaikoddiṣṭapārvaṇapakṣayor uditānuditahomavat anyonyanindārthavādena saha vihitayoḥ mātāpitṛmṛtāhaśrāddhaviṣaye vyavasthā boddhavyā | atra paiṭhīnasiḥ |

	vibhaktais tu pṛthak kāryaṃ pratisāṃvatsarādikam |

	ekenaivāvibhakteṣu kṛte sarvais tu tatkṛtam ||

**iti smṛticandrikāyāṃ mṛtahaśrāddhavidhiḥ**

**atha pārvaṇaśrāddhavikṛtibhūtaśrāddheṣu nityādiśrāddhaviṣayāṇi**

atha śrāddhabhedaprakaraṇoktapārvaṇavikṛtibhūtanityaśrāddhaviṣayāṇi kānicid vacanāni likhyante | tatra pāraskaraḥ |

	ahany ahani yac chrāddhaṃ tan nityam iti kīrtitam |

	vaiśvadevavihīnaṃ tu aśaktāv udakena ca ||

vaiśvadevavihīnaṃ tu pārvaṇadharmātideśataḥ prāptasya vaiśvadaivikasya karmaṇonuṣṭhānena (?) rahitam | anena nityaśrāddhaṃ pārvaṇavan na kāryam iti sūcitam | ahany ahanīty etad atyantaśraddhāluviṣayaṃ susamṛddhaviṣayaṃ vā | yathāha devalaḥ |

	etena vidhinā śrāddhaṃ kuryāt saṃvatsaraṃ sakṛt |

	triś catur vā yathāśraddhaṃ māse māse dine dine || iti |

etena vidhinā pārvaṇavidhānena pratisaṃvatsaram ekavāraṃ viśiṣṭe 'hni, pratisaṃvatsaraṃ trivāraṃ vā triṣu maseṣu viśiṣṭe 'hni, pratisaṃvatsaraṃ caturvāraṃ caturṣu māseṣu viśiṣṭe 'hni, māse māse vā viśiṣṭe 'hni, dine dine vā yathāśraddhaṃ śraddhānusāreṇa śrāddhaṃ nityaśrāddhaṃ kuryād ity arthaḥ | yathāśraddham ity etat yathāsāmartham ity asyāpi pradarśanārtham | śaktyapekṣayāpi vyavasthāyā ucitatvāt | asya ca nityaśrāddhasy kalpaḥ asmābhir āhnike samyakprapañcita iti neha prapañcyate |

	naimittikaṃ tu śrāddham ekoddiṣṭātmakaṃ pārvaṇavikṛtibhūtaṃ āśaucakāṇḍe 'smābhir vakṣyate | kāmyaśrāddhaṃ tu śātātapena nirūpitam |

	kāmāya tu hitaṃ kāmyam abhipretārthasiddhaye |

	pārvaṇena vidhānena tad apy uktaṃ yathākramam || iti |

tad api kāmyaśrāddham api pārvaṇavidhānena pratipadoktadharmāntarasahitaṃ vipranimantraṇādyuktakramānatikrameṇa kāryam iti munibhir uktam ity arthaḥ | tena kāmyaśrāddham "kāmye tu dhunirocanau" iti vacanena pratipadoktadhunirocanasaṃjñikaviśvadevānvitaṃ karyam |

	vṛddhiśrāddham api pratipadoktadharmāntarasahitaṃ pārvaṇavat kāryam | tathā ca viṣṇudharmottaram,

	vṛddhau śrāddhaṃ naraḥ kurvan nityaṃ vṛddhim avāpnuyāt |

ity uktvā,

	vṛddhau samarcayed vidvān nityaṃ nāndīmukhān pitṝn |

	saṃpādito viśeṣas tu śeṣaṃ pārvaṇavad bhavet ||

ity uktam | vṛddhau putrajanmavivāhādyabhivṛddhirūpanimitte prastuta ity arthaḥ,

	putrajanmavivāhādau vṛddhiśrāddham udāhṛtam |

iti vasiṣṭhasmaraṇāt | naro 'tra pitā vivakṣitaḥ | ata eva viṣṇupurāṇe |

	jātasya jātakarmādikriyākāṇḍam aseṣataḥ |

	putrasya kurvīta pitā śrāddhaṃ cābhyudayātmakam ||

kātyāyano 'pi |

	svapitṛbhyaḥ pitā dadyāt sutasaṃskārakarmasu |

	piṇḍān odvahanāt teṣāṃ tasyābhāve tu tat kramāt ||

asyārthaḥ: sutasaṃskārakarmasu jātakarmādiṣu teṣāṃ sutānāṃ odvahanāt vivāhaparyanteṣu pitā svapitṛbhyaḥ piṇḍān dadyāt | vṛddhiśrāddhaṃ kuryād ity arthaḥ | tasyābhāve tu pitur abhāve tu tatkarmāt teṣu jātakarmādikarmasu,

	asaṃskṛtās tu saṃskāryā bhrātṛbhiḥ pūrvasaṃskṛtaiḥ |

ityādivacanāt yo gamyamānaḥ kartṛkramaḥ tena krameṇa jyeṣṭabhrātrādiḥ svapitṛbhyo dadyād iti | samāvartanasyāpi vivāhāt prācīnasutasaṃskāratvāj jīvapitṛkasamāvartane pitā svapitṛbhyo dadyāt | ajīvapitṛkas tu pūrvasaṃskṛtabhrātrasaṃbhave svayam eva pitṛbhyo dadyāt upanayanena karmādhikārasya jātatvāt | vivāhe 'py evam eva draṣṭavyam |

	vṛddhau samarcayed vidvān nityaṃ nāndīmukhān pitṝn |

ityādiviṣṇudharmottaravacanaśeṣasyāyam arthaḥ: vṛddhau vṛddhiśrāddhe nāndīmukhasaṃjñikān pitṝn samarcayet | saṃpādito viśeṣas tu nāndīmukhasaṃjñārūpo vaiśeṣiko dharmaḥ saṃpāditaḥ pratipaditaḥ | śeṣaṃ pārvaṇavad bhavet | pratipāditanāndīmukhasaṃjñārūpavaiśeṣikadharmād anyad dharmajātaṃ pārvaṇavad ihāpy avagantavyam iti |

	na caivaṃ purūravārdravasaṃjñikarūpo dharmaḥ pārvaṇavat viśveṣāṃ devānām atra syād iti vācyaṃ viṣṇudharmottare nāndīmukhasaṃjñārūpavaiśeṣikadharmābhidhānasya smṛtyantaroktavaiśeṣikadharmapradarśanārthatvāt | tasmāt "satyo nāndīmukho vasuḥ" ityadayaḥ smṛtyantroktāḥ viśeṣāḥ vṛddhiśrāddhe grāhyāḥ | tatra tāvat śātātapena kecana viseṣā uktāḥ |

	mātṛśrāddham tu pūrvaṃ syāt pitṝṇāṃ tadanantaram |

	tato mātāmahānāṃ ca vṛddhau śrāddhatrayam smṛtam || iti |

mātāmahaśrāddhaṃ pārvaṇavat sapatnīkam eva | na tu mātrādiśrāddhavan mātāmahādiśrāddhaṃ pṛthak kāryam iti vaktuṃ śrāddhatrayaṃ smṛtam ity uktam | na tu mātṛśrāddham ity anena mātur eva śrāddhaṃ pṛthagvihitaṃ na pitāmahīprapitāmahyor api vācyam | mātṛśabdasyātra lakṣaṇayā mātrādiparatvāt | ata evoktaṃ tenaiva |

	pitrāditrayapatnīnāṃ bhojyā matṝḥ prati dvijāḥ |

	strīṇām eva tu tad yasmān matṛśrāddham ihocyate || iti | 

mātṝḥ prati dvijāḥ bhojyāḥ | mātṛpitamahīprapitāmahīr uddiśya bhojyāḥ dvijā ity arthaḥ | pitrāditrayapatnīnāṃ strīṇāṃ iha pṛthag evaitac chrāddhaṃ yasmāt tasmān mātṛśrāddham ity ucyata ity anvayaḥ | uktaśrāddhatrayasya kālabhedam āha gargyaḥ |

	mātṛśrāddhaṃ tu pūrvedyuḥ karmāhny eva paitṛkam |

	mātāmahyaṃ cottaredyur vṛddhau śrāddhatrayaṃ smṛtam ||

evaṃ dinatrayaśrāddhapakṣo yadā duṣkaraḥ tadā tv āha vṛddhaśātātapaḥ |

	pṛthagdine tv aśaktaś ced ekasmin pūrvavāsare |

	śrāddhatrayaṃ tu kurvīta vaiśadevaṃ tu tāntrikam || iti |

phaladeśakāladravyadevatāsādhāraṇyād atra vaiśvadaivikaṃ tantreṇaiva karyam ity arthaḥ | <span style="text-decoration:underline;">nanu</span> katham atra kālasādhāraṇyam,

	pūrvāhṇe mātṛkaṃ śrāddhaṃ madhyāhne paitṛkaṃ tathā|

	tato mātāmahānāṃ tu vṛddhau śrāddhatrayaṃ smṛtam ||

iti śātātapena mātṛśrāddhādiṣu pūrvāhṇādikālabhedavidhānāt | ataḥ katham atra tantratā | satyaṃ śātātapavacanāsusāreṇānuṣṭhāne kālabhedān na tantratā | kiṃ tu

	pūrvāhṇe daivikaṃ karyaṃ aparāhne tu paitṛkam |

	ekoddiṣṭaṃ tu madhyāhne prātar vṛddhinimittakam ||

iti prācetasavacānausareṇaikadine prātaḥkāle yadā śrāddhatrayānuṣṭānaṃ tadaiva vaiśvadaivikaṃ tantraṃ syāt kālaikyāt | prataḥśabdo 'tra na saṅgavākhyakālanivṛttiparaḥ,

	pūrvāhṇe vai bhaved vṛddhir vinā janmanimittakam |

	putrajanmani kurvīta śrāddhaṃ tātkalikaṃ budhaḥ ||

ity atriṇābhidhānāt | laghupakṣatvād vaiśvadaivikatantrapakṣeṇaiva saṃpraty anuṣṭhānam | vṛddhaśātātapo 'pi viśeṣān āha |

	triṣv apy eteṣu yugmāṃs tu brāhmaṇān niyataḥ śuciḥ |

	pradakṣiṇaṃ tu savyena bhojayed devapūrvakam || iti |

ayam arthaḥ: dvau daive brāhmaṇau | dvau mātṛśrāddhe | dvau pitṛśrāddhe | dvau sapatnīkamātamahaśrāddhe evam aṣṭāvarān brāhmaṇān nimantraṇādi visarjanāntaṃ pradakṣiṇaṃ yathā bhavati tathā kurvan savyena savyāṃsagatenaiva yajñasūtreṇottaravāsasā cānvitaḥ śrāddhakartā bhojayed iti | atra viṣṇupurāṇoktaviśeṣaḥ |

	yugmāṃs tu prāṅmukhān viprān bhojayen manujeśvara | iti |

pracetā api viśeṣam āha |

	na japat paitṛkaṃ japyaṃ na māṃsaṃ tatra dāpayet |

	prāṅmukho devatīrthena kṣipraṃ deśavimārjanam || iti |

paitṛkaṃ pitṛliṅgakaṃ japyaṃ bhojanasamayādau japyatvena vihitam atra na prayoktavyaṃ japasyaivātra niṣedhāt | pitṛliṅgo 'pi karaṇamantraḥ prayoktavya eva | ata eva smṛtyantaram |

	pitṛliṅgena mantreṇa yat karma munibhiḥ smṛtam |

	tenaiva tad vidhātavyam amantram akṛtaṃ yataḥ || iti |

prāṅmukhaḥ kartā devatīrthena paitṛkam ap karmajātaṃ kuryād iti tṛtīyapādasyārthaḥ | kṣipraṃ deśādimārjanaṃ bhuktavatsu dvijeṣu tāni bhojanasthānāni saṃmārjanaṃ kartuṃ kartuḥ prāṅmukhatvaṃ bhoktṛṣūdaṅmukheṣu satsu kathaṃcid viprābhimukhyasaṃbhavād yujyate | na tu prāṅmukheṣu bhoktṛṣu | tenodaṅmukhān brāhmaṇān bhojayed iti pakṣo 'smād vacanād gamyata ity avagantavyam | viṣṇupurāṇokte tu prāṅmukhān brāhmaṇān bhojayed iti pakṣe kathaṃcid viprābhimukhyaṃ kartur udaṅmukhatve sati yujyate na tu prāṅmukhatva iti kartur udaṅmukhatvapakṣas tadvacanād gamyata iti boddhavyam | evaṃ ca yadā prāṅmukhā viprās tadā kartodaṅmukha āvahanādikaṃ kuryāt | yadā tu viprā udaṅmukhāḥ tadā kartā prāṅmukha ity avagantavyam | ata eva āśvalāyanagṛhyapariśiṣṭam: "ābhyudayike yugmāḥ brāhmaṇāḥ | amūlā darbhāḥ | prāṅmukhebhya udaṅmukho dadyāt | udamukhebhyaḥ prāṅmukhaḥ | dvau darbhau pavitre" iti | bhaviṣyatpurāṇe 'pi viśeṣa uktaḥ |

	madhuraṃ bhojanaṃ dadyān na cāmlaṃ pariveṣayet |

	raktapuṣpaṃ tilāṃś caiva hy apasavyaṃ ca varjayet ||

pārvaṇe jalodbhavāni rakapuṣpāṇi vihitāni taditararaktapuṣpāṇi pratiṣiddhāni ih jalodbhavaraktapuṣpasyāpi praṣedhārthaṃ raktapuṣpagrahaṇam | kena tarhi tilakāryaṃ kartavyam ity apekṣite kātyāyanaḥ: "yavais tilārthaḥ" iti | 

	tilārthas tilakāryaṃ yavaiḥ kartavyam ity arthaḥ | evaṃ ca "tilo 'si somadevatyaḥ" iti mantre yavosīty ūhaḥ kārya ity aha sa eva "tatra yavo 'sīty ūhaḥ" iti | tatra tathāsati tilakāryārthaṃ yavopādāne satīy arthaḥ | annatyāgādau svadhāśabdo na prayoktavya ity āha sa eva: "na svadhāṃ prayuñjīta" iti | evaṃ ca "svadhā namaḥ" ity atra "svāhārghyāḥ" ity evaṃ prayogaḥ kartavyaḥ,

	sadā paricared bhaktyā pitṝn apy atra devavat |

iti tenaivābhidhānāt | devavad ity abhidhānāt, savyajānuprapatanaṃ pitryeṣūpacāreṣu na kartavyam | tathā coktaṃ tenaiva |

	nipāto na hi savyasya jānuno vidyate kvacit | iti |

evaṃ ca yatra yatra pārvaṇaśrāddhe daivikapracārād anyathā paitṛkapracāraḥ smṛtaḥ tatra tatra vṛddhiśrāddhe daivikapracāra āśrayaṇīyaḥ | matsyapurāṇe viśeṣa uktaḥ: "dadyād arghyaṃ dvayor dvayoḥ" iti | arghyagrahaṇaṃ pādyāder api pradarśanārtham | at evānantaram uktaṃ tatraiva |

	yugmā dvijātayaḥ pūjyā nāndīśabdānupūrvakam | iti |

evaṃ caivaṃ prayogaḥ: nāndīdaive kṣaṇaḥ kriyatām iti daive dvayor dvayor yugapad eva nimantraṇaṃ kṛtvā oṃ tatheti dvābhyāṃ viprābhyāṃ yugapad ukte prāpnutāṃ bhavantāv iti kartā brūyāt | viprau tu prāpnavāveti yugapad eva prativacanaṃ brūyātām | evam eva pitryanimantraṇaṃ nāndīmukhaśrāddhe kṣaṇaḥ kriyatām iti tu viśeṣaḥ | āvāhanādau tu prayogaprakāram āha kātyāyanaḥ: "'nāndīmukhān pitṝn āvahayiṣye' iti pṛcchati, 'astu svadhā' ity asya sthāne tu 'nāndīmukhāḥ pitaraḥ pitāmahāḥ prapitāmahāḥ mātāmahāś ca prīyantām' iti prativacanam | 'svadhāṃ vācayiṣye' ity asya sthāne 'nāndīmukhān pitṝn vācayiṣye' iti pṛcchati, nāndīmukhāḥ pitara ity ādi prīyantām ityantaṃ prativacanam" iti | viprā brūyur ity arthaḥ | tṛptāḥ stheti praśnasthāne saṃpannam iti pṛcched ity āha sa eva: "saṃpannam iti tṛptipraśne" iti | piṇḍadravye tu viśeṣam āha sa eva: "dadhibadarākṣatamiśrāḥ piṇḍāḥ" iti | kāryā iti śeṣaḥ | ata eva vṛddhavasiṣṭhaḥ |

	tṛptipraśne tu saṃpannaṃ daive rucitam ity api |

	dadhikarkandhusaṃmiśrāḥ piṇḍāḥ kāryā yathākramam || iti |

karkandhūḥ badarīphalam | piṇḍadāne viseṣam āha sa eva |

	prāṅmukho devatīrthena prākkūleṣu kuśeṣu ca |

	datvā piṇḍāṇ na kurvīta piṇḍapātram adhomukham || iti |

prākkūleṣu prāgagreṣu | piṇḍadānam atra nocchiṣtasamīpe | kiṃ tu bhojanaśālāyā bahiḥ kārym,

	pradadyāt prāṅmukhaḥ piṇḍān vṛddhau nāmnā sa bāhyataḥ |

iti vṛddhaśātātapasmaraṇāt, "bahis tu prākkūleṣu ca dadhyakṣatakarkandhūmiśrān piṇḍān nidhāpayet" iti pracetasābhidhānāc ca | caturviṃśatimate 'pi viśeṣa uktaḥ |

	ekaṃ nāmnā paraṃ tūṣṇīṃ dadyāt piṇḍān pṛthak pṛthak || iti |

pṛthak pṛthag ekaikasmin dvau dvau piṇḍau dadyāt | tatra prathamapiṇḍaṃ nāmnā gotramantrasahitena dadyāt | dvitīyaṃ tūṣṇīṃ dadyād ity arthaḥ | bhaviṣyapurāṇe tu piṇḍapānam atra vaikalpikam ity uktam |

	piṇḍanirvapaṇaṃ kuryān na vā kuryān narādhipa |

	vṛddhiśrāddhe mahābāho kuladharmān avekṣya tu || iti |

kuladharmān avekṣyety abhidhānāt, yeṣāṃ kule piṇḍadānādivipravisarjanāntasya karmakalāpasya ananuṣṭhānaṃ teṣāṃ viprabhojanāntam eva vṛddhiśrāddhaṃ kāryam | vipravisarjanāntapakṣe 'pi pitṛbhyo varayācanamantrāt "dātāraḥ" ityādeḥ pūrvaṃ mātṛbhyo varayācanamantro 'tra prayojyaḥ | etad api tatraivoktam |

	mātā pitāmahī caiva tathaiva prapitāmahī |

	etā bhavantu me prītāḥ prayacchantu ca maṅgalam || iti |

**iti smṛticandrikāyāṃ pārvaṇaśrāddhavikṛtibhūtaśrāddheṣu nityādiśrāddhaviṣayāṇi**

**atha kātyāyanādyuktavṛddhiśrāddhaprayogapaddhatiḥ**

atha vṛddhiśrāddhasyaiv prayogasaukaryāyai kātyāyanādyuktaprayogapaddhatiḥ likhyate | tatra tāvat kātyāyana āha |

	ataḥ paraṃ pravakṣyāmi viśeṣa iha yo bhavet |

	prātar āmantritān viprān yugmān ubhayatas tathā ||

	upaveśya kuśān dadyād ṛjūn eva hi pāṇinā || iti |

pūrvedyur nimantritān viprān uttaredyuḥ prātaḥ pūrvāhne prakṣālitapādān āsaneṣūpaveśya prakrāntaṃ karma kariṣye ityādi pārvaṇavat kuryāt | viśeṣas tu vaiśvadaivikārthaṃ pitrārtham api yugmān eva brāhmaṇān upaveśya ṛjūn dviguṇabhaṅgarahitān yugmān samūlān kuśān āsanārthaṃ viprāṇāṃ prākmukānām udaṅmukhānāṃ vā dakṣiṇorusamīpe pūrvakḷptāsanasyopari prāṅmukha udaṅmukho vā dadyāt | tato nāndīdaive kṣaṇaḥ kriyatām ityādipūrvaprakaraṇoktaprakāreṇa daive pitrye ca punar āmantraṇaṃ ca kuryāt | tataḥ pārvaṇavad viśvān devān vipradvaye sakṛd āvāhya mātṛpitāmahīprapitāmahīr āvāhayiṣye iti mātṛvargārthaviprau pṛṣṭvā, "uśantas tvā havāmahe" iti mantreṇa vipradvaye mātṛvargaṃ sakṛd āvāhya nandīmukhān pitṝn āvāhayiṣye iti pitṛvargārthaviprau pṛṣṭvā vipradvaye 'pi pitṛvargam āvāhayet | nātra sapatnīkānām āvāhanam | tato nāndīmukhān mātāmahān sapatnīkān āvāhayiṣye iti mātāmahavargārthaviprau pṛṣṭvā sapatnīkaṃ mātāmahavargaṃ vipradvaye sakṛd āvāhayet | tato 'rghyodakasaṃskāraṃ kuryāt | tatra viśeṣa āśvalāyanagṛhyapariśiṣṭe 'bhihitaḥ: "dvau darbhau pavitre pātrāṇi catvāri 'śaṃ no devīḥ' ity anumantritāsu yavān āvapati "yavo 'si somadaivatyo gosave devanirmitaḥ | pratnavadbhiḥ pratnaḥ ...........|| iti dṛṣṭvā nāndīmukhān pitṝn imān lokān prīṇayāhi naḥ svāheti svadhārghyāḥ" iti | samīpanayanamantro 'pi svāhārghyā ity ūhyaḥ | arghyapradāne tu viśeṣaḥ kātyāyanena darśitaḥ |

	gotranāmabhir āmantrya pitṛbhyo 'rghyaṃ nivedayet |

	nātrāpasavyakaraṇaṃ na pitryaṃ tīrtham iṣyate ||

	pātrāṇāṃ pūraṇādīni daivenaiva hi kārayet |

	jyeṣṭhottarakarān yugmān karāgrāgrapavitrakān ||

	kṛtvārghyaṃ saṃpradātavyaṃ naikasyātra pradīyate || iti |

jyeṣṭhottarakārān ityāder ayam arthaḥ: dvayor dvayor brāhmaṇayor hastau melayitvārghyadānaṃ kāryaṃ tatra jyeṣṭhasya brāhmaṇasya haste uttaraḥ kārya iti | "yā divyā āpaḥ" ityādyarghyadānamantrānte viśeṣa āśvalāyanagṛhyapariśiṣṭe darśitaḥ: "viśvedevā idaṃ vo arghyaṃ nāndīmukhāḥ pitara iti yathāliṅgam arghyadānam" iti | viśvedevā idaṃ va ity atra satyavasusaṃjñakā viśvedevā iti pūrvaprakaraṇokto viśeṣo draṣṭavyaḥ | evaṃ yatra yatra viśeṣāṃ devānāṃ nāmanirdeśaḥ kriyate tatra tatrāyaṃ viśeṣo 'nusaṃdheyaḥ | arghyadānavat brāhmaṇayor hastau melayitvā na gandhādidānaṃ kiṃ tu pārvaṇavad ekaikasya hasta eva, arghyavad viśeṣānabhidhānāt | ekaikasya haste 'pi dvir dvir gandhādidānaṃ kāryam, "gandhādidānaṃ dvir dviḥ" iti gṛhyapariśiṣṭe 'bhidhānāt | agnaukaraṇaviśeṣas tenaivoktaḥ: "pāṇau homo 'gnaye kavyavahanāya svāhā somāya pitṛmate svāhā" iti | "nityaṃ cāgnaukaraṇaṃ svāhākāreṇa homaś ca" iti gṛhyapariśiṣṭe pāṭhāntaram | pūrvavad iti vaktavye nityam iti tatra tatra pariśiṣṭakārādibhir ucyate | tataś cāyam arthaḥ: nityaṃ cāgnaukaraṇaṃ pūrvavad evāgnaukaraṇaṃ iti | pārvaṇavad agnau pāṇau vā karaṇam iti | "idaṃ viṣṇuḥ" ity aṅguṣṭhagrahaṇamantrasthāne mantrāntaram uktaṃ tatraiva: "ato devā avantu na ity aṅguṣṭhagrahaṇam" iti | apośanadānānantaraṃ jape viśeṣaḥ kātyāyanena darśitaḥ |

	madhu madhv iti yas tatra trir japec chreya icchatā |

	gāyatryānnaṃ tatra so 'tra madhumantravivarjitaḥ || iti |

madhumantraḥ "madhu vātā" ityādimantraḥ | bhuñjāneṣu vipreṣu japyamantraviśeṣas tenaivoktaḥ |

	na cāśnatsu japed atra kadācit pitṛsaṃhitām |

	anya eva japaḥ kāryaḥ somasāmādikaḥ śubhaḥ || iti |

gṛhyapariśiṣṭe: "pāvamānīḥ śaṃvatīr aindrīr apratirathaṃ ca śrāvayet" iti | pāvamānīḥ "svādiṣṭhayā" ity evamādyāḥ | śaṃvatīḥ "śaṃ na indrāgnī bhavatām avobhiḥ" ityādyāḥ | aindrīḥ "indra tvā vṛṣabhaṃ vayam" ityādyāḥ | apratiratham "āśuḥ śiśānaḥ" iti sūktam | "madhu vātāḥ" ityṛcaḥsthāne "upāsmai gāyatā naraḥ" iti pañca madhumatīś ca śrāvayet | "akṣann amī madanta iti ṣaṣṭhīṃ" iti gṛhapariśiṣṭe pāṭhāntaram | tṛptipraśnādau viseṣaḥ kātyāyanena darśitaḥ |

	saṃpannam iti tṛptāḥsthapraśnasthāne vidhīyate |

	susaṃpannam iti prokte śeṣam annaṃ nivedayet ||

	yas tatra vikiro 'nnasya tilavān yavamāṃs tathā|

	ucchiṣṭasaṃnidhau so 'tra tṛpteṣu viparītakaḥ || iti |

tatra pārvaṇe tṛpteṣu vipreṣu ucchiṣtasaṃnidhau yo 'nnādeḥ vikiraḥ tṛptipraśna uttarābhyāṃ prāganuṣṭheyatayā tadīyagṛhyasūtre uktaḥ, so 'tra vṛddhiśrāddhe viparītakaḥ tṛptipraśna uttarābhyām ūrdhvam anuṣṭheya ity arthaḥ | piṇḍadāne 'pi viśeṣas tenaiva darśitaḥ |

	prāgagreṣu tu darbheṣu ādyam āmantrya pūrvavat |

	apaḥ kṣipen mūladeśe 'vaneniṅkṣveti nistilāḥ ||

	dvitīyaṃ ca tṛtīyaṃ ca madhyadeśāgradeśayoḥ |

	mātāmahaprabhṛtīṃs tu eteṣām eva vāmataḥ ||

	sarvasvād annam uddhṛtya vyañjanaiḥ sūpapāyasaiḥ |

	saṃyojya yavakarkandhūdadhibhiḥ prāṅmukhas tataḥ ||

	avanejanavat piṇḍān datvā bilvapramāṇakān |

	tatpātrakṣālanenātha punar apy avanejayet ||

	uttarottaradānena piṇḍānām uttarottaraḥ |

	bhaved adhaś ca karaṇād adharaḥ śrāddhakarmasu ||

	tasmāc chrāddheṣu sarveṣu vṛddhimatsv itareṣu ca |

	mūlamadhyāgradeśeṣu īṣatsaktāṃś ca nirvapet ||

	gandhādi nirvapet tūṣṇīṃ tataś cācamayed dvijān || iti |

mātāmahaprabhṛtīṃs tu eteṣām eva vāmata ity asyāyam arthaḥ | eteṣāṃ mātṛvargārtham avanejanasthānānām uttarataḥ kṛtapitṛvargārthāvanejanasthānām uttarataḥ mātāmahaprabhṛtīn avanejayed ity arthaḥ | etad uktaṃ bhavati | piṇḍasthāne saṃstīrṇeṣu prāgagreṣu darbheṣu mūlamadhyāgradeśeṣu prathamaṃ mātṛvargapiṇḍadānārtham apaḥ kṣipet | tata uttarataḥ pitṛvargapiṇḍadānārtham, tata uttarato mātāmahavargārtham evam apaḥ kṣiped iti | piṇḍān datvety atra mātṛbhyaḥ pitṛbhyo mātāmahebhyaś ceti śeṣaḥ | īṣatsaktān parasparam īṣatspṛṣṭān mātrādiṣu pitrādiṣu ca pratyekaṃ dvau dvau piṇḍau deyau | tatra prathamaḥ piṇḍaḥ samantrakanāmagotreṇa deyaḥ | dvitīyas tūṣṇīm iti | śeṣaḥ prācīnaprakaraṇokto 'nusaṃdheyaḥ | piṇḍārcanānantaraṃ kartavyaviśeṣas tasminn eva darśitaḥ |

	tadvad dvir bhūmim āsiñcet suṣṭhuprokṣitam astv iti |

	śivā āpas santv iti ca yugamān evodakena hi ||

	saumanasyam astv iti ca puṣpadānam anantaram |

	akṣataṃ cāriṣṭaṃ cāstv ity akṣatān pratipādayet || iti |

svastivācane 'pi viśeṣas tenaiva darśitaḥ: "yugmān eva svasti vācyam" iti | akṣayye svadhāvacane ca viśeṣo nāndīmukhāḥ pitaraḥ prīyantām iti | akṣayyasthāne nandīmukhān pitṝn vācayiṣya iti pṛcchati | nandīmukhāḥ pitaraḥ pitāmahāḥ prapitāmahāś ca prīyantām iti vacanena prācīnaprakaraṇoktam anusaṃdheyam | śeṣaṃ pārvaṇavad eva | pārvaṇaṃ ca dvividhaṃ vistṛtaparvaṇam avistṛtapārvaṇaṃ ceti | tatrāvistṛtaparvaṇaṃ saṃkalpavidhānena kriyamāṇam | piṇḍanirvāpaṇādidesikavacanena dvividhaparcaṇadharmātideśād vistṛtapārvaṇadharmānuṣṭhānāsaṃbhave saṃkalpavidhānaparvaṇadharmakam api vṛddhiśrāddhādyanuṣṭheyam ity avagantavayam ||

**iti smṛticandrikāyāṃ kātyāyanādyuktavṛddhiśrāddhaprayogavidhiḥ**

**atha ābhyudayikakarmanirūpaṇam**

athābhyudayikaśrāddhanirūpaṇaprasaṅgād anyad ābhyudayikaṃ karma nirūpyate } tatra caturviṃśatimatam |

	śrāddha ābhyudaye prāpte devatāsthāpanaṃ smṛtam |

	jātidharmakulaśreṇīlokānāṃ vṛddhikāraṇam ||

	tisraḥ pūjyāḥ pituḥ pakṣe tisro mātāmahe tathā |

	ity etā mātaraḥ proktāḥ pitṛmātṛṣvasāṣṭamī ||

	brāhmyādyāś ca tathā sapta durgākṣetragaṇādhipān |

	vṛddhyādau pūjayitvā tu paścān nāndīmukhān pitṝn ||

	mātṛpūvān pitṝn pūjya tato mātāmahān api |

	mātāmahī tataḥ kecid yugmā bhojyā dvijātayaḥ || iti |

ābhyudaye abhyudayanimitte śrāddhe prāpte kartavyatayā prastute tataḥ prāg eva mātrādipūjanārthaṃ devatāsthapanaṃ sthaṇḍilādau mātrādigaṇādhipāntadevatāvāhanaṃ smṛtam iti prathamārdhasyārthaḥ | pituḥ pakṣe pitṛvarge tisraḥ mātṛpitāmahīprapitāmahyaḥ pūjyāḥ | tathā mātāmahe mātāmahavarge tisraḥ mātāmahīmatuḥpitāmahīmātuḥprapitāmahyaḥ | "pitṛmātṛsvasāṣṭamī" iti pitṛṣvasā saptamī mātṛṣvasā aṣṭamī pūjyāḥ ity aṣṭau manuṣyamātaraḥ proktā iti dvitīyaślokasyārthaḥ | brāhmyādyās tathā sapta brāhmī vaiṣṇavī māheśvarī aindrī vārāhī kaumārī cāmuṇḍā ity etāḥ sapta devamātaraḥ | tathā durgākṣetragaṇādhipān | durgāṃ kṣetrādhipaṃ gaṇādhipaṃ ca vṛddhyādau vṛddhiśrāddhāt prāk ṣoḍaśopacāraiḥ pūjayitvā paścān nāndīmukhān pitṝn śrāddhe pūjayed iti tṛtīyaślokasyārthaḥ | śeṣaṃ vyaktam | atha vā vṛddhiśrāddhāt prāk kātyayanoktadevatāḥ pūjyāḥ | tās tu tṛtīyaśloke pradarśyante |

	karmādiṣu ca sarveṣu mātaraḥ sagaṇādhipāḥ |

	pūjanīyāḥ prayatnena pūjitāḥ pūjayanti tāḥ ||

	pratimāsu ca śuddhāsu likhitā vā paṭādiṣu |

	gandhapuṣpākṣataiś caiva naivedyaiś ca pṛthagvidhaiḥ ||

	(kula)kuḍyālagnā vanoddhārā pañcadhārā ghṛtena tu |

	kārayet saptadhārā vā nātinīcā na cocchritāḥ ||

	āyuṣyāṇi ca śāntyarthaṃ japtvā tatra samāhitaḥ |

	ṣaḍbhyaḥ pitṛbhyaḥ tadanu śrāddhadānam upakramet ||

	vasiṣṭhokto vidhiḥ kṛtsnaḥ draṣṭavyo 'tra nirāmiṣaḥ |

	gaurī padmā śacī medhā sāvitrī vijayā jayā ||

	devasenā svadhā svāhā mātaro lokamātaraḥ |

	dhṛṣṭiḥ puṣṭis tathā tuṣṭiḥ ātmadevatayā saha ||

	ābhyo 'rghyaṃ gandhapuṣpaṃ ca dhūpadīpaṃ nivedayet || iti |

karmādiṣu nāndīśrāddhaprayojakakarmopakrameṣu āyuṣyāṇi "ā no bhadrāḥ kratavaḥ" ityādinoktāni | ṣaḍbhyaḥ pitṛbhyaḥ pitrādibhyo mātāmahādibhyaś ca mātṛśrāddhapūrvakaṃ śrāddhadānam upakramet | vasiṣṭhoktop vidhiḥ vasiṣṭhādismṛtikāroktavidhiḥ | ātmadevatā ātmano 'bhīṣṭadevatā |

	karmādiṣu ca sarveṣu mātaraḥ sagaṇādhipāḥ |

	pūjanīyāḥ prayatnena pūjitāḥ pūjayanti tāḥ ||

ity anenoktamātrādayaḥ pūjanīyāḥ |

	kanyāputravivāheṣu praveśe navaveśmanaḥ |

	nāmakarmaṇi bālānām annaprāśanakarmaṇi ||

	sīmantonnayane caiva putrādimukhadarśane |

	nāndīmukhaṃ pitṛgaṇaṃ pūjayet prayato gṛhī ||

	karmaṇy athābhyudayike  māṅgalyavati śobhane |

	janmany athopanayane vivāhe putrakanyayoḥ ||

	pitṝn nāndīmukhān nāma tarpeyed vidhipūrvakam ||

ityādivacanenoktanāndīmukhaśrāddhasya cānuṣṭhānaṃ kvacid viṣaye tantreṇa kāryam, na tv āvṛttyā ity atrāha sa eva |

	gaṇaśaḥ kriyamāṇeṣu mātṛbhyaḥ pūjanaṃ sakṛt |

	sakṛd eva bhavec chrāddham ādau na pṛthagādiṣu ||

asyārthaḥ: deśāntaragatasya cirakālam aśrūyamāṇasadbhāvasya mṛta iti buddhyā putrādinā kṛtapretakāryasya kālāntare āgatasya yāni jātakarmādīni saṃskārakarmāṇi punaḥ saṃbhūya kriyante tathā tasya kṛtaprāyaścittasya yāni jātakarmādīni karmāṇi saṃbhūya kriyante tathopanayanāt prāk svasvakāle kathaṃcid akṛtacaulaparyantasaṃskarasya yāni karmāṇy upanayanāt pūrvaṃ saṃbhūya kriyante teṣu gaṇaśaḥ saṃbhūya kriyamāṇeṣu jātakarmādisaṃskāreṣu mātrādipūjāyā nāndīśrāddhasya ca sakṛt tantreṇa prathamaṃ kriyamāṇasya karmaṇa ādau anuṣṭhānaṃ na pṛthagādiṣu nāvṛttyā sarvasaṃskārakarmādiṣv iti | yat tu tenaivoktam,

	mātṛyāgakriyāṃ pūrvaṃ kṛtvā śeṣaṃ tu maṅgalam |

	ṛtutrayāt tu kartavyaṃ na cānyal laghu maṅgalam ||

iti, tat pūrvoktavyatiriktaviṣaye krameṇa yathākālakriyamāṇasarvasaṃskārakarmaṇāṃ ṣaṇmāsātikrame 'pi kālātyayābhāve sati draṣṭavyam ||

**iti smṛticandrikāyāṃ ābhyudayikakarmanirūpaṇam**

**atha karmāṅgaśrāddhaviṣayāṇi**

atha vṛddhiśrāddhavikṛtibhūtakarmāṅgaśrāddhaviṣayāṇi | tatra pāraskaraḥ |

	niṣekakāle some ca sīmantonnayane tathā |

	jñeyaṃ puṃsavane śrāddhaṃ karmāṅgaṃ vṛddhimat smṛtam || iti |

niṣekakālo bhāryāyā ṛtusnānakālād ārabhya ṣoḍaśarātraparyantaḥ | tatra pūrṇanakṣatrānvitadine garbhādhānākhyakarmāṅgaśrāddhaṃ kāryam | some somayāgakāle tatra dīkṣādidine tadaṅgaśrāddhaṃ kāryam | somaśabdo 'tra ādhānāgnihotrādikarmaṇām upalakṣaṇārthaḥ | karmāṅgavacanam akaraṇe karmavaiguṇyajñāpanārtham | ata evaitat kṛtvaiva karma kartavyam iti vacobhaṅgyā śātātapena darśitam |

	tān iṣṭvā tu pitṝn yajñe karma vaidikam ācaret | iti |

pitṝn nāndīmukhasaṃjñikān | vaidikaṃ karma garbhādhānapuṃsavanasīmantonnayanasomayāgāgnihotrādikam | etac ca karmāṅgaśrāddham asakṛtkriyamāṇāgnihotrādikarmaṇāṃ prathamam ekadaiva kartavyam | yat āha kātyāyanaḥ |

	asakṛd yāni karmāṇi kriyeran karmakāribhiḥ |

	pratiyāgaṃ na caitāḥ syuḥ mātaraḥ śrāddham eva ca || iti |

etāḥ "karmādiṣu ca sarveṣu mātaraḥ sagaṇādhipāḥ pūjanīyāḥ prayatnena" ity anena yā gaṇādhipasahitāḥ mātara uktā ity arthaḥ | śrāddhaṃ karmāṅgaśrāddham | ata evānantaram uktaṃ tenaiva |

	ādhāne homayoś caiva vaisvadeve tathaiva ca |

	balikarmaṇi darśe ca pūrṇamase tathaiva ca ||

	sarvayajñeṣu yajñajñāḥ vadanty evaṃ manīṣiṇaḥ |

	ekam eva bhavec chrāddham eteṣu na pṛthak pṛthak || iti |

homayor ity anenādhānasamabhivyāhārād dvivacanāt sāyaṃprātar agnihotrāvṛttau karmāṅgaśrāddhaṃ karyam | yato 'nantaram āha |

	nāṣṭakāsu bhavec chrāddhaṃ na śrāddhe śrāddham iṣyate | iti |

aṣṭakāśrāddhaviṣayāḥ viśeṣadharmās tattadgṛhyoktā draṣṭavyāḥ | goṣṭhīśrāddhaśuddhyarthaśrāddhayātrāśrāddhapuṣṭyarthaśrāddhaviṣayāṇi viśeṣavacanāni asminn eva kāṇḍe śrāddhabhedanirūpaṇaprakaraṇe darśitāny anusaṃdheyāni | sapiṇḍīkaraṇaśrāddhaviṣayāṇi tu viśeṣavacanāny āśaucakāṇḍe darśayiṣyāmaḥ ||

**iti smṛticandrikāyāṃ karmāṅgaśrāddhaviṣayāṇi**

**atha tīrthaśrāddhaviṣayāṇi**

tatra matsyapurāṇam |

	snātvā nadīṣu sarvāsu pitṝn devāṃś ca tarpayet |

	tatra tatra yathāvittaṃ kuryāc chrāddhādikaṃ tathā ||

	akāle 'py atha vā kāle tīrthaśrāddhe tathā naraiḥ |

	prāptair eva sadā kāryaṃ kartavyaṃ pitṛtarpaṇam ||

	tīrthe tu brāhmaṇān naiva parīkṣeta kathaṃcana |

	annārthinam anuprāptaṃ bhojayen manuśāsanāt ||

	saktubhiḥ piṇḍadānaṃ syāt saṃyāvaiḥ pāyasena vā |

	kartavyam ṛṣibhir dṛṣṭaṃ piṇyākenaiṅgudena vā ||

	piṇyākena tilānāṃ vā tatra sadbhir naraiḥ saha |

	śrāddhaṃ ca tatra kartavyam arghyāvahanavarjitam ||

	śvadhvāṅkṣagṛdhakaṅkādyā ghnanti dṛṣṭā na te kriyāḥ || iti |

aiṅgudena piṇyākena iṅgudaphalaniṣpannena piṇyākena | śvadhvāṅkṣādayaḥ śrāddhakartrādibhir dṛṣṭā api tīrthe kriyamāṇāḥ śrāddhakriyāḥ na ghnantīty arthaḥ ||

**iti smṛticandrikāyāṃ tīrthaśrāddhaviṣayāṇi**

	śrāddhakāṇḍasya racanā vacanair munibhiḥ kṛtaiḥ |

	kṛtā gadādharaprītyai śrīmadyājñikavedaṇaiḥ ||

**iti sakalavidyāviśārada-śrīkeśavādityabhaṭṭopādyāyasūnu-yājñikadevaṇabhaṭṭopādhyāyasomayājiciracitāyāṃ smṛticandrikāyāṃ śrāddhakāṇḍaḥ samāptaḥ ||**

**śrīḥ**
