+++
title = "व्यवहार-काण्डम्"
unicode_script = "devanagari"
+++

**Lakṣmīdhara**

**Kṛtyakalpataru**

**Vyavahārakāṇḍa**

oṃ namo bhagavate vāsudevāya |

oṃ namaḥ śivāya |

> nānāśāstravacovicāracaturaprajñābalasthāpita  
> nyāyādivyavahāramārgaviśadās tās tāḥ pragalbhā giraḥ |  
> yasyākarṇya vipaścitaḥ prati(sa?)padaṃ romāñcam ātanvate  
> kāṇḍe sa vyavahāram atra tanute lakṣmīdharo dvādaśe ||

pratijñā

> prathamaṃ tatra bhūpasya vyavahārāvalokanam |  
> prāḍvivākasabhāsabhyopadeśas tadanantaram ||

**[2]**  
> lakṣaṇaṃ vyavahārasya vicārasya vidhis tataḥ |  
> bhāṣottaraṃ vyākalite kathitaṃ duṣṭalakṣaṇam ||  
> hīnasya lakṣaṇaṃ sandhiḥ kriyādānaṃ tataḥ smṛtam |  
> kriyāpādas tadviṣayaḥ sākṣiṇo 'sākṣiṇas tathā ||  
> sākṣipratyuddhṛtiḥ sākṣidūṣaṇaśrāvaṇe tathā |  
> śapathaḥ sākṣiṇo 'py uktiḥ sākṣyasyaitat parīkṣaṇam ||  
> tato nu kūṭasākṣitvaṃ sākṣiṇāṃ ca balābalam |  
> nigadaś ceti likhite lokikaṃ śāsanaṃ tataḥ ||  
> paścātkārādi lekhyasya parīkṣā tadanantaram |  
> tathā dūṣitalekhyasya parīkṣā ca tato balam ||  
> lekhyasya lekhyadaurbalyaṃ bhuktiś ca tadanantaram |  
> tatrāsiddhir abhogena krameṇa parikīrtitāḥ ||  
> anyonyabhogahāniḥ syād apavādas tataḥ param |  
> nirṇayaś chinnabhoge syād yukteś ca paribhāṣaṇam ||

**[3]**  
> kramād dhaṭāgnitoyānāṃ vidhayaḥ parikīrtitāḥ |  
> viṣakoṣavidhiś cātas taṇḍulāṇāṃ vidhis tataḥ ||  
> taptamāṣasya phālasya vidhānaṃ dharmadasya ca |  
> śapathān niścayaṃ bhedān nirṇayānāṃ balābalam ||  
> nirṇītakṛtyaṃ jayinaḥ pratipattiś ca vādinaḥ |  
> punarnyāyavidhānaṃ ca vinivṛttiḥ kṛtasya ca ||  
> tataś ca lakṣaṇaṃ proktaṃ svatantraparatantrayoḥ |  
> ṛṇādānaprayojaḥ syād vṛddhis tatpratiṣedhanam ||  
> ādhirādheś ca saṃsiddhir vidhiḥ pratibhuvāṃ tataḥ |  
> ṛṇasya cāpahartāro vidhir udgrāhaṇasya ca ||  
> nikṣepasya vidhānaṃ ca tataś cāsvāmivikrayaḥ |  
> saṃbhūya ca samutthānaṃ tathā dattāpradānikam ||  
> tato bhṛtividhānābhyupetyāśuśrūṣaṇakriyā |  
> vetanasyānapākarma vivādaḥ svāmipālayoḥ ||

**[4]> **saṃvidvyatikramaḥ paścād vikrīyādānam eva ca |  
> krītvā cānuśayaḥ sīmāvivādaḥ parikīrtitaḥ ||  
> vākpāruṣyaṃ tato daṇḍapāruṣyam upavarṇitam |  
> steyaṃ prakāśacaurāṇāṃ daṇḍās tatra prakīrtitāḥ ||  
> tato 'prakāśacaurāṇāṃ daṇḍāś caurageveṣaṇam |  
> steyātideśaḥ steyasya vālābhe hṛtadāpanam ||  
> steyāyāpavādas tadanu sāhasaprakramo bhavet |  
> dhātakānveṣaṇaṃ tatra nirvaco 'py ātatāyinaḥ ||  
> tataḥ saṃgrahaṇe puṃstrīdaṇḍāḥ kanyāpradūṣaṇam |  
> syād bandhakyādigamanaṃ tataḥ strīpuṃsasaṃgamaḥ ||  
> tatraiva kanyāvarayor guṇadoṣaviniścayaḥ |  
> dārānukalpas tadanu kālāḥ pariṇayasya ca ||  
> kanyādātṛkramo dattadānanirṇītir eva ca |  
> patipatnyabhisaṃbandho vāhānāṃ ca vyavasthitiḥ ||  
> vivāhalakṣaṇaṃ teṣāṃ guṇadoṣanirūpaṇam |  
> puruṣasya striyāṃ vṛttiḥ strīṇāṃ dharmaś ca kṛtsnaśaḥ ||  
> viniyogavidhiś cāsāṃ parapūrvāvidhis tataḥ |  
> tato dāyavibhāgaḥ syāt kālas tatraiva tasya ca ||

**[5]**  
> tataś jīvatpitṛkaprabhāgādikakalpanam |  
> pramītapitṛkāṇāṃ ca pravibhāgas tataḥ param ||  
> vibhāgānarhakathanaṃ saṃskāro 'saṃskṛtasya ca |  
> vibhājyam avibhājyaṃ strīdhanakṛtyavibhājane ||   
> upayogo 'prajānāṃ ca strīṇāṃ vittasya kīrtitaḥ |  
> lakṣaṇaṃ strīdhanasyātha luptasya ca vibhājanam ||  
> varṇānāṃ samavāye tu pravibhāgavinirṇayaḥ |  
> vibhaktajavibhāgaś ca pravibhaktīyam eva ca ||  
> putrāntarair vibhāgaś ca putrāṇāṃ lakṣaṇaṃ tathā |  
> putratvapravicāraś ca putratvasyātideśanam ||  
> niruktādīni putrasya proktā nindyāś ca sūnavaḥ |  
> vibhāgo 'putravittasya vanasthādidhanasya ca ||  
> saṃsṛṣṭipravibhāgaś ca vibhāgasya ca nirṇayaḥ |  
> pravibhāgasya kṛtyaṃ ca tathā dyūtasamāhvayau ||  
> bhavet tataḥ kriyābhedaḥ prakīrṇaṃ kīrtitaṃ tataḥ |  
> rājño varṇāśramācārarakṣārthaṃ parvartanam ||

**[6]**  
> hetavaś ca vinirdiṣṭā daṇḍotkarṣāpakarṣayoḥ |  
> vāgdaṇḍadivyavasthārthaṃ tataḥ śulkavidhis tathā ||  
> vivekaś ca tato daṇḍanayasya ca nirūpitaḥ |  
> daṇḍōtkarṣāpakarṣādi kṛtyadoṣaṃ ca bhūpateḥ ||  
> daṇḍasaṃjñā mānasaṃjñā naigamādyāśrayās tataḥ |  
> jātivarṇānulomyena prātilomyena vā punaḥ ||  
> yatkiṃcil lakṣalaṃ teṣāṃ yet dharmā yāś ca vṛttayaḥ |  
> lakṣmīdhareṇa kṛtinā nibadhyante yathākramam ||

**[7]**

**vyavahāramātṛkā**

**|| vyavahāraprakaraṇam ||**

**atha vyavahāranirūpaṇam**

tatra manuḥ |

> vyavahārān didṛkṣus tu brāhmaṇaiḥ saha pārthivaḥ |  
> mantrair mantribhiḥ sārdhaṃ vinītaḥ praviśet sabhām ||  
> tatrāsīnaḥ sthito vāpi pāṇim udyamya dakṣiṇam |  
> vinītaveṣābharaṇaḥ paśyet kāryāṇi kāryiṇām ||  
> pratyahaṃ deśadṛṣṭaiś ca śāstradṛṣṭaiś ca hetubhiḥ |  
> aṣṭādaśasu mārgeṣu nibaddhāni pṛthak pṛthak ||  
> dharmāsanam adhiṣṭhāya saṃvītāṅgaḥ samāhitaḥ |  
> praṇamya lokapālebhyaḥ kāryadarśanam ārabhet ||

**[8]**

**'vyavahārāh'** athipratyarthinor vivādaniṣayān | **'didṛkṣuḥ'** nirninīṣuḥ | **'pārthivaḥ'** pṛthivīpatiḥ kṣatriyād anyo 'pi | **'mantrajñaiḥ' **deśakālādyucitakāryanirūpaṇābhijñaiḥ | etac ca **'brāhmaṇair**" iti asya viśeṣaṇam | amantrajñā hi brāhmaṇā deśakālādyananurūpaṃ dharmam api sahasā (srā?) bruvanto rājñaḥ kaṃcid anartham āpādayeyuḥ | **'mantribhiḥ'** buddhisacivaiḥ | **'vinītaḥ'** sahajācāryebhyo vinayayuktaḥ | **'pāṇim udyamya'** uttarīyād uddhṛtya, vastropasaṃvyānaṃ kṛtveti yāvat | **'paśyet'** niścinuyāt | **'kāryāṇi'** ṛṇādānādīni | **'deśadṛṣṭā hetavaḥ'** deśaviśeṣavyavathitāni nirṇayasādhanāni | yathodīcyamadhyamānāṃ kanyāṃ yācamānāya bhojanaṃ yadi dīyate tubhyaṃ deyety anukte 'pi pratiśrutā bhavatīti | **'śāstradṛṣṭāḥ'** sākṣiprabhrtayaḥ |

yājñavalkyaḥ |

> vyavahārān nṛpaḥ paśyed vidvadbhir brāhmaṇaiḥ saha |  
> dharmaśāstrānusāreṇa krodhalobhavivarjitaḥ ||

**[9]** gautamaḥ: "rājā prādvivākaḥ" | vādiprativādinau pṛcchatīti prāḍ | tābhyām uktaḥ sabhyaiḥ saha vivicya vaktīti vivākaḥ | kātyāyanaḥ [55, 57, 76] |

> vinītaveṣo nṛpatiḥ sabhāṃ gatvā samāhitaḥ |  
> āsīnaḥ prāṅmukho bhūtvā paśyet kāryāṇi kāryiṇām ||  
> sa tu sabhyaiḥ sthirair yuktaḥ prajñāmūlair dvijottamaiḥ |  
> dharmaśāstrārthakuśalair arthaśāstraviśāradaiḥ ||  
> saprāḍvivākaḥ sāmātyaḥ sabrāhmaṇapurohitaḥ |  
> sasabhyaḥ prekṣako rājā svarge tiṣthati dharmataḥ ||

nāradaḥ |

> dharmaśāstraṃ puraskṛtya prāḍvivākamate sthitaḥ |  
> samāhitamatiḥ paśyed vyavahāram anukramāt ||

**[10]**  
> satpratiṣṭhaḥ smṛto dharmo dharmamūlo narādhipaḥ |  
> saha sadbhir ato rājā vyavahārān viśodhayet ||

**'satpratiṣṭhaḥ'** sādhuṣv avasthitaḥ | bṛhaspatiḥ (1.49–51) |

> vipro dharmadrumasyādiḥ skandhaśākhe mahīpatiḥ |  
> sacivāḥ patrapuṣpāṇi phalaṃ nyāyena pālanam ||  
> yaśovittaṃ phalarasau bhogāvagrahapūjanam |  
> ajeyatvaṃ lokapaṅktiḥ svarge sthānaṃ ca śāśvatam ||  
> viditvāitān nyāyarasān samo bhūtvā vivādinām |  
> tyaktvā lobhādikaṃ rājā dharmyaṃ kuryād vinirṇayam ||

kātyāyanaḥ |

> rājā vṛttir vivādānāṃ svayam eva pradarśanam |  
> śāstradṛṣṭena mārgeṇa vidvadbhiḥ saiva sevyate ||  
> tasmān nyāyena rāṣṭraṃ tu samyag yatnena pālayet |  
> tasmād arthaś ca dharmaś ca rājyaṃ ca vipulaṃ bhavet ||

yamaḥ |

> na tu pakṣāntaraṃ gacched bibhrad vaivasvataṃ vratam |  
> [tasmād avahito rājā] paśyet kāryāṇi nityaśaḥ ||

**[11]** **na tu pakṣāntaraṃ gacched** iti, na pakṣapātena kuryād ity arthaḥ | manuḥ |

> kāmakrodhau tu saṃyamya yathā dharmeṇa paśyati |  
> prajās tam anuvartante samudram iva sindhavaḥ ||  
> tasmād yama iva svāmī svayaṃ hitvā priyāpriye |  
> varteta yāmyayā vṛtyā jitakrodho jitendriyaḥ ||

kātyāyanaḥ |

> yatnenaiva viruddhaṃ tu śakto rājā nivartayet |  
> aśaktito na doṣaḥ syād eṣa dharmaḥ smṛto budhaiḥ ||

nārada-kātyāyanau yamaś ca prathame |

> śrutismṛtiviruddhaṃ ca bhūtānāṃ ahitaṃ ca yat |  
> na tat pravartayed rājā pravṛttaṃ cen nivartayet ||  
> nyāyopetaṃ yad anyena rājñājñānakrtaṃ bhavet |  
> tad apy āmnāyavihita punarnyāye niveśayet ||

**[12]** nāradaḥ |

> dharmaśāstrārthaśāstrābhyām avirodhena mārgataḥ |  
> samīkṣyamāṇo nipuṇaṃ vyavahāragatiṃ nayet ||

rājñety anuvṛttau gautamaḥ: "tasya vyavahāro vedo dharmaśāstrārthaśāstrāny aṅgāni upavedāḥ purāṇam" | **'vyavahāraḥ'** vyavahriyate anena iti vyavasthāsādhanaṃ vedādikam ity arthaḥ | upavedādikam ity arthaḥ | 'upavedāḥ' āyurvedadhanurvedagāndharvavedārthaśāstrāṇīti catvāri | punar gautamaḥ: 'nyāyādhigame tarko 'bhyupāyaḥ | tenābhyūhya yathāsthānaṃ gamayet | vipratipattau traividyavṛddhebhyaḥ pratyavahṛtya niṣṭhāṃ gamayet | tathā hy asya niḥśreyasaṃ bhavatīti' | **'nyāyādhigame'** nyāyārthāvadhāraṇe | **'tarko'** vicāraḥ | **'abhyūhya'** paricchidya | **'yathāsthānaṃ gamayet'** yo yasya dharmāśrayas taṃ tam evāśrayaṃ prāpayed ity arthaḥ | **[13]** **'vipratipattau'** vicārato 'pi saṃdehānivṛttau | **'pratyavahṛtya'** avadhārya | **'niṣṭhāṃ gamayet'** avasthāṃ prāpayed ity arthaḥ | yājñavalkyaḥ |

> smṛtyor virodhe nyāyas tu balavān vyavahārataḥ |  
> [arthaśāstrāt tu balavad dharmaśāstram iti sthitiḥ] ||

**smṛtyor virodha** iti | dharmaśāstrayoḥ parasparavirodhe utsargāpavādādinyāyānusāreṇa nirṇetavyam ity arthaḥ | yathā |

> anāgamaṃ tu yad bhuktaṃ pitrā pūrvatarais tribhiḥ |  
> na tacchakyam apāhartuṃ kramāt tripuruṣāgatam ||

**[14]**  
> anāgamaṃ tu yo bhuṅkte bahūny abdaśatāny api |  
> cauradaṇḍena taṃ rājā daṇḍayet pṛthivīpatiḥ ||

ity anayoḥ smṛtyoḥ | bṛhaspatiḥ [1.113]

> dhāryaṃ manvādikaṃ śāstraṃ nārthaśāstraṃ kathaṃcana |  
> dvayor virodhe kartavyaṃ dharmaśāstroditaṃ vacaḥ ||

nāradaḥ |

> yatra vipratipattiḥ syād dharmaśāstrārthaśāstrayoḥ |  
> arthaśāstroktam utsṛjya dharmaśāstroktam ācaret ||  
> dharmaśāstrovirodhe tu yuktiyukto vidhiḥ smṛtaḥ |  
> vyavahāro hi balavān dharmas tena na hīyate ||  
> yāty acauro 'pi cauratvaṃ cauraś cāyāty acauratām |  
> acauraś cauratāṃ prāpto māṇḍavyo vyavahārataḥ ||  
> [sūkṣmo hi bhavagān dharmaḥ parokṣo durvicāraṇaḥ |  
> ataḥ pratyakṣamārgeṇa vyavahāragatiṃ nayet ||]

**'yuktiyuktaḥ'** prāmāṇopapannaḥ | pramāṇam atra pramāṇāpramāṇasādhāraṇaṃ lokapravṛttiḥ | yuktiṃ vinā vyavahāramātreṇa dharmo hīyate | ataḥ pramāṇam anusaraṇīyam ity arthaḥ | **'pratyakṣamārgeṇa'** dṛḍhatarapratyakṣādipramāṇadvāreṇa |

**[15]** manuḥ |

> yathā nayaty asṛkpātair mṛgasya mṛgayuḥ padam |  
> nayet tathānumānena dharmasya nṛpatiḥ padam ||  
> satyaṃ dharmaṃ (arthaṃ)  ca saṃpaśyed ātmānam atha sākṣiṇaḥ |  
> deśaṃ kālaṃ ca rūpaṃ ca vyavahāravidhau sthitam ||

**'satyaṃ paśyed'** iti | yady apy arthipratyarthinor api anyatareṇa pragalbhatayā paripūrṇākṣaraṃ noktam | tathāpi yadi rājā pramāṇāntarāt īdṛśo 'yam artha iti niścinuyāt tadā tadāśrayaṃ nopekṣata ity arthaḥ | **'artham'** gohiraṇyādidhanam | ātmānaṃ vyavahāraphalabhāginaṃ paśyet | **'rūpaṃ'** vyavahāravastusvarūpam; tasya gurulaghutāṃ paśyet |

bṛhaspatiḥ [1.114, 116]

> kevalaṃ śāstram āśritya na kartavyo vinirṇayaḥ |  
> yuktihīnavicāre tu dharmahāniḥ prajāpate ||  
> cauro 'cauraḥ sādhvasādhur jāyate vyavahārataḥ |  
> yuktiṃ vinā vicāreṇa māṇḍavyaś cauratāṃ gataḥ ||

mahābhārate |

> atathyāny api tathyāni darśayanti vicakṣaṇāḥ |  
> same nimnonnatānīva citrakarmavido janāḥ ||

**16]**  
> tasmān nityaṃ yated rājā vyavahārekṣaṇe svayam |

nāradaḥ |

> kiṃ tu rājā viśeṣeṇa svadharmam abhirakṣatā |  
> manuṣyacittavaicitryāt parīkṣyā sādhvasādhutā ||  
> asatyāḥ satyasaṅkāśāḥ satyāś cāsatyasannibhāḥ |  
> dṛśyante vividhākārās tasmād yuktaṃ parīkṣaṇam ||  
> talavad dṛśyate vyoma khadyoto havyavāḍ iva |  
> na talaṃ vidyate vyomni khadyote na hutāśanaḥ ||  
> tasmāt pratyakṣadṛṣṭo 'pi yuktam arthaḥ parīkṣitum |  
> parīkṣya jñapayann arthān na dharmāt parihīyate ||  
> na tu dṛṣṭaṃ chalaṃ rājā marṣayed dharmasādhanam |  
> bhūtam eva prapadyeta bhūtamūlā yataḥ śriyaḥ ||  
> abhūtam apy abhihitaṃ prāptakālaṃ parīkṣate |  
> pramādān nocyate yat tu tad bhūtam api hīyate ||

**'talavat'** adhastanabhāgavat | **[17]** yājñavalkyaḥ |

> chalaṃ nirasya bhūtena vyavahārān nayen nṛpaḥ |  
> bhūtam apy anupanyastaṃ hīyate vyavahārataḥ ||

bṛhaspatiḥ [9.32] |

> evaṃ śāstroditaṃ rājā kurvan nirṇayapālanam |  
> vitatyeha yaśo loke mahendrasacivo bhavet ||

mahābhārate |

> arthinām upapannānāṃ yas tu nopaiti darśanam |  
> mukheṣu sakto nṛpatiḥ sa tapyeta nṛgo yathā ||

rāmāyaṇe [uttarakāṇḍa, 53.6] |

> paurakāryaṃ hi yo rājā na karoti sabhāsthitaḥ |  
> vyaktaṃ sa narake ghore pacyate nātra saṃśayaḥ ||

manuḥ [8.174] |

> yas tv adharmeṇa kāryāṇi mohāt kuryān narādhipaḥ |

**[18]**  
> acirāt taṃ durātmānaṃ vaśe kurvanti jantavaḥ |

kātyāyanaḥ [44–45] |

> asvargyā lokanāśāya parānīkabhayāvahā |  
> āyurbījaharī rājñāṃ sati vākye svayaṃkṛtiḥ ||  
> tasmāc chāstrānusāreṇa rājā kāryāṇi sādhayet |  
> vākyābhāve tu sarveṣāṃ deśadṛṣṭena tan nayet ||

**[19]**

## 01 deśācārādi
atha deśācārādi

tatra gautamaḥ: 'deśajātikuladharmāś cāmnāyaiḥ aviruddhāḥ pramāṇam | karṣakavaṇikpaśupālakusīdikāravaḥ sve sve varge | tebhyo yathādhikāram arthān pratyavahṛtya dharmavyavasthā' | **'deśadharmaḥ'** – yathā karavibhāgādiḥ prasiddho yo yatra sa tatraiva pramāṇam | **'jātidharmaḥ'** – yathā ābhīrāṇāṃ dantarañjanābhāvaḥ | **'kuladharmaḥ'** – yathā dadhyamathanādiḥ | **'āmnāyaiḥ'** śrutismṛtyādibhiḥ | **'pratyavahṛtya'** avadhārya |

manuḥ |

> jātijānapadān dharmān śreṇīdharmāṃś ca dharmavit |  
> samīkṣya kuladharmāṃś ca svadharmaṃ pratipādayet ||  
> svāni karmāṇi kuvāṇā dūre manto 'pi mānavāḥ |  
> priyā bhavanti lokasya sve sve karmaṇy avasthitāḥ ||

**[20]** > sadbhir ācaritaṃ yas syād dharmikaiś ca dvijātibhiḥ |  
> taddeśakulajātīnām aviruddhaṃ prakalpayet ||

**'śreṇaya'** ekakarmapravṛttāḥ vaṇik kṛṣīlvalādayaḥ | **'aviruddham'** śāstreṇēti śeṣaḥ |

kātyāyanaḥ [84, 46, 40] |

> gotrasthitis tu yā yeṣāṃ kramāyātāpi dharmataḥ |  
> kuladharmaṃ tu taṃ prāhuḥ pālayet taṃ tathaiva tu ||  
> yasya deśasya yo dharmaḥ pravṛttaḥ sārvakālikaḥ |  
> śrutismṛtyavirodhena deśadharmaḥ sa ucyate ||  
> pratilomaprasūtānāṃ tathā durganivāsinām |  
> varṇānāṃ niyataṃ dharmaṃ nyāyopetaṃ na cālayet ||

bṛhaspatiḥ [1.126–127] |

> pratilomaprasūtānāṃ tathā durganivāsināṃ |  
> deśajātikulānāṃ ca ye dharmāḥ prākpravartitāḥ ||  
> tathaiva te pālanīyāḥ prajāḥ prakṣubhyate 'nyathā |  
> janāparaktir bhavati balaṃ kośaś ca naśyati ||

**[21]**  
> uduhyate dākṣiṇātyair mātulasya sutā dvijaiḥ |  
> madhyadeśe karmakarāḥ śilpinaś ca gavāśinaḥ ||  
> matsyādāś ca narāḥ pūrve vyabhicāraratāḥ striyaḥ |  
> uttare madyapā nāryaḥ spṛśyā nṝṇāṃ rajasvalāḥ ||  
> svasajātāḥ pragṛhṇanti bhrātṛbhāryām abhartṛkām |  
> anena karmaṇa naite prāyaścittadamārhakāḥ ||  
> vihitākaraṇān nityaṃ pratiṣiddhaniṣevaṇāt |  
> bhaktāś chādaṃ pradāyaiṣāṃ śeṣaṃ gṛhṇīta pārthivaḥ ||

'naite **prāyaścittadamārhakā'** iti | naitaiḥ prāyaścittaṃ kartavyam, prāyaścittānapeyapāpatvāt | na ca daṇḍanīyāḥ | prajāprakṣobhaprasaṅgāt | **'vihitākaraṇān nityam'** ityādi | vihitasya varṇāśramakarmaṇo 'sakṛtpramādāt āpadvyatirekeṇānanuṣṭhānāt | tathā pratiṣiddhasya abhakṣyabhakṣaṇāder nityam anuṣṭhānāt | yāvatā bhaktācchādanaṃ saṃpadyate tāvatparityajya śeṣaṃ dhanaṃ rājā gṛhṇīyād ity arthaḥ | etac ca deśācāravyatiriktaniṣiddhācaraṇād avagantavyam | na deśācārakaraṇe | tatra **'anena karmaṇā naite prāyaścittadamārhakā'** ity uktatvāt | | tathā ca deśācāravyatirekeṇa sāmānyato gautamavacanam (12.24): 'śiṣṭākaraṇe pratiṣiddhasevāyāṃ [ca] nityaṃ cailapiṇḍād ūrdhvaṃ svaharaṇam' iti | **[22]**

kātyāyanaḥ |

> apravṛttaṃ kṛtaṃ yatra śrutismṛtyanumoditam |  
> nānyathā tat punaḥ kāryaṃ nyāyāpetaṃ vivarjayet ||

**'apravṛttam'** pūrvaṃ yan na pravṛttam, yathā – udīcyānāṃ rajasvalāsparśavarjanam | **'śrutismṛtyanumoditam'** śrutismṛtyanugṛhītam | **'nānyathā tat punaḥ kāryam'** ity atra hetuḥ | **'nyāyāpetaṃ vivarjayet'** idaṃ yato 'nyāyavad ity arthaḥ | bṛhaspatiḥ [1.133, 132] |

> bhāgaśulkocitadame māsaṣāṇmāsike kare |  
> maryādā lekhitā dhāryā naigmādhiṣthitā sadā ||  
> śāstravad yatnato rakṣyā saṃdigdhau sādhanaṃ tu sā |  
> tāṃ dṛṣṭvā nirṇayaṃ kuryāt prāṅniviṣṭavyavasthayā ||

**'naigamāḥ'** vaṇijaḥ | **'saṃdigdhau'** saṃdehe | kātyāyanaḥ [48] |

> deśasyānumatenaiva vyavasthā yā nirūpitā |

**[23]**  
> likhitā tu sadā dhāryā mudritā rājamudrayā ||  
> [śāstravad yatnato rakṣyā tāṃ nirīkṣya vinirṇayet] |  
> naigamasthais tu tatkaryaṃ likhitaṃ yad vyavasthitam ||  
> tasmāt tat saṃpravarteta nānyathaiva pravartayet |  
> pramāṇaṃ deśadṛṣṭaṃ tu yad evam iti niścitam ||

**'naigamasthaiḥ'** vaṇiṅmadhye vāsibhiḥ kāruprabhṛtibhiḥ |

**[24]**

## 02 prāḍvivākaḥ
atha prāḍvivākaḥ

tatra kātyāyanaḥ [63–64] |

> yadā kāryavaśād rājā na paśyet kāryanirṇayam |  
> tadā tatra niyuñjīta brāhmaṇaṃ śāstrapāragam ||  
> dāntaṃ kulīnaṃ madhyastham anudvegakaraṃ sthiram |  
> paratra bhīruṃ dharmiṣṭham udyuktaṃ krodhavarjitam ||

manuḥ |

> yadā svayaṃ na kuryāt tu nṛpatir kāryadarśanam |  
> tadā niyuñjyād vidvāṃsaṃ brāhmaṇaṃ kāryadarśane ||  
> amātyamukhyaṃ dharmajñaṃ prājñaṃ dāntaṃ kulodbhavam |  
> sthāpayed āsane tasmin khinnaḥ kāryekṣaṇe nṛṇām ||  
> so 'sya kāryāṇi saṃpaśyet sabhyair eva tribhir vṛtaḥ |  
> sabhām eva praviśyāgryām āsīnaḥ sthita eva ca || **[25]**

bṛhaspatiḥ [1.65, 69] |

> rājā kāryāṇi saṃpaśyet prāḍvivāko 'tha vā dvijaḥ |  
> nyāyāṅgāny agrataḥ kṛtvā sabhyaśāstramate sthitaḥ ||  
> vivāde pṛcchati praśnaṃ pratipraśnaṃ tathaiva ca |  
> priyapūrvaṃ prāṅ vadati prāḍvivākas tatas tu saḥ ||

vyāsaḥ |

> vivādānumataṃ pṛṣṭvā sasabhyas tat prayatnataḥ |  
> vicārayati yenāsau prāḍvivākas tataḥ smṛtaḥ ||

nāradahārītau |

> yathā śalyaṃ bhiṣak kāyād uddhared yantraśaktitaḥ |  
> prāḍvivākas tathā śalyam uddhared vyavahārataḥ ||

gautamaḥ [13.31]: 'sarvadharmebhyo garīyaḥ prāḍvivāke satyavacanam' |

**[26]**

## 03 sabhā
atha sabhā

tatra bṛhaspatiḥ |

> pratiṣṭhitāpratiṣṭhitā mudritā sākṣitā tathā |  
> caturvidhā sabhā proktā sabhyāś caiva tathāvidhāḥ ||  
> pratiṣṭhitā pure grāme calā nāmāpratiṣṭhitā |  
> mudritādhyakṣasaṃyuktā rājayuktā ca śāsitā ||  
> nṛpādhikṛtasabhyāś ca smṛtir gaṇakalekhakau |  
> hemāgnyambusvapuruṣāḥ sādhanāṅgāni vai daśa ||  
> eṣāṃ mūrdhā nṛpo 'ṅgānāṃ mukhaṃ cādhikṛtaḥ kṛtaḥ |  
> bāhū sabhyāḥ smṛtir hastau jaṅghe gaṇakalekhakau ||  
> hemāgnyambu dṛśau hṛc ca pādau svapuruṣas tathā |  
> daśānām api caiteṣāṃ karma proktaṃ pṛthak pṛthak ||

**27]**  
> vaktādhyakṣo nṛpaḥ śāstā sabhyāḥ kāryaparīkṣakāḥ |  
> smṛtir vinirṇayaṃ brūte jayadānaṃ damaṃ tathā ||  
> śapathārthau hiraṇyāgnī ambu tṛṣitakṣubdhayoḥ |  
> gaṇako gaṇayed arthaṃ likhen nyāyaṃ ca lekhakaḥ ||  
> pratyarthisabhyānayanaṃ sākṣiṇāṃ ca svapūruṣaḥ |  
> kuryād alagnakau rakṣed yo 'rthiprathyarthinau sadā ||  
> etad daśāṅgaṃ karaṇaṃ yasyāmadhyāsya pārthivaḥ |  
> nyāyān paśyet kṛtapatiḥ sā sabhādhvarasaṃmitā ||  
> lokavedāṅgadhamajñāḥ sapta pañca trayo 'pi vā |  
> yatnopaviṣṭā viprāgryāḥ sā yajñasadṛśī sabhā ||  
> sādhukarmakriyāyuktāḥ satyadharmaparāyaṇāḥ |  
> akrodhalobhāḥ śāstrajñāḥ sabhyāḥ kāryā mahībujā ||

manuḥ [8.11] |

> yasmin deśe niṣīdanti viprā vedavidas trayaḥ |  
> rājñaś ca prakṛto vidvān brāhmaṇās tāṃ sabhāṃ viduḥ ||

nāradaḥ [3.4–5] |

> rājā tu dhārmikān sabhyān niyuñjyāt suparīkṣitān |  
> vyavahāradhuraṃ voḍuṃ ye śaktāḥ sadgavā iva ||

**[28]**  
> dharmaśāstrārthakuśalāḥ kulīnāḥ satyavādinaḥ |  
> sabhāḥ śatrau ca mitre ca nṛpateḥ syuḥ sabhāsadaḥ ||

viṣṇuḥ [3.74]: 'janmakarmaśrutopetāś ca [rājñā sabhāsadaḥ] kāryāḥ, ripau mitre ca ye samāḥ kāmakrodhabhayalobhādibhir upāyaiḥ kāryārthibhir anāhāryāḥ' | **'anāhāryāḥ'** vivādibhir vaśīkartum aśakyāḥ | kātyāyanaḥ [71, 66–67] |

> alubdhā dhanavantaś ca dharmajñāḥ satyavādinaḥ |  
> sarvaśāstrapravīṇāś ca sabhyāḥ kāryā nṛpair dvijāḥ ||  
> ekaṃ śāstram adhīyāno na viyāt kāryaniścayam |  
> tasmād bahvāgamaḥ kāryo vivādeṣūttamo nṛpaiḥ ||  
> yatra vipro na vidvān syāt kṣatriyaṃ tatra niyojayet |  
> vaiśyaṃ vā dharmaśāstrajñaṃ śūdraṃ yatnena varjayet ||  
> ato 'nyair yat kṛtaṃ kāryam anyāyena kṛtaṃ tu tat |  
> niyuktair api vijñeyaṃ daivād yady api śāstrataḥ || **[29]**

**'bahvāgamah'** bahuśāstrajñaḥ | **'ato 'nyair'** ityādi | uktalakṣaṇarahitair anyair niyuktair api | yadi daivāt śāstrārtha eva nirṇītas tathāpi anyāya evāsau avagantavya ity arthaḥ | manuḥ [8.20–21] |

> jātimātropajīvī vā kāmaṃ syād brāhmaṇabruvaḥ |  
> dharmapravaktā nṛpater na tu śūdraḥ kathaṃcana ||  
> yasya rājñaś ca kurute śūdro dharmavivecanam |  
> tasya sīdati tad rāṣṭraṃ paṅke gaur iva paśyataḥ ||

vyāsaḥ |

> dvijān vihāya yaḥ paśyet kāryāṇi vṛṣalaiḥ saha |  
> tasya prakṣubhyate rāṣṭraṃ balaṃ kośaś ca naśyati ||

bṛhaspatiḥ [1.64, 81–82] |

> deśācārānabhijñā ye nāstikāḥ śāstravarjitāḥ |  
> unmattakruddhalubdhārtā na praṣṭavyā vinirṇaye ||  
> śabdābhidhānatattvajñau gaṇanākuśalau śucī |  
> nānālipijñau kartavyau rājñā gaṇakalekhakau ||  
> ākāraṇe rakṣaṇe ca sākṣyarthiprativādinām |

**[30]**  
> sabhyādhīnaḥ satyavādī kartavyas tu svapūruṣaḥ ||

kātyāyanaḥ [58] |

> sabhyānāṃ ye vidheyāḥ syur yuktās te rājapūruṣāḥ |  
> gaṇako lekhakaś caiva sarvāṃs tān viniveśayet ||  
> kulaśīlavayovṛttavittavadbhir amatsaraiḥ |  
> vaṇigbhiḥ syāt katipayaiḥ kulabhūtair adhiṣṭhitam ||

bṛhaspatiḥ |

> ye tv araṇyacarās teṣām araṇye karaṇaṃ bhavet |  
> senāyāṃ sainikānāṃ tu sārtheṣu vaṇijāṃ tathā ||  
> rājñā ye viditāḥ samyak kulaśreṇigaṇādayaḥ |  
> sāhasanyāyavarjyāni kuryuḥ kāryāṇi te nṛṇām ||  
> kulaśreṇigaṇādhyakṣāḥ proktā nirṇayakārakāḥ |  
> eṣām agre niścitasya pratiṣṭhā tūttarottarā ||  
> vicārya śreṇibhiḥ kāryaṃ kulair yan na viniścitam |  
> gaṇaiś ca śreṇyavijñātaṃ gaṇājñātaṃ niyuktakaiḥ ||  
> kulādibhyo 'dhikāḥ sabhyās tebhyo 'dhyakṣaḥ smṛto 'dhikaḥ |  
> sarveṣām adhiko rājā dharmyaṃ yatnena niścitam ||

**[31]**  
> uttamādhamamadhyānāṃ vivādānāṃ vicāraṇāt |  
> upary upari buddhīnāṃ carantīśvarabuddhayaḥ ||

**'karaṇam'** sabhā | **'sāhasanyāyavarjyāni'** sāhaviṣayanyāyavarjyāni | **'niyuktakāḥ'** atra sabhyāḥ | atra kātyāyanaḥ |

> kulaiś ca yat kṛtaṃ kāryaṃ vicāryaṃ tad yathottaram |  
> asaṃsuṣṭasya kartavyaṃ yāvad rājñā kṛtaṃ viduḥ ||  
> anirdiṣṭāś ca ye kuryur vyavahāraviniścayam |  
> rājavṛttipravṛttās te teṣāṃ daṇḍaṃ prakalpayet ||  
> liṅginaḥ śreṇipūgāś ca vaṇigvrātās tathāpare |  
> svadharmeṇaiva kāryāṇāṃ kuryus te niścayaṃ sadā ||  
> vaṇikśilpiprayogeṣu kṛṣir aṅgopajīviṣu |  
> aśakyo nirṇayo hy atra tajjñair eva tu kārayet ||

bṛhaspatiḥ [1.84] |

> kīnāśāḥ kārukāḥ śilpikusīdiśreṇinartakāḥ |  
> liṅginas taskarāḥ kuryuḥ svena dharmeṇa nirṇayam || **[32]**

**'kīnāśāḥ'** kuṣīvalāḥ | **'śilpinaḥ'** citrakārādyāḥ | bṛhaspati-kātyāyanau |

> tapasvināṃ tu kāryāṇi traividyair eva kārayet |  
> māyāyogavidāṃ caiva na svayaṃ kopakāraṇāt ||

manuḥ [8.390–91] |

> āśrameṣu dvijātīnāṃ kārye vivadatāṃ mithaḥ |  
> na vibrūyān nṛpo dharmaṃ cikīrṣan hitam ātmanaḥ ||  
> yathārham etān abhyarcya brāhmaṇaiḥ saha pārthivaḥ |  
> sāntvena praśamayyādau svadharmaṃ pratipādayet ||

**'āśrameṣu'** brahmacāryādiṣu | **'na vibrūyāt'** viśiṣya na brūyāt jayaparājayāvadhāraṇaṃ na kuryād ity arthaḥ | **'sāntvena'** priyavacanena | **'praśamayya'** kopādikaṃ śamayitvā |

kātyāyanaḥ [84, prathame] |

> samyagvijñānasaṃpannaṃ nopadeśaṃ pravartayet |  
> utkṛṣṭajātiśīlānāṃ śuddhācāryatapasvinām ||  
> niyukto vyavahāreṇa loko lokānusārataḥ |  
> pārthivaś ca gaṇāṃś caiva dharmeṇaiva nayed bhṛguḥ ||

**[33]**

## 04 sabhyopadeśaḥ
atha sabhyopadeśaḥ

tatra bṛhaspatiḥ [1.96–97]

> ajñānatimiropetān saṃdehapaṭalānvitān |  
> nirāmayān yaḥ kurute śāstrāñjanaśalākayā ||  
> iha kīrtiṃ rājapūjāṃ labhate svargatiṃ ca saḥ |  
> tasmāt saṃśayamūḍhānāṃ prakartavyo vinirṇayaḥ ||

nāradaḥ [3.1–2] |

> nāniyuktena vaktavyaṃ vyavahāre kathaṃcana |  
> niyuktena tu vaktavyam apakṣapatitaṃ vacaḥ ||  
> niyukto vāniyukto vā dharmajño vaktum arhati |  
> daivīṃ vācaṃ sa vadati yaḥ śāstrāṇy upajīvati ||

**'daivīm'** śāstrīyāṃ satyām iti yāvat | **[34]** bṛhaspatiḥ [1.108] |

> niyukto vāniyukto vā dharmajño vaktum arhati |  
> yat tena sadasi proktaṃ kartavyaṃ nātra saṃśayaḥ ||

nārada-hārītau [nā. 3.14]

> andho matsyān ivāśnāti nirapekṣaḥ sakaṇṭakān |  
> parokṣam arthavaikalyād bhāṣate yaḥ sabhāṃ gataḥ ||

**'arthavaikalyāt'** arthatattvānavagamāt | bṛhaspatiḥ [1.98, 54]

> lobhadveṣādikaṃ tyaktvā yaḥ kuryāt kāryanirṇayam |  
> śāstroditena vidhinā tasya yajñaphalaṃ bhavet ||  
> satyaṃ devāḥ samāsena manuṣyās tv anṛtaṃ viduḥ |  
> ihaiva tasya daivatvaṃ yasya satye sthitā matiḥ ||

nāradaḥ [3.7]

> śuddheṣu vyavahāreṣu śuddhiṃ yānti sabhāsadaḥ |  
> śuddhiś ca teṣāṃ dharmād dhi dharmam eva vadet tataḥ ||

kātyāyanaḥ |

> adharmajñān yadā rājā niyuñjīta vivādinām |  
> vijñāpya nṛpatiṃ sabhyas tadā samyaṅ nivartayet ||  
> sabhyenāvaśyavaktavyaṃ dharmārthasahitaṃ vacaḥ |  
> śṛṇoti yadi no rājā syād asatyas tato nṛpaḥ ||

**[35]**  
> nyāyamārgād apetaṃ tu jñātvā cittaṃ mahīpateḥ |  
> vaktavyaṃ tat priyaṃ tatra na sabhyaḥ kilbiṣī tataḥ ||  
> adharmataḥ pravṛttaṃ tu nopekṣante sabhāsadaḥ |  
> upekṣamāṇās te sarve narakaṃ yānty adhomukhāḥ ||  
> anyāyato yiyāsantaṃ ye 'nuyānti sabhāsadaḥ |  
> te 'pi tadbhāginas tasmād bodhanīyaḥ sa tair nṛpaḥ ||

'adharmajñān' adharmānuvartanīyājñān | manuḥ [8.19, 13]

> rājā bhavaty anenās tu mucyante tu sabhāsadaḥ |  
> eno gacchati kartāraṃ nindārho yatra nindyate ||  
> sabhyāyāṃ na preveṣtavyaṃ vaktavyaṃ vā samañjasam |  
> abruvan vibruvan vāpi naro bhavati kilbiṣī ||

nāradaḥ [3.3] |

> yuktarūpaṃ bruvan sabhyo nāpnuyād dveṣakilbiṣe |

**[36]**  
> bruvāṇas tv anyathā sabhyas tad evobhayam āpnuyāt ||

kātyāyanaḥ |

> samyag vijñāya sadbhāvaṃ gūḍhaṃ kāryasya yatra vai |  
> nirṇayaṃ tv anyathā kuryur na yathāvihitaṃ tu tat ||  
> yatrānena vidhānena kriyate kāryanirṇayaḥ |  
> tatra satyaṃ hataṃ sabhyair anṛtair na durātmabhiḥ ||  
> nyāyaśāstram atikramya sabhyair yatra viniścitam |  
> tatra dharmo hy adharmeṇa hato hanti na saṃśayaḥ ||

bṛhaspatiḥ |

> asatyanirṇaye sākṣisabhyādhyakṣamahībhujām |  
> apratyayodayaś ca syān narake patanaṃ tathā ||

**'apratyayaḥ'** aviśvāsaḥ | manu-nārada-hārīta-baudhāyanāś ca prathame |

> pādo 'dharmasya kartāraṃ pādaḥ sākṣiṇam ṛcchati |  
> pādaḥ sabhāsadaḥ sarvān pādo rājānam ṛcchati ||  
> dharmo viddhas tv adharmeṇa sabhāṃ yatropatiṣthate |  
> śalyaṃ nāsya nikṛntanti viddhās tatra sabhāsadaḥ ||

**[37]**  
> yatra dharmo hy adharmeṇa satyaṃ yatrānṛtena ca |  
> hanyate prekṣamāṇānāṃ hatās tatra sabhāsadaḥ ||

manuḥ [8.13, 17, 15] |

> vṛṣo hi bhagavān darmas tasya yaḥ kurute tv alam |  
> vṛṣalaṃ taṃ vidur devās tasmād dharmaṃ na lopayet ||  
> eka eva suhṛd dharmo nidhane 'py anuyāti yaḥ |  
> śarīreṇa samaṃ nāśaṃ sarvam anyat tu gacchati ||  
> dharma eva hato hanti dharmo rakṣati rakṣitaḥ |  
> tasmād dharmo na hantavyo mā no dharmo hato vadhīt ||

nāradaḥ [3.11, 17] |

> ye tu sabhyāḥ sabhāṃ prāpya tūṣṇīṃ dhyāyanta āsate |  
> yathāprāptaṃ na ced brūyuḥ sarve te 'nṛtavādinaḥ ||

**[38]**  
> yatra sabhyo janaḥ sarvaḥ sādhv etad iti manyate |  
> sa niḥśalyo vivādaḥ syāt saśalyaḥ syād ato 'nyathā ||

punar nāradaḥ [3.38] |

> na sā sabhā yatra na santi vṛddhāḥ vṛddhā na te ye na vadanti dharmam |  
> dharmaḥ sa no yatra na satyam asti satyaṃ na tad yac chalam abhyupaiti ||

kātyāyanaḥ [80, 79, 81] |

> kāryasya nirṇayaṃ samyak kṛtvā sabhyas tato vadet |  
> anyathā naiva kartavyaṃ vaktā dviguṇadaṇḍabhāk ||  
> snehād ajñānato vāpi mohād vā lobhato 'pi vā |  
> yatra sabhyo 'nyathāvādī daṇḍyaḥ sabhyaḥ smṛto hi saḥ ||  
> sabhādoṣāt tu yan naṣṭaṃ deyaṃ sabhyena tat tadā |  
> kāryaṃ tu kāryiṇām evaṃ niścitaṃ na vicālayet ||

**[39]** bṛhaspatiḥ [1.108] |

> anyāyavādinaḥ sabhyās tathaivotkocajīvinaḥ |  
> viśvastavañcakāś caiva nirvāsyāḥ sarva eva te ||

viṣṇuḥ [5.179–80]: 'kūṭasākṣiṇāṃ sarvasvāpahāraḥ kāryaḥ | utkocajīvināṃ sabhyānām" |

kātyāyanaḥ [70] |

> anivṛtte tu yady arthe saṃbhāṣeta raho 'rthinam |  
> prāḍvivāko 'tha daṇḍyaḥ syāt sabhyaś caiva na saṃśayaḥ ||

bṛhaspatiḥ [1.76] |

> prāḍvivākaḥ sadasyānām upajīvya matāni tu |  
> na yuktiyogād yo 'rtheṣu nirṇayet tu sa daṇḍabhāk ||

**iti bhaṭṭahṛdayadharātmajamahāsandhivgrahika-bhaṭṭaśrīmallakṣmīdharaviracite kṛtyakalpatarau vyavahārakāṇḍe vyavahāraprakaraṇam ||**

**[40]**

## 05 vyavahāralakṣaṇam
atha vyavahāralakṣaṇam

tatra kātyāyanaḥ [25–26] |

> prayatnasādhye vicchinne dharmākhye nyāyavistare |  
> sādhyamūlas tu yo vādo vyavahāraḥ sa ucyate ||  
> vi nānārthe 'va saṃdehe haraṇaṃ hāra ucyate |  
> nānāsaṃdehaharaṇād vyavahāra iti smṛtaḥ ||

**'prayatnasādhye'** kṣetrādike | **'vicchinne'** bhogavirahite | **dharmākhyo** yo **'nyāyavistaraḥ'** nyāyo vistīryate asminn iti nyāyavistaro dharmādhikaraṇam | tatra **yo vādaḥ** **sa vyavahāra** ity arthaḥ | vyavahārānuvṛttau nāradaḥ (1.4; 8.14, 26–29, 15–20)

> sottaro nottaraś caiva sa vijñeyo dvilakṣaṇaḥ |  
> sottaro 'bhyadhiko yatra vilekhāpūrvakaḥ paṇaḥ ||  
> sa catuṣpāc catuḥsthānaś catuḥsādhana eva saḥ |  
> caturhitaś caturvyāpī catuṣkārī ca kīrtitaḥ ||

**[41]**  
> triyonir dvyabhiyogaś ca dvidvāro dvigatis tathā |  
> aṣṭāṅgo 'ṣṭādaśapadaḥ śataśākhas tathaiva ca ||  
> dharmaś ca vyavahāraś ca caritraṃ rājaśāsanam |  
> catuṣpād vyavahāro 'yam uttaraḥ pūrvasādhakaḥ ||  
> tatra satye sthito dharmo vyavahāraś ca sākṣiṣu |  
> caritraṃ pustakaraṇaṃ rājājñāyāṃ tu sākṣiṣu ||  
> sāmādyupāyasādhyatvāc catuḥsādhana ucyate |  
> caturṇām api varṇānāṃ rakṣaṇāt sa caturhitaḥ ||  
> kartṝn asau sākṣiṇaś ca sabhyān rājānam eva ca |  
> [vyāpnoti pādaśo yasmāc caturvyāpī tataḥ smṛtaḥ ||  
> dharmasyārthasya yaśaso lokapaktes tathaiva ca |]  
> caturṇāṃ karaṇād eṣāṃ catuḥkārī prakīrtitaḥ ||  
>  kāmāt krodhāc ca lobhāc ca nityo yasmāt pravartate |  
> triyoniḥ kīrtyate tena trayam etad dvidhākṛtam ||  
> dvyabhiyogaś ca vijñeyaḥ śaṅkātattvābhiyogataḥ |  
> śaṅkāsatāṃ tu saṃsargāt tattvaṃ hoḍhābhidarśanāt ||

**[42]**  
> pakṣadvayābhisaṃbandhād dvidvāraḥ samudāhṛtaḥ |  
> pūrvavādas tayoḥ pakṣaḥ pratipakṣas taduttaraḥ ||  
> bhūtacchalānusāritvād dvigatiḥ samudāhṛtaḥ |  
> bhūtaṃ tattvārthasaṃyuktaṃ pramādābhihataṃ chalam ||  
> rājā sapuruṣaḥ sabhyāḥ śāstraṃ gaṇakalekhakau |  
> hiraṇyam agnir udakam aṣṭāṅgaḥ samudāhṛtaḥ ||  
> ṛṇādānaṃ hy upanidhiḥ sambhūyotthānam eva ca |  
> dattasya punar ācānam aśuśrūṣābhyupetya ca ||  
> vetanasyānapākarma tathaivāsvāmivikrayaḥ |  
> vikrīyāsaṃpradānaṃ ca krītvānuśaya eva ca ||  
> samayasyānapākarma vivādaḥ kṣetrajas tathā |  
> strīpuṃsayoś ca saṃbandho dāyabhāgo 'tha sāhasam ||  
> vākpāruṣyaṃ tathaivoktaṃ daṇḍapāruṣyam eva ca |  
> dyūtaṃ prakīrṇakaṃ caivety aṣṭādaśa vidhiḥ smṛtaḥ ||  
> eṣām eva prabhedo 'nyaḥ śatam aṣṭottaraṃ smṛtam |  
> krayābhedo manuṣyāṇāṃ śataśākho nigadyate ||

**'vilekhā'** likhitam | **'śaṅkā'** sadasatsarsargāt āsannāś caurādayaḥ, tatsaṃsargāc cauratvādisaṃbhāvanā bhavatīty arthaḥ | h**oṣha**śabdena vyabhicaritaṃ cihnam ucyate |

**[43]** manuḥ [8.4–8] |

> teṣām ādyam ṛṇādānaṃ nikṣepo 'svāmivikrayaḥ |  
> sambhūya ca samutthānaṃ dattasyānapakarma ca ||  
> vetanasyaiva cādānaṃ saṃvidaś ca vyatikramaḥ |  
> krayavikrayānuśayo vivādaḥ svāmipālayoḥ ||  
> sīmāvicāradharmaś ca pāruṣye daṇḍavācike |  
> steyaṃ ca sāhasaṃ caiva strīsaṃgrahaṇam eva ca ||  
> strīpuṃdharmo vibhāgaś ca dyūtam āhvaya eva ca |  
> padāny aṣṭādaśaitāni vyavahārasthitāv iha ||  
> eṣu sthāneṣu bhūyiṣṭhaṃ vivāde caratāṃ nṛṇām |  
> dharmaśāstraṃ samāśritya kuryāt kāryavinirṇayam ||

**iti bhaṭṭahṛdayadharātmajaviracite kṛtyakalpatarau **

**vyavahārakāṇḍe vyavahāralakṣaṇaprakaraṇam |**

**[44]**

**6 – atha vicāravidhiḥ**

tatra bṛhaspatiḥ [1.45–47, 115, 65]

> durgamadhye gṛhaṃ kuryāj jalavṛkṣānvitaṃ pṛthak |  
> prāgdiśi prāṅmukhīṃ tasya lakṣaṇyāṃ kalpayet sabhām ||  
> mālyadhūpāsanopetāṃ bījaratnasamanvitām |  
> pratimālekhyadevaiś ca yuktām agnyambunā tathā ||  
> pūrvāhṇe tām adhiṣṭhāya vṛddhāmātyānujīvibhiḥ |  
> paśyet purāṇadharmārthaśāstrāṇi śṛṇuyāt tathā ||  
> rājā karyāṇi saṃpaśyet prāḍvivāko 'tha vā dvijaḥ |  
> nyāyāṅgāny agrataḥ kṛtvā sabhyaśāstramate sthitaḥ ||

kātyāyanaḥ [60, 61, 31] |

> sabhāsthāneṣu pūrvāhṇe kāyāṇāṃ niścayaṃ nṛpaḥ |  
> kuryāc chāstrapramāṇena mārgeṇāmitrakarṣaṇaḥ ||  
> divasasyāṣtamaṃ bhāgaṃ bhuktvā kālatrayaṃ tu yat |  
> sa kālo vyavahārāṇāṃ śāstradṛṣṭaḥ paraḥ smṛtaḥ ||

**[45]** > pūrvapakṣaś cottaraṃ ca pratyākalitam eva ca |  
> kriyāpādaś ca tenāyaṃ catuṣpāt samudāhṛtaḥ ||

aṣṭamabhāgo 'tra ādyo 'rdhapraharaḥ | nāradaḥ [2.36] |

> āgamaḥ prathamaṃ kāryo vyavahārapadaṃ tataḥ |  
> cikitsā nirṇayaś ceti darśanaṃ syāc caturvidham ||

**'āgamaḥ'** bhāṣottarayoḥ śrutvā likhanam | **'vyavahārapadam'** ṛṇādānādiṣu idaṃ padam iti vyavasthāpanam | **'cikitsā'** vicāraṇā | bṛhaspatiḥ [1.16, 2–3] |

> pūrvapakṣaḥ smṛtaḥ pādo dvitīyaś cottaras tathā |  
> kriyāpādas tathā cānyaś caturtho nirṇayaḥ smṛtaḥ ||  
> mithyoktau tu catuṣpādaḥ pratyavaskandane tathā |  
> prāṅnyāyaś ca sa vijñeyo dvipāt saṃpratipattiṣu ||

yājñavalkyaḥ [2.5] |

> smṛtyācāravyapetena mārgeṇādharṣitaḥ paraiḥ |  
> āvedayati ced rājñe vyavahārapadaṃ hi tat |||

**[46]** uśanāḥ |

> kāryam uddiśya pīḍāṃ yaḥ kaścid rājñe nivedayet |  
> padaṃ tad aṣṭādaśavidhaṃ vivādānāṃ prakīrtitam ||

bṛhaspatiḥ [1.169] |

> āgamānāṃ vivadatām asakṛd vādināṃ nṛpaḥ |  
> vādān paśyed ātmakṛtān na cādhyakṣaniveditān ||

kātyāyanaḥ [27] |

> na rājñā tu viśiṣṭena dhanalobhena vā punaḥ |  
> svayaṃ kāryāṇi kurvīta narāṇām avivādinām ||

manuḥ [8.43] |

> notpādayet svayaṃ kāryaṃ rājā nāpy asya pūruṣaḥ |  
> na ca prāpitam anyena grased arthaṃ kathaṃcana ||

'na graseta' nopekṣeta | bṛhaspatiḥ [2.26–27; 1.170]

> aṣṭādaśapado vādo vicāryo viniveditaḥ |  
> santy anyāni padāny atra tāni rājā viśet svayam ||

**[47]**  
> ṣaḍbhāgakaraśulkaṃ ca samayātikramo nidhiḥ |  
> vadhaḥ saṃgrahaṇaṃ steyam āsedhājñāvyatikramaḥ ||  
> pīḍitaḥ svayam āyātaḥ śālīno 'rthī yadā bhavet |  
> prāḍvivāko 'pi taṃ pṛcchet puruṣo vā śanaiḥ śanaiḥ ||

**'anyāni'** karaśulkādīni | **'viśet'** avekṣeta | **'śālīno'** apragalbhaḥ | kātyāyanaḥ (86–87) |

> kāle kāryārthinaṃ pṛcchet praṇataṃ purataḥ sthitam |  
> kiṃ kāryaṃ kā ca te pīḍā mā bhaiṣīr brūhi mānava ||  
> kena kasmin kadā kasmāt pṛcched evaṃ sabhāgataḥ |

uśanāḥ |

> saśastro 'nuttarīyaś ca muktakacchaḥ sahāsanaḥ |  
> vāmahastena vā sragvī vadan daṇḍam avāpnuyāt ||

gautamaḥ [13.27]: 'prāḍvivākam adhyābhavet' | prāḍvivākam anuvartetetyarthaḥ | steyavivādapade manuḥ [8.312-313] |

> kṣantavyaṃ prabhuṇā nityaṃ kṣipatāṃ kāryiṇāṃ nṛṇām |  
> bālavṛddhāturāṇāṃ tu kurvatā hitam ātmanaḥ ||

**[48]**  
> yaḥ kṣipto marṣayaty ārtais tena svarge mahīyate |  
> yas tv aiśvaryān na kṣamate narakaṃ tena gacchati ||

**kṣipatām**, garjayatām | nārada-kātyāyanau [nā 2.18; kā 129] |

> rāgādinā yadaikena kopitaḥ karaṇe vadet |  
> tad om iti likhet sarvaṃ vādinaḥ phalakādiṣu ||

bṛhaspatiḥ [1.134] |

> arthinas tadvacaḥ kāryaṃ vacaḥ pratyarthinas tathā |  
> parīkṣya padam ādadyād anyathā narakaṃ bhavet ||

**'padam'** ṛṇādānādi | **'ādadyāt'** nirṇayatvena svīkuryāt |

punar bṛhaspatiḥ [2.43, 32; 8.13] |

> rājñā vivarjitā yas tu yaś ca pauravirodhakṛt |  
> rāṣṭrasya vā samastasya prakṛtīnāṃ tathaiva ca ||  
> anyāyena puragrāmamahājanavirodhakaḥ |  
> anādeyās tu te sarve vyavahārāḥ prakīrtitāḥ ||  
> aprasiddhaṃ sadoṣaṃ ca nirarthaṃ niṣprayojanam |  
> asādhyaṃ vā viruddhaṃ vā pakṣaṃ rājā vivarjayet ||

**[49]**  
> na kenacit kṛto yas tu so 'prasiddha udāhṛtaḥ |  
> anyārthaḥ svārthahīnaś ca sadoṣaḥ parikīrtitaḥ ||  
> alpāparādhaḥ svalpārtho nirarthaka iti smṛtaḥ|  
> kāryabādhāvihīnas tu vijñeyo niṣprayojanaḥ ||  
> kusīdādyaiḥ padair hīno vyavahāro nirarthakaḥ |  
> vākpāruṣyādibhiś caiva vijñeyo niṣprayojanaḥ ||  
> mamānena pradātavyaṃ śaśaśṛṅgakṛtaṃ dhanuḥ |  
> asaṃbhāvyam asādhyaṃ tam pakṣam āhur manīṣiṇaḥ ||  
> yasminn āvedita pakṣe prāḍvivāke 'tha rājani |  
> pure rāṣṭre virodhaḥ syād viruddhaḥ so 'bhidhīyate ||

aprasiddham iti | yathā pratipaurṇamāsyām amāvāsyāyāṃ vā dakṣiṇāvṛddhir dviguṇā proktā purāṇe tadvivāda ityādyaprasiddham | kusīdādivyavahārāś caturdaśārthaviṣayās tair hīno **'nirarthakaḥ'** | vākpāruṣyādibhir hiṃsātmakaiḥ hīno **'niṣprayojanaḥ'** | kātyāyanaḥ [136–137]

> purarāṣṭraviruddhaś ca yaś ca rājavivarjitaḥ |  
> anekapadasaṃkīrṇaḥ pūrvapakṣo na sidhyati ||  
> bahupratijñaṃ yat kāryaṃ vyavahāreṣu niścitam |  
> kāmaṃ tad api gṛhṇīyād rājā tattvabubhutsayā ||

**[50]** 'anekapadasaṃkīrṇaḥ' nānāvivādaprayuktaḥ pakṣo yugapan na sidhyati, evam aneko 'pi pakṣo yugapan na sidhyati | na tu nānāpakṣanirdeśāt tasya hāniḥ syāt | kiṃ tu tad api rājā tattvapratipannaṃ lekhayet kramaśo nirūpayitum | yatra tu nānāvivādapadāni ekahatusādhyāni bhavanti tatra yugapad eva nirṇayaḥ |

bṛhaspatiḥ kātyāyanaś ca, punar yamaḥ |

> nyāyaṃ vā necchate kartum anyāyaṃ vā karoti yaḥ |  
> na lekhayati yas tv enaṃ tasya pakṣo na sidhyati ||  
> viruddhāś cāviruddhāś ca dvāv apy arthau niveśitau |  
> ekasmin yatra dṛśyete taṃ pakṣaṃ dūratas tyajet ||

bṛhaspati-nāradau [bṛ 1.135] |

> ekasya bahubhiḥ sārdhaṃ strībhiḥ preṣyakarais tathā |  
> anādeyo bhaved vādo dharmavidbhir udāhṛtaḥ ||

ekasya bahubhiḥ sārdham iti — ekasya bahubhiḥ saha nānārthaviṣayo vivādo yugapan na vicāraṇīyaḥ | eko viṣayas tu vicāraṇīya eva | strībhir iti bhartrādiparavaśābhiḥ | 'preṣyakaraiḥ' svāmiparatantraiḥ tenānunujñātaiḥ | bṛhaspatiḥ [1.124, 125]

> guruśiṣyau pitāputrau dampatī svāmibhṛtyakau |  
> eteṣāṃ samavetānāṃ vyavahāro na vidyate ||

**[51]**  
> evaṃ parīkṣitaṃ sabhyaiḥ pūrvapakṣaṃ tu lekhayet |  
> aprasiddhaṃ puradviṣṭaṃ vivādaṃ na vicārayet ||

vyavahāro na vidyata iti | guruśiṣyādīnāṃ vivādo bhāṣottaraśravaṇapūrvakaṃ rājñā na vicāraṇīyaḥ | kiṃ tu yena kenāpi prakāreṇa tam arthaṃ svayam avagamya yathāvat vyavasthāpya vivādam upaśamayed ity arthaḥ | nāradaḥ [12.89] |

> īrṣyāsūyāsamutthe tu saṃrambhe kāmahetuke |  
> dampatī vivadeyātāṃ svajñātiṣu na rājani ||

jñātiṣv eva svavivādam āvedayetām ity arthaḥ | kātyāyanaḥ [87, 88) |

> evaṃ pṛṣṭaḥ sa yad brūyāt sasabhyair brāhmaṇaiḥ saha |  
> vicārya kāryaṃ nyāyyaṃ ced āhvānārtham ataḥ param ||  
> mudrāṃ vā nikṣipet tatra puruṣaṃ vā samādiśet |

**'nyāyyam'** nyāyārham | bṛhaspatiḥ [1.144] |

> vaktavye 'rthe na tiṣṭhantam utkrāmantaṃ ca tadvacaḥ |  
> āsedhayed vivādārthī yāvad āhvānadarśanam ||

**[52]**  
> sthānāsedhaḥ kālakṛtaḥ pravāsāt karmaṇas tathā |  
> caturvidhaḥ syād āsedhas tam āsiddho na laṅghayet ||

**'vaktavye'** sandigdhe | **'na tiṣṭhantam'** nirṇayārtham aparvartamānam | na kevalaṃ na parvartate, tata eva **'utkrāmantaṃ ca'** yadi **'tadvacaḥ'** tadā **'āsedhayet'** nirundhyāt | tathā **'yāvad āhvānadarśanam'** rājñā yāvad āhūyata ity arthaḥ | **'sthānāsedhaḥ'** – nasmāt sthānāc calitavyam adatvā, yadi calasi tadā tavaiva tāvān daṇḍo bhavati | evaṃ **'kālakṛtaḥ** – adatvā yadi bhokṣyase tadā tavaiva tāvān daṇḍa ityādirūpaḥ | **'pravāsāt'** – yady adatvā grāmaṃ gacchati tadāyaṃ daṇḍas tavetyādirūpaḥ | **'karmaṇaḥ'** – yadya adatvā adhyananādi karoṣi tadāyaṃ te daṇḍa ityādirūpaḥ | kātyāyanaḥ [103–108, 110) |

> utpādayati yo hiṃsāṃ deyaṃ vā na prayacchati |  
> yācamānāya dauḥśīlyād ākṛṣyo 'sau nṛpājñayā ||  
> āvedya tu nṛpe kāryam asandigdhe pratiśrute |  
> tadāsedhaṃ niyuñjīta yāvad āhvānadarśanam ||  
> kriyārthināvaruddhaḥ sann āsedhaṃ ced vilaṅgayet |

**[53]**  
> svahastenāpi roddhavyo yady asau na vibhāvayet ||  
> āsedhayogya āsiddha utkrāman daṇḍam arhati |  
> āsedhayaṃs tv anāsedhyaṃ rājñā śāsya iti sthitiḥ ||

**'asandigdhe pratiśrute'** nivedite kārye rājñā niścite, vicāryatvena pratijñāta ity arthaḥ | **'tadāsedhaḥ'** tasyāsedhaḥ | svahastenāpīti | yadāsau arthino vivādanimittāṃ kriyāṃ loke vibhāvayituṃ na śaknuyāt tadā svahastavyāpāreṇāpi upārundhyād ity arthaḥ |

nāradaḥ [1.49] |

> nadīsaṃtārakāntāradurdeśopaplavādiṣu |  
> āsiddhas taṃ parāsedham utkrāman nāparādhnuyāt ||

kātyāyanaḥ [107, 106] |

> vṛkṣaparvatam ārūḍhā hastyaśvarathanausthitāḥ |  
> viṣamasthāś ca te sarve nāsedhyāḥ kāryasādhakaiḥ ||  
> yas tv indriyanirodhena vyāhārocchvasanādibhiḥ |  
> āsedhayed anāsedhaiḥ sa daṇḍyo na tv atikramī ||

**[54]**  
> saṃbhūte 'rthe ya āsiddhaḥ pratyāsedhayate sa tam |  
> śāsyo bhavet tadā daṇḍyo hy asaṃbhūte sa eva tu ||  
> āsedhayetāṃ yadi vāi sandigdhe 'rthe parasparam |  
> tayor atikrame dharmyaṃ tatra daṇḍaṃ pradāpayet ||

**'anāsedhaiḥ'** āsedhānarhair ucchvāsādibhiḥ | **'saṃbhūte'** yathābhūte |

bṛhaspatiḥ [pṛ. 22, 26, 23] |

> śāstrodvāhodyato rogī śokārtonmattabālakāḥ |  
> mattodyukto 'tivṛddhaś ca nṛpakāryodyato vratī ||  
> āsannasainikaḥ saṃkhye karṣako vāpasaṃgrahe |  
> viṣamasthāś ca nāsedhyāḥ strīsanāthās tathaiva ca ||

**'saṃkhye'** saṃgrāme | **'vāpasaṃgrahe'** anādisasyasaṃbandhe |

**nāradaḥ** [1.52–54] |

> niveṣṭukāmo rogarto yiyikṣur vyasane sthitaḥ |  
> abhiyuktas tathānyena rājakāryodyatas tathā ||  
> gavāṃ pracāre gopālāḥ sasyārambhe kṛṣīvalāḥ |  
> śilpinaś cāpi tatkālenāyudhīyāś ca vigrahe ||  
> aprāptavyavahārāś ca dūto dānodyato vrati |

**[55]**  
> viṣamasthāś ca nāsedhyāḥ na caitān āhvayen nṛpaḥ ||

kātyāyanaḥ [111] |

> abhiyuktaś ca ruddhaś ca tiṣṭhed yaś ca nṛpājñayā |  
> na tasyānyena kartavyam abhiyuktaṃ vidur budhāḥ ||

vyāsaḥ |

> yogī vivakṣur unmatto dharmārthi vyasanī vratī |  
> dānonmukho nābhiyojyo nāsedhyo nāhvayec ca tam ||

nāsedhyā ity anuvṛttau kātyāyanaḥ [109, 110, 97] |

> pratiṣṭhābhiprayātaś ca kṛtakālaś ca nāntarā |  
> udyuktaḥ karṣakaḥ sasye toyasyāgamane tathā ||  
> ārambhāt saṃgrahaṃ yāvat tat kālaṃ na vivādayet |  
> akalyabālasthaviraviṣamasthakriyākulān ||  
> kāryātipātivyasaninṛpakāryotsvākulān |  
> mattonmattapramattārtabhṛtyān nāhvāyayen nṛpaḥ ||  
> na hīnapakṣāṃ yuvatiṃ kule jātāṃ prasūtikām |  
> sarvavarṇottamāṃ kanyāṃ nājñātiprabhukāḥ striyaḥ ||  
> tadadhīnakuṭumbinyaḥ svairiṇyo gaṇikāś ca yāḥ |  
> niṣkulāḥ yāś ca patitās tāsām āhvānam arhati ||

**[56]**  
> jñātvābhiyogaṃ ye 'pi syur vane pravrajitādayaḥ |  
> tān apy āhvānayed rājā gurukāryeṣv akopayan ||  
> kālaṃ deśaṃ ca vijñāya kāryāṇāṃ ca balābalam |  
> akalyādīn api śanaiḥ śanair ānāyayen nṛpaḥ ||

**'akalyo'** rogī | **'kāryātipātī'** yasya kāryam āsedhe sati naśyati | **'tadadhīnakuṭimbinyaḥ'** gopālaśauṇḍikādistriyaḥ | bṛhaspatiḥ [1.136] |

> vaṇig vikrītapaṇyas tu sasye jāte kṛṣīvalaḥ |  
> śastrodyatādyās tu tathā dāpanīyāḥ kṛtakriyāḥ ||

kātyāyanaḥ [100–101] |

> āhūtas tv avamanyeta yaḥ śakto rājaśāsanam |  
> tasya kuryān nṛpo daṇḍaṃ vidhidṛṣṭena karmaṇā ||  
> hīne karmaṇi pañcāśan madhyame 'pi śatāvaraḥ |  
> gurukāryeṣu daṇḍaḥ syān nityaṃ pañcaśatāvaraḥ ||

vyāsaḥ |

> parānikahate deśe durbhikṣe vyādhipīḍite |  
> kurvīta punar āhvānaṃ daṇḍaṃ na parikalpayet ||

**[57]** kātyāyanaḥ [112–113] |

> ekāhadvyāhādyapekṣyaṃ deśakālādyapekṣataḥ |  
> dūtāya sādhite kārye tena bhaktaṃ pradāpayet ||  
> deśakālavayaḥśaktyādyapekṣyaṃ bhojanaṃ smṛtam |  
> ākārakasya sarvatra iti tantravido viduḥ ||

yājñavalkyaḥ [2.10] |

> ubhayoḥ pratibhūr grāhyaḥ samarthaḥ kāryanirṇaye |

kātyāyanaḥ [117] |

> atha cet pratibhūr nāsti vādayogyasya vādinaḥ |  
> saṃrakṣito dinasyānte dadyād dūtāya vetanam ||

**[58]**

## 07 bhāṣā
atha bhāṣā

tatra bṛhaspatiḥ [3.25] |

> ahaṃpūrvikayā yātāv arthiprathyarthnau yadā |  
> vādo varṇānupūrvyeṇa grāhyaḥ pīḍām avekṣya ca ||

manuḥ [8.24] |

> arthānarthāv ubhau budhvā dharmādharmau ca kevalau |  
> varṇakrameṇa sarvāṇi paśyet kāryāṇi kāryiṇām ||

kātyāyanaḥ [120–121] |

> gṛhītagrahaṇo nyāyo na pravartyo mahībhujā |  
> tasya vā tat samarpyaṃ syāt sthāpayed vā parasparam ||  
> tatrābhiyoktā prāg brūyād abhiyuktas tv anantaram |  
> tayor ukte sadasyāstu prāḍvivākas tataḥ param ||

**'gṛhītagrahaṇa'** ity atra arthinā yat svakāryasiddhyarthaṃ pratyarthino dhanam āhṛtaṃ tadgrahaṇam abhipretam | **[59]** nāradaḥ [2.38] |

> ājñālekhaḥ paṭṭakaḥ śāsanaṃ vā  
> ādhiḥ patraṃ vikrayo vā krayo vā |  
> rājñe kuryāt pūrvam āvedanaṃ yaḥ   
> tasya jñeyaḥ pūrvavādo vidhijñaiḥ ||  
> yasya vābhyadhikā pīḍā kāryaṃ vābhyadhikaṃ bhavet |  
> tasyārthivādo dātavyo na yaḥ pūrvaṃ nivedayet ||

**ājñālekha** iti | ājñālekhādiviṣayaṃ yo rājñe pūrvam āvedanaṃ karoti tasya pūrvavāda ity arthaḥ |

bṛhaspatiḥ [2.36, 41, 42] |

> caturvidhaḥ pūrvapakṣaḥ pratipakṣas tathaiva ca |  
> caturdhā nirṇayaḥ proktaḥ kaiścid aṣṭavidhaḥ smṛtaḥ ||  
> śaṅkābhiyogas tathyaṃ vai labdhe 'rthe 'bhyarthanaṃ tathā |  
> vṛtte vāde punarnyāyaḥ pakṣo jñeyaś caturvidhaḥ ||

**[60]** > bhrāntiḥ śaṅkā samuddiṣṭā tathyaṃ dṛṣṭārthadarśanam |  
> labdhe 'rthe 'bhyarthanaṃ mohas tathāvṛtte punaḥ kriyā ||

yājñavalkyaḥ [2.6] |

> pratyarthino 'grato lekhyaṃ yathāveditam arthinā |  
> samāmāsatadardhāharnāmajātyādicihnitam ||

**'pratyarthino 'grataḥ'** pratyarthinaḥ samakṣam | kātyāyanaḥ [124–128] |

> niveśya kālaṃ varṣaṃ ca māsaṃ pakṣaṃ tithiṃ tathā |  
> velāṃ pradeśaṃ viṣayaṃ sthānaṃ jātyākṛtī vayaḥ ||  
> sādhyaṃ pramāṇaṃ dravyaṃ ca saṃkhyā nāma tathātmanaḥ |  
> rājñāṃ ca kramaśo nāma nivāsaṃ sādhyanāma ca ||  
> kramāt pitṝṇāṃ nāmāni pīḍāṃ cāhartṛdāyakau |  
> kṣamāliṅgāni cānyāni pakṣaṃ saṃkalpya kīrtayet ||  
> deśaḥ kālas tathā sthānaṃ saṃniveśas tathaiva ca |  
> jātiḥ saṃjñā nivāsaś ca pramāṇaṃ kṣetranāma ca ||  
> pitṛpaitāmahaṃ caiva pūrvavaṃśānukīrtanam |  
> sthāvareṣu vicāreṣu daśaitāni nivedayet ||

**[61]** kātyāyana-bṛhaspatī |

> pratijñādoṣanirmuktaṃ sādhyaṃ satkāraṇānvitam |  
> niścitaṃ lokasiddhaṃ ca pakṣaṃ pakṣavido viduḥ ||  
> alpākṣaraḥ prabhūtārtho niḥsaṃdigdhas tv anākulaḥ |  
> mukto virodhakaraṇair virodhipratiṣedhakaḥ ||  
> yadā tv evaṃvidhaḥ pakṣaḥ kalpitaḥ pūrvavādinā |  
> dadyāt pakṣāntasaṃbandhaṃ pūrvavādī tadottaram ||

kātyāyanaḥ [138] |

> deśakālavihīnaś ca dravyasaṃkhyāvivarjitaḥ |  
> sādhyapramāṇahīnaś ca pakṣo 'nādeya iṣyate ||

bṛhaspatiḥ [2.20] |

> mṛṣāyuktaṃ kriyāhīnam asārākṣaram ākulam |  
> pūrvapakṣaṃ lekhayato vāde hāniḥ prajāpate ||

nāradaḥ [2.7, 17, 7] |

> anyārtham arthahīnaṃ ca pramāṇāgamavarjitam |  
> lekhyaṃ hīnādhikaṃ bhraṣṭaṃ bhāṣādoṣā hy udāhṛtāḥ ||  
> anyākṣaraniveśena nānyārthagamanena ca |  
> ākulaṃ ca kriyādānaṃ kriyā caivākulā bhavet ||

**[62]** > bhāṣāyā uttaraṃ yāvat pratyarthī nābhilekhayet |  
> arthī tu lekhayet tāvad yāvad vastu vivakṣitam ||

**lekhyam** iti viśeṣyapadam | **bhraṣṭam** pūrvaniveditāt cyutam | bṛhaspatiḥ [2.22] ||

> ūnādhikaṃ pūrvapakṣaṃ tāvad vādī viśodhayet |  
> na dadyād uttaraṃ yāvat pratyarthī sabhyasaṃnidhau ||

tathā [2.34] |

> abhiyoktāpragalbhatvā vaktuṃ notsahate yadā |  
> tasya kālaḥ pradātavyaḥ kāryaśaktyanurūpataḥ ||

nāradaḥ [2.3] |

> svalekhanād vā labhate tryahaṃ saptāham eva vā |

kātyāyanaḥ [134] |

> matir notsahate yatra vivāde vaktum icchatoḥ |  
> dātavyas tatra kālaḥ syād arthipratiarthinor api ||

**[63]** tathā [131] |

> pūrvapakṣaṃ svapakṣoktaṃ prāḍvivāko 'tha lekhayet |  
> pāṇḍulekhena phalake sthitaṃ patre viśodhitam ||  
> adhikāṃś chātayed arthān hīnāṃś ca pratipūrayet |  
> bhūmau niveśeyet tāvad yāvan nārtho 'bhivarṇitaḥ  ||

nāradaḥ [2.19, 20, 7] |

> nirākulāvabodhāya dharmasthaiḥ suvicāritam |  
> tasmād apohyam anyārthaṃ vādinoḥ pratipāditam ||  
> vādibhyām abhyanujñātam aśeṣaṃ phalake sthitam |  
> sasākṣikaṃ likhet patre pratipattiṃ tu vādinoḥ ||  
> śodhayet pūrvapādaṃ tu yāvan nottaradarśanam |  
> avaṣṭabdhasyottareṇa nivṛttaṃ śodhanaṃ bhavet ||

**iti hṛdayadharātmajabhaṭṭalakṣmīdharaviracite**

**vyavahārakāṇḍe bhāṣāpādaḥ |**

**[64]**
## 08 uttaram


**8 — athottaram**

tatra bṛhaspatiḥ [3.2–4] |

> viniścite pūrvapakṣe grāhyāgrāhyaviśeṣite |  
> pratijñārthe sthirībhūte lekhayed uttaraṃ tataḥ ||  
> śālīnatvād bhayārtho vā pratyarthī smṛtivibhramāt |  
> kālaṃ prārthayate yatra tatremaṃ labdhum arhati ||  
> ekāhatryahapañcāhasaptāhaṃ pakṣam eva vā |  
> māsaṃ ṛtutrayaṃ varṣaṃ labhate śaktyapekṣayā ||

**'viniścite'** svarūpato 'vadhārita | **grāhyāgrāhyaviśeṣita** iti | upādeyaviśeṣaṇopādāne heyaviśeṣaṇe hy anena ca pūrvapakṣe viśiṣṭatvena ca jñāpite sati pratijñārthe jāte uttaraṃ lekhayed ity arthaḥ | kātyāyanaḥ [153, 145, 146, 154, 156, 147, 164, 157, 148]

> sadyaḥ kṛteṣu kāryeṣu sadya eva vivādayet |  
> kālātīteṣu vā kālaṃ dadyāt pratyarthine prabhuḥ ||  
> śrutvā lekhayato hy arthaṃ pratyarthī kāraṇād yati |  
> kālaṃ vivāde yāceta tasya deyo na saṃśayaḥ ||

**[65]**  
> sadyo vaikāhapañcāho tryahaṃ vā gurulāghavāt |  
> labhetāsau tripakṣaṃ vā saptāhaṃ vā ṛṇādiṣu ||  
> sadyaḥ kṛte sadyovādaḥ samātīte dinaṃ kṣipet |  
> ṣaḍabdike trirātraṃ tu saptāhaṃ dvādaśābdike ||  
> viṃśatyabde daśāhaṃ tu māsārdhaṃ labhate naraḥ |  
> māsaṃ triṃśatsamātīte tripakṣaṃ parato bhavet ||  
> asvatantrajaḍonmattabāladīkṣitarogiṇām |  
> kālaṃ saṃvatsarād arvāk svayam eva yathepsitam ||  
> kālaśaktī viditvātu kāryāṇāṃ tu balābalam |  
> alpaṃ vā bahu vā kālaṃ dadyāt pratyarthine prabhuḥ ||  
> yo vā yasmin samācāraḥ pāraṃparyakramāgataḥ |  
> taṃ pratīkṣya yathānyāyam uttaraṃ dāpayen nṛpaḥ ||  
> mūlaṃ vā sākṣiṇo vātha paradeśasthitā yadi |  
> tatra kālo bhavet puṃsāṃ svadeśe vaktum āgamāt ||  
> dinaṃ māsārdhamāsaṃ vā ṛtuḥ saṃvatsaro 'pi vā |  
> kriyāsthityanurūpas tu deyaḥ kālaḥ pareṇa tu ||

**[66]** **'lekhayataḥ'** arthina iti śeṣaḥ | arthaṃ śrutvety anvayaḥ | **'kālo deyo'** rājñeti śeṣaḥ | **'samātīte'** saṃvatsarātīte | **'yasmin'** deśe kulādau | **'mūlaṃ'** vivādāspadībhūtaṃ dhanam amuṣyāt puruṣāl labdham ity abhiyukto yaṃ kathayati sa ucyate | **'vaktum'** uttaram abhidhātum | kālo deya ity anvayaḥ, samāgamanaparyantaḥ | tathā [156–157]

> saṃvatsaraṃ vāmanasko jaḍo vyādhiprapīḍitaḥ |  
> digantarān gacchati ced vastuny akṛtanirṇayaḥ ||

**'saṃvatsaraṃ'** pratīkṣaṇīyam ity arthaḥ | yājñavalkyaḥ [2.12] |

> sāhasasteyapāruṣyago'bhiśāpātyaye striyām |  
> vivādayet sadya eva kālo 'nyatrecchayā smṛtaḥ ||

**'sāhasam'** śastrādinā praharaṇādi | **gauś** ca dogdhrī | **'adbhiśāpe'** upaghātakābhiśaṃsane | **'atyaye'** vivādaviṣayavastuvināśasaṃbhave | **'striyām'** kulastriyāṃ cāritravivāde, dāsyāṃ sattvavivāde | eteṣu **sadyaḥ vivādeyed** uttaraṃ dāpayed ity arthaḥ |

**[67] **bṛhaspati-kātyāyanau [bṛ. 3.9; kā. 15]

> sāhasasteyapāruṣyago'bhiśāpe tathātyaye |  
> bhūmau ca pādape kṣipram akāle 'pi bṛhaspatiḥ ||

akālo 'tra vivādāsamayaḥ yathā kṛṣīvalānāṃ bījavapanasaṃgrahaṇakālaḥ | nāradaḥ [1.45] |

> gobhūhiraṇyastrīsteyapāruṣyātyayikeṣu ca |  
> sāhaseṣv abhiśāpe ca sadya eva vivādayet || \
kātyāyanaḥ [150, 151, 149] |

> dhenāv anaḍuhi kṣetre strīṣu prajanane tathā |  
> nyāse yācitake datte tathaiva kravikraye ||  
> kanyāyā dūṣaṇe steye kalahe sāhase nidhau |  
> upadhau kūṭasākṣye ca sadya eva vivādayet ||  
> vyapaiti gauravaṃ yatra vināśe tyāga eva vā |  
> kāle tatra na kurvīta kāryam ātyayikaṃ hi tat ||

**'prajananam'** atra vivāhaḥ | **'upadhau'** kūṭagaṇakādivyavahārarūpacchale | **'gauravam'** gurutvam | **'vināśe tyāga'** iti, vināśe sati yatna tyāga eva saṃpadyata ity arthaḥ |

nārada-kātyāyanau [nā. 2.2; kā. 159] |

> pūrvapakṣaśrutārthas tu pratyarthī tadanantaram |  
> pūrvapakṣārthasambaddhaṃ pratipakṣaṃ nivedayet ||

**[68]** **'pratipakṣam'** uttaram | yājñavalkyaḥ [2.7] |

> śrutvārthasyottaraṃ lekhyaṃ pūrvāvedakasaṃnidhau |

nārada-prajāpatī |

> pakṣasya vyāpakaṃ sāram asaṃdigdham anākulam |  
> avyākhyāgamyam ity etad uttaraṃ tadvido viduḥ ||

**'vyāpakam'** ācchādakam | **'sāram'** aphalgu | **'anākulam'** pūrvāparavirodharahitam | **'avyākhyāgamyam'** vyaktārtham | bṛhaspatiḥ [2.2] |

> mithyāsampratipattiś ca pratyavaskandanaṃ tathā |  
> prāṅnyāyaś cottarāḥ proktāś catvāraḥ śāstravedibhiḥ ||

tathā [3.17] |

> abhiyukto 'bhiyogasya yadi kuryāt tu nihvayam |  
> mithyā tat tu vijānīyād uttaraṃ vyavahārataḥ ||

vyāsaḥ |

> mithyaitan nābhijānāmi tadā tatra na saṃnidhiḥ |  
> ajñātaś cāsmi tatkāla iti mithyā caturvidhā ||

**[69]** bṛhaspatir nāradaś ca dvitīya |

> śrutābhiyogaṃ pratyarthī yadi tattvaṃ prapadyate |  
> sā tu saṃpratipattis tu śāstravidbhir udāhṛtā ||  
> arthinā lekhito yo 'rthaḥ pratyarthī yadi tat tathā |  
> prapadya kāraṇaṃ brūyāt pratyavaskandanaṃ hi tat ||

**'tattvam'** tadrūpatvam | **prapadya kāraṇaṃ brūyād** iti | arthinoktam arthaṃ satyam etad ity abhyupagamya pratyarpitam ityādikāraṇābhidhānena yadi pūrvapakṣam avaskandati pratyarthī tadā tad uttaraṃ pratyavaskandanaṃ bhavatīty arthaḥ | kātyāyanaḥ [170] |

> yo 'rthinārthaḥ samuddiṣṭaḥ (?) pratyarthī yadi tat tathā |  
> prapadya kāraṇaṃ brūyād ādharyaṃ bhṛgur abravīt ||

'ādharyam' pramāṇānveṣaṇānarhatvaṃ pūrvapakṣasyety arthaḥ | bṛhaspatiḥ [3.21–24] |

> ācāreṇāvasanne 'pi punar lekhayate yadi |  
> so 'bhidheyo jitaḥ pūrvaṃ prāṅnyāyaḥ samyag ucyate ||  
> tathye tathyaṃ prayuñjīta mithyāṃ mithyāṃ ca lekhayet |  
> kāraṇaṃ kāraṇopete prāṅnyāye tūbhayaṃ tathā ||

**[70]**  
> bhayadoṣodbhavā mithyā garhitā śāstravedibhiḥ |  
> satyā saṃpratipattis tu dharmyā sā parikīrtitā ||  
> prāṅnyāyakāraṇaṃ tathyaṃ ślāghyaṃ sadbhir udāhṛtam |  
> viparītam adharmyaṃ syāt pratyarthī hānim āpnuyāt ||

**'ācāreṇa'** vyavahāramārgeṇ | **'avasannaḥ'** svasādaṃ prāptaḥ bhagna iti yāvat | **'punar lekhayet'** punar abhiyogaṃ kṛtvā sabhāntare bhāṣāṃ lekhayet | **so 'bhidheya** ityādi, saḥ arthe pūrvam asmin vyavahāre mayā jitaḥ iti yatrābhidhīyate saḥ **prāṅnyāya** ity arthaḥ | vyāsaḥ |

> mithyottaraṃ kāraṇaṃ vā syātām (?) ekatra ced ubhe |  
> satye vāpi sahānyena tatra grāhyaṃ kim uttaram ||  
> mithyākāraṇayor vāpi grāhyaṃ kāraṇam uttaram |  
> yat prabhūtārthaviṣayaṃ yatra vā syāt kriyāphalam ||  
> uttaraṃ tatra taj jñeyam asaṃkīrṇam ato 'nyathā |

**mithyākāraṇayor** **vāpī**tyādi | mithyottarakāraṇottaryor ekasminn arthe saṃkīrṇayoḥ kāraṇottaram āśritya nirṇetavyam | tad yathā — madīyā gaur amuṣmin kāle naṣṭā sā caitasya gṛhe niṣṭhatīty ukte, mithyaitad vadasi tat kālāt prāg api ca madgṛhe sthitā jātety uttaram | satyamithyākāraṇottarāṇām api saṃkare kāraṇottaram eva **[71]** grāhyam | **mithyākāraṇayor** **vāpīti** vāpiśabdābhyāṃ tribhir api saṃkare kāraṇm eva grāhyam iti darśitatvāt | udāharaṇaṃ yathā — navatyabhiyoge mithyaitat ṣaṣṭir eva paṇā gṛhītās tatrāpi triṃśatpariśodhitāḥ triṃśac ca dhārayāmīti | **yat prabhūtārthaviṣayam** iti yadi punar ekaṃ prabhūtārthaviṣayam uttaraṃ tadā upādāya nirṇetavyam | udāharaṇaṃ yathā — śatābhiyoge aśītir mithyā viṃśatimātraṃ gṛhītaṃ tac ca dattam ity atra mithyāṃśasya prabhūtārthaviṣayatvāt mithyottaram eva grāhyam | pūrvavādina eva kriyā deyety arthaḥ | **'yatra vā syāt kriyāphalam'** iti | yatra mithyākāraṇādisaṃkare vyaktaṃ nirṇayakāraṇaṃ patrādikam asti, tad uttaraṃ grāhyam aprabhūtārtham apīty arthaḥ | ato 'nyathā saṃkīrṇam uttaraṃ bhavatīti śeṣaḥ |

kātyāyanaḥ [191] |

> prathamaṃ kāraṇaṃ pūrvam anyad gurutaraṃ yadi |  
> prativācyagataṃ brūyāt sādhyam etad vinetaram ||

prathamam ekaṃ kāraṇam abhidhāya tato 'paraṃ gurutaraṃ yadi kāraṇaṃ vakti tadottaraṃ tatra pramāṇam anusaraṇīyam, na pūrvoktam ity arthaḥ | bṛhaspatiḥ [3.28] |

> pratyuktād anyad avyaktaṃ nyūnādhikam asaṃgatam |  
> avyāpy asāraṃ saṃdigdhaṃ pratipakṣaṃ na lekhayet ||

kātyāyanaḥ [175, 189–190] |

> yad vyastapadam avyāpi nigūḍhārthaṃ tathākulam |  
> vyākhyāgamyam asāraṃ ca nottaraṃ svārthasiddhaye ||

**[72]**  
> pakṣaikadeśe yat satyam ekadeśe ca kāraṇam |  
> mithyā caiveikadeśe ca saṃkaras tadanantaram ||  
> na caikasmin vivāde tu kriyā syād vādinor dvayoḥ |  
> na cārthasiddhir ubhayor na caikatra kriyādvayam ||

**'na caikatra vivāde'** ityādi | mithyākāraṇayor ubhayatra kriyā bhavet | na ca tad yuktam, ubhayoḥ sādhyābhāvāt | prāṅnyāyakāraṇayor ekasya kriyādvayaṃ virudhyate | ekasādhyatvāt | **'ekatra'** vādini | yājñavalkyaḥ [2.9–10] |

> abhiyogam anistīrya nainaṃ pratyabhiyojayet |  
> abhiyuktaṃ na cānyena noktaṃ viprakṛtiṃ nayet ||  
> kuryāt pratyabhiyogaṃ ca kalahe sāhaseṣu ca |

**'viprakṛtim'** svabhāvād anyattvam | bṛhaspatiḥ [3.7, 8; 2.4; 1.173]

> pūrvapakṣe yathārthaṃ tu na dadyād uttaraṃ tu yaḥ |  
> pratyarthī dāpanīyaḥ syāt sāmādibhir upakramaiḥ ||

**[73]**  
> priyapūrvaṃ vacaḥ sāma bhedo vastūpadarśanam |  
> arthāpakarṣaṇaṃ daṇḍas tāḍanaṃ bandhanaṃ tathā ||  
> upāyaiś codyamānas tu na dadyād uttaraṃ tu yaḥ |  
> atikrānte saptarātre jito 'sau daṇḍam arhati ||  
> unmattamattanirdhūtā mahāpātakadūṣitāḥ |  
> jaḍātivṛddhā bālāś ca vijñeyās te niruttarāḥ ||

**'nirdhūtaḥ'** uddhūtāpamānaḥ | **'niruttarāḥ'** vyavahārayogyatvenādāpyottarāḥ |

kātyāyanaḥ [206, 193] |

> ubhayor likhite vākye prārabdhe kāryaniścaye |  
> anuktaṃ tatra yo brūyāt tadarthāt sa tu hīyate ||  
> pūrvottare niviṣṭe tu vicāre saṃpraveśite |  
> nirṇiktaṃ tu tayos tatra vacanaṃ vādino bhṛguḥ ||  
> mohād vā yadi vā śāṭhyād yan noktaṃ pūrvavādinā |  
> uttarāntargataṃ cāpi tad grāhyam ubhayor api ||  
> śrutaṃ ca likhitaṃ caiva cintitaṃ tadviśodhitam |  
> prathame 'hani tasyaiva vivādavidhir ucyate || **[74]**

**'tadarthāt'** anuktārthāt | **'pūrvottare'** bhāṣāyām uttare ca | **'nirṇiktam'** śodhitam | bhāṣālekhanasamaye mohāt śāṭhyād vā yan noktaṃ tadvicārakāle 'pi yadi kenacit prakāreṇa vyaktaṃ bhavati tadā tad api bhāṣāntargataṃ kāryam | evam uttare 'pi bodhyam |

**ity uttarasvarūpam**

**[75]**

## 09 pratinidhiḥ
atha pratinidhiḥ

tatra kātyāyanaḥ [89–90] |

> adhikāro 'bhiyuktasya netarasyāsty asaṃgateḥ |  
> itaro 'py abhiyuktena prerito 'vikṛto mataḥ ||  
> samarpito 'rthinā yo 'nyaḥ paro dharmādhikāriṇi |  
> prativādī sa vijñeyaḥ pratipannaś ca yaḥ svayam ||

**'prativādī'** vādipratinidhiḥ | **'pratipannaḥ'** svayaṃ pratyarthinā yo 'nyo 'pi vāditvenānumataḥ |

bṛhaspatiḥ [1.142] |

> apragabhajaḍonmattavṛddhastrībālarogiṇām |  
> pūrvottaraṃ vaded bandhur niyukto 'nyo 'tha vā naraḥ ||

**'pūrvottaram'** bhāṣām uttaram | kātyāyanaḥ [93, 95] |

> brahmahatyāsurāpāne steye gurvaṅganāgame |  
> anyeṣv asahyavādeṣu prativādī na dīyate ||  
> manuṣyamāraṇe steye paradārābhimarśane |  
> abhakṣyabhakṣaṇe caiva kanyāharaṇadūṣaṇe ||  
> pāruṣye kūṭakaraṇe nṛpadrohe tathaiva ca |  
> prativādī na dāpyaḥ syāt kartā tu vivadet svayam || **76]**

kātyāyana-nāradau [kā. 91; nā. 2.22] |

> arthinā saṃniyukto vā pratyarthiprahito 'pi vā |  
> yo yasyārthaṃ vivadate tayor jayaparājayau ||

bṛhaspatiḥ [3.30] |

> ṛtvigvāde niyuktaś ca samau saṃparikalpitau |  
> yajñe svāmy āpnuyāt puṇyaṃ hāniṃ vāde 'tha vā jayam ||

nārada-kātyāyanau [nā. 2.23] |

> yo na bhrātā na ca pitā na putro na niyogakṛt |  
> parārthavādī daṇḍyaḥ syād vyavahāreṣu vibruvan ||

kātyāyanaḥ [92] |

> dāsāḥ karmakarāḥ śiṣyā niyuktā bāndhavās tathā |  
> vādino na ca daṇḍyaḥ syuḥ yaḥ svato 'nyaḥ sa daṇḍabhāk ||

bṛhaspatiḥ [3.31, 32] |

> pūrvottare 'bhilikhite yatra vādī pramīyate |  
> pratyarthī vā sutas tābhyāṃ vyavahāraṃ viśodhayet ||  
> anirṇīte vivāde tu vipralabdho bhaven naraḥ |  
> jayadānaṃ damaṃ na syāt tasmāt kāryaṃ vinirṇayet ||

**ity uttarapādaḥ**

**[77]**

## 10 pratyākalitam
atha pratyākalitam

tatra duṣṭalakṣaṇam | tatra manuḥ [8.25–26] |

> vākyair vibhāvayel liṅgair bhāvam antargataṃ nṛṇām |  
> svaravarṇeṅgitākāraiś cakṣuṣā ceṣṭitena ca ||  
> ākārair iṅgitair gatyā ceṣṭayā bhāṣitena ca |  
> netravaktravikāreṇa lakṣyate 'ntargataṃ manaḥ ||

**'vibhāvayet'** niścinuyāt | **'bhāvam'** abhiprāyam | **'nṛṇām'** vivadisākṣyādīnām | **'ākāro'** vikāraḥ svābhāvikānāṃ svarādīnām anyathātvam | tatra svaravikāraḥ gadgadādiḥ | varṇavikāro gātrarūpaviparyayaḥ | iṅgitaṃ svedavepathuromāñcādi | **'cakṣuṣā'** sapremakrodhadṛṣṭipātena | **'ceṣṭitena'** hastaniṣpeṣaṇabhrūvikṣepādinā | loke caiteṣāṃ svarādīnām antargatamanaḥprakāśanasāmarthyaṃ prasiddham ity āha — **ākārair** ityādinā | 'ākāraiḥ' ākriyante vikriyanta ity ākārāḥ iṅgitādayaḥ | gatir atra skhalanti svabhāvato 'nyathābhūtā | bhāṣitam atra pūrvāparaviruddhaṃ vacanam | **'vaktravikāraḥ'** āsyaśoṣādiḥ | **[78]**

kātyāyanaḥ [385–386] |

> ākāreṅgitaceṣṭābhis tasya bhāvaṃ vicārayet |  
> prativādī bhaved dhīnaḥ so 'numānena lakṣyate ||  
> kampaḥ svedo 'tha vaivarṇyam oṣṭhaśoṣābhimarśanam |  
> bhūlekhanaṃ sthānahānis tiryagūrdhvanirīkṣaṇam ||  
> svarabhedaś ca duṣṭasya cihnam āhur manīṣiṇaḥ |

**'ākāraḥ'** prakodhajanitā śarīravikṛtiḥ | **prativādīti** dvayor api grahaṇam anyonyaṃ pratipakṣavādāt | **'abhimarśanam'** jihvayā oṣṭhaprāntalehanam |

yājñavalkyaḥ [2.13–15] |

> deśād deśāntaraṃ yāti parileḍhi ca sṛkkiṇī |  
> lalāṭaṃ svidyate cāsya mukhaṃ vaivarṇyam eti ca ||  
> pariśuṣyatskhaladvākyo viruddhaṃ bahu bhāṣate |  
> vāk cakṣuḥ pūjayati no tathauṣṭhau nirbhujaty api ||  
> svabhāvād vikṛtaṃ gacchen manovākkāyakarmabhiḥ |  
> abhiyoge ca sākṣye vā sa duṣṭaḥ parikīrtitaḥ ||

**'sṛkkiṇī'** oṣṭhaprāntau | **'vāk cakṣuḥ pūjayati no'** paroktāṃ vācaṃ prativacanadānena no pūjayati cakṣur vā prativīkṣaṇena | **'nirbhujati'** kuṭilīkaroti |

rāmāyaṇe [yuddhakāṇḍa, 16.64] |

> ākāraś cchādyamāno 'pi na śakyo vinigūhitum |  
> balād dhi vivṛṇoty eva bhāvam antargataṃ nṛṇām ||

**[79]** kālikāpurāṇe |

> vācaṃ na vadati trastaḥ kampaḥ svedo 'tha vā na tu |  
> vikāro vānyathā gātre matir vā syān na cānyathā ||  
> sa jayī yady akopaḥ syān na cet prāktana eva hi |

**'na tu**' iti kampasvedādibhiḥ saṃbadhyate | **'na ca'** iti vikāro vety anena saṃbadhyate | **'prāktana eva'** pūrvavādy eva | jayī syād ity anvayaḥ |

**iti duṣṭalakṣaṇam**

**[80]**

## 11 hīnaḥ
atha hīnaḥ

tatra manuḥ [8.53–58] |

> adeśaṃ yaś ca diśati nirdiśyāpahnute ca yaḥ |  
> yaś cādharottarān arthān vigītān nāvabudhyate ||  
> apadiśyopadeśaṃ ca punar yas tv apadhāvati |  
> samyak praṇihitaṃ cārthaṃ pṛṣṭaḥ san nābhinandati ||  
> asaṃbhāṣye sākṣibhiś ca deśe saṃbhāṣate mithaḥ |  
> nirudhyamānaṃ praśnaṃ ca necched yaś cāpi niṣpatet ||  
> brūhīty uktaś ca na brūyad uktaṃ ca na vibhāvayet |  
> na ca pūrvāparaṃ vidyāt tasmād arthāt sa hīyate ||  
> santi jñātāra ity uktvā diśety ukto diśen na yaḥ |  
> dharmasthaḥ kāraṇair etair hīnaṃ tam api nirdiśet ||  
> abhiyoge na ced brūyād vadhyo daṇḍyaś ca dharmataḥ |  
> na cet tripakṣāt prabrūyād dharmaṃ prati parājitaḥ ||

**[81]** **'adeśo'** yatrārthipratyarthinau na tasmin kāle sthitau | **'nirdiśya'** deśādikam iti śeṣaḥ | **'adharottarān arthān'** paurastyān aupariṣṭāṃś ca | **'vigītān'** viruddhān | **'apadiśya'** upanyasya | **'apadeśam'** vyājam | **'apadhāvati'** apasarati | **'samyak praṇihitam artham'** anākulaṃ niścitam uktam | **'pṛṣṭaḥ'** yad anenoktaṃ tatra kiṃ bravīṣi kena vā pramāṇena sādhayasi svapakṣam ityādy uktaḥ | **'asaṃbhāṣye'** saṃbhāṣaṇānarhe deśe | **'niṣpatet'** anākhyāya grāmāntaraṃ nirgacchet | brūhītyādinā prāptasya punarvacanaṃ dārḍyārtham | **'dharmasthaḥ'** dharmādhikaraṇasthaḥ |

nārada-kātyāyanau [nā. 3.165] |

> na pareṇa samuddiṣṭān upeyat sākṣiṇo rahaḥ |  
> bhedayen naiva cānyena hīyate taiḥ samācaran ||

nāradaḥ [2.32–33, 28; 1.66, 58–59] |

> palāyate 'bhiyuktaś ca maunī sākṣiparājitaḥ |  
> svayam abhyupapannaś ca avasannaś caturvidhaḥ ||  
> anyavādī kriyādveṣī nopasthāyī niruttaraḥ |  
> āhūtaprapalāyī ca hīnaḥ pañcavidhaḥ smṛtaḥ ||  
> pūrvavādaṃ parityajya yo 'nyam ālambate naraḥ |  
> vādasaṃkramaṇaṃ jñeyo hīnavādī sa vai naraḥ ||

**[82]**  
> yam artham abhiyuñjīta na taṃ viprakṛtiṃ nayet |  
> nānyat pakṣāntaraṃ gacched gacchan pūrvāt sa hīyate ||  
> sāpadeśaṃ haret kālam abruvaṃś cāpi saṃsadi |  
> uktā vādo vibruvaṃś ca hīyamānasya lakṣaṇam ||  
> āhūto yaḥ palāyeta prāptaś ca vivaden na yaḥ |  
> vineyaḥ sa bhaved rājñā hīna eva vivādataḥ ||

**'abhyupapannaḥ'** aṅgīkṛtaparājayaḥ | **'āvasannaḥ'** prāptāvasādaḥ |

yājñavalkyaḥ [2.16] |

> saṃdigdhārthaṃ svatantro yaḥ sadhayed yaś ca niṣpatet |  
> na cāhūto vadet kiṃcid dhīno daṇḍyaś ca sa smṛtaḥ ||

**'svatantraḥ'** rājanivedananirapakṣo yadi **'sādhayet'** gṛhṇīyād ity arthaḥ,

> anivedya tu yo rājñe saṃdigdhe 'rthe pravartate |  
> prasahya sa vineyaḥ syāt sarvo 'py artho na sidhyati ||

iti nāradavacanāt |

kātyāyanaḥ [196–197] |

> lekhayitvā tu yo vācā nyūnam apy adhikaṃ punaḥ |  
> vaded vādī sa dīyeta nābhiyogaṃ tu so 'rhati ||  
> na mayābhihitaṃ kāryam abhiyujya paraṃ vadet |  
> vibruvaṃś ca bhaved evaṃ hīnaṃ tam api nirdiśet ||

**[83]** bṛhaspatiḥ [3.33–39] |

> sākṣiṇas tu samuddiśya yas tu tān na vivādayet |  
> triṃśadrātrāt tripakṣād vā tasya hāniḥ prajāyate ||  
> āhūya prapalāyeta maunī sākṣiparājitaḥ |  
> svavākyapratipannaś ca hīnavādī caturvidhaḥ ||  
> prapalāyī tripakṣeṇa maunakṛt saptabhir dinaiḥ |  
> sākṣibhinnas tatkṣaṇena pratipannaś ca hīyate ||  
> niveditasyākathanam anupasthānam eva ca |  
> pakṣārthaṃ dūṣyamaunaṃ ca hīyamānasya lakṣaṇam ||  
> mahāpāpopapāpābhyāṃ pātakenātha saṃsadi |  
> yo 'bhiśastas tat kamate saṃyuktaṃ taṃ vidur janāḥ ||  
> tasmād yatnena kartavyaṃ budhenātmaviśodhanam |  
> yad yad gurutaraṃ kāryaṃ tat tat pūrvaṃ viśodhayet ||  
> mahāpāpābhiśasto yaḥ pātakāt tartum icchati |  
> pūrvam aṅgīkṛtaṃ tena jito 'sau daṇḍam arhati ||

**'pūrvam'** mahāpātakam |

nāradaḥ [2.25] |

> sarveṣv arthavivādeṣu vākcchale nāvasīdati |  
> paśustrībhūmyṛṇādāne śāsyo 'py arthān na hīyate ||

**'arthāt'** paśvāder uktatvāt | **[84]**

bṛhaspatiḥ [3.40–42] |

> ācārakaraṇe divye kṛtvopasthānanirṇayam |  
> nopasthito yadā iaścic chalaṃ tatra na kārayet ||  
> devarājakṛto dośas tasmin kāle yadā bhavet |  
> avadhityāgabhāvena na bhavet sa parājitaḥ ||  
> pūrvottare niviṣṭe tu vicāre saṃpravartite |  
> prathamaṃ ye mitho yānti dāpyās te dviguṇaṃ damam ||

## 12 saṃdhiḥ
atha saṃdhiḥ

tatra bṛhaspatiḥ [3.43–45, 47–49] |

> pūrvottare 'bhilikhite prakrānte kāryanirṇaye |  
> dvayoḥ santaptayoḥ saṃdhiḥ syād ayaḥkhaṇḍayor iva ||  
> sākṣisabhyavikalpas tu bhavet tatrobhayor api |  
> dolāyamānau yau saṃdhiṃ kuryātāṃ tau vicakṣaṇau ||  
> pramāṇasamatā yatra bhedaḥ śāstracaritrayoḥ |  
> tatra rājājñayā saṃdhir ubhayor api śasyate ||  
> dharmārthopagrahaḥ kīrtiḥ bhavet sāmyena bhūbhṛtaḥ |  
> na kliśyante sākṣisabhyā vairaṃ ca vinivartate ||  
> nigrahānugrahaṃ daṇḍaṃ dharmaṃ prāpya yaśo 'yaśaḥ |  
> vigrahāj jāyate nṝṇāṃ punar dveṣas tathaiva ca ||  
> tasmāt kulagaṇādhyakṣā dharmajñāḥ samadṛṣṭayaḥ |  
> adveṣalobhād yad brūyus tat kartavyaṃ vijānatā ||

**[86]** **sākṣisabhyavikalpa** iti | ubhayor api arthipratyarthinor yatra sākṣisabhyavikalpo bhavet kim ete vakṣyantīti, tatra dolāyamāne kāryanirṇaye kathaṃ bhaviṣyatīti saṃdigdhe yau saṃdhiṃ kuryātāṃ tau vicakṣaṇāv ity arthaḥ | samateti | ubhayor apy arthipratyarthinoḥ pakṣe sabhyānāṃ pramāṇasāmānyaṃ yatra pratibhāti | yatra ca bhedaḥ śāstracaritrayoḥ | śāstre śāstrāntareṇa vipratipattiḥ, vyavahāre ca vyavahārāntareṇa vipratipattis tatra rājājñayā saṃdhiḥ praśasyata ity arthaḥ | nigrahānugraham iti | arthipratyarthinor vigrahe saty avasthitāni nigrahādīni bhavantīty ataḥ saṃdhiḥ śreyān ity arthaḥ |

## 13 kriyādānam
atha kriyādānam

tatra bṛhaspatiḥ [4.2] |

> ye tu tiṣṭhanti karaṇe teṣāṃ sabhyair vibhāvanā |  
> kārayitvottaraṃ samyag dātavyaikasya vādinaḥ ||  
> pratijñāṃ sādhayed vādī pratyarthī kāraṇe tathā |  
> prāgvṛttavādī vijayaṃ jayapatreṇa bhāvayet ||

**'ye tu tiṣṭhanti'** vipatipattivādina iti śeṣaḥ | **'vibhāvanā'** kriyā dātavyety anvayaḥ | pramāṇaṃ brūhīty arthaḥ | **'pratijñāṃ sādhayet'** pratijñātam arthaṃ pramāṇena sādhayet | etac ca mithyottare | pratyarthī kāraṇaṃ sādhayed ity arthaḥ | etac ca pratyavaskandanottare |

vyāsaḥ |

> prāṅnyāye kāraṇoktau tu pratyarthī nirdiśet kriyām |  
> mithyoktau pūrvavādī tu pratipattau na sādhayet ||

kātyāyanaḥ [211] |

> kāraṇāt pūrvapakṣo 'pi hy uttaraṃ pratipadyate |  
> ataḥ kriyā sadā proktā pūrvapakṣaprasādhinī ||

**[88]** manuḥ [8.52] |

> apahnave 'dhamarṇasya dehīty uktasya saṃsadi |  
> abhiyoktā diśed deśaṃ kāraṇaṃ vānyad uddiśet ||

yadā rājñā prāḍvivākena ca **'saṃsadi'** vyavahārādhikaraṇādideśe hy uttamarṇavacanam ity uktasyāpahnavo 'dhamarṇasya bhavati tadā **'abhiyoktā'** dhanasya prayoktā uttamarṇo **'diśed deśaṃ'** sākṣiṇo pramāṇabhūtān nirdiśet **'anyad vā kāraṇaṃ'** lekhyādi nirdiśed ity arthaḥ |

nāradaḥ [3.163] |

> dvayor vivadayor arthe dvayoḥ satsu ca sākṣiṣu |  
> pūrvapakṣo bhaved asya bhaveyus tasya sākṣiṇaḥ ||

yājñavalkyaḥ [2.17] |

> sākṣiṣūbhayataḥ satsu sākṣiṇaḥ pūrvavādinaḥ |  
> pūrvapakṣe 'dharībhūte bhavanty uttaravādinaḥ ||

**'pūrvavādinaḥ'** pūrvakālam eva mayā krītaṃ pratigṛhītaṃ cety evaṃ vādinaḥ |

nāradaḥ [4.164; 2.31] |

> ādharyaṃ pūrvapakṣasya yasminn arthavaśād bhavet |  
> vivāde sākṣiṇas tatra praṣṭavyāḥ prativādinaḥ ||

**[89]**  
> kāraṇapratipattau tu pūrvapakṣe virodhite |  
> abhiyuktena vai bhāvyaṃ vijñeyaṃ pūrvapakṣavat ||

'kāraṇapratipattau' pratyavaskandane | 'pūrvapakṣavat' yathā bhāṣāvādī mithyottare sati svapakṣaṃ sādhayati tathā kāraṇavādī svapakṣaṃ sādhayed ity arthaḥ |

vyāsaḥ |

> prāṅnyāyajayapatreṇa prāḍvivākādibhis tathā |  
> satyavādī samāpnoti padyate na niveditam ||

'satyavādī' yathārthavādī prāṅnyāvavādī |

**iti pratyākalitapādaḥ**

**[90]**
## 14 pramāṇaviṣayaḥ
**14 — atha kriyāpādaḥ**

**tatra pramāṇaviṣayaḥ**

tatra bṛhaspatiḥ [4.5] |

> śrutvā pūrvottaraṃ sabhyair nirdiṣṭā yasya bhāvanā |  
> vibhāvayet pratijñātaṃ so 'khilaṃ likhitādinā ||

kātyāyanaḥ [213, 222] |

> vādinā yad abhipretaṃ svayaṃ sādhayituṃ sphuṭam |  
> tatsādhyaṃ sādhanaṃ yena tatsādhyaṃ sādhyate 'khilam ||  
> sārabhūtaṃ padaṃ muktvā asārāṇi bahūny api |  
> saṃsādhayet kriyāṃ yāṃ tu tāṃ jahyāt sāravarjitām ||  
> pakṣadvayaṃ sādhayantīṃ tāṃ jahyād dūrataḥ kriyām |  
> kriyāṃ balavatīṃ muktvā durbalāṃ yo 'valambate ||  
> sa jaye 'vadhṛte sabhyaiḥ punas tāṃ nāpnuyāt kriyām |

nāradaḥ [1.62–63] |

> nirvṛtte vyavahāre tu pramāṇaphalaṃ bhavet |

**[91]**  
> likhitaṃ sākṣiṇo vāpi pūrvam āveditaṃ na cet ||  
> yathā pakveṣu dhānyeṣu niṣphalā prāvṛṣo guṇāḥ |  
> nirvṛttavyavahārāṇāṃ pramāṇam aphalaṃ bhavet ||

yājñavalkyaḥ [2.78] |

> tato 'rthī lekhayet sadyaḥ pratijñātārthasādhanam |  
> tatsiddhau siddhim āpnoti viparītam ato 'nyathā ||

arthīti dvayor apy arhinor upādānam | svapakṣasādhanenārthitvena dvayor api grahaṇāt |

nāradaḥ [1.6] |

> sāras tu vyavahārāṇāṃ pratijñā samudāhṛtā |  
> taddhānau hīyate vādī taraṃs tām uttaro bhavet ||

**'taran'** nirvāhayan | **'uttaro'** vijayavān |

bṛhaspatiḥ [4, 6,8] |

> dviprakārā kriyā proktā mānuṣī daivikī tathā |  
> ekaikānekadhā bhinnā ṛṣibhis tattvavedibhiḥ ||  
> sākṣilekhyānumānaṃ ca mānuṣī trividhā kriyā |  
> dhaṭādyā dharmajāntā ca daivikī navadhā smṛtā ||

**[92]**  
> sākṣī dvādaśabedas tu likhitaṃ daśadhā smṛtam |  
> anumānaṃ ca dvividhaṃ navadhā daivikī kriyā ||

kātyāyanaḥ [214, 233] |

> sākṣiṇo likhitaṃ bhuktiḥ pramāṇaṃ trividhaṃ viduḥ |  
> leśoddeśas tu yuktiḥ syād divyānīha viṣādayaḥ ||  
> ṛṇaṃ lekhyaṃ sākṣiṇo vā yuktileśādayo 'pi ca |  
> daivikī vā kriyā proktā prajānāṃ hitakāmyayā ||

yājñavalkyaḥ [2.22] |

> pramāṇaṃ likhitaṃ bhuktiḥ sākṣiṇaś ceti kīrtitam |  
> eṣām anyatamābhāve divyānyatamam ucyate ||

nārada-bṛhaspatī |

> divā kṛte kāryavidhau grāmeṣu nagareṣu ca |  
> saṃbhave sākṣiṇāṃ caiva na divyā bhavati kriyā ||

kātyāyanaḥ [218, 219, 223] |

> yady eko mānuṣīṃ brūyād anyo brūyāt tu daivikīm |  
> mānuṣīṃ tatra gṛhṇīyān na tu daivīṃ kriyāṃ nṛpaḥ ||  
> yady ekadeśaprāptāpi kriyā vidyeta mānuṣī |  
> sānyāyyā na tu pūrvāpi daivikīṃ vadatāṃ nṛṇām ||

**[93]**  
> kriyā na daivikī proktā vidyamāneṣu sākṣiṣu |  
> lekhye ca sati vādeṣu na syād divyaṃ na sākṣiṇaḥ ||

'ekadeśaprāptā' pratijñātaikabhāgaviṣayā |

pitāmahaḥ |

> sthāvareṣu vivādeṣu divyāni parivarjayet |  
> sākṣibhir likhitenātha bhuktyā caitān prasādhayet ||

bṛhaspatiḥ [4.10] |

> ṛṇādiṣu tu kāryeṣu kalpayen mānuṣīṃ kriyām |

kātyāyanaḥ [239, 227, 224, 225, 226, 229] |

> vākpāruṣye ca bhūmau ca divyaṃ na parikalpayet |  
> datvādatte tathādatte svāmināṃ nirṇaye sati ||  
> vikrayādānasaṃbandhe kṛtvā dhanam anicchati |  
> dyūte samāhvaye caiva vivāde samupasthite ||  
> sākṣiṇaḥ sādhanaṃ proktaṃ na divyaṃ na ca lekhyakam |  
> pūgaśreṇigaṇādīnāṃ yā sthitiḥ parikīrtitā ||

**[94]**  
> tasyās tu sādhanaṃ lekhyaṃ na divyaṃ na ca sākṣiṇaḥ |  
> dvāramārgakriyābhogajalavāhādike tathā ||  
> bhuktir eva hi gurvī syān na divyaṃ na ca sākṣiṇaḥ |  
> prakrānte sāhase vāde pāruṣye daṇḍavācike |  
> balodbhūteṣu kāryeṣu sākṣiṇo divyam eva ca ||

**'datvādatte'** dattam iti pratiśrutyānarpite | **'tathādatte'** punar āchidya gṛhīte | svāmināṃ nirṇaye satīti | etat svāmikam etad iti niścaye sati | datvādattavivādeṣu sākṣiṇaḥ pramāṇaṃ na punar divyaṃ na ca lekhakaṃ cety arthaḥ | **'dhanaṃ'** mūlyarūpam | **'anicchati'** dātum iti śeṣaḥ |

vyāsaḥ |

> rahaḥkṛtaṃ prakāśaṃ ca dvividhaṃ divyam ucyate |  
> prakāśaṃ sākṣibhir bhāvyaṃ daivikena rahaḥ kṛtam ||

**'bhāvyam'** śodhanīyam |

bṛhaspatiḥ |

> likhite sākṣivāde tu saṃdigdhe jāyate yadā |  
> anumānena saṃbhrānte tatra divyaṃ viśodhanam ||  
> nṛpadrohe sāhase ca kalpayed daivikīṃ kriyām |

nāradaḥ [2.30; 3.247, 242] |

> araṇye vijane rātrāv antarveśmani sāhase |

**[95]**  
> nyāsāpahnavane caiva divyā saṃbhavati kriyā ||  
> yadā sākṣī na vidyeta vivāde vadatāṃ nṛṇām |  
> tadā divyaiḥ parīkṣeta śapathaiś ca pṛthagvidhaiḥ ||  
> strīṇāṃ śīlābhiyoge ca steyasāhasayor api |  
> eṣa eva vidhir dṛṣṭaḥ sarvārthāpahnaveṣu ca ||

kātyāyanaḥ [230, 224] |

> patanaṃ kriyate yatra aṅgachedo vadho 'pi vā |  
> divyaṃ ved deśayed vādī samyagdṛṣṭaiḥ prapādayet ||  
> gūḍhasāhasikānāṃ tu prāptaṃ divyaiḥ parīkṣaṇam |  
> yuktileśeṅgitākāravākcakṣuśceṣṭitair nṛṇām ||  
> alekhe 'sākṣike daivīṃ vyavahāre vinirdiśet |  
> daivasādhye pauruṣeyīṃ na lekhyaṃ vā prayojayet ||

bṛhaspatiḥ [4.14, 21] |

> maṇimuktānāṇakānāṃ kūṭakṛn nyāsahārakaḥ |  
> hiṃsako 'nyaṅganāsevī parīkṣyāḥ śapathaiḥ sadā ||

**96]**  
> mahāpāpābhiśāpeṣu nikṣepaharaṇe tathā |  
> divyaiḥ kāryaṃ parīkṣeta rājā satsv api sākṣiṣu ||  
> cirantanopāṃśukṛte ciranaṣṭeṣu sākṣiṣu |  
> praduṣṭeṣu samāneṣu divyaiḥ kāryaṃ viśodhanam ||

**'cirantanopāṃśukṛte'** cirantanakṛte rahasyakṛte ca | **'samāneṣu'** sadṛśeṣu |

vyāsaḥ |

> prathamā yatra bhidyante sākṣiṇaś ca tathā pare |  
> parebhyaś ca tathā cānye taṃ vādaṃ śapathair nayet ||

**'bhidyante'** pratipadyante |

kātyāyanaḥ [232, 231] |

> samatvaṃ sākṣiṇāṃ yatra divyais tatrāpi śodhayet |  
> prāṇāntikavivādeṣu vidyamāneṣu sākṣiṣu ||  
> divyam ālambate vādī na pṛcchet tatra sākṣiṇaḥ |  
> uttameṣu tu sarveṣu sāhaseṣu vicārayet |  
> sadbhāvaṃ divyadṛṣṭena satsu sākṣiṣu vai bhṛguḥ ||

samatvaṃ sākṣiṇāṃ yatreti | ubhayor arthipratyarthiprayuktapakṣayor api yatra sākṣiṇāṃ tulyatā tulyasaṃkhyatā ca bhavatīty arthaḥ |

vyāsaḥ |

> na mayaitat kṛtaṃ lekhyaṃ kūṭam etena kāritam |  
> adharīkṛtya tat patram arthe divyena nirṇayaḥ ||

**[97]** prajāpatiḥ |

> yan nāmagotrair yal lekhyaṃ tulyaṃ lekhyaṃ kvacid bhavet |  
> agṛhīte dhane tatra kāryo divyena nirṇayaḥ ||

mūlalekhyena nāmagotrais tulyaṃ lekhyāntaraṃ viparītārthaṃ yadā bhavati tadā tad apramāṇīkṛtya divyena nirṇayaḥ kartavya ity arthaḥ |

kātyāyanaḥ [238] |

> yatra syāt sopadhaṃ lekhyaṃ tad rājñe śrāvitaṃ yadi |  
> divyena śodhayet tatra rājā dharmāsanasthitaḥ ||

**'sopadham'** chalasahitam |

nārada-kātyāyanau |

> pramāṇāni pramāṇajñaiḥ pālanīyāni yatnataḥ |  
> sīdanti hi pramāṇāni pramāṇair avyavasthitaiḥ ||

**'sīdanti hi pramāṇāni'** iti | aviṣayavyāpāreṇa pramāṇair avyavasthitaiḥ tāni sīdanti na nirṇayakārīṇi bhavantīty arthaḥ |

**iti kriyāpāde pramāṇaviṣayaḥ**

## 15 sākṣiṇaḥ
atha sākṣiṇaḥ

tatra nāradaḥ [4.147] |

> saṃdigdheṣū tu kāryeṣu dvayor vivadmānayoḥ |  
> dṛṣṭaśrutānubhūtatvāt sākṣibhyo vyaktidarśanam ||

manuḥ [8.74] |

> samakṣadarśanāt sākṣyaṃ śravaṇāc caiva sidhyati |

samakṣadarśanaśravaṇopādānaṃ pramāṇamātropalakṣaṇārtham tena pramāṇato yenānubhūtaṃ vivādapadaṃ sa sākṣīty arthaḥ |

kātyāyanaḥ |

> arthipratyarthisāṃnidhyād anubhūtaṃ tu yad bhavet |  
> tad grāhyaṃ sākṣiṇo vākyam anyathā na bṛhaspatiḥ ||

nāradaḥ [4.149–150] |

> ekādaśavidhaḥ sākṣī śāstre dṛṣṭo manīṣibhiḥ |  
> kṛtaḥ pañcavidhas teṣāṃ trividho 'kṛta ucyate ||

**[99]**  
> likhitaḥ smāritaś caiva yadṛcchābhijña eva ca |  
> gūḍhaś cottarasākṣī ca sākṣī pañcavidhaḥ kṛtaḥ ||

nārada-kātyāyanau |

> anye punar anirdiṣṭāḥ sākṣiṇaḥ samudāhṛtāḥ |  
> grāmaś ca prāḍvivākaś ca rājā ca vyavahāriṇām ||  
> kāryeṣv abhyantaro yaś ca arthinā prahitaś ca yaḥ |  
> kulyāḥ kulavivādeṣu bhaveyus te 'pi sākṣiṇaḥ ||

bṛhaspatiḥ [5.4, 13]

> likhito lekhito gūḍhaḥ smāritaḥ kulyadūtakau |  
> yādṛcchaś cottaraś caiva kāryamadhyagato 'paraḥ ||  
> nṛpo 'dhyakṣas tathā grāmaḥ sākṣī dvādaśadhā smṛtaḥ |  
> prabhedam eṣāṃ vakṣyāmi yathāvad anupūrvaśaḥ ||  
> jātināmābhilikhitaṃ yena svaṃ pitryam eva ca |  
> nivāsaś ca sa vijñeyaḥ sākṣī likhitasaṃjñakaḥ ||  
> arthikriyāṃ kriyābhedais tasya kṛtvā ṛṇādike |  
> pratyakṣaṃ lekhyate yaś ca lekhitaḥ sa udāhṛtaḥ ||

**[100]**  
> kuḍyavyavahito yas tu śrāvyate ṛṇibhāṣitam |  
> vinihnute yathābhūtaṃ gūḍhasākṣī sa kīrtitaḥ ||  
> āhūya yaḥ kṛtaḥ sākṣī ṛṇe nyāsakriyādike |  
> smāryate ca muhur yaś ca smāritaḥ so 'bhidhīyate ||  
> vibhāgadāne vipaṇe jñātir yatropadiśyate |  
> dvayoḥ samāno dharmajñaḥ sa kulyaḥ parikīrtitaḥ ||  
> arthipratyarthivacanaṃ śṛṇuyāt preṣitas tu yaḥ |  
> ubhayoḥ saṃmataḥ sādhur dūtakaḥ sa udāhṛtaḥ ||  
> kriyamāṇe tu kartavye yaḥ kaścit svayam āgataḥ |  
> asti sākṣitvam asmākam ukto yādṛcchikas tu saḥ ||  
> yatra sākṣī diśaṃ gacchan mumūṣur vā yathāśrutam |  
> anyaṃ saṃśrāvayet taṃ tu vidyād uttarasākṣiṇam ||

vyāsaḥ |

> sākṣiṇām api yaḥ sākṣyam upary upari bhāṣate |  
> śravaṇāc chrāvaṇād vāpi sa sākṣy uttarasaṃjñitaḥ ||

bṛhaspati-kātyāyanau |

> ubhābhyāṃ yasya viśvastaṃ kāryaṃ vāpi niveditam |  
> gūḍhacārī sa vijñeyaḥ kāryamadhyagatas tathā ||

**[101]**  
> arthipratyarthinor vākyaṃ yac chrutaṃ bhūbhṛtā svayam |  
> sa eva tatra sākṣī syād vidaṃvāde dvayor api ||  
> nirṇīte vyavahāre tu punarnyāyo yadā bhavet |  
> adhyakṣaḥ sabhyasahitaḥ sākṣī syāt tatra nānyathā ||

**ubhābhyāṃ yatra viśvastam** iti | ubhābhyām arthipratyarthibhyāṃ yasya viśvāsaḥ kṛtaḥ sa **gūḍacārī kāryamadhyagato** vijñeya ity arthaḥ |

kātyāyanaḥ [355] |

> lekhakaḥ prāḍvivākaś ca sabhyāś caivānupūrvaśaḥ |  
> nṛpe paśyati tatkāryaṃ sākṣiṇaḥ samudāhṛtāḥ ||

bṛhaspatiḥ [5.18] |

> muṣitaṃ ghātitaṃ yatra sīmāyāś ca samantataḥ |  
> akṛto 'pi bhavet sākṣī grāmas tatra na saṃśayaḥ ||

manuḥ [8.76] |

> yatrānibaddho vīkṣyeta śṛṇuyād vāpi kiṃcana |  
> pṛṣṭas tatrāpi tad brūyād yathādṛṣṭaṃ yathāśrutam ||

kātyāyanaḥ [352] |

> aśakya āgamo yatra videśaprativādinām |  
> traividyaprahitas tatra lekhyaṃ sākṣyaṃ pravādayet ||

**[102]** **'āgamaḥ'** āgamanam |

manuḥ [8.60] |

> pṛṣṭo 'pavyayamānas tu kṛtāvastho dhanaiṣiṇām |  
> tryavaraiḥ sākṣibhir bhāvyo nṛpabrāhmaṇasaṃnidhau ||

**'pṛṣṭaḥ'** prāḍvivākena | **'apavyayamānaḥ'** apahnavaṃ kurvan | **'kṛtāvasthaḥ'** āsedhādinā kṛtam avasthānaṃ yasya sa tathā | **'bhāvyaḥ'** vibhāvanīyaḥ |

bṛhaspatiḥ [5.1, 19, 2] |

> nava sapta pañca vā syuś catvāras traya eva vā |  
> ubhau vā śrotriyau khyātau naikaṃ pṛcchet kadācana ||  
> likhitau dvau tathā gūḍhau tricatuḥpañcalekhitāḥ |  
> yadṛcchāsmāritāḥ kulyās tathā cottarasākṣiṇaḥ ||  
> dūtakaḥ khaṭikāgrāhī kāryamadhyagatas tathā |  
> eka eva pramāṇaṃ syān nṛpo 'dhyakṣas tathaiva ca ||

**likhitau dvāv** iti, etau dvau sākṣiṇau bhavataḥ anye tu dūtakādivyatiriktās tryavarā evety arthaḥ |

**]103]**  
> yājñavalkyaḥ [2.72] |  
> ubhayānumataḥ sākṣī bhaved eko 'pi dharmavit |

vyāsaḥ |

> śucikriyaś ca dharmajñaḥ sākṣī yatrānubhūtavāk |  
> pramāṇam eko 'pi bhavet sāhaseṣu viśeṣataḥ ||

**'anubhūtavāk'** satyatvenānubhūtā vāg yasya |

kātyāyanaḥ [353–354] |

> abhyantare tu nikṣepe sādhyam eko 'pi bādhyate |  
> arthinā prahitaḥ sākṣī bhavaty eko 'pi yācitaḥ ||  
> saṃskṛtaṃ yena tat paṇyaṃ tat tenaiva vibhāvayet |  
> eka eva pramāṇaṃ sa vivāde tatra kīrtitaḥ ||

**saṃskṛtaṃ yena tat paṇyam** iti | **yena** suvarṇakārādinā **yat paṇyaṃ** kuṇḍalādighaṭitaṃ **tat tenaiva** sākṣiṇā sādhayed ity arthaḥ |

nāradaḥ [4.167] |

> sudīrgheṇāpi kālena likhitaḥ siddhim āpnuyāt   
> saṃjānann ātmano lekhyam ajānantaṃ na lekhayet ||

**[104] ajānantaṃ na lekhayet** | atrāyam arthaḥ — yatra kāraṇasamaye lekhitum ajānantam ātmānaṃ yo 'nyena lipijñenāham atrāmuko amukagrāmīyo 'mukaputraḥ sākṣīty evaṃ lekhayet so 'pi cireṇāpi **siddhim āpnuyāt** |

kātyāyanaḥ [370] |

> atha svahastenārūḍhas tiṣṭhaṃś caikaḥ sa eva tu |  
> na cet pratyabhijānīyāt tat svahastaiḥ prasādhayet ||

nāradaḥ [6.168–171] |

> aṣṭamād vatsarāt siddhiḥ smāritasyeha sākṣiṇaḥ |  
> ā pañcamāt tathā siddhir yadṛcchopagatasya tu ||  
> ā tṛtīyāt tathā varṣāt siddhir gūḍhasya sākṣiṇaḥ |  
> ā saṃvatsarāt siddhiṃ tu vadanty uttarasākṣiṇaḥ ||  
> atha vā kālaniyamo na dṛṣṭaḥ sākṣiṇaḥ prati |  
> smṛtyapekṣaṃ hi sākṣitvam āhuḥ śāstravido janāḥ ||  
> yasya nopahatā buddhiḥ smṛtā śrotraṃ ca nityaśaḥ |  
> sudīrgheṇāpi kālena sa vai sākṣitvam arhati ||

manuḥ [8.61–63] |

> yādṛśā arthibhiḥ kāryā vyavahāreṣu sākṣiṇaḥ |  
> tādṛśān saṃpravakṣyāmi yathā vācyam ṛtaṃ ca taiḥ ||

**[105]**  
> gṛhiṇaḥ putriṇo maulāḥ kṣatraviṭśūdrayonayaḥ |  
> ity uktvā sākṣyam arhanti na ye kecid anāpadi ||  
> prāptāḥ sarveṣu varṇeṣu kāryāḥ kāryeṣu sākṣiṇaḥ |  
> sarvadharmavido 'lubdhā viparītāṃs tu varjayet ||

**'ṛtam'** satyam | **'maulāḥ'** prasiddhakulodbhavāḥ |

yājñavalkyaḥ [2.68–69] |

> tapasvino dānaśīlāḥ kulīnāḥ satyavādinaḥ |  
> dharmapradhānā ṛjavaḥ putravanto dhanānvitāḥ ||  
> tryavarāḥ sākṣiṇo jñeyāḥ śrautasmārtakriyāparāḥ |  
> yathājāti yathāvarṇaṃ sarve sarveṣu vā smṛtāḥ ||

gautamaḥ [13.2–4]: 'bahavaḥ syur aninditāḥ svakarmasu prātyayikā rājñām | niṣprītyabhitāpāś cānyatarasmin | api śūdrāḥ' | **[106]** **'prātyayikā rājñām'** pratyayotpādakā rājñām | **'niṣprītyabhitāpāḥ'** maitraśāstravavarjitāḥ |

kātyāyanaḥ [347–348] |

> prakhyātakulaśīlāś ca lobhamohavivarjitāḥ |  
> āptāḥ śiṣṭā vibuddhā ye teṣāṃ vākyam asaṃśayam ||  
> vibhāvyo vādinā yādṛk sadṛśair eva bhāvayet |  
> notkṛṣṭaṃ cāvakṛṣṭais tu sākṣibhir bhāvayet sadā ||

śaṅkhalikkhitau: 'atha sākṣiṇaḥ | śrotriyo guṇavān rūpavān māṇavakaḥ śīlavān kṣatriyas tathā, vaiśyaḥ śūdro vā dharmavāṃś ca yaḥ śīlopapannaḥ, karmavādair vidito na tv ekaḥ' |

vyāsaḥ |

> maṇimantrauṣadhibalāt pradattaṃ vā vidhānataḥ |  
> visaṃvaded divyam api na tu sākṣī guṇānvitaḥ ||

nāradaḥ [4.155] |

> śreṇīṣu śreṇipuruṣāḥ sveṣu vargeṣu vargiṇaḥ |  
> bahirvāsiṣu bāhyāḥ syuḥ striyaḥ strīṣu ca sākṣiṇaḥ ||

**[107]** kātyāyanaḥ [3.49–350] |

> liṅginaḥ śreṇipūgāś ca vaṇigjātās tathāpare |  
> samūhasthāś ca ye cānye vargās tān abravīd bhṛguḥ ||  
> dāsacāraṇamallānāṃ hastyaśvāyudhajīvinām |  
> pratyekaikasamūhānāṃ nāyakā vargiṇaḥ smṛtāḥ ||  
> teṣāṃ vādaḥ svavargeṣu vargiṇas teṣu sākṣiṇaḥ |

manu-kātyāyanau [ma. 8.68; kā. 351] |

> strīṇāṃ sākṣyaṃ striyaḥ kuryur dvijānāṃ dvijasattamāḥ |  
> śūdrāś ca santaḥ śūdrāṇāṃ martyānāṃ martyayonayaḥ ||

**iti bhaṭṭahṛdayadharātmaja-mahāsandhivigrahika-**

**bhattaśrīmallakṣmīdharaviracite kṛtyakapatarau vyavahārakāṇḍe sākṣiprakaraṇam**

**[108]**

## 16 asākṣiṇaḥ
**16 — athāsākṣiṇaḥ**

tatra nāradaḥ [4.157–158] |

> asākṣy api hi śāstreṣu dṛṣṭaḥ pañcavidho budhaiḥ |  
> vacanād doṣato bhedāt svayamuktir bhṛtāntaraḥ ||  
> śrotriyādyā vacanataḥ stenādyā doṣadarśanāt |  
> bhedād vipratipattiaḥ syād vivāde yatra sākṣiṇām ||  
> svyamuktir anirdiṣṭaḥ svayam evaitya yo vadet |  
> mṛtāntaro 'rthini prete mumūrṣuśrāvitād ṛte ||  
> śrotriyās tāpasā vṛddhā ye ca pravrajitā narāḥ |  
> asākṣiṇas te vacanān nātra hetur udāhṛtaḥ ||  
> stenāḥ sāhasikāś caṇḍāḥ kitavā pañcakās tathā |  
> asakṣiṇas te duṣṭatvāt teṣu satyaṃ na vidyate ||

manuḥ [8.64] |

> nārthasambandhino nāptā na sahāyā na vairiṇaḥ |  
> na dṛṣṭadoṣaḥ kartavyā na vyadhyārtā na dūṣitāḥ ||

**[109]** nāradaḥ [4.178–185, 156]

> dāsanaikṛtikāśraddhavṛddhastrībālavañcakāḥ |  
> mattonmattapramattārtakitavagrāmayājakāḥ ||  
> mahāpathikasāmudravaṇikpravrajitāturāḥ |  
> vyaṅgaikaśrotriyācārahīnaklībakuśīlavāḥ ||  
> nāstikavrātyadārāgnityāgino 'yājyayājakāḥ |  
> ekasthālīsahāyāridharajñātisanābhayaḥ ||  
> prāgdṛṣṭadoṣaśailūṣaviaṣajīvyāhituṇḍikāḥ |  
> garadāgnidakīnāśaśūdrīputropapātikāḥ ||

**[110]**  
> klānta [sāhasikāśrāntanirdhūtāntyāvasāyinaḥ] |  
> bhinnavṛttāsamāvṛttajalatailikamūlikāḥ ||  
> bhūtāviṣṭanṛpadviṣṭavarṣanakṣatrasūcakāḥ |  
> aghaśaṃsyātmavikretṛhīnāṅgabhagavṛttayaḥ ||  
> kunakhī śyāvadacchvitrimitradhrukcchaṭhaśauṇḍikāḥ |  
> aindrajālilubdhograśreṇīgaṇavirodhinaḥ ||  
> vadhakaś citrakṛcchraṅkhaḥ patitaḥ kūṭakārakaḥ |  
> kuhakaḥ pratyavasitas (?) taskaro rājapūruṣaḥ ||  
> manuṣyapaśumāṃsāsthimadhukṣīrāmbusarpiṣām |  
> vikretā brāhmaṇas tv eṣāṃ dvijo vārdhuṣikaś ca yaḥ ||

**[111]**  
> cyutaḥ svadharmāt kulikaḥ sūcako hīnasevakaḥ |  
> pitrā vivadamānaś ca bhedakṛc cety asākṣiṇaḥ ||  
> śreṇyādiṣu tu vargeṣu kaścid vai dveṣyatām iyāt |  
> tasya tebhyo na sākṣyaṃ syād dveṣṭāraḥ sarva eva te ||

**'naikṛtikaḥ'** vañcakaḥ | **'aśraddhaḥ'** śraddhārahitaḥ | **'mahāpathikaḥ'** dīrghādhvanikaḥ | **'kuśīlavao'** raṅgopajīvī | **'ekasthālī'** ekapākabhojī | **'aridharaḥ'** śrastradhārī | **'āhituṇḍikaḥ'** vyālagrāhī | **'upapātikaḥ'** pātakākrāntaḥ | **'sāhasikaḥ'** sahasāvicāritakārī | **'aśrāntaḥ'** ayogyakārī | **'nirdhūtaḥ'** grāmarājakulaśreṇyādibhir niḥsāritaḥ | **'bhinnavṛttaḥ'** svadharmānavasthitaḥ | **'mūlikaḥ'** tatra mūlaṃ vipralambhas tatkārī | **'śaṅkhaḥ'** balīvardanāṭanena bhikṣāṭanaśīlaḥ | **'pratyavasitaḥ'** pravrajyācyutaḥ | **'kulikaḥ'** paricchedakatvena viyuktaḥ |

manuḥ [8.65–67] |

> na sākṣī nṛpatiḥ kāryo na kārukakuśīlavau |  
> na śrotriyo na liṅgastho na saṅgebhyo nivartakaḥ ||  
> nādhyadhīno na vaktavyo na dasyur na vikarmakṛt |  
> na vṛddho na śiśur naiko nāntyo na vikalendriyaḥ ||

**[112]**  
> nārto na matto nonmatto na kṣuttṛṣṇopapīḍitaḥ |  
> na śramārto na kāmārto na kruddho nāpi taskaraḥ ||

**'ādhyadhīno'** bandhake ghṛtaḥ |

yājñavalkyaḥ [2.70–71] |

> strīvṛddhabālakitavamattonmattābhiśastakāḥ |  
> raṅgāvatārapākhaṇḍikūṭakṛdvikalendriyāḥ ||  
> patitāptārthasaṃbandhisahāyariputaskarāḥ |  
> sāhase dṛṣṭadoṣāśca nirdoṣāś cety asākṣiṇaḥ ||

bṛhaspatiḥ [5.39–40] |

> mātuḥ pitā pitṛvyaś ca bhāryāyā bhrātṛmātulau |  
> bhrātā sakhā ca jāmātā sarvavādeṣv asākṣiṇaḥ ||  
> parastrīpānasaktāś ca kitvāḥ sarvadūṣitāḥ |  
> unmattārtāḥ sāhasikā nāstikāś ca na sākṣiṇaḥ ||

kātyāyanaḥ [362–364] |

> tadvṛttijīvino ye ca tatsevāhitakāriṇaḥ |  
> tadbandhusuhṛdo bhṛtyāḥ āptās te tu na sākṣiṇaḥ ||

**[113]** > mātṛṣvasṛsutāś caiva pitṛṣvasṛsutās tathā |  
> mātulasya sutāś caiva sodaryāsutamātulāḥ ||  
> ete sanābhayas tūktāḥ sākṣyaṃ teṣu na yojayet \

evaṃ pitṛmātṛsanābhayo boddhavyāḥ |

> kulyāḥ sambandhinaś caiva vivāhyo bhaginīpatiḥ ||  
> pitā bandhuḥ pitṛvyaś ca śvaśuro guravas tathā |  
> nagaragrāmadeśeṣu niyuktā ye padeṣu ca ||  
> vallabhāś ca pṛccheyur uktās te rājapūruṣāḥ |  
> na kruddhair nāpi saṃsṛṣṭair nāsīnair na rujānvitaiḥ ||  
> na nindyair nāpi saṃmūḍhaiḥ sākṣibhis tu vibhāvayet |  
> viruddhā varjitāḥ syuś cet sākṣyaṃ vargasya na kvacit ||

**[114]** athāsākṣiṇa ity adhikāre śaṅkhalikhitau: 'śulkagulmādhikṛto dūto veṣṭitaśirāḥ striyaś ca sarvāḥ gurukulavāsinaḥ parivrājakavānaprasthanirgranthaśaṅkhavyālagrāhiṇaḥ' | **'śulkādhikṛtaḥ'** śuklagrahaṇasthānādhikārī | **'gulmādhikṛtaḥ'** padātisamūho gulmas tadadhikṛtaḥ | **'gurukulavāsino'** brahmacāriṇaḥ | **'nirgranthaḥ'** kṣapaṇakaḥ |

nāradaḥ [4.160, 230, 161] |

> rājñā parigṛhīteṣu sākṣiṣv ekārthaniścaye |  
> vacanaṃ yatra bhidyeta te syur bhedād asākṣiṇaḥ ||  
> smṛtimatsākṣisāmyaṃ tu vivāde yatra dṛśyate |  
> sūkṣmatvāt sākṣidharmasya sākṣyaṃ vyāvartate tataḥ ||  
> anirdiṣṭas tu sākṣitve svayam evaitya yo vadet |  
> svayam uktaḥ sa śāstreṣu na ca sākṣitvam arhati ||

**smṛtimatsākṣisāmyam** iti | smṛtimattvād dviguṇena samāḥ santo yatra sākṣiṇo bhidyante tate te vacanabhedād asākṣiṇo na punar asmās te 'pi |

kātyāyanaḥ [404, 377] |

> yaḥ sākṣī naiva nirdiṣṭo nāhūto nāpi coditaḥ |  
> brūyān mithyeti tathyaṃ vā daṇḍyaḥ so 'pi narādhamaḥ ||

**[115]** > arthī yatra vipannaḥ syāt tatra sākṣī mṛtāntaraḥ |  
> pratyarthī vā mṛto yatra tarāpy evaṃ prakalpayet ||

nāradaḥ [4.162, 94–96] |

> yo 'rthaḥ śrāvayitavyaḥ syāt tasminn asati vā 'rthini |  
> kva tad vadatu sākṣitvam ity asākṣī mṛtāntaraḥ ||  
> santo 'pi na pramāṇaṃ syur mṛte dhanini sākṣiṇaḥ |  
> anyatra śrāvitaṃ yat syāt svayam āsannamṛtyunā ||  
> na hi pratyarthini prete pramāṇaṃ sākṣināṃ vacaḥ |  
> sākṣimat kāraṇaṃ tatra pramāṇaṃ syād viniścayaḥ ||  
> śrāvitenāntareṇāpi yas tv artho dharmasaṃhitaḥ |  
> mṛto 'pi tatra sākṣyaṃ syāt ṣaṭsu cānvāhitāgniṣu ||

**yo 'rthaḥ śrāvayitavya** ityāder ayam arthaḥ —yenārthinā sākṣīkṛtaḥ so 'rthaṃ yasya sākṣiṇo mṛtottare sa mṛtāntaranāmāsau na sākṣitvam arhati | yadi mumūrṣuṇā arthinā pitrā amukaṃ dravyam iyad etayā vṛdhyā amukakāle devadattāya dattam atrārthe 'mī sākṣiṇa ity evaṃ putraḥ śrāvito bhavet | tasya sādyādivivekābhāvāt | arthinā yo 'rthaḥ śrāvayitavyaḥ sākṣiṇām asminn arthe bhavantaḥ **[116]** sākṣiṇa iti | śrāvitād ṛte tatsādhyādiviśeṣaparīkṣābhāvān nārthaṃ śrāvayituṃ śakṣiṇāṃ śaknotīty ataḥ —**'kva tad vadatu sākṣitvam iti sākṣī mṛtāntaraḥ'** iti | yadā tu mumūrṣuṇā śrāvitās tadā mṛte 'py arthini bhavanty eva sākṣiṇa iti |

kātyāyanaḥ [360] |

> anyena hi kṛaḥ sākṣī naivānyas taṃ vivādayet |  
> tadabhāve viniryukto bāndhavo vā vivādayet ||  
> bhāvayet sākṣibhiḥ kāryaṃ mṛte tv arthini bāndhavaḥ |  
> kulādīnāṃ samakṣaṃ cel likhitaṃ bhāvayet sadā ||

**ity asākṣiṇaḥ |**

**117]**

## 17 sākṣipratyuddhāraḥ
atha sākṣipratyuddhāraḥ

tatra manu-nāradau [ma. 8.72; nā. 4.189] |

> sāhaseṣu tu sarveṣu steyasaṃgrahaṇeṣu ca |  
> vāgdaṇḍayoś ca pāruṣye na parīkṣeta sākṣiṇaḥ ||

kātyāyanaḥ [366–367] |

> vyāghāteṣu nṛpājñāyāḥ saṅgrāme sāhaseṣu ca |  
> steyapāruṣyayoś caiva na parīkṣeta sākṣiṇaḥ ||  
> antarveśmani rātrau vā bahirgrāmāc ca yo bhavet |  
> eteṣv evābhiyoge tu parīkṣā nātra sākṣiṇām ||

manuḥ [8.69–70] |

> anubhāvī tu yaḥ kaścit kuryāt sākṣyaṃ vivādinām |  
> antarveśmany araṇye vā śarīrasyāpi cātyaye ||  
> striyā vā saṃbhave kāryaṃ bālena sthavireṇa vā |  
> śiṣyena bandhunā vāpi dāsena bhṛtakena vā ||

**[118]** anubhūtam anenety **anubhāvī** |

uśanāḥ |

> dāso 'ndho badhiraḥ kuṣṭhī strībālasthavirādayaḥ |  
> ete 'py anabhisaṃbandhāḥ sāhase sākṣiṇo matāḥ ||

nāradaḥ [4.188, 190, 191] |

> asākṣiṇo ye nirdiṣṭā dāsanaikṛtikādayaḥ |  
> kāryagauravam āsādya bhaveyus te 'pi sākṣiṇaḥ ||  
> teṣām api na bālaḥ syān naiko na strī na kūṭakṛt |  
> na bāndhavo na cārātir brūyus te sākṣyam anyathā ||  
> bālo 'jñānād asatyāt strī pāpābhyāsāc ca kūṭakṛt |  
> vikriyād bāndhavaḥ snehād vairaniryātanād ariḥ ||

manuḥ [8.77] |

> eko 'lubdhas tu sākṣī syāt bahvyaś śucyo 'pi na striyaḥ |   
> strībuddher asthiratvāt tu doṣaiś cānye 'pi ye vṛtāḥ ||

kātyāyanaḥ [365] |

> ṛṇādiṣu parīkṣeta sākṣiṇaḥ sthirakarmasu |  
> sāhasātyayike caiva parīkṣā kutracit smṛtā ||

**[119]** manuḥ [8.71] |

> bālavṛddhāturāṇāṃ ca sākṣyeṣu vadatāṃ mṛṣā |  
> jānīyād athirāṃ vācam utsiktamanasāṃ tathā ||

**iti sākṣipratyuddhāraḥ**

**[120]**

## 18 sākṣidūṣaṇam
atha sākṣidūṣaṇam

tatra bṛhaspatiḥ [5.21] |

> sākṣiṇo 'rthisamuddiṣṭān satsu doṣeṣu dūṣayet |  
> aduṣṭān dūṣayan vādī tatsamaṃ daṇḍam arhati ||

kātyāyanaḥ [278, 275] |

> nātathyena pramāṇaṃ tu doṣeṇaiva tu dūṣayet |  
> mithyābhiyoge daṇḍyaḥ syāt so 'rthād vāpi prahīyate ||  
> pramāṇasya hi ye doṣā vaktavyās te vivādinā |  
> gūḍhās tu prakaṭāḥ sabhyaiḥ kāle śāstrapradarśanāt ||

vivādināviditatvenānudbhāvitāḥ doṣāḥ śāstrapradarśanena prakaṭīkṛtya sabhyair vaktavyā ity arthaḥ |

bṛhaspati-kātyāyanau |

> lekhyadoṣāś tu ye kecit sākṣiṇāṃ caiva ye smṛtāḥ |  
> vādakāle tu vaktavyāḥ paścād uktāṃs tu dūṣayet ||

vyāsaḥ |

> sabhāsadāṃ prasiddhaṃ yal lokasiddham athāpi vā |  
> sākṣiṇāṃ dūṣaṇaṃ grāhyam asādhyaṃ doṣavarjanāt ||

**[121]**  
> anyais tu sākṣibhiḥ sādhye dūṣaṇe pūrvasākṣiṇām |  
> anavasthā bhaved doṣaḥ teṣām apy anyasaṃbhavāt ||

**'asādhyaṃ doṣavarjanāt'** — **'asādhyam'** sādhanānarham; **'doṣavarjanāt'** anavasthādidoṣarahitatvāt |

bṛhaspatiḥ [5.29] |

> lekhyaṃ vā sākṣiṇo vāpi vivāde yasya dūṣitāḥ |  
> tasya kāryaṃ na sidhyet tu yāvan tan na viśodhayet ||

tat lekhyaṃ sākṣiṇaś ca pramāṇam iti yāvat |

tathā [5.30] |

> sākṣibhir gaditaiḥ sabhyaiḥ prakrānte nirṇaye tu yat |  
> punar vivādaṃ kurute tasya rājā vicārayet ||

vyāsaḥ |

> sākṣidoṣāḥ prayoktavyāḥ saṃsadi prativādinā |  
> patre 'bhilikhitān sarvān vācyāḥ pratyuttaraṃ tu ye |

**[122]**  
> pratipattau na sākṣitvam arhanti tu kadācana |  
> ato 'nyathā bhāvanīyāḥ kriyayā prativādinā ||  
> abhāvayan damaṃ dāpyaḥ pratyarthī sākṣiṇaḥ sphuṭam |  
> bhāvitāḥ sākṣiṇo varjyāḥ sākṣidharmanirākṛtāḥ ||  
> jitaḥ savinayaṃ dāpyaḥ śāstradṛṣṭena karmaṇā |  
> yadi vādī nirākāṅkṣaḥ sākṣisabhyeṣv avasthitaḥ ||

**'pratyuttaram'** uttaram uttaraṃ prati, te doṣā vaktavyā ity arthaḥ | **'anyathā'** asampratipattau |

kātyāyanaḥ [407, 379] |

> yena kāryasya lobhena nirdiṣṭāḥ kūṭasākṣiṇaḥ |  
> gṛhītvā tasya sarvasvaṃ kuryān nirviṣayaṃ tataḥ ||  
> ukte 'rthe sākṣiṇo yas tu dūṣayet prāgdūṣitān |  
> na ca tatkāraṇaṃ brūyāt prāpnuyāt pūrvasāhasam ||

**[123]**

## 19 sākṣiśrāvaṇam
atha sākṣiśrāvaṇam

tatra kātyāyanaḥ [339] |

> na kālaharaṇaṃ kāryaṃ rājñā sākṣiprabhāṣaṇe |  
> mahān doṣo bhavet kālād dharmavyāvṛttilakṣaṇaḥ ||

nāradaḥ [4.198] |

> āhūya sākṣiṇaḥ pṛcchen niyamya śapathair bhṛśam |  
> samastān viditācārān vijñātārthān pṛthak pṛthak ||

viṣṇuḥ [8.19]: 'sākṣiṇaś cāhūya ādityodaye kṛtaśapathān pṛccheta' |

kātyāyanaḥ [388–390] |

> arthipratyarthisāṃnidhye sādhyārthasya ca saṃnidhau |  
> pratyakṣaṃ codayet sākṣyaṃ na parokṣaṃ kathaṃcana ||  
> arthasyopari vaktavyaṃ tayor api vinā kvacit |  
> catuṣpadeṣv ayaṃ dharmo dvipadasthāvareṣu ca ||

**124]**  
> taulyagaṇimameyānām abhāve 'pi hi vādyet |  
> kriyākāreṣu sarveṣu sākṣitvaṃ na tato 'nyathā ||

**'taulyam'** suvarṇādi | **'gaṇimam'** kapardakādi | **'meyam'** vrīhyādi | **'kriyākāreṣu'** vyavahāreṣu |

manuḥ [8.87, 79–86] |

> devabrāhmaṇasāṃnidhye sākṣyaṃ pṛcched ṛtaṃ dvijān |  
> udaṅmukhān prāṅmukhān vā pūrvāhṇe vā śuciḥ śucīn ||  
> sabhāntaḥ sākṣiṇaḥ sarvān arthipratyarthisaṃnidhau |  
> prāṅvivāko 'nuyuñjīta vidhinānena sāntvayan ||  
> yad vayor anayor vettha kārye 'smiṃś ceṣṭitaṃ mithaḥ |  
> tad brūta sarvaṃ satyena yuṣmākaṃ hy atra sākṣitā ||  
> satyaṃ sākṣye bruvan sākṣī lokān āpnoti puṣkalān |

**[125]**  
> iha cānuttamāṃ kīrtiṃ vāg eṣā brahmapūjitā ||  
> sākṣye 'nṛtaṃ vadan sākṣī pāśair badhyeta vāruṇaiḥ |  
> vivaśaḥ śatam ājātīs tasmāt sākṣye vaded ṛtam ||  
> satyena pūyate sākṣī dharmaḥ satyena vardhate |  
> tasmāt satyaṃ hi vaktavyaṃ sarvavarṇeṣu sākṣibhiḥ ||  
> ātmaiva hy ātmanaḥ sākṣī gatir ātmā tathātmanaḥ |  
> māvamaṃsthāḥ svam ātmānaṃ nṛṇāṃ sākṣitvam uttamam ||  
> manyante vai pāpakṛto na kaścit paśyatīti naḥ |  
> tāṃś ca devāḥ prapaśyanti svaś caivāntarapūruṣaḥ ||  
> dyaur bhūmir āpo hṛdayaṃ candrārkāgniyamānilāḥ |  
> rātriḥ saṃdhye ca dharmaś ca vṛttajñāḥ sarvadehinām ||

'sabhāntaḥ' sabhāmadhye | 'anuyuñjīta' pṛcchet | 'śatam ājātīḥ' śataṃ janmāni |

yājñavalkyaḥ [2.73–74] |

> sākṣiṇaḥ śrāvayed vādī prativādisamīpagān |  
> ye pātakakṛtāṃ lokā mahāpātakināṃ tathā ||  
> agnidānāṃ ca ye lokā ye ca strībālaghātinām |  
> tān sarvān samavāpnoti yaḥ sākṣyam anṛtaṃ vadet ||

**126]** bṛhaspatiḥ |

> satyapraśaṃsāvacanair anṛtasyāpavarjanaiḥ |  
> sabhyaiḥ saṃbodhanīyās tu dharmaśāstrapravedibhiḥ ||  
> ā janmanaś cā maraṇāt sukṛtaṃ yad upārjitam |  
> tat sarvaṃ nāśam āyāti anṛtasyābhiśaṃsanāt ||  
> kūṭasabhyaḥ kūṭasākṣī brahmahā ca samāḥ smṛtāḥ |  
> bhrūṇahā vittahā caiṣāṃ nādhikaḥ samudāhṛtaḥ ||  
> evaṃ viditvā tat sākṣī yathā bhūtaṃ vadet tataḥ |  
> teneha kīrtim āpnoti paratra ca śubhāṃ gatim ||

sākṣiśrāvaṇe viṣṇu-nāradau [vi. 8.36; nā. 4.211] |

> aśvamedhasahasraṃ ca satyaṃ ca tulayā dhṛtam |  
> aśvamedhasahasrād dhi satyam eva viśiṣyate ||

nāradaḥ [4.200–202, 206, 212–213, 226–228] |

> purāṇair dharmavacanaiḥ satyamāhātmyadarśanaiḥ |  
> anṛtasyāpavādaiś ca bhṛśam uttrāsayed api ||

**[127]**  
> nagarapratiruddhaḥ san bahir dvāre bubhukṣitaḥ |  
> amitrān bhūyaśaḥ paśyed yaḥ sākṣyam anṛtaṃ vadet ||  
> yāṃ rātrim adhivinnā strī yāṃ caivākṣaparājitaḥ |  
> yāṃ ca bhārābhitaptāṅgo durvivaktā sa tāṃ vaset ||  
> sākṣī sākṣyasamuddeśe gokarṇaśithilaṃ caran |  
> sahasraṃ vāruṇāt pāśān ātmani pratimuñcati ||  
> tasya varṣaśate pūrṇe pāśa ekaḥ pramucyate |  
> evaṃ sa bandhanāt tasmān mucyate niyataṃ kramāt ||  
> ekam evādvitīyaṃ yat prāhuḥ pāvanam ātmanaḥ |  
> satyaṃ svargasya sopānaṃ pārāvārasya naur iva ||  
> varaṃ kūpaśatād vāpī varaṃ vāpīsatāt kratuḥ |  
> varaṃ kratuśatāt putraḥ satyaṃ putraśatād varam ||  
> bhūr dhārayati satyena satyenodeti bhāskaraḥ |  
> satyena vayuḥ pavate satyenāpaḥ sravanti ca ||

**[128]**  
> satyam eva paraṃ dhāma satyam eva paraṃ tapaḥ |  
> satyam eva paro dharmo lokānām iti naḥ śrutam ||  
> satyaṃ devāḥ samāsena manuṣyās tv anṛtaṃ smṛtam |  
> ihaiva tasya devatvaṃ yasya satye sthitā matiḥ ||  
> nāsti satyāt paro dharmo nānṛtāt pātakaṃ param |  
> sākṣidharme viśeṣeṇa satyam eva vadet tataḥ ||  
> purāṇānumatau cātra dvau ślokau samudāhṛtau |  
> yau śrutvā satyam eveha sadā vācyaṃ narair budhaiḥ ||  
> yaḥ parārthe 'paharati svāṃ vācaṃ puruṣādhamaḥ |  
> ātmārthe kiṃ na kuryāt sa pāpaṃ narakanirbhayaḥ ||  
> arthā vai vāci niyatā vāṅmulā vāgviniḥsṛtāḥ |  
> yas tu tāṃ steyayed vācaṃ sa sarvasteyakṛn naraḥ ||

**'gokarṇaśithilaṃ caran'** gokarṇavac chithilaṃ vyavaharan dṛḍham abruvann ity arthaḥ |

**[129]** **baudhāyanaḥ** |

> trīn eva ca pitṝn hanti trīn eva ca pitāmahān |  
> saptajātān ajātāṃś ca sākṣī sākṣyaṃ mṛṣā bruvan ||  
> pañca paśvanṛte hanti daśa hanti gavānṛte |  
> śatam aśvānṛte hanti sahasraṃ puruṣānṛte ||  
> sarvaṃ bhūmyanṛte hanti sākṣī sākṣyaṃ mṛṣā bruvan ||

**iti śakṣiśrāvaṇam**

**[130]**

## 20 sākṣiśapathaḥ
atha sākṣiśapathaḥ

tatra gautamaḥ: 'śapathenaike satyakarma | tad devarājabrāhmaṇasaṃsadi syāt abrāhmaṇānām' |

**'satyakarma'** satye vyavasthāpanam |

śaṅkhalikhitau: 'sākṣiṇaḥ suvarṇarajataratnagodhānyasūryāgnigajaskandhāśvapṛṣṭarathopastha-śastrādibhis tathā putrapautrair yathāvarṇaṃ parigrahaviśeṣataḥ syād devabrāhmaṇasvāminām agrataḥ' |

**suvarṇā**disparśanena, **sūryā**didarśaṇena, śāpayed iti śeṣaḥ | tathā **putrapautrair** iti | putrapautraśiraḥsparśanena svalpe 'rthe śāpayed ity arthaḥ | **yathāvarṇam** iti | yasya varṇasya yaddravyasparśanena śapathā āmnātaḥ, smṛtyantare sa tenaiva kārayitavya ity arthaḥ |

**[131]** nāradaḥ [4.199] |

> satyena śrāvayed vipraṃ kṣatriyaṃ vāhanāyudhaiḥ |  
> gobījakāñcanair vaiśyaṃ śūdraṃ sarvais tu pātakaiḥ ||

**satyena śrāvayet vipram** ity apakṛṣṭabrāhmaṇaviṣayam, na brāhmaṇamātraviṣayam | tasya gautamena śapathaniṣedhāt | **'śrāvayet'** śāpayed ity arthaḥ |

manur nāradaś ca ṣaṣṭhe |

> brūhīti brāhmaṇaṃ pṛcchet satyaṃ brūhīti pārthivam |  
> gobījakāñcanair vaiśyaṃ śūdram ebhis tu pātakaiḥ ||  
> brahmaghno ye smṛtā lokā ye ca strībālaghātinām |  
> mitradruhaḥ kṛtaghnasya te te syur bruvato mṛṣā ||  
> janmaprabhṛti yat kiṃcit puṇyaṃ bhadra tvayā kṛtam |  
> tat te sarvaṃ śuno gacched yadi brūyās tvam anyathā ||  
> eko 'ham asmīty ātmānaṃ yas tvaṃ kalyāṇa manyase |  
> nityaṃ sthitas te hṛdy eṣa puṇyapāpekṣitā muniḥ ||

**[132]**  
> yamo vaivasvato devo yas tavaiṣa hṛdi sthitaḥ |  
> tena ced avivādas te mā gaṅgāṃ mā kurūn gamaḥ ||  
> nagno muṇḍaḥ kapālena bhikṣārthī kṣutpipāsitaḥ |  
> kruddhaḥ śatrugṛhaṃ gacched yaḥ sākṣyam anṛtaṃ vadet ||  
> avākśirās tamasy andhe kilbiṣī narakaṃ vrajet |  
> yaḥ praśnaṃ vitathaṃ brūyāt pṛṣṭaḥ san dharmaniścaye ||  
> andho matsyān ivāśnāti nirapekṣaḥ sakaṇṭakān |  
> yo bhāṣate 'rthavaikalyam apratyakṣaṃ sabhāṃ gataḥ ||  
> yasya vidvān hi vadataḥ kṣetrajño nābhiśaṅkate |  
> tasmān na devāḥ śreyāṃsaṃ loke 'nyaṃ puruṣaṃ viduḥ ||

manu-nāradau |

> yāvato bāndhavān yasmin hanti sākṣye 'nṛtaṃ vadan |  
> tāvataḥ saṃkhyayā tasmiñ chṛṇu saumyānupūrvaśaḥ ||

**[133]**  
> pañca paśvanṛte hanti daśa hanti gavānṛte |  
> śatam aśvānṛte hanti sahasraṃ puruṣānṛte ||  
> hanti jātān ajātāṃś ca hiraṇyārthe 'nṛtaṃ vadan |  
> sarvaṃ bhūmyanṛte hanti mā sma bhūmyanṛtaṃ vadīḥ ||

manuḥ [8.100–101] |

> apsu bhūmivad ity āhuḥ strīṇāṃ bhoge ca maithune |  
> abjeṣu caiva ratneṣu sarveṣv aśmamayeṣu ca ||  
> paśuvat kṣaudraghṛtayor yāneṣu ca tathāśvavat |  
> govad rajatavastreṣu dhānye brahmaṇi caiva hi ||  
> etān doṣān avekṣasva sarvān anṛtabhāṣaṇe |  
> yathāśrutaṃ yathādṛṣṭaṃ satyam evāñjasā vada ||

**'abjeṣu ratneṣu'** muktāpravālādiṣu (?) | **'brahmaṇi'** vede |

nāradaḥ [4.216–224] |

> satyaṃ brūhy anṛtaṃ tyaktvā satyena svargam eṣyasi |  
> uktvānṛtaṃ mahāghoraṃ narakaṃ pratipatsyase ||

**[134]**  
> narakeṣu ca te śaśvaj jihvām utkṛtya dāruṇāḥ |  
> asibhiḥ śātayiṣyanti balino yamakiṅkarāḥ ||  
> śanair bhetsyanti cākramya krośantam aparāyaṇam |  
> avākcchirasam utkṣipya kṣepsyanty agnau hradeṣu ca ||  
> anubhūya suduḥkhāṃs tāṃś ciraṃ narakavedanāḥ |  
> iha yāsyasy abhavyāsu gṛdhrakākādiyoniṣu ||  
> jñātvaitān anṛte doṣān tathā satyeṣu sadguṇān |  
> satyaṃ vadoddharātmānaṃ nātmānaṃ pātaya svayam ||  
> na bāndhavā na suhṛdo na dhanāni mahānty api |  
> alaṃ dhārayituṃ sarve tamasy ugre nimajjataḥ ||  
> pitaras tv avalambante tvayi sākṣitvam āgate |  
> tārayiṣyati kiṃ vāsmān kiṃ vāsmān pātayiṣyati ||  
> satyam ātmā manuṣyasya satye sarvaṃ pratiṣṭhitam |  
> sarvathaivātmanātmānaṃ śreyasy eva niyojaya ||

**[135]**  
> yāṃ rātrim ajaniṣṭhās tvaṃ yāṃ ca rātriṃ mariṣyasi |  
> vṛthā tadantaraṃ te syāt sākṣyaṃ ced anyathā vadeḥ ||

yājñavalkyaḥ [2.75] |

> sukṛtaṃ yat tvayā kiṃcij janmāntaraśtaiḥ kṛtam |  
> tat sarvaṃ tasya jānīhi yaṃ parājayase mṛṣā ||

manuḥ [8.102] |

> gorakṣakān vāṇijakāṃs tathā kārukuśīlavān |  
> preṣyān vārdhuṣikāṃś caiva viprān śūdravad ācaret ||  
> ye vyapetāḥ svakarmabhyaḥ parapiṇḍopajīvinaḥ |  
> dvijatvam abhikāṅkṣanti tāṃś ca śūdravad ācaret ||

ete brāhmaṇā api santaḥ sākṣye śūdravad eva śapathaṃ kārayitavyā ity arthaḥ |

**iti sākṣiśapathaḥ**

**[136]**

## 21 sakṣyoktavidhiḥ
atha sakṣyoktavidhiḥ

tatra kātyāyanaḥ [387, 391] |

> sabhāntasthais tu vaktavyaṃ sākṣyaṃ nānyatra sākṣibhiḥ |  
> sarvasākṣyeṣv ayaṃ dharmo 'nyatra syāt sthāvareṣu ca ||  
> vadhe ca prāṇināṃ sākṣyaṃ vādayec chivasaṃnidhau |  
> tadabhāve tu cihnasya nānyatraivaṃ pravādayet ||  
> anudvignena cittena dṛṣṭaṃ samyag yadā tu yat |  
> pratyakṣaṃ tat smṛtaṃ kāryaṃ sākṣī sākṣyaṃ tu tad vadet ||

**'tadabhāve'** śivābhāve | **'cihnasya'** asthikeśādeḥ saṃnidhāv ity arthaḥ |

bṛhaspatiḥ [5.42] |

> vihāyopānaduṣṇīṣaṃ dakṣiṇaṃ pāṇim uddharet |  
> hiraṇyaṃ gośakṛddarbhān samādāya ṛtaṃ vahet ||

gautamaḥ [13.6]: 'nāsamavetā apṛṣṭāḥ prabrūyuḥ' | **'asamavetāḥ'** amilitāḥ |

**[137]** kātyāyanaḥ [394–395] |

> samavetais tu yad dṛṣṭaṃ vaktavyaṃ tais tathaiva tat |  
> vibhinnair naikakārthaṃ ca vaktavyaṃ tat pṛthak pṛthak ||  
> bhinnakāle tu yat kāryaṃ vijñātaṃ tatra sākṣibhiḥ |  
> ekaikaṃ vādeyet tatra bhinnakālaṃ tu tad bhṛguḥ ||  
> nāpṛṣṭair aniyuktair vā samaṃ satyaṃ prayatnataḥ |  
> vaktavyaṃ sākṣibhiḥ sākṣyaṃ vivādasthānam āgataiḥ ||

**naikakāryam** iti | anekakāryam ity arthaḥ | **'aniyuktaiḥ'** sākṣitvena anupanyastaiḥ |

baudhāyanaḥ [1.20.29]: 'lokāḥ pratigrahārthaṃ yathādṛṣṭaṃ yathāśrutaṃ sākṣyaṃ brūyuḥ' |

manuḥ [8.74] |

> tatra satyaṃ bruvan sākṣī dharmārthābhyāṃ na hīyate |

kātyāyanaḥ [393] |

> svabhāvoktaṃ vacas teṣāṃ grāhyaṃ yad doṣavarjitam |  
> ukte tu sākṣiṇo rājñā praṣṭavyā na punaḥ punaḥ ||

**iti sākṣivādavidhiḥ**

**[138]**

## 22 sākṣiparīkṣā
atha sākṣiparīkṣā

kātyāyanaḥ [340, 409] |

> upasthitān parīkṣeta sākṣiṇo nṛpatiḥ svayam |  
> sākṣibhir bhāṣitaṃ vākyaṃ saha sabhyaiḥ parīkṣayet ||  
> yadā śuddhā kriyā pālyā tadā tadvākyaśodhanam |  
> śuddhārthavākyād yaḥ śuddhaḥ sa śuddhārtho 'nyathā na tu ||

**'kriyā'** atra sākṣirūpaṃ pramāṇam |

bṛhaspatiḥ [5.43] |

> upasthitāḥ parīkṣyāḥ syuḥ svaravarṇeṅgitādibhiḥ |

**[139] **

**tatra kūṭasākṣiṇaḥ**

śaṅkhalikhitau: 'mantribhiḥ śāstrasāmarthyād duṣṭalakṣaṇaṃ grāhyam | tiryak prekṣate, samantād evāvalokayati, akasmāt mūtrapurīṣaṃ visṛjati, deśād deśaṃ gacchati, pāṇinā pāṇiṃ pīḍayati, nakhān nikṛntati, mukham asya vivarṇatām eti, prasvidyati cāsya lalāṭam, cakṣur vācaṃ na pratipūjayati, akasmād dadāti, praśaṃsati, punaḥ punaḥ anyam apanudati, bahir nirīkṣati, śāstraṃ paraāmṛśati, [śokam upavarṇayati], bhūmiṃ vilikhati, śiraḥ prakampayati, oṣṭhau nirbhujati, sṛkkiṇī parileḍhi, avismitaḥ karmasu mahatsu bhruvau saṃharati, hasati, tūṣṇīṃ dhyāyati, pūrvāparaviruddhaṃ vyāharati, evamādi duṣṭalakṣaṇam | kruddhasya ca svāmino 'nyatra prakṛtiśīlāt | tatra rājamūlā vyavahārāḥ' |

> kruddhasya ceti krodhāviṣṭasyāpi rājño mantribhir etāny eva cihnāni gṛhītavyāni | **'anyatra prakṛtiśīlāt'** svabhāvata eva ya evaṃvidhaḥ tadvyatirekeṇaitāni duṣṭasya lakṣaṇāni | rājakrodhāvadhāraṇe prayojanam āha – **'rājamūlā vyavahārāḥ'** | yat iti śeṣaḥ | 

**[140]**

nāradaḥ [4: 193–198] |

> yas tv ātmadoṣaduṣṭatvād asvastha iva lakṣyate |  
> sthānāt sthānāntaraṃ gacched ekaikaṃ cānudhāvati ||  
> kāsaty akasmāc ca bhṛśam ābhīkṣṇaṃ niśvasaty api |  
> vilikhaty avaniṃ padbhyāṃ bāhū vāsaś ca dhūnayet ||  
> bhidyate mukhavarṇo 'sya lalāṭaṃ svidyate yathā |  
> śoṣam āgacchataś cauṣṭhau ūrdhvaṃ tiryak ca vīkṣate ||  
> tvaramāṇa ivā[viddham apṛṣṭo] bahu bhāṣate |  
> kūṭasākṣī sa vijñeyas taṃ pāpaṃ vinayed bhṛśam ||  
> śrāvayitvā tathānyebhyaḥ sākṣitvaṃ yo 'panihnute |  
> sa vineyo bhṛśataraṃ kūṭasākṣyadhiko hi saḥ ||

**'āviddham'** ākulam |

**[141]**

## 23 sākṣidaṇḍah
atha sākṣidaṇḍah

tatra kātyāyanaḥ [406] |

> uktvānyathā bruvāṇāś ca daṇḍyāḥ syur vākcchalānvitāḥ ||

manuḥ [8.118–123] |

> lobhān mohād bhayān maitrāt kāmāt krodhāt tathaiva ca |  
> ajñānād bālabhāvāc ca sākṣyaṃ vitatham ucyate ||  
> eṣām anyatamaḥ sthāne yaḥ sākṣyam anṛtaṃ vadet |  
> tasya daṇḍaviśeṣāṃs tu pravakṣyāmy anupūrvaśaḥ ||  
> lobhāt sahasraṃ daṇḍas tu mohāt pūrvaṃ tu sāhasam |  
> bhayād dvau madhyamau daṇḍyau maityāt pūrvacaturguṇam ||  
> kāmād daśaguṇaṃ proktaṃ krodhāt tu triguṇaṃ param |  
> ajñānāt dve śate pūrṇe bāliśyāc chatam eva tu ||  
> etān āhuḥ kūṭasākṣye prokto daṇḍo manīṣibhiḥ |  
> dharmasyāvyabhicārārtham adharmaniyamāya ca ||

**[142]**  
> kūṭasākṣyaṃ tu kurvāṇāṃs trīn varṇān dhārmiko nṛpaḥ |  
> pravāsayed daṇḍayitvā brāhmaṇāṃs tu vivāsayet ||

**'sahasram'** paṇānām iti śeṣaḥ | **'mohāt'** vaicitryāt, **'pūrvasāhasaḥ'** sārdhaṃ paṇaśatadvayam | **'dvau madhyamau'** sāhasāv ity arthaḥ | paṇasahasram ity uktaṃ bhavati | pūrvasāhasacaturguṇaḥ paṇasahasram ity uktaṃ bhavati | **'triguṇaṃ param'** pūrvāpekṣayā paro madhyamasāhasas tasmiṃs triguṇe pañcadaśaśatāni saṃpadyante | **'ajñānāt'** vyavahārakāla eva viparītajñānāt | **'bāliśyam'** atra prāptayauvanamātram, na bālyam, bālasya sakṣyaniṣedhāt | **'vivāsayet'** svadeśān niḥsārayet |

viṣṇuḥ [5.179]: 'kūṭasākṣiṇāṃ sarvasvahāraḥ [kāryaḥ]' |

yājñavalkyaḥ [2.81–82] |

> pṛthak pṛthak daṇḍanīyāḥ kūṭakṛt sākṣiṇas tathā |  
> vivādāt dviguṇaṃ daṇḍaṃ vivāsyo brāhmaṇaḥ smṛtaḥ ||  
> yaḥ sākṣye śrāvite 'nyebhyo nihnute tat tamovṛtaḥ |  
> sa dāpyo 'ṣṭaguṇaṃ daṇḍaṃ brāhmaṇaṃ tu vivāsayet ||

**[143]** manu-nāradau |

> yasya dṛśyeta saptāhād uktavākyasya sākṣiṇaḥ |  
> rogo 'gnijñātimaraṇam ṛṇaṃ dāpyo damaṃ ca saḥ ||

yājñavalkyaḥ [2.76] |

> abruvan hi naraḥ sākṣyam ṛṇaṃ sadaśabandhakam |  
> rājñā sarvaṃ pradāpyaḥ ṣāṭcatvāriṃśattame 'hani ||

**'sadaśabandhakam'** daśamāṃśasahitam |

manuḥ [8.103] |

> tripakṣād abruvan sākṣyam ṛṇādiṣu naro 'gadaḥ |  
> tad ṛṇaṃ pāpnuyāt sarvaṃ daśabandhaṃ tu sarvaśaḥ ||

viṣṇuḥ [8.37] |

> pārayanto 'pi ye sākṣye tūṣṇīṃ bhūtā upāsate |  
> te kūṭasākṣiṇāṃ pāpais tulyā daṇḍena caiva hi ||

**[144]** kātyāyanaḥ [405] |

> sākṣī sākṣyaṃ na ced brūyāt samadaṇḍaṃ vahed ṛṇam | \
> ato 'nyeṣu vivādeṣu triśataṃ daṇḍamarhati ||

bṛhaspatiḥ [5.45, 47] |

> āhūto (?) yas tu nāgacchet sākṣī rāgavivarjitaḥ |  
> ṛṇaṃ damaṃ ca dāpyaḥ syāt tripakṣāt paratas tu saḥ ||  
> apṛṣṭāḥ satyavacane praśṇasyākathane tathā |  
> sākṣiṇaḥ saṃniroddhavyā garhyā daṇḍyāś ca dharmataḥ ||

guatamaḥ [13.5]: 'brāhmaṇas tv abrāhmaṇavacanād anavarodhyo 'nibaddhaś cet' |

**'aniruddhaḥ'** patrake 'anavaropitaḥ |

**[145]** kātyāyanaḥ [342] |

> samyak kriyāparijñāne deyaḥ kālas tu sākṣiṇām |  
> saṃdigdhaṃ yatra sākṣyaṃ tu sadyaḥpṛṣṭān vivādayet ||

**'samyak kriyāparijñāne'** samyak kāryajñānārtham |

manuḥ [8.75] |

> sākṣī dṛṣṭaśrutād anyad vibruvann āryasaṃsadi |  
> avāṅ narakam āpnoti pretya svargāc ca hīyate ||

kātyāyanaḥ |

> avīci narake kalpaṃ vaseyuḥ kūṭasākṣiṇaḥ |

gautamaḥ [13.7–8]: avacane doṣiṇaḥ syuḥ | svargaḥ satyavacane, viparyaye narakaḥ" |

[**146]**

## 24 satyāpavādaḥ
**24 — satyāpavādaḥ**

tatra vasiṣṭhaḥ [viṣṇuḥ 8.14–15]: 'sākṣiṇaḥ satyena pūyante | varṇināṃ yatra vadhas tatrānṛtena' |

manuḥ [8.104, 103] |

> śūdraviṭkṣatraviprāṇāṃ yatrartoktau bhaved vadhaḥ |  
> tatra vaktavyam anṛtaṃ tad dhi satyād viśiṣyate ||  
> tad vadan dharmato 'rtheṣu jānann apy anyathā naraḥ |  
> na svargāc cyavate lokād daivīṃ vācaṃ vadanti tām ||

'ṛtoktau' satyavacane |

gautamaḥ [13.24, 25]: 'nānṛtavacane doṣo jīvanaṃ cet tadadhīnam | na tu pāpīyaso jīvanam' |

**'pāpīyasaḥ'** stenādeḥ yatrānṛtavacanena jīvanaṃ saṃpadyate tatrānṛtaṃ na vaktavyam |

**[147]** yājñavalkyaḥ [2.83] |

> varṇināṃ hi vadho yatra tatra sakṣy anṛtaṃ vadet |  
> tatpāvanāya nirvāpyaś caruḥ sārasvato dvijaiḥ ||

viṣṇuḥ [8.1617]: 'tatpāvanāya kūṣmāṇḍībhiḥ [dvijo 'gniṃ] juhuyāt | śūdraś caikāhṇikaṃ godaśakasya grāsaṃ dadyāt' |

manuḥ [8.105–106] |

> vāgdaivatyaiś ca carubhir yajeraṃs te sarasvatīm |  
> anṛtasyainasas tasya kurvāṇāo niṣkṛtiṃ parām ||  
> kūṣmāṇḍair vāpi juhuyād ghṛtam agnau yathāvidhi |  
> ud ity ṛcā ca vāruṇyā tṛcenābdaivatena vā ||

**[148]**

## 25 sākṣibalatvam
atha sākṣibalatvam

tatra manuḥ [8.73] |

> bahutvaṃ parigṛhṇīyāt sākṣidvaidhe narādhipaḥ |  
> sameṣu ca guṇotkṛṣṭān guṇidvaidhe dvijottamān ||

bṛhaspatiḥ [5.46] |

> sākṣidvaidhe prabhūtāḥ syur grāhyāḥ sāmye guṇānvitāḥ |  
> guṇidvaidhe kriyāyuktās tatsāmye smṛtimattarāḥ ||

nāradaḥ [4.229] |

> sākṣivipratipattau tu pramāṇaṃ bahavo yataḥ |  
> tatsāmye guṇino grāhyās tatsāmye smṛtimattarāḥ ||

**[149]** yājñavalkyaḥ [2.78] |

> dvaidhe bahūnāṃ vacanaṃ sameṣu guṇināṃ tathā |  
> guṇidvaidhe tu vacanaṃ grāhyaṃ ye guṇavattarāḥ ||

tathā [2.80] |

> ukte 'pi sākṣibhiḥ sākṣye yady anye guṇavattarāḥ |  
> dviguṇā vānyathā brūyuḥ kūṭāḥ syuḥ pūrvasākṣiṇaḥ ||

kātyāyanaḥ [408] |

> yatra vai bhāvitaṃ kāryaṃ sākṣibhir vādinā bhavet |  
> prativādī yadā tatra bhāvayet kāryam anyathā ||  
> bahubhiś ca kulīnair vā kūṭāḥ syuḥ pūrvasākṣiṇaḥ |

**[150]**

## 26 sākṣinigadaḥ
atha sākṣinigadaḥ

tatra vyāsaḥ |

> kālākṛtivayodravyadeśajātipramāṇataḥ |  
> anyūnaṃ cen nigaditaṃ siddhaṃ sādhyaṃ vinirdiśet ||

viṣṇu-yājñavalkyau |

> yasyocuḥ sākṣiṇaḥ satyāṃ pratijñāṃ sa jayī bhavet |  
> anyathāvādino yasya dhruvas tasya parājayaḥ ||

**[151]**

### anigadaḥ
**athānigadaḥ**

[tatra] nāradaḥ [4.232–234] |

> nirdiṣṭeṣv arthajāteṣu sākṣī cet sākṣyam āgataḥ |  
> na brūyād akṣarasamaṃ na tan nigaditaṃ bhavet ||  
> deśakālavayodravyapramāṇākṛtijātiṣu |  
> tatra vipratipattiḥ syāt sākṣyaṃ tad api kutsitam ||  
> nyūnam abhyadhikaṃ cārthaṃ prabrūyur yatra sākṣiṇaḥ |  
> tad apy anuktaṃ vijñeyam eṣa sākṣividhiḥ smṛtaḥ ||

**[152]**

## 27 likhitam
atha likhitam

tatra bṛhaspatiḥ |

> sākṣiṇām eṣa nirdiṣṭaḥ saṃkhyālakṣaṇaniścayaḥ |  
> likhitasyādhunā vacmi vidhānam anupūrvaśaḥ ||  
> ṣāṇmāsike 'pi samaye bhrāntiḥ saṃjāyate yataḥ |  
> dhātrākṣarāṇi sṛṣṭāni patrārūḍhāny ataḥ purā ||  
> rājalekhyaṃ sthānakṛtaṃ svahastalikhitaṃ tathā |  
> lekhyaṃ tu trividhaṃ proktaṃ bhinnaṃ tad bahudhā punaḥ ||  
> bhāgadānakrayādhānasaṃviddāsaṛṇādibhiḥ |  
> saptadhā laukikaṃ lekhyaṃ trividhaṃ rājaśāsanam ||

marīciḥ |

> sthāvare vikrayādhāne vibhāge dāna eva ca |  
> likhitenāpnuyāt siddhim avisaṃvādam eva ca ||  
> sidhyate vāciko 'py ādhiḥ sthāvare ca daśābdikaḥ |  
> pratigrahe ca krīte ca nālekhyā sidhyati kriyā ||

**[153]** **sthāvara** iti | kṣetrādiviṣaye vikrayādīnāṃ lekhyaṃ vinā siddhir na bhavatīty arthaḥ | **sidhyate vāciko 'pītyāḍi** | sthāvareṣu viṣaye ādhir daśavarṣaparyantam upabhuktaḥ sa tathā vāciko 'pi lekhyaṃ vināpi sidhyatīty arthaḥ |

kātyāyanaḥ [257, 301] |

> sīmāvivāde nirvṛtte sīmāpatraṃ vidhīyate |

nāradaḥ [4.135] |

> lekhyaṃ tu dvividhaṃ jñeyaṃ svahastānyakṛtaṃ tathā |  
> asākṣimat sākṣimac ca siddhir deśasthites tayoḥ ||

**'tayoḥ'** sasākṣikāsākṣikayor deśācārādyavasthitir ity arthaḥ |

viṣṇuḥ [7.1–3]: 'atha lekhyaṃ [tri]vidham | rājasākṣikaṃ sasākṣikam asākṣikaṃ ca' |

rājādhikaraṇe tanniyuktakāyasthakṛtaṃ tadadhyakṣakaracihnitaṃ rājasākṣikam |

kātyāyanaḥ [258] |

> rājñaḥ svahastasaṃyuktaṃ svamudrācihnitaṃ tathā |  
> rājakīyaṃ smṛtaṃ lekhyaṃ sarveṣv artheṣu sākṣimat ||

**[154]** viṣṇuḥ [7.4–5]: 'yatra kvacana yena kenacil likhitaṃ sākṣibhiḥ svahastacihnitaṃ sasākṣikam | svahastalikhitam asākṣikam' |

bṛhaspatiḥ |

> bhrātaraḥ saṃvibhaktā ye svarucyā tu parasparam |  
> vibhāgapatraṃ kurvanti bhāgalekhyaṃ tad ucyate ||  
> bhūmiṃ datvā tu yaḥ patraṃ kuryāc candrārkakālikam |  
> anācchedyam anāhāryaṃ dānalekhyaṃ tu tad viduḥ ||  
> gṛhakṣetrādikaṃ krītvā tulyamūlyākṣarānvitam |  
> patraṃ kārayate yas tu krayalekhyaṃ tad ucyate ||  
> jaṅgamaṃ sthāvaraṃ bandhaṃ datvā lekhyaṃ karoti yaḥ |  
> gopyabhogyakriyāyuktam ādhilekhyaṃ tu tat smṛtam ||  
> grāmo deśaś ca yaḥ kuryān mataṃ lekhyaṃ parasparam |  
> rājāvirodhidharmārthe saṃdhipatraṃ vadanti tat ||  
> vastrānnahīnaḥ kāntāre likhitaṃ kurute tu yaḥ |  
> karmāṇi tu kariṣyāmi dāsapatraṃ tad iṣyate ||  
> dhanaṃ vṛddhyā gṛhītvā tu svayaṃ kuryāc ca kārayet |  
> ujjāmapatraṃ tat proktam ṛṇalekhyaṃ manīṣibhiḥ ||

**[155]**  
> deśācārayutaṃ varṣamāsapakṣāhavṛddhimat |  
> ṛṇisākṣilekhakānāṃ hastāṅkaṃ lekhyam ucyate ||

'anāhāryam' abhogyam | 'kāntāre' āpadi | 'ujjāmapatram' ṛṇapatram |

yājñavalkyaḥ [2.84–88] |

> yaḥ kaścid artho niṣṇātaḥ svarucyā tu parasparam |  
> lekhyaṃ vā sākṣimat kāryaṃ tasmin dhanikapūrvakam ||  
> samāmāsatadardhāharnāmajātisagotrakaiḥ |  
> sabrahmacārikātmīyapitṛnāmādicihnitam ||  
> māse varṣe ṛṇī nāma svahastena niveśayet |  
> mataṃ me 'mukaputrasya yad atropari lekhitam ||  
> sākṣiṇaś ca svahastena pitṛnāmakapūrvakam |  
> atrāham amukaḥ sākṣī likheyur iti te samāḥ ||  
> ubhayābhyarthitenaitan mayā hy amukasūnunā |  
> likhitaṃ hy amukeneti lekhako 'nte tato likhet ||

**[156]** **'niṣṇātaḥ'** nirūpitaḥ | **'sabrahmacārikam'** bahvṛcādi[śākhā]prayuktaguṇanāma | **'bahvṛcaḥ'** kaṭha iti | **'samāḥ'** samaguṇāḥ |

vyāsaḥ [yājña. 2.90] |

> alipijñaṛṇī yaḥ syāl lekhayet svamataṃ tu saḥ |  
> sākṣī vā sākṣiṇānyena sarvasākṣisamīpagaḥ ||

kātyāyanaḥ [251] |

> utpattijātisaṃjñāṃ ca dhanasaṃjñāṃ ca lekhayet |  
> smaraty evaṃ prayuktasya naśyed arthas tv alekhitaḥ |

**smaraty evaṃ prayuktasyeti** karmaṇiṣaṣṭhī | tenaivaṃ prayuktaṃ smarati nānyad ity arthaḥ |

**[157]**

## 28 śāsanam
atha śāsanam

tatra vyāsaḥ |

> rājñā tu svayam ādiṣṭaḥ saṃdhivigrahalekhakaḥ |  
> tāmrapaṭṭe paṭe vāpi pralikhed rājaśāsanam ||  
> sthānaṃ vaṃśānupūrvī ca deśaṃ grāmam upāgatān |  
> brāhmaṇāṃś ca tathā cānyān mānyān yān adhikṛtān likhet ||  
> kuṭumbino 'tha kāyasthadūtavaidyamahattarān |  
> mlecchacāṇḍālaparyantān sarvān saṃbodhayann iti ||  
> mātāpitror ātmanaś ca puṇyāyāmukasūnave |  
> dattaṃ mayāmukīyāya dānaṃ sabrahmacāriṇe ||  
> candrārkasamakālīnaṃ putrapautrānvayāgatam |  
> anācchedyam anāhāryaṃ sarvabhāvyavivarjitam ||

**[158]**  
> dātuḥ pālayituḥ svargaṃ hartur narakam eva ca |  
> jñātaṃ mayeti likhitaṃ tadā vyaktākṣarair yutam ||  
> abdamāsatadarhāho rājamudrāṅkitaṃ tathā |  
> anena vidhinā lekhyaṃ rājaśāsanakaṃ likhet ||

**sthānam** atra rājadhānī | **'upāgatān'** tatkāla āgantukān | **'sabrahmacāriṇe'** sahādhyāyine | etac ca pātramātropalakṣaṇam | **'sarvabhāvyavivarjitam'** daivabrāhmaṇanāpitādilabhyavarjitam |

yājñavalkyaḥ [1.318–320] |

> datvā bhūmiṃ nibandhaṃ vā kṛtvā lekhyaṃ tu kārayet |  
> āgāmibhadranṛpatiparijñānāya pārthivaḥ ||  
> paṭe vā tāmrapaṭṭe vā svamudroparicihnitam |  
> abhilekhyātmano vaṃśyān ātmānaṃ ca mahīpatiḥ ||  
> pratigrahaparīmāṇaṃ dānacchedopavarṇanam |  
> svahastakālasaṃpannaṃ śāsanaṃ kārayet sthiram ||

**[159]** **'nibandha'** āyasthāne śulkaśālādau pratyahaṃ niyatavastudānam, yathā parṇabhārakaṃ prati parṇaśataṃ grāhyaṃ tvayeti ||

bṛhaspatiḥ [6.25, 27, 26] |

> vaṃśādikaṃ yasya rājā likhitena prayacchati |  
> sevāśauryādinā tuṣṭaḥ prasādalikhitaṃ tu tat ||  
> yadvṛttaṃ vyavahāre tu pūrvapakṣottarādikam |  
> kriyāvadhāraṇopetaṃ jayapatre 'khilaṃ likhet ||  
> pūrvottarakriyāyuktaṃ nirṇayāntaṃ yadā nṛpaḥ |  
> pradadyāj jayine likhyaṃ jayapatraṃ tad ucyate ||

vṛddhavasiṣṭhaḥ |

> yathopanyastasādhyārthasaṃyuktaṃ cottarakriyam |  
> sāvadhāraṇakaṃ caiva jayapatrakam iṣyate ||  
> prāḍvivākādināmāṅkaṃ mudritaṃ rājamudrayā |

**[160]** kātyāyanaḥ [259, 260(a), 263, 260(a), 261, 264] |

> arthipratyarthivākyāni pratijñā sākṣivāk tathā |  
> nirṇayaś ca yathā tasya yathā cāvadhṛtaṃ svayam ||  
> etad yathākṣaraṃ lekhye yathāpūrvaṃ niveśayet |  
> sabhāsadaś ca ye tatra smṛtiśāstravidaḥ sthitāḥ ||  
> yathālekhyavidhau tadvat svahastaṃ tatra dāpayet |  
> abhiyoktrabhiyuktānāṃ vacanaṃ prāṅ niveśayet ||  
> sabhyānāṃ prāḍvivākasya kulānāṃ vā tataḥ param |  
> niścayaṃ smṛtiśāstrasya mataṃ tatraiva lekhayet ||  
> anena vidhinā lekhyaṃ paścātkāraṃ vidur budhāḥ |  
> nirastā tu kriyā yatra pramāṇenaiva vādinā ||  
> paścātkāro bhavet tatra na sarvāsu vidhīyate ||

**'paścātkāro'** jayapatram |

**[161]**

## 29 sallekhyam
atha sallekhyam

tatra kātyāyanaḥ [252] |

> lekhyaṃ tu sākṣimat kāryam aviluptakramākṣaram |  
> deśācārasthitiyutaṃ samagraṃ sarvavastuṣu ||

nāradaḥ [3.136] |

> deśācārāviruddhaṃ yad vyaktādhividhilakṣaṇam |  
> tat pramāṇaṃ smṛtaṃ lekhyam aviluptakramākṣaram ||

**'vyaktādhividhilakṣaṇam'**(?) spaṣṭaṃ vañcakapramāṇalakṣaṇaṃ yatra tat tathā |

kātyāyanaḥ [253, 267] |

> varṇavākyakriyāyuktam asaṃdigdhaṃ sphuṭākṣaram |  
> ahīnakramacihnaṃ ca lekhyaṃ tat siddhim āpnuyāt ||

yājñavalkyaḥ [2.89] |

> vināpi sākṣibhir lekhyaṃ svahastalikhitaṃ tu yat |  
> tat pramāṇaṃ smṛtaṃ sarvaṃ balopadhikṛtād ṛte ||

**'upadhiś'** chalam |

**[162]** kātyāyanaḥ [272] |

> khyāpitaṃ ced dvitīye 'hni na kaścid vinivartayet |  
> tathā tu syāt pramāṇaṃ tan mattonmattakṛtād ṛte ||

yājñavalkyaḥ [2.91] |

> deśāntarasthe durlekhye tathonmṛṣṭe hṛte tathā |  
> bhinne dagdhe tathā chinne lekhyam anyat tu kārayet ||

kātyāyanaḥ [312] |

> malair yad bheditaṃ dagdhaṃ chidritaṃ vītam eva vā |  
> tad anyat kārayel lekhyaṃ svātmanā likhitaṃ tathā ||

**[163]**

## 30 duṣṭalekhyam
**30 — duṣṭalekhyam**

[tatra] kātyāyanaḥ [273–274] |

> sākṣidoṣād bhaved duṣṭaṃ patraṃ vai lekhakasya vā |  
> dhanikasyopadhādoṣāt tathā dāraṇikasya vā ||  
> duṣṭair duṣṭaṃ bhaved lekhyaṃ śuddhaiḥ śuddhaṃ vinirdiśet |  
> tat patram upadhāduṣṭaiḥ sākṣilekhakakārakaiḥ ||

**'upadhā'** bhāvadoṣaḥ |

bṛhaspatiḥ [6.30] |

> mumūrṣuśiśubhītārtaiḥ strīmattavyasanāturaiḥ |  
> niśopadhibalātkārakṛtaṃ lekhyaṃ na sidhyati ||

nāradaḥ [4.137] |

> mattābhiyuktastrībālabalātkārakṛtaṃ ca yat |  
> tad apramāṇaṃ likhitaṃ bhītopadhikṛtaṃ tathā ||

**[164]** kātyāyanaḥ [281, 270] |

> dhanikena svahastena likhitaṃ sākṣivarjitam |  
> bhavet kūṭaṃ na cet kartā kṛtaṃ hīti vibhāvayet ||  
> deśācāraviruddhaṃ yat saṃdigdhaṃ kramavarjitam |  
> kṛtam asvāminā yac ca sādhyahīnaṃ ca duṣyati ||

bṛhaspatiḥ [6.31–32] |

> dūṣito garhitaḥ sākṣī yatraiko viniveśitaḥ |  
> kūṭalekhyaṃ tu tat proktaṃ lekhako vāpi tadvidhaḥ ||  
> yad ujjvalaṃ cirakṛtaṃ malinaṃ svalpakālikam |  
> bhagnonmṛṣṭākṣarayutaṃ lekhyaṃ kūṭatvam āpnuyāt ||

kātyāyanaḥ [269] |

> sthānabhraṣṭās tv apaṅktisthāḥ saṃdighā lakṣaṇacyutāḥ |  
> yatraivaṃ syuḥ sthitā varṇāḥ lekhyaṃ duṣṭaṃ tathā bhṛguḥ ||

vyāsaḥ [kātyāyana 311] |

> sthāvare vikriyādhāne kūṭaṃ lekhyaṃ karoti yaḥ |  
> sa samyag bhāvitaḥ kārye jihvāpāṇyaṅghrivarjitaḥ |

**[165]**

## 31 dūṣitalekhyaparīkṣā
atha dūṣitalekhyaparīkṣā

[tatra] kātyāyanaḥ [276, 323] |

> sākṣilekhyakakartāraṃ kūṭatāṃ yānti te yathā |  
> tathā doṣāḥ prayoktavyā duṣṭair lekhyaṃ praduṣyati ||  
> āhartā bhuktiyukto 'pi lekhyadoṣān viśodhayet |  
> tatsuto bhuktidoṣāṃs tu lekhyadoṣāṃs tu nāpnuyāt ||

**'āhartā'** gṛhītā |

bṛhaspatiḥ [6.39] |

> uddharel lekhyam āhartā tatsuto bhuktim eva tu |  
> abhiyuktaḥ parmītaś cet [tatputro 'pi samuddharet] ||

'yady āhartābhiyuktaḥ san mriyeta tadā putro 'pi lekhyam uddhared ity arthaḥ |

kātyāyanaḥ [266, 308] |

> rājājñayā samāhūya yathānyāyaṃ vicārayet |  
> lekhyācāreṇa likhitaṃ sākṣyācāreṇa sākṣiṇaḥ ||

**[166]**  
> darpaṇasthaṃ yathā bimbam asat sad iva dṛśyate |  
> tathā lekhyasya bimbāni kurvanti kuṭilā narāḥ ||

vyāsaḥ [bṛhaspatiḥ 6.41] |

> lekhyam ālekhyavat kecil likhanti kuśalā narāḥ |  
> tasmān na lekhyasāmarthyāt siddhir aikāntikī matā ||

bṛhaspatiḥ [6.40, 42–44] |

> śrutvā kālaṃ deśakāryau kuśalāḥ kūṭakārakāḥ |  
> kurvanti sadṛśaṃ lekhyaṃ tad yatnena vicārayet ||  
> strībālārtān lipyavijān vañcayanti svabāndhavāḥ |  
> lekhyaṃ kṛtvā svanāmāṅkaṃ jñeyaṃ yuktyāgamais tataḥ ||  
> trividhasyāsya lekhyasya bhrāntiḥ saṃjāyate yadā |  
> ṛṇisākṣilekhakānāṃ hastoktyā śodhayet tataḥ ||

**[167]**  
> ujjāmam udayādānād ādhānaṃ phalasaṃgrahāt |  
> pratiyogidhanāḍhyatvāj jñeye yatnopadhiḥ kṛtaḥ ||

**'ujjāmam'** ṛṇam | **'udayādānāt'** kālāntaragrahaṇāt | **'ādhānam'** ādhiḥ | **'phalasaṃgrahāt'** phalopabhogāt | **'prayogitvam'** uttamarṇatvam |

nāradaḥ [4.143–144] |

> yasmin syāt saṃśayo lekhye bhūtābhūtakṛte kvacit |  
> tat svahastakriyācihnayuktiprāptibhir uddharet ||  
> lekhyaṃ yac cānyanāmāṅkaṃ hetvantarakṛtaṃ bhavet |  
> vipratyaye parīkṣyaṃ tat saṃbandhāgamabetubhiḥ ||

**'kriyā'** tu sākṣyopanyāsaḥ | **'cihnam'** asādhāraṇaṃ svīkārādi | **'yuktiprāptiḥ'** asmin deśe asmin kāle prayujyate tasya puruṣasyedaṃ dravyam ityādirūpā | **'vipratyaye'** vipratipattau | **saṃbandho** 'trārthipratyarthinoḥ parasparaviśvāsena pūrvam api dhanagrahaṇādisaṃbandhaḥ | **'āgamaḥ'** asyaitāvato dhanasya saṃbhāvitaḥ prāpnuyād ya iti | etaiḥ svahastādibhiḥ kāraṇaiḥ saṃdigdhaṃ lekhyaṃ sādhayed ity arthaḥ |

vyāsaḥ |

> yac cānyasya kṛtaṃ lekhyam anyahasteṣu dṛśyate |  
> avaśyaṃ tena vaktavyaṃ patrasyāgamanaṃ tataḥ ||

**[168]** kātyāyanaḥ [277, 290, 285, 286] |

> na lekhakena likhitaṃ na dṛṣṭaṃ sākṣibhis tathā |  
> evaṃ pratyarthinokte tu kūṭalekhyaṃ prakīrtitam ||  
> kūṭoktau sākṣiṇāṃ vākyāl lekhakasya ca patrakam |  
> nayec chuddhiṃ na yaḥ kūṭaṃ sa dāpyo damam uttamam ||  
> atha pañcatvam āpanno lekhakaḥ saha sākṣibhiḥ |  
> tat svahastādibhis teṣāṃ viśudhyet tu na saṃśayaḥ ||  
> ṛṇisvahastasaṃdehe jīvato vā mṛtasya vā |  
> tat svahastakṛtair anyaiḥ patrais tallekhyanirṇayaḥ ||

tathā [287] |

> samudre 'pi yadā lekhye mṛtāḥ sarve 'pi tatsthitāḥ |  
> likhitaṃ tatpramāṇaṃ tu mṛteṣv api hi teṣu vai |

prajāpatiḥ |

> kāryo balena mahatā nirṇayo rājaśāsane |  
> rājñaḥ svahastato mudrālekhakākṣaradarśanāt ||

**[169]** kātyāyanaḥ [296, 294, 296] |

> mudrāśuddhaṃ kriyāśuddhaṃ pāramparyānumoditam |  
> [adūṣitaṃ ca spṛṣṭaṃ ca kriyācitraṃ vibhāvitam |]  
> īdṛśaṃ siddhim āpnoti śāsanaṃ nṛpacihnitam ||  
> paścātkāranibaddhaṃ yat tad yatnena vicāreyet |  
> yadi syād yuktiyuktaṃ tu pramāṇaṃ likhite tadā ||  
> anyathā mūlataḥ kāryaṃ punar eva vinirṇayet |  
> atathyaṃ tathyabhāvena sthāpitaṃ jñānavibhramāt |  
> nivartyaṃ tatparmāṇaṃ syād yatnenāpi kṛtaṃ nṛpaiḥ ||

**'kriyāśuddham'** sākṣyanugṛhītam | **'pāramparyānumoditam'** bahubhir anumoditam |

**[170]**

## 32 lekhyabalam
atha lekhyabalam

tatra bṛhaspatiḥ [6.49] |

> kulaśreṇigaṇādīnāṃ yathākālaṃ pradarśayet |  
> śrāvayet smārayec caiva yathā syād balavattaram ||

nāradaḥ [4.140] |

> darśitaṃ pratikālaṃ yac chrāvitaṃ smāritaṃ ca yat |  
> lekhyaṃ sidhyati sarvatra mṛteṣv api hi sākṣiṣu ||

kātyāyanaḥ [298–303] |

> dṛṣṭaṃ patre sphuṭaṃ doṣaṃ noktavān ṛṇiko yadi |  
> tato viṃśativarṣāṇi kālaṃ [śrāntaṃ] patraṃ sthiraṃ bhavet ||  
> śaktasya saṃnidhāv artho yasya lekhyena bhujyate |  
> varṣāṇi viṃśatiṃ yāvat tat patraṃ doṣavarjitam ||

**[171]**  
> atha vā viṃśatiṃ varṣāṇy ādhir bhuktas tu niścitaḥ |  
> tena lekhyena tatsiddhir lekhyadoṣavivarjitā ||  
> sīmāvivāde nirṇīte sīmāpatraṃ vidhīyate |  
> tasya doṣāḥ prayoktavyā yāvad varṣāṇi viṃśati ||  
> ādhānasahitaṃ yatra ṛṇaṃ lekhyaniveśitam |  
> mṛtasākṣipramāṇāt tu svalpabhogena tad viduḥ ||  
> prāptaṃ vānena cet kiṃcid deyaṃ cārthanirūpitam |  
> vināpi mudrayā lekhyaṃ pramāṇaṃ mṛtasākṣikam ||

vyāsaḥ |

> svahastakāj jānapadaṃ tasmāc ca nṛpaśāsanam |  
> pramāṇataram iṣṭaṃ hi vyavahārārtham āgatam ||

**[172]** > dvitrilipijñaḥ svakṛtam anyalekhyena yuktibhiḥ |  
> kuryāc ca sadṛśaṃ lekhyaṃ tasmāj jānapadaṃ śubham ||  
> aprakāśāt sākṣiyuktaṃ lekhakākṣaramudritam |  
> lokaprasiddhaṃ svakṛtād dhīnam anyakṛtaṃ śubham ||  
> deśādhyakṣādinā lekhyaṃ patraṃ jānapadaṃ kṛtam |  
> samakālaṃ paścimaṃ vā tatra rājakṛtaṃ śubham ||

**'svahastāt'** svahastakṛtāt lekhyāt |

saṃvartaḥ |

> lekhye lekhyakriyā proktā vācike vācikī matā |  
> vācikī tu na sidhyet sā lekhyasyopari yā kṛtā ||  
> lekhyasyopari yat sākṣyaṃ kūṭaṃ tad abhidhīyate |  
> ardham asya hi taddvāram ato rājā vivarjayet ||

**[173]**  
> vācikair yadi sāmarthyam akṣarāṇāṃ vihanyate |  
> kriyāṇāṃ sarvanāśaḥ syād anavasthā ca jāyate ||

**'lekhye lekhyakriyā proktā'** balīyasīti śeṣaḥ | **'vācikī'** sākṣikriyā atrāpi balīyasīti śeṣaḥ | **'lekhyasyopari'** kriyā, lekhyakriyāvirodhinī yā kriyā na sā pramāṇam ity arthaḥ |

kātyāyanaḥ [306–307] |

> na divyaiḥ sākṣibhir vāpi hīyate lihitaṃ kvacit |  
> lekhyadharmaḥ sadā śreṣṭho hy ato nānyena hīyate ||  
> tadyuktipratilekhyena tadviśiṣṭena vā matā |  
> lekhyakriyā nirasyeta na sākṣiśapathaiḥ kvacit ||

**174]**

## 33 lekhyadaurbalyam
atha lekhyadaurbalyam

tatra bṛhaspatiḥ [6.51, 47, 48] |

> āḍhyasya nikaṭasthasya yac chaktena na yācitam |  
> śuddharṇāśaṅkayā tat tu lekhyaṃ durbalatām iyāt ||  
> lekhyaṃ triṃśatsamātītam adṛṣṭāśrāvitaṃ ca yat |  
> na tatsiddhim avāpnoti saṃtiṣṭhatsv api sākṣiṣu ||  
> prayukte śāntalābhe tu likhitaṃ yo na darśayet |  
> na yācate ca ṛṇikaṃ tatsaṃḍeham avāpnuyāt ||

**'śuddharṇāśaṅkayā'** śuddham ṛṇam iti śaṅkayā | **'śāntalābhe'** adhamarṇāpīḍākare |

vyāsaḥ |

> adṛṣṭāśrāvitaṃ lekhyaṃ pramītadhanikarṇikam |  
> abandhalagnakaṃ caiva bahukālaṃ na sidhyati ||

**'abandhalagnakam'** bandhalagnakābhyāṃ hīnam |

bṛhaspatiḥ [6,51] |

> unmattajadabālānāṃ rājabhītapravāsinām |  
> apragalbhabhayārtānāṃ na lekhyaṃ hānim āpnuyāt ||

**[175]** nārada-kātyāyanau |

> lekhye deśāntaraṃ nīte dagdhe durlikhite kṛte |  
> samas tatkālaharaṇam asato draṣṭṛdarśanam ||

**[176]** samas tatkālaharaṇam iti, deśāntarādau vidyamāne lekhye tadānayanaṃ yāvat, avidyamāne ca tallekhyadarśitapuruṣadarśanaṃ yāvat pratīkṣaṇīyam ity arthaḥ |

kātyāyanaḥ |

> yal lekhyaṃ prāḍvivākena na dṛṣṭaṃ na pratiśrutam |  
> alabdharṇe kṛte lekhye kathaṃ tat prāpnuyād dhanī ||  
> ādhānam uparuddho vā yāvat tiṣṭhati lagnakaḥ |  
> lekhyālābhāt smṛtaṃ tāvat pramāṇaṃ draṣṭṛdarśanam ||

**yal lekhyam** ityādi | yal lekhyaṃ darśanīyam iti pratiśrutaṃ tat prāḍvivākena na dṛṣṭam, tasmin kṛte katham alabdhadhano dhanaṃ prāpnuyād ity arthaḥ |

**[177]**

## 34 bhuktiḥ
atha bhuktiḥ

tatra bṛhaspatiḥ [27.22–28] |

> etad vidhānam ākhyātaṃ sākṣiṇāṃ likhitasya ca |  
> saṃprati sthāvare prāpte bhuktasya vidhir ucyate ||  
> vidyayā krayabandhena śauryabhāryānvayāgatam |  
> sapiṇḍasyāprajasyāṃśaṃ sthāvaraṃ saptadhā smṛtam ||  
> pitrye labdhakrayādhāne satvaśauryapravedanāt |  
> prāpte saptavidhe bhogaḥ sāgamaḥ siddhim āpnuyāt ||  
> kramāgataḥ śāsanikaḥ krayādhānāgamānvitaḥ |  
> evaṃvidhas tu yo bhogaḥ sa tu siddhim avāpnuyāt ||  
> saṃvibhāgakrayaprāptaṃ pitryaṃ labdhaṃ ca rājataḥ |  
> sthāvaraṃ siddhim āpnoti bhuktvā hānim upekṣayā ||  
> prāptamātraṃ yena bhuktaṃ svīkṛtyāparipanthinam |  
> tasya tatsiddhim āpnoti hāniṃ copekṣayā tathā ||

**[178]**  
> adhyāsanāt samārabhya bhuktir yasyāvighātinī |  
> triṃśadvarṣāṇy avicchinnā tasya tāṃ na vicālayet ||

**'vidyayā'** pratigrahādiprakāreṇa | **'bandhaḥ'** ādhiḥ | **'śauryāgatam'** yuddhādinā yat prāptam | **'bhāryāgatam'** bhāryayā saha labdham | **'anvayāgatam'** pitrādikrameṇāyātam | **'pravedanam'** vivāhaḥ | '**pitrya**'ityādinā pūrvoktasaptaprakārānuvādaḥ | **'aparipanthinam'** avirodhinam | **'adhyāsanam'** adhikṛtāvasthānam | **'avighātinī'** avicchinnā |

viṣṇu-kātyāyanau |

> sāgamena tu bhogena bhuktaṃ samyag yadā tu yat |  
> āhartā labhate tat tu nāpahāryaṃ tu tat kvacit ||  
> pitrā bhuktaṃ tu yad dravyaṃ bhuktyācāreṇa dharmataḥ |  
> tasmin prete na vācyo 'sau bhuktyā prāptaṃ hi tasy atat ||  
> tribhir eva tu yā bhuktā puruṣair bhūr yathāvidhi |  
> lekhyābhāve 'pi tāṃ tatra caturthaḥ samavāpnuyāt ||\

**[179]** **'bhuktyācāreṇa'** samyagbhuktyā |

nāradaḥ [4.97] |

> anyāyena tu yad bhuktaṃ pitrā pūrvatarais tribhiḥ |  
> na tacchaktyam apāhartuṃ kramāt tripuruṣāgatam ||

**'pitrā pūrvatarais tribhir'** iti pitrā saha tribhiḥ pūrvatarair anyair ity anvayaḥ |

tathā |

> ādau tu kāraṇaṃ dānaṃ madhye bhuktis tu sāmagā |  
> kāraṇaṃ bhuktir evaikā santatā yā cirantanī ||

**'kāraṇam'** pramāṇam |

kātyāyanaḥ [329, 321] |

> bhuktir balavatī śāstre santatā yā cirantanī |  
> vicchinnāpi tu sā jñeyā yā tu pūrvaprasādhitā ||  
> ādānakālād ārabhya bhuktir yā tu nirantarā|  
> āsānaṃ prāpya tasyāṃ tu prāyaḥ sākṣyaṃ pravartate ||  
> smārte kāle kriyā bhūmeḥ sāgamā bhuktir iṣyate |  
> asmārte 'nugamābhāvāt kramāt tripuruṣāgatā ||

**[180]** **'pūrvaprasādhitā'** pūrvaiḥ puruṣaiḥ kṛtā | **'nirantarā'** yā bhuktir alpakālā bhavati tasyām āhartuḥ pratigrahādikaṃ prāpya sākṣyaṃ pravartata ity arthaḥ | **'smārte'** smaraṇayogyakāle | **'kriyāṃ'** pramāṇam | **'āgamaḥ'** svatve hetuḥ krayapratigrahādi | **'anugamābhāvāt'** anugamasyānusaṃdhānasyābhāvād ity arthaḥ |

yājñavalkyaḥ [2.27] |

> āgamo 'bhyadhiko bhogād vinā pūrvakramāgamāt |

kātyāyanaḥ [318] |

> mukhyā paitāmahī bhuktiḥ paitṛkī cāpi saṃmatā |  
> tribhir etair avicchinnā sthirā ṣaṣṭyābdikā matā ||

vyāsaḥ |

> pitā pitāmaho yasya jīvec ca prapitāmahaḥ |  
> trayāṇāṃ jīvanaṃ bhogo vijñāpyas tv ekapūruṣaḥ ||  
> pitāmahena bhuktasya tatputreṇāpi pālanam |  
> tau vinā yasya pitrā ca tasya bhogas tripūruṣaḥ ||

**[181]** > varṣāṇi viṃśatiṃ bhuktā svāmināvyāhatā satī |  
> bhuktiḥ sā pauruṣī bhūmer dviguṇā ca dvipauruṣī ||  
> tripauruṣī ca triguṇā na tatrānveṣya āgamaḥ ||

tathā [bṛhaspatiḥ] [8.64] |

> sāgamo dīrghakālaś ca niśchidro 'nyaravojjhitaḥ |  
> pratyarthisaṃnidhānaś ca pañcāṅgo bhoga ucyate ||

**'niśchidraḥ'** vicchedarahitaḥ | **'anyaravojjhitaḥ'** vipratipattiśūnyaḥ | **'pratyarthisaṃnidhānaḥ'** pratyarthinaḥ saṃnidhānaṃ yasya sa tathā |

bṛhaspatiḥ [7.32–35] |

> yady ekaśāsane grāmakṣetrārāmāś ca lekhitāḥ |  
> ekadeśopabhoge 'pi sarve bhuktā bhavanti te ||  
> anumānād varaḥ sākṣī sākṣibhyo likhitaṃ guru |  
> avyāhatā tripuruṣī bhuktir ebhyo garīyasī ||

**[182]** > anumānaṃ sadya eva sākṣī cā maraṇād bhavet |  
> avyāhataṃ lekhyabhogaṃ pramāṇaṃ tat tripūruṣam ||

**anumānaṃ sadya eveti** | ākāreṅgitādiliṅgaiḥ vivādakāla evānumānaṃ pravartate |

nāradaḥ [4.75–76] |

> likhitaṃ balavan nityaṃ jīvantas tv eva sākṣiṇaḥ |  
> kālātiharaṇād bhuktir iti śāstreṣu nirṇayaḥ ||  
> trividhasyāsya dṛṣṭasya pramāṇasya yathākramam |  
> pūrvaṃ pūrvaṃ guru jñeyaṃ bhuktir ebhyo garīyasī ||

**ebhyas** tv alpakālabhuktisākṣilikhitebhyo bahukālīnā vā **bhuktir garīyasī** balavatī |

yājñavalkyaḥ [2.28] |

> āgamas tu kṛto yena so 'bhiyuktas tam uddharet |  
> na tatsutas tatsuto vā bhuktis tatra garīyasī ||

**[183]** bṛhaspatiḥ [7.39] |

> āhartā śodhayed bhuktim āgamaṃ cāp saṃsadi |  
> tatsuto bhuktim evaikāṃ pautrādis tu na kiṃcana ||

kātyāyanaḥ [324] |

> yenopāttaṃ hi yad dravyaṃ so 'bhiyuktas tad uddharet |  
> cirakālopabhoge 'pi bhuktis tasyaiva neśyate ||

bṛhaspatiḥ [7.38] |

> yadāhartābhiyuktaḥ syāl lekhyaṃ sākṣī tadā guruḥ |  
> lekhyābhāve tu yuktis tu bhuktis tābhyāṃ garīyasī ||

tathā [? kātyāyanaḥ 316] |

> nopabhoge balaṃ kāryam āhartrā tatsutena vā |  
> paśustrīpuruṣādīnām iti dharmo vyavasthitaḥ ||

**[184]** yājñavalkyaḥ [2.29] |

> yo 'bhiyuktaḥ paretaḥ syāt tasya rikthi tam uddharet |  
> na tatra kāraṇaṃ bhuktir āgamena kṛtā vinā ||

nāradaḥ [4.93, 85] |

> tathārūḍhavivādasya pretasya vyavahāriṇaḥ |  
> putreṇa so 'rthaḥ saṃśodhyo na taṃ bhogo nivartayet ||  
> āgamena viśuddhena bhogo yāti pramāṇatām |  
> aviśuddhāgamo bhogaḥ prāṃāṇyaṃ nādhigacchati ||

tathā [nārada 8.87–88, 92] |

> anāgamena bhuktaṃ yan na tad bhuktivaśān nayet |  
> etat tu kartari dhanaṃ yāti tadviṃśino matam ||

**[185]**  
> anāgamaṃ tu yo bhuṅkte bahūny abdaśatāny api |  
> cauradaṇḍena taṃ pāpaṃ daṇḍayet pṛthivīpatiḥ ||  
> anvāhitaṃ hṛtaṃ nyastaṃ balāvaṣṭabdhayācitam |  
> apratyakṣaṃ ca yad bhuktaṃ ṣaḍ etāny āgamaṃ vinā ||

### anupabhogenāsiddhiḥ
**athānupabhogenāsiddhiḥ **

tatra yājñavalkyaḥ [2.27] |

> āgame 'pi balaṃ naiva bhuktiḥ stokāpi yatra no |

nāradaḥ [4.77, 88] |

> vidyamāne 'pi likhite jīvatsv api hi sākṣiṣu |  
> viśeṣataḥ sthāvarāṇāṃ yatra bhuktaṃ na tat sthiram ||  
> bhujyamānān parair arthān yaḥ svān mohād upekṣate |  
> samakṣaṃ jīvato 'py asya tān bhuktiḥ kurute vaśe ||

vyāsaḥ |

> upekṣitā yathā dhenur vinā pālena naśyati |  
> paśyato 'nyais tathā bhuktā bhūmiḥ kālena hīyate ||

**[186]**  
> varṣāṇi viṃśatiṃ yasya bhūr bhuktā tu parair iha |  
> sati rājñi samarthasya tasya seha na sidhyati ||

nāradaḥ [4.42] |

> pratyakṣaparibhogāt tu svāmino dvidaśāḥ samāḥ |  
> ādhyādīny api jīryanti strīnarendradhād ṛte ||

'dvidaśāḥ samāḥ' viṃśativarṣāṇi | 'strīnarendradhanād ṛte' strīdhanarājadhanavyatirekeṇa |

yājñavalkyaḥ [2.24] |

> paśyato 'bruvato bhūmer hānir viṃśativārṣikī |  
> pareṇa bhujyamānāyā dhanasya daśavārṣikī ||

**[187]** manu-nāradau [manu 8.143; nā. 4.79] |

> yat kiṃcid daśavarṣāṇi saṃnidhau prekṣate dhanī |  
> bhujyamānaṃ parais tūṣṇīṃ na sa tal labdhum arhati ||

gautamaḥ [12.34]: "ajaḍāpogaṇḍadhanaṃ daśavarṣabhuktaṃ paraiḥ saṃnidhau bhoktuḥ" | 'ajaḍasya' ['apogaṇḍasya'] ca dhanaṃ tatsaṃnidhāne avivādaṃ parair daśavarṣaparyantam upabhuktaṃ bhoktur evaitat svaṃ saṃpadyata ity arthaḥ |

manuḥ [8.145] |

> ādhiś copanidhiś cobhau na kālātyayam arhataḥ |  
> avahāryau bhavetāṃ tau dīrghakālam avasthitau ||

'ādhiḥ' bandhakaḥ | 'upanidhir' api prītyā bhogārthaṃ samarpitaṃ kṣetrādi | na tu 'vāsanastham anākhyāya' ityādismṛtilakṣaṇaḥ | tasya bhogānarhatvāt | 'kālātyayaḥ' uktāvadhikālātikramaḥ | tasya bhogānarhatvāt | 'kālātyayaḥ' uktāvadhikālātikramaḥ | 'na kālātyayam arhataḥ' mokṣaṇakāle 'vaśyaṃ mokṣaṇīyāv ity arthaḥ | tatra hetum āha: 'avahāryau bhavetām' ityādinā | tau hi cirakālāvasthitau bhoktur avahāryau bhavetām, bhoktā kadācid apahared apīty arthaḥ |

**[188]** bṛhaspatiḥ [7.40, 41] |

> ṛkthibhir vā parair dravyaṃ samakṣaṃ yasya dīyate |  
> anyasya bhuñjataḥ paścān na sa tal labdhum arhati ||  
> paśyann anyasya dadataḥ kṣitiṃ yo na nivārayet |  
> svāmī satāpi lekhyena na punas tāṃ samāpnuyāt ||

tathā [7.66–67] |

> bhūmer abhuktir lekhyasya yathākālam adarśanam |  
> asmāraṇaṃ sākṣiṇāṃ ca svārthahānikarāṇi tu ||  
> tasmād yatnena kartavyaṃ pramāṇaparipālanam |  
> tena kāryāṇi sidhyanti sthāvarāṇi carāṇi ca ||

**[189]**
## 35 anya-bhoga-hāny-apavādaḥ
**35 — athānyabhogahānyapavādaḥ**

tatra bṛhaspatiḥ [7.43, 44, 46] |

> bhuktis tripauruṣī sidhyet pareṣāṃ nātra saṃśayaḥ |  
> anivṛtte sapiṇḍatve sakulyānāṃ na sidhyati ||  
> asvāminā tu yad abhuktaṃ gṛhakṣtrāpaṇādikam |  
> suhṛdbandhusakulyasya na tad bhogena hīyate ||  
> vivāhyaśrotriyair bhuktaṃ rājāmātyais tathaiva ca |  
> sudīrgheṇāpi kālena teṣāṃ sidhyan na tad dhanam ||

**''anivṛtte sapiṇḍatve'** iti | sapiṇḍatve vidyamāne saty api tripuruṣabhuktau sakulyānāṃ bhujyamānaṃ svaṃ na bhavatīty arthaḥ | **'vivāhyo'** jāmātā |

gautamaḥ [12.34–36]: 'ajaḍāpogaṇḍadhanaṃ daśavarṣaparyantam upabhuktaṃ paraiḥ saṃnidhau bhoktuḥ | na śrotriyapravrajitarājapuruṣaiḥ | paśubhūmistrīṇām anatibhogaḥ' | atibhogato hānir ity arthaḥ |

kātyāyanaḥ [335] |

> sanābhibhir bāndhavaiś ca bhuktaṃ yat svajanais tathā |  
> bhogāt tatra na siddhiḥ syād bhogam anyeṣu kalpayet ||

**[190]** **'anyeṣu'** asambandhiṣu bhoktṛṣu |

manu-nāradau |

> ādhiḥ sīmā bāladhanaṃ nikṣepopanidhī striyaḥ |  
> rājasvaṃ śrotriyasvaṃ ca na bhogena praṇśyati ||

bṛhaspatiḥ [7.47] |

> aśaktālasarogārtabālabhītapravāsinām |  
> śāsanārūḍham anyena bhuktaṃ bhuktyā na hīyate ||

**'śāsanārūḍham'** tāmrapaṭṭādilikhitam |

kātyāyanaḥ [330] |

> na bhogaṃ kalpayet strīṣu devarājadhaneṣu ca |  
> bālaśrotriyavitte ca mātṛtaḥ pitṛtaḥ kramāt ||

**[191]** > na strīṇām upabhogaḥ syād vinā lekhyāt kadācana |  
> śatruśrotriyarājñāṃ tu tathā bāladhane mataḥ ||

manuḥ [8.146] |

> saṃprītyā bhujyamānāni na naśyanti kadācana |  
> dhenur uṣṭro vahann aśvo yaś ca damyaḥ prayujyate ||

**'damyaḥ prayujyate'** damanārthaṃ yaḥ samarthyate |

kātyāyanaḥ |

> krayaṃ śilpiṣu nikṣiptaṃ bandhānvāhitayācitam |  
> prasahyātihanan mohād dhīno daṇḍyaḥ sa vai bhavet ||

**'krayo'** mūlyam |

yājñavalkyaḥ [2.26] |

> ādhyādīnāṃ nihantāraṃ dhanine dāpayed dhanam |  
> daṇḍaṃ ca tatsamaṃ rājñe śaktyapekṣam athāpi vā ||

**'śaktyapekṣam'** yathāśakti, **'daṇḍaṃ dāpayet'** |

**192]**

## 36 vicchinnabhoganirṇayaḥ
atha vicchinnabhoganirṇayaḥ

tatra bṛhaspatiḥ [7.48–52] |

> chinnabhoge gṛhakṣetre saṃdighaṃ yatra jāyate |  
> lekhyena bhogavidbhir vā sākṣibhis tad vibhavayet ||  
> nāmaghāṭāgamaṃ saṃkhyāṃ kālaṃ digbhāgam eva vā |  
> bhogacchedanimittaṃ ca ye vidus te 'tra sākṣiṇaḥ ||  
> tadutpannāś ca sāmantā ye 'nyadeśāntrasthitāḥ |  
> maulās te tu samuddiṣṭāḥ praveṣṭavyāḥ kāryanirṇaye ||  
> aduṣṭās te tu yad brūyuḥ saṃdigdhe samadṛṣṭayaḥ |  
> tat pramāṇaṃ tu kartavyam evaṃ dharmo na hīyate ||  
> sthāvarasyaitad ākhyātaṃ lābhabhogaprasādhanam |  
> pramāṇahīne vāde tu nirdeśyā daivikī kriyā ||

**[193]**

## 37 yuktayah
atha yuktayah

tatra bṛhaspatiḥ [7.68] |

> asākṣike cirakṛte pṛcched uttarasākṣiṇaḥ |  
> śapathān vā prayuñjīyād upadhāṃ vāpi yojayet ||

**'upadhā'** yuktiḥ |

nāradaḥ [4.235–237] |

> pramādād dhanino yatra na syāl lekhyaṃ na sākṣiṇaḥ |  
> arthaṃ vāpahnute vādī tatroktas trividho vidhiḥ ||  
> codanā pratikālaṃ ca yuktileśas tathaiva ca |  
> tṛtīyaḥ śapathaḥ proktas tair enaṃ sādhayet kramāt ||

**[194]**  
> abhīkṣṇaṃ codyamāno yaḥ pratihanyān na tadvacaḥ |  
> tricatuḥpañcakṛtvo vā parato 'rthaṃ sa dāpyate ||

**'codanā pratikālam'** 'devadatta dhanaṃ dehi' iti pratikṣaṇam preraṇā |

kātyāyanaḥ [144, 336] |

> śrāvyamāṇo 'rthinā yatra yo hy artho na vighātitaḥ |  
> dānakāle 'tha vā tūṣṇīṃ sthitaḥ so 'rtho 'numoditaḥ ||  
> arthinābhyarthito tatra vighātaṃ na prayojayet |  
> tricatuḥpañcakṛtvo vā paratas tad ṛṇī vahet ||  
> svāminā nṛpatir vipraṃ krameṇoktaṃ pradāpayet |  
> tato 'nyaṃ dāpayet pūrvaṃ sakṛd yuktaṃ vighātinam ||

nāradaḥ [4.238] |

> codanāpratighāte tu yuktileśais tam anviyāt |  
> deśakālārthasambandhaparimāṇakriyādibhiḥ ||

kātyāyanaḥ [337–338] |

> dānaṃ prajñāpanābhedaḥ saṃpralobhakriyā ca yā |  
> cintāpanayanaṃ caiva hetavo hi vibhāvakāḥ ||

**[195]**  
> eṣām anyatamoyatra vādinā bhāvito bhavet |  
> mūlakriyā tu tatra syād bhāvite vādinihnave ||

**'eṣām anyatamaḥ'** iti | eṣāṃ hetūnām anyatamo 'pi cet pradarśitaḥ siddhaiva tadā mūlakriyā |

nāradaḥ [4.172–175] |

> asākṣipratyayās tv anye ṣaḍ vivādāḥ prakīrtitāḥ |  
> lakṣaṇāny eva sākṣitva yeṣām āhur manīṣiṇaḥ ||  
> ulkāhasto 'gnido jñeyaḥ śastrapāṇiś ca ghātakaḥ |  
> keśākeśigṛhītaś ca yugapat pāradārikaḥ ||  
> kuddālapāṇir vijñeyaḥ setubhettā samīpagaḥ |  
> tathā kuṭhārahastaś ca vanacchetā prakīrtitaḥ ||  
> pratyakṣacihnair vijñeyo daṇḍapāruṣyakṛt naraḥ |  
> asākṣiprayayā hy ete pāruṣye tu parīkṣaṇam ||

**'sākṣitve'** sākṣisthāne |

śaṅkhalikhitau: "keśākeśigrahaṇāt pāradārikaḥ | ulkāhasto 'gnidaḥ | śastrapāṇir ghātakaḥ | **[196]** loptrahastaś ca cauraḥ | kṣepe 'ṣṭaśataṃ yathānurūpaṃ vā | rudhirasrāve prahāraiś cābhivyakte na sākṣiṇaḥ | pratyakṣaliṅgābhivyakte cāṣṭaśatam" |

**iti bhaṭṭalakṣmīdharaviracite**

**kṛtyakalpatarau yuktiḥ ||**

**[197]**

## 38 divyāni
atha divyāni

**(ka) divyabhedāiḥ**

tatra nāradaḥ [4.239, 252, 253] |

> yuktiṣv apy asamarthāsu śapathair enam ardayet |  
> arthakālabalāpekṣam agnyambusukṛtādibhiḥ |  
> dhaṭo 'gnir udakaṃ caiva viṣaṃ kośaś ca pañcamaḥ |  
> uktāny etāni divyāni viśuddhyarthaṃ mahātmabhiḥ ||  
> samdighe 'rthe 'bhiyuktānāṃ parīkṣārthaṃ mahātmabhiḥ |  
> proktāni nāradeneha satyānṛtaviśuddhaye ||

**'ardayet'** pīḍayet |

śaṅkhalikhitau: "asākṣipraṇihite puruṣapratyayaḥ śāsanaṃ bhedanaṃ tāḍanam | saṃnyaste vā vivāde vā daivaṃ vā kośaviṣabhakṣaṇaśastrajalam" |

**'asākṣipraṇihite'** sākṣibhir anirṇīte | **'puruṣapratyayaḥ'** puruṣaḥ pratīyate yena mithyākāritayā, puruṣaprtyayaḥ śāsanādiḥ | **'bhedanam'** pratodādiḥ | **'saṃnyaste'** likhitādipramāṇarahite | **'daivaṃ'** divyaṃ dhatādi |

**[198]** bṛhaspatiḥ [8.3–4] |

> dhaṭo 'gnir udakaṃ caiva viṣaṃ kośaś ca pañcamam |  
> ṣaṣṭhaṃ ca taṇḍulāḥ proktaṃ saptamaṃ saptamāṣakaḥ ||  
> aṣṭamaṃ phāla ity uktaṃ navamaṃ dharmajaṃ bhavet ||  
> divyāny etāni dharmāṇi nirdiṣṭāni svayaṃbhuvā ||

tathā [8.5–6] |

> aham uddeśato vacmi saṃdighārthaviśuddhaye |  
> deśakālārthasaṃkhyābhiḥ prayuktāny anupūrvaśaḥ ||  
> aparādhānupūrveṇa sādhvasādhuvivakṣayā |  
> śāstroditena vidhinā pradātavyāni nānyathā ||

atha dravyasaṃkhyādinā divyaviśeṣaḥ | tatra viṣṇuḥ [9.1–3]: "atha śapathakriyā | rājadrohasāhaseṣu yathākramam | nikṣepasteyeṣv arthapramāṇāt" | **'śapatho'** divyam |

**[199]** daivī kriyety anuvṛttau bṛhaspatiḥ [8.7] |

> ṛṇādikeṣu kāryeṣu visaṃvāde parasparam |  
> dravyasaṃkhyānvitā deyā puruṣāpekṣayā tathā ||

kātyāyanaḥ [416] |

> dattasyāphnavo yatra pramāṇaṃ tatra kalpayet |  
> steyasāhasayor divyaṃ svalpe 'py arthe pradāpayet ||

**'pramāṇam'** apahnutadravyānusāreṇa divyādipramāṇaṃ dāpayet |

bṛhaspatiḥ [8.27–32] |

> saṃkhyā raśmirajomūlā manunā samudāhṛtā |  
> kārṣāpaṇāntā sā divye niyojyā vinaye tathā ||  
> viṣaṃ sahasre 'pahṛte pādone ca hutāśanaḥ |  
> tribhāgone ca salilam ardhe deyo dhaṭas tathā ||  
> catuḥśate 'bhiyoge tu dātavyas taptamāṣakaḥ |  
> triśate taṇḍulā deyāḥ kośaś caiva tadardhake ||  
> śate hṛte 'pahnute ca dātavyaṃ darmaśodhanam |

**[200]**  
> gocorasya pradātavyaṃ sabhyaiḥ phālaṃ prayatnataḥ ||  
> yathāsaṃkhyā nikṛṣṭānāṃ madhyānāṃ dviguṇā smṛtā |  
> caturguṇottamānāṃ ca kalpanīyā prayatnataḥ ||

**'raśmirojomūlā'** –

> raśmumūlagate bhānau yat sūkṣmaṃ dṛśyate rajaḥ |  
> prathamaṃ tat pramāṇānāṃ trasareṇuṃ pracakṣate ||

ityādikā | **'vinayo'** daṇḍaḥ | **'nikṛṣṭānāṃ'** jātikarmaguṇaiḥ | evaṃ madhyamānām uttamānāṃ ca |

yājñavalkyaḥ [2.99] |

> nāsahasrād dharet phālaṃ na viṣaṃ na tulāṃ tathā |  
> nṛpārtheṣv abhiśāpe ca vaheyuḥ śucayas tadā ||

**'nāsahasrāt'** paṇasahasrād ūrdhvaṃ cāpahnave phālādikriyety arthaḥ | **'nṛpārtheṣu'** nṛpaviṣayeṣu drohādiṣu | **'abhiśāpe'** pātakābhigoye | **'śucayaḥ'** snānādinā |

viṣṇuḥ [9.4]: "sarveṣv evārthajāteṣu mūlyaṃ kanakaṃ prakalpayet" | **201]** tathā [9.10–19]: "suvarṇārdhone kośo dātavyaḥ śūdrasya | tataḥ paraṃ yathārhaṃ ghaṭāgnyudakaviṣāṇām anyatamam | dviguṇe 'rthe yathābhihitā samayakriyā vaiśyasya | triguṇātha rājanyasya | kośavarjaṃ caturguṇārthe brāhmaṇasya | na brāhmaṇasya kośaṃ dadyāt | anyatrāgāmikālasamayanibandhanakriyātaḥ | kośasthāne brāhmaṇaṃ sīroddhṛtamahīkaram eva śāpayet | prāgdṛṣṭadoṣaṃ svalpe 'py arthe divyānām anyatamam eva kārayet | satsu viditaṃ saccāritraṃ na mahaty arthe 'pi" |

**'suvarṇārdhone'** parikalpyamāne kiṃcinnyūne, suvarṇārdhamūlye | **'dviguṇe 'rthe'** pūrvārthoktasuvarṇārdharūpe dviguṇībhūte | evaṃ triguṇādāv api | 'yathabhihita**samayakriyā'** kośapānarūpā | anyatrāgāmītyādi | asmābhir militvā evaṃ kartavyam eveti samayakaraṇam, tasmād anyatra | **'sīroddhṛtamahīkaram'** halotkhātamṛttikāhastam | **'divyānām'** ghaṭādīnām | **'satsu viditam'** śiṣṭeṣu prasiddham | **'na mahaty 'rthe 'pi'** dhaṭādīnām anyatamaṃ kāreyed ity arthaḥ |

kātyāyanaḥ [417, prathame] |

> sarvadravyapramāṇaṃ tu jñātvā hema prakalpayet |  
> hemapramāṇayuktaṃ tu tadā divyaṃ prayojayet ||

**[202]** > śate viṣaṃ tu pādone hutabhuk tatra dṛśyate |  
> āpas tribhāgahīne tu śatārdhe tu tulā smṛtā ||  
> kośapānaṃ tadardhe vā daśapañcakasaptasu |  
> tadardhe taṇḍulā jñeyā tadardhe taptamāṣakaḥ ||

**'śate'** suvarṇasyeti śeṣaḥ |

vṛddhaḥ [kātyāyanaḥ 418–20] |

> jñātvā saṃkhyāṃ suvarṇasya śatanāśe viṣaṃ smṛtam |  
> aśītes tu vināśe vai dadyāc caiva hutāśanam ||  
> ṣaṣṭyā nāśe jalaṃ jñeyaṃ syāc catvāriṃśatā dhaṭaḥ |  
> triṃśaddaśavināśe vā kośapānaṃ bṛhaspatiḥ ||  
> pañcārdhikasya vā nāśe tadardhasya ca taṇḍulāḥ |

**'pañcārdhikasya'** pañcārdhaṃ sārdhadvayam |

**[203]**

**(kha) atha divyakālaviśeṣaḥ**

tatra pitāmahaḥ |

> yo yasya vihitaḥ kālo vidhir yasya ca yo yathā |  
> taṃ pravakṣyāmi tattvena vādinaś ca balābalam ||  
> caitro mārgaśiraś caiva vaiśākhaś ca tathaiva ca |  
> ete sādhāraṇā māsā divyānām avirodhinaḥ ||  
> dhaṭaḥ sarvartukaḥ prokto vāte vāti vivarjayet |  
> agneḥ śiśirahemantavarṣāś caiva prakīrtitāḥ ||  
> śaradgrīṣme tu salilaṃ hemante śiśire viṣam |

nāradaḥ [4.260, 254] |

> vicārya dharmanipuṇair dharmaśāstraviśāradaiḥ |  
> dharmyaṃ sarvartukaṃ proktaṃ piṇḍitair dhaṭadhāraṇam ||  
> varṣāsu samaye vahniḥ hemante śiśire tathā |  
> grīṣme salilam ity uktaṃ viṣaṃ kāle tu śītale ||

**[204]** > na śīte toyasiddhiḥ syān noṣṇakāle 'gniśodhanam |  
> na prāvṛṣi viṣaṃ dadyāt pravātu tu (na?) tulāṃ nṛpaḥ ||

pitāmahaḥ |

> avyavasthitamaryādaṃ viṣaṃ prāvṛṣi jāyate |

**(ga) atha varṇādito divyaviśeṣaḥ**

tatra nāradaḥ [4.334] |

> brāhmaṇasya ghaṭo deyaḥ kṣatriyasya hutāśanaḥ|  
> vaiśyasya salilaṃ deyaṃ śūdrasya viṣam eva tu ||  
> sādhāraṇaḥ samastānāṃ kośaḥ prokto manīṣibhiḥ |  
> viṣavarjaṃ brāhmaṇasya sarveṣāṃ vā tulā smṛtā ||

kātyāyanaḥ [422] |

> rājanye 'gnir dhaṭaṃ vipre vaiśye toyaṃ niyojayet |  
> sarveṣu sarvadivyaṃ vā viṣaṃ varjyaṃ dvijātaye ||

yājñavalkyaḥ [2.98] |

> tulā strībālavṛddhāndhapaṅgubrāhmaṇarogiṇām |  
> agnir jalaṃ vāśudrasya yavāḥ sapta viṣasya vā ||

**[205]** kātyāyanaḥ [423] |

> gorakṣakān vāṇijakāṃs tathā kārukuśīlavān |  
> preṣyān vārdhuṣikāṃś caiva grāhayec chūdravad dvijān ||

kālikāpurāṇe |

> vaiśyasya ca jalaṃ deyaṃ viṣaṃ śudrasa dāpayet |  
> varṇāntasya sadā deyaṃ māṣakaṃ taptahemajam ||

**'varṇāntasya'** ityantasya (?) |

nāradaḥ [4.255, 313–15] |

> klībāturān satvahīnān patitāṃś cārditān narān |  
> bālavṛddhāturān strīṃś ca parīkṣeta dhaṭe sadā ||  
> nārtānāṃ toyaśuddhiḥ syān na viṣaṃ pittarogiṇām |  
> śvitryandhakunakhīnāṃ ca nāgnikarma vidhīyate ||

**[206]**  
> na majjanīyaṃ strībālaṃ dharmaśāstravicakṣaṇaiḥ |  
> rogiṇo ye ca vṛddhaḥ syuḥ pumāṃso ye ca durbalāḥ ||  
> nirutsāhān vyādhikliṣṭān nārtān toya nimajjayet |  
> sadyo mriyante majjantaḥ svalpaprāṇā hi te smṛtāḥ ||  
> sāhase 'py āgatān etān naiva toye nimajjayet |  
> na cāpi hārayed [sādhayed?] agniṃ na viṣeṇa viśodhayet ||

kātyāyanaḥ [428] |

> na lohaśilpinām agniṃ salilaṃ nāmbusevinām |  
> mantrayogavidāṃ caiva viṣaṃ dadyāt tu na kvacit ||  
> divyaṃ tu varjayen nityam ārtānāṃ tu gadair nṛṇām |  
> taṇḍulair na niyuñjīta vratināṃ mukharogiṇām ||

viṣṇuḥ [9.25–32]: "na kuṣṭyasamarthalohakārāṇām agir deyaḥ | śaradgrīṣmayoś ca | na kuṣṭhipauttakabrāhmaṇānāṃ viṣaṃ deyam | prāvṛṣi ca | na śleṣmavyādhyarditānāṃ bhīrūṇāṃ **[207]** śvāsakāsinām ambujīvināṃ codakam | hemantiśiśirayoś ca | na nāstikebhyaḥ kośo deyaḥ, deśe vyādhimaraṇakopasṛṣṭe ca" |

nāradaḥ [4.332] |

> mahāparādhe nirdharme kṛtaghne klībakutsite |  
> nāstike dṛṣṭadoṣe ca kośadānaṃ vivarjayet ||

pitāmahaḥ |

> madyapastrīvyasinināṃ kitavānāṃ tathaiva ca |  
> kośaḥ prājñair na dātavyo ye ca nāstikavṛttayaḥ ||

kātyāyanaḥ [436] |

> kāladeśavirodhe tu yathāyuktaṃ prakalpayet |  
> anyena hārayed divyaṃ vidhir eva viparyaye ||

nāradaḥ [4.256] |

> savratānāṃ bhṛśārtānāṃ vyādhitānāṃ tapasvinām |  
> strīṇāṃ na tu bhaved divyaṃ yadi dharmas tv avekṣyate ||

**[208]** kātyāyanaḥ [427–30] |

> mātāpitṛdvijagurubālastrīrājaghātinām |  
> mahāpātakayuktānāṃ nāstikānāṃ viśeṣataḥ ||  
> liṅgināṃ prasavānāṃ tu mantrayogakriyāvidām |  
> varṇasaṃkarajātānāṃ pāpābhyāsapravartinām ||  
> eteṣv evābhiyogeṣu ninditeṣv eva yatnataḥ |  
> divyaṃ prakalpayen naiva rājā dharmaparāyaṇaḥ ||  
> etair eva niyuktānāṃ sādhūnāṃ divyam arhati |  
> na santi sādhavo yatra tatra śodhyāḥ svakair naraiḥ (?) ||

tathā [431–32]

> mahāpātakayukteṣu nāstikeṣu viśeṣataḥ |  
> na deyaṃ teṣu divyaṃ tu pāpābhyāsarateṣu ca ||  
> eṣu vādeṣu divyāni pratiṣiddhāni yatnataḥ |  
> kārayet sajjanais tāni nābhiśastaṃ tyajen manuḥ ||

**[209]**

**(gha) athāvaṣṭambhavādaḥ **

tatra pitāmahaḥ |

> avaṣṭambhābhiyuktānāṃ dhaṭādīni vinirdiśet |  
> taṇḍulāś caiva kośaś ca śaṅkāsv etau niyojayet ||

**'avaṣṭambho'** niścayaḥ |

tathā |

> cauryaśaṅkābhiyuktānāṃ taptamāṣo vidhīyate |

kātyāyanaḥ [415] |

> śaṅkā viśvāsasaṃdhāne vibhāge rikthināṃ sadā |  
> kriyāsamūhakartṛtve kośam eva pradāpayet ||

pitāmahaḥ |

> visrambhe sarvaśṅkāsu saṃdhikārye tathaiva ca |  
> eṣu kośaḥ pradātavyo nityaṃ cittaviśuddhaye ||

yājñavalkyaḥ [2.95] |

> tulāgnyāpo viṣaṃ kośo dviyānīha viśuddhaye |  
> mahābhiyogeṣv etāni śrīṣakasthe 'bhiyoktari ||

**'śīrṣakam'** śiraḥ | tac ca divyagrāhiṇo jaye svayaṃ daṇḍāṅgīkāraḥ |

**[210] **pitāmahaḥ |

> śiraḥsthāyivihīnāti divyāni parivarjayet |  
> catvāri tu dhaṭādīni kośas tv evāśirāḥ smṛtaḥ ||  
> abhiyoktā śiraḥsthāyī divyeṣu parikalpayet |  
> abhiyuktāya dātavyaṃ divyaṃ smṛtinidarśanāt ||

yājñavalkyaḥ [2.26] |

> rucyā vāyataraḥ kuryād itaro vartayec chiraḥ |  
> vināpi śīrṣakān kuryān nṛpadrohe ca pātake ||

kālikāpurāṇe |

> paradārābhiśāpe ca caurye 'gamyāgameṣu ca |  
> mahāpātakaśasteṣu syād divyaṃ nṛpasāhase ||  
> vipratipattau vivāde cāvarṇasthāpane kṛte |  
> tatraitad dāpayed divyaṃ śiraḥpūrvaṃ mahīpatiḥ ||

**[211]**  
> paradārābhimarśe ca bahavo yatra vādinaḥ |  
> śirohīnaṃ bhaved divyam ātmanaḥ śuddhikāraṇāt ||

**'vipratipattau'** paradārābhiśāpādiviṣayāyām | **'vivāde'** ṛṇādānādiviṣaye | [**'avarṇo'** apavādaḥ] | **'paradārābhimarśe ca'** iti cauryādīnām apy upalakṣaṇam |

viṣṇuḥ [9.22] |

> rājadrohe sāhaseṣu vināśīrṣapravartanāt | iti |

pitāmahaḥ |

> rājabhiḥ śaṅkitānāṃ ca nirdiṣṭānāṃ ca dasyubhiḥ |  
> ātmaśuddhiparāṇāṃ ca divyaṃ deyaṃ śiro vinā||

nāradaḥ [4.270] |

> aśirāṃsi ca divyāni rājakṛtyeṣu dāpayet |  
> abhiyoktābhiyuktānām anyeṣāṃ ca yathākramam ||

**(ṅa) atha deśakālaḥ**

kātyāyanaḥ [434–35] |

> indrasthāne 'bhiśastānāṃ mahāpātakināṃ nṛṇām |  
> nṛpadrohapravṛttānāṃ rājadvāreṣu yojayet ||

**[212]** > prātilomyaprasūtānāṃ divyaṃ deyaṃ catuṣpathe |  
> ato 'nyeṣu [tu] kāryeṣu sabhāmadhye vidur budhāḥ ||

**'indrasthānam'** indradhvajapūjāsthānam |

bṛhaspati-kātyāyanau [bṛ. 8.15–16; kā. 439–440] |

> yathoktavidhinā deyaṃ divyaṃ divyaviśāradaiḥ |  
> ayathoktapradattaṃ ca na śakyaṃ sādhyasādhane ||  
> adeśakāladattāni bahirvādikṛtāni ca |  
> vyabhicāraṃ sadārtheṣu kurvantīha na saṃśayaḥ ||

'bahirvādinam' vādinam abhiyoktāraṃ vinā |

**(ca) atha divyavidhiḥ**

bṛhaspatiḥ [8.14] |

> snehāt krodhāl lobhato vā bhedam āyānti sākṣiṇaḥ |  
> vidhidattasya divyasya na bhedo jāyate kvacit ||

pitāmahaḥ |

> pratyakṣaṃ dāpayed divyaṃ rāja vādhikṛto 'pi vā |  
> brāhmaṇānāṃ śrutavatāṃ prakṛtīnāṃ tathaiva ca ||

**[213]** viṣṇu[yājñavalkyau] |

> sacelaṃ snātam āhūya sūryodaya upoṣitam |  
> kārayet sarvadivyāni nṛpabrāhmaṇasaṃnidhau ||

nāradaḥ [4.268] |

> ahorātroṣite snāte ārdravāsasi mānave |  
> pūrvāhṇe sarvadivyānāṃ pradānam anukīrtitam ||

pitāmahaḥ |

> trirātropoṣitāyaiva ekarātroṣitāya vā |  
> nityaṃ divyāni deyāni śucaye cādravāsase ||  
> divyeṣu sarvakāryāṇi prāḍvivākaḥ samācaret |  
> adhvareṣu yathādhvaryuḥ sopavāso nṛpājñayā ||

kātyāyanaḥ [438] |

> sādhayet tat punaḥ sādhyaṃ vyāghāte sādhanasya hi |  
> dattāny api yathoktāni rājā divyāni varjayet ||  
> mūrkhair lubdhaiś ca duṣṭaiś ca punar deyāni tāni vai |

**'dattāni'** ity asya **'mūrkhair'** ityādinānvayaḥ | **'varjayet'** na pramāṇīkuryāt |

**[214]**

## 39 dhaṭavidhiḥ
atha dhaṭavidhiḥ

tatra viṣṇuḥ [10.2–3]: "atha dhaṭaḥ | caturhastocchrito dvihastāyataḥ | tatra ca sāravṛkṣodbhavā pañcahastāyatā ubhayataḥ śikyā tulā" |

pitāmahaḥ |

> caturhastā tulā kāryā pādau kāryau tathāvidhau |  
> antaraṃ tu tayor hasto bhaved adhyardham eva vā ||  
> chitvā tu yajñiyaṃ vṛkṣaṃ yūpavan mantrapūrvakam |  
> praṇamya lokapālehyas tulā kāryā manīṣibhiḥ ||

nāradaḥ [4.264–65, 263, 261] |

> khādirāṃ kārayet tatra nivraṇāṃ śuṣkavarjitām |  
> śāṃśapīṃ tadabhāve tu sālāṃ vā koṭarair vinā ||  
> arjunas tilako 'śokas timiśo raktacandanam |  
> evaṃvidhāni kāṣṭhāni dhaṭārthaṃ parikalpayet ||

**[215]**  
> ṛjvī dhaṭatulā kāryā khādinī taindukī tathā |  
> caturasrā tribhiḥ sthānair dhaṭaḥ karkaṭakādibhiḥ |  
> hastadvayaṃ nikheyaṃ tu proktaṃ muṇḍakayos tayoḥ |  
> ṣaḍhastaṃ tu tayoḥ proktaṃ pramāṇaṃ parimāṇataḥ ||

pitāmahaḥ |

> toraṇe tu tathā kārye pārśvayor ubhayor api |  
> dhaṭād uccatare syātāṃ nityaṃ daśabhir aṅgulaiḥ ||  
> avalambau ca kartavyau toraṇābhyām adhomukhau |  
> mṛṇmayau sūtrasaṃbaddhau dhaṭamastakacumbakau ||  
> prāṅmukho niścalaḥ kāryaḥ śucau deśe dhaṭaḥ sadā |  
> indrasthāne sabhāyāṃ vā rājadvāre catuṣpathe ||

nāradaḥ [4.265–67] |

> sabhā-rājakuladvāra-surāyatanacatvare |  
> nakheyo niścalaḥ kāryo gandhamālyānulepanaiḥ ||

**[216]**  
> dadhyakṣatahavirgandhaiḥ kṛtādhyayanamaṅgalaḥ |  
> dharmarakṣārtham āhūtair lokapālair adhiṣṭhitaḥ ||

pitāmahaḥ |

> tatraiva lokapālāṃś ca sarvadikṣu niveśayet |  
> trisaṃdhyaṃ pūjayen nityaṃ dhūpamālyānulepanaiḥ ||  
> lokapālās tathādityā rudrāś ca vasavas tathā |  
> pūjāprabhāvayuktāś ca sāṃnidhyaṃ kalpayanti te ||  
> viśālām ucchritāṃ śuddhāṃ dhaṭaśālāṃ tu kārayet |  
> yatrasthā nopahanyeta śvabhiś cāṇḍālavāyasaiḥ ||  
> kavāṭabījasaṃyuktāṃ paricārakarakṣitām |  
> pānīyāgnisamāyuktām aśūnyāṃ kārayen nṛpaḥ ||  
> dhaṭaṃ tu kārayen nityaṃ patākādhvajaśobhitam |  
> vāditratūryaghoṣaiś ca dhūpamālyānulepanaiḥ ||

nāradaḥ [4.271–72] |

> śikydvayaṃ samāsādya dhaṭakarkaṭayor dṛḍham |  
> ekatra śikye puruṣam anyatra tulayec chilām ||

**[217]**  
> dhārayed uttare pārśve puruṣaṃ dakṣiṇe śilām |  
> piṭikāṃ pūrayet tasmin niṣṭakāyāṃ suloṣṭakaiḥ ||

viṣṇuḥ [10.5]: "tatraikasmin śikye puruṣam āropayet dvitīye pratimānaṃ śilādi" |

pitāmahaḥ |

> śikyadvayaṃ samāsajya pārśvayor ubhayor api |  
> prāgagrān kārayed dharbhāṃs tatra vipraḥ samāhitaḥ ||  
> ekasmin tolayen martyam anyasmin mṛttikāṃ śubhām |  
> iṣṭakābhasmapāṣāṇakapālāsthivivarjitām ||  
> parīkṣakā niyoktavyāḥ tulāmānaviśāradāḥ |  
> vaṇijo hemakārāś ca kāṃsyakārās tathaiva ca ||

tathā |

> kāryaḥ parīkṣakair nityam avalambasamodhaṭaḥ |  
> udakaṃ ca pradātavyaṃ dhaṭasyopari paṇḍitaiḥ ||

**[218]**  
> yasmin na plavate toyaṃ sa vijñeyaḥ samo dhaṭaḥ |

nāradaḥ [4.273, 275] |

> prathamāropaṇe grāhyaṃ pramāṇaṃ nipuṇaiḥ saha |  
> tulāśilābhyāṃ tulyaṃ ca toraṇaṃ nyastalakṣaṇam ||  
> tulayitvā naraṃ pūrvaṃ cihnaṃ kṛtvā dhaṭasya tu |  
> kakṣāsthāne yadā tulyam avatārya tato dhaṭāt ||

yājñavalkyaḥ [2.100–02] |

> tulādhāraṇavidvadbhir abhiyuktas tulāśritaḥ |  
> pratimānasamībhūto rekhāṃ kṛtvāvatāritaḥ ||  
> tvaṃ tule satyadharmāsi purā devair vinirmitā |  
> tat satyaṃ vada kalyāṇi saṃśayān māṃ vimocaya ||  
> yady asmi pāpakṛn mātas tato māṃ tvam adho naya |  
> śuddhaś ced gamayordhvaṃ māṃ tulām ity abhimantrayet ||

**[219]** **'rekhāṃ kṛtvā'** yena saṃniveśena pratīmānasamīkaraṇadaśāyāṃ yatra pādau sthitau śikyarajjavaś ca tatra pāṇḍulekhyenāṅkayitvā |

pitāmahaḥ |

> tulayitvā naraṃ pūrvaṃ tasmāt tam avatārya ca |  
> prāṅmukhaḥ prāñjalir bhūtvā prāḍvivākas tato vadet ||  
> ehy ehi bhagavan darma divyam etat samāviśa |  
> sahito lokapālais tvaṃ vasvādityamarudgaṇaiḥ ||  
> tasyārtham abhiyuktasya lekhayitvā tu patrakam |  
> mantreṇānena sahitaṃ kuryāt tasya śirogatam ||  
> ādityacandrāv anilānalau ca  
> dyaur bhūmir āpo hṛdayaṃ yamaś ca |  
> ahaś ca rātriś ca ubhe ca saṃdhye   
> dharmaś ca jānāti narasya vṛttam ||  
> imaṃ mantravidhiṃ kṛtsnaṃ sarvadivyeṣu kārayet |  
> āvāhanaṃ ca devānām athaivaṃ parikīrtayet ||

**[220]** > dhaṭa tvaṃ brahmaṇā sṛṣṭaḥ parīkṣārthaṃ durātmanām |  
> dhakārād dharmamūrtis tvaṃ ṭakārāt kuṭilaṃ naram ||  
> bhṛto dhārayase tasmād dhaṭas tenābhidhīyase |

viṣṇuḥ [10.7–11]: "dhaṭaṃ ca samayena gṛhṇīyāt | tulādharaṃ ca |

> dharmaparyāyavacanair dhaṛa ity abhidhīyase |  
> tvam eva dhaṭa jānīṣe na vidur yāni mānavāḥ ||  
> vyavahārābhiśasto 'yaṃ mānuṣas tolyate tvayi |  
> tad enaṃ saṃśayād asmād dharmatas trātum arhasi ||  
> brahmaghnāṃ ye smṛtā lokā ye lokāḥ kūṭasākṣiṇām |  
> tulādhārasya te lokās tulāṃ dhārayato mṛṣā ||  
> [samayena ca gṛhṇīyāt niyamena ca yojayet |  
> upoṣitaṃ tathā snātaṃ mṛṇmayaṃ prathamaṃ tulām ||  
> saṃtolya kārayed evam avatāryānumantrayet |

**'samayena gṛhṇīyāt'** niyamena yojayet | ]

**'tvam eva dhaṭa jānīṣa'** ityādinā **'brahmaghnāṃ ye smṛtā lokā'** ityādinā ca tulāṃ dharayan japed ity arthaḥ |

**[221]** kālikāpurāṇe |

> upoṣitaṃ tathā snātaṃ mṛṇmayaṃ prathamaṃ tulām |  
> saṃtolya kārayed evam avatāryābhimantrayet ||  
> tvaṃ tule satyadhāmāsi pūrvaṃ devena nirmitā |  
> tat satyaṃ vada kalyāṇi modayainaṃ mahāpadaḥ ||  
> yady ayaṃ pāpakṛn mātas tataś cāmum adho naya |  
> śuddhaś ced gamayordhvaṃ ca tulām ity abhimantrayet ||

nāradaḥ [4.276–78, 281, 279] |

> samayaiḥ parigṛhyātha punar āropayen naram |  
> nirvāte vṛṣṭirahite śirasy āropya patrakam ||  
> tasminn eva kṛte kakṣye kakṣāṃ kṛtvā dvijo vadet |  
> dharmaparyāyavacanair dhaṭa ity abhidhīyase ||  
> tvaṃ vetsi sarvabhūtānāṃ pāpāni sukṛtāni ca |  
> tvam eva deva jānīṣe na vidur yāni mānavāḥ ||  
> vyavahārābhiśasto 'yaṃ mānavas taulyate tvayā |  
> tad enaṃ saṃśayārūḍhaṃ dharmatas trātum arhasi ||

**[222]** > devāsuramanuṣyāṇāṃ satye tvam atiricyase |  
> satyasaṃdho 'si bhagavan śubhāśubhavibhāvane ||  
> ādityacandrāv anilānalau ca  
> dyaur bhūmir āpo hṛdayaṃ yamaś ca |  
> ahaś ca rātriś ca ubhe ca saṃdhye   
> dharmaś ca jānāti narasya vṛttam ||

**tasminn eva kṛte kakṣye** iti | kakṣāṃ tulanāṃ maryādākṛtānām eva parīkṣārtham ārohaṇasamaye 'pi kṛtvā dharmaparyāyaśabdenetyādi parīkṣakaḥ paṭhed ity arthaḥ |

pitāmahaḥ |

> tulito yadi vardheta śuddho bhavati dharmataḥ |  
> hīyamāno na śuddhaḥ syād ekeṣāṃ tu samo śuciḥ ||  
> alpapāpa samo jñeyo bahupāpas tu hīyate |  
> dharmagauravamāhātmyād atirikto viśudhyati ||

**[223]** bṛhaspatiḥ [8.49] |

> dhaṭe 'bhiyuktas tulito hīnaś ced dhānim āpnuyāt |  
> tatsamas tu punas taulye vardhito vijayī bhavet ||

vyāsaḥ |

> adhogatir na śudhyeta śudhyaty ūrdhvagatis tathā |  
> samo 'pi na ca śuddhaḥ syād eṣā śuddhir udāhṛtā ||  
> kakṣācchede tulābhaṅge dhaṭakarkaṭayos tathā |  
> rajjucchede 'kṣabhaṅge vā dadyāc chiddhiṃ punar nṛpaḥ ||

kātyāyanaḥ [440] |

> śikyacchede tulābhaṅge tathā cāpi guṇasya vā |  
> śuddhes tu saṃśaye caiva parīkṣeta punar naram ||

**[224]**
## 40 agnividhiḥ
**40 — athāgnividhiḥ**

tatra bṛhaspatiḥ [pitāmahaḥ] |

> agner vidhiṃ pravakṣyāmi yathāvac chāstracoditam |  
> kārayen maṇḍalāny aṣṭau purastān navamaṃ tathā ||  
> āgneyaṃ maṇḍalaṃ tv ādyaṃ dvitīyaṃ vāruṇaṃ smṛtam |  
> tṛtīyaṃ vāyudaivatyaṃ caturthaṃ yamadaivatam ||  
> pañcamaṃ tv indradaivatyaṃ ṣaṣṭhaṃ kauberam ucyate |  
> saptamaṃ somadaivatyam aṣṭamaṃ sarvadaivatam ||  
> purastān navamaṃ yat tu tat mahāpārthivaṃ viduḥ |  
> gomayena kṛtāni syur adbhiḥ paryukṣitāni ca ||  
> dvātriṃśadaṅgulāny āhur maṇḍalān maṇḍalāntaram |  
> kartuḥ samapadaṃ kāryaṃ maṇḍalaṃ tu pramāṇataḥ ||

'mahat' pūrvamaṇḍalebhyo 'dhikaparimāṇam | 'pārthivam' pṛthivīdevatākam |

**[225]** nāradaḥ [4.285–86, 299] |

> ataḥ paraṃ pravakṣyāmi vidhim agnes tathottamam |  
> dvātriṃśadaṅgulāny āhur maṇḍalān maṇḍalāntaram ||  
> aṣṭabhir maṇḍalair evam aṅgulānāṃ śatadvayam |  
> caturviṃśatir ākhyātā bhūmes tu parikalpanā ||  
> maṇḍalasy pramāṇaṃ tu kuryāt tatpadasaṃmitam |  
> [na maṇḍalam atikrāmen nāpy arvāk sthāpayet padam ||]

prathamān maṇḍalād avaraṃ ca dvātriṃśadaṅgulaparimitaṃ maṇḍalaṃ tadatiriktaṃ vā maṇḍalāntaram apy evaṃ kāryam | evaṃ gamyabhūmeḥ saptabhir maṇḍalair antarālaṃ śatadvayaṃ caturviṃśatyadhikaṃ saṃpadyate |

yājñavalkyaḥ [2.106] |

> ṣoḍaśāṅgulakaṃ jñeyaṃ maṇḍalān maṇḍalāntaram |

**[226]** pitāmahaḥ |

> maṇḍale maṇḍale deyāḥ kuśāḥ śāstrapracoditāḥ |  
> vinyaset tu padaṃ kartā teṣu nityam iti sthitiḥ ||

hārītaḥ |

> prāṅmukhas tatra tiṣṭhec ca prasāritakarāṅguliḥ |  
> ārdravāsāḥ śuciś caiva śirasy āropya patrakam ||

pitāmahaḥ |

> paścime maṇḍale tiṣṭhet prāṅmukhaḥ prāñjaliḥ śuciḥ |  
> lakṣayeyuḥ kṣatādīni hastayos tasya kāriṇaḥ ||

viṣṇuḥ [11.20] |

> karau pramarditavrīhes tasyādāv eva lakṣayet |

nāradaḥ [4.301] |

> hastakṣateṣu sarveṣu kuryād dhasapadāni (?) tu |  
> tāny eva punar ālakṣet taddhastau binducitritau ||

**[227]** tathā [pitāmahaḥ] |

> saptāśvatthasya patrāṇi śamīpatrākṣatāni ca |  
> hastayor nikṣipet tasya tantūn sūtrasya sapta ca ||  
> pippalāj jāyate hy agniḥ pippalo vṛkṣarāṭ smṛtaḥ |  
> tatas tasya palāśāni niyojyāni manīṣibhiḥ ||  
> aṃsrihīnaṃ samaṃ kṛtvā aṣṭāṅgulamayomayam |  
> piṇḍaṃ tu tāpayed agnau pañcāśatpalikaṃ samam ||

**'aṃsrihīnam'** koṇarahitam |

nāradaḥ [277–295??] |

> jātyaiva lohakāro yaḥ kuśalaś cāpi karmaṇi |  
> dṛṣṭaprayogaś caivāgnau tenāgnau taṃ tu tāpayet ||  
> agnivarṇam ayaḥpiṇḍaṃ susphuliṅgaṃ suraktikam |  
> pañcāśatpalikaṃ bhūyaḥ kārayitvā śucir dvijaḥ ||  
> tṛtīyatāpataptaṃ taṃ brūyāt satyapuraskṛtaḥ |  
> śṛṇvimaṃ mānavaṃ dharmaṃ lokapālair adhiṣṭhitam ||

**[228]**  
> tvam agne sarvadevānāṃ pavitraṃ paramaṃ sukham |  
> tvam eva sarvabhūtānāṃ hṛdistho vetsi ceṣṭitam ||  
> satyānrte ca jihvāyās tvattaḥ samupalakṣyate |  
> vedādibhir idaṃ proktaṃ nānyathā kartum arhasi ||  
> anenāsāv idaṃ proktaṃ mithyā cedam asau vadet |  
> sarvathā ca yathā mithyā tathāgniṃ dhārayāmy aham ||  
> sa eṣa tvāṃ dhārayati satyenānena mānavaḥ |  
> satyavākyasya cāsya tvaṃ śīto bhava hutāśana ||  
> mṛṣāvākyasya pāpasya daha hastau ca śāpitaḥ |  
> amum arthaṃ ca patrastham abhiyuktaṃ yathārthataḥ ||  
> saṃśrāvya mūrdhni tasyaiva nyasya deyaṃ yathākramam |

pitāmahaḥ |

> tāpayitvā tataḥ paścād agnim āvāhayec chuciḥ |  
> [āvāhanantu devānāṃ kṛtvā pūrvaṃ vidhānavit ||]  
> tvam agne vedāś catvāras tvaṃ ca yajñeṣu hūyase ||  
> tvaṃ mukhaṃ sarvadevānāṃ tvaṃ mukhaṃ brahmavādinām |  
> udarastho hi bhūtānāṃ tathā vetsi śubhāśubham ||  
> pāpaṃ punāsi vai yasmāt tasmāt pāvaka ucyase |  
> pāpeṣu darśayātmānam arciṣmān bhava pāvaka ||

**[229]**  
> atha vā śuddhabhāveṣu śīto bhava mahābala |  
> āyasaṃ lelihānasya jihvayāpi samādiśet ||

**āyasaṃ lelihānasyeti **| jihvayā lelihānasyāpy āyasayoge tan mantraṃ samādiśed ity arthaḥ |

viṣṇuḥ [11.10–12] |

> abhimantryāsa karayor nyaset taṃ lohapiṇḍakam |  
> tvam agne sarvabhūtānām antaś carasi sākṣivat ||  
> tvam evāgne vijānīṣe na vidur yāni mānavāḥ |  
> vyavahārābhiśasto 'yaṃ mānuṣaḥ śuddhim icchati ||  
> tad enaṃ saṃśayād asmād dharmatas trātum arhasi |

yājñavalkyaḥ [2.104–05] |

> tvam agne sarvabhūtānām antaś carasi pāvaka |  
> sākṣivat puṇyapāpebhyo brūhi satyaṃ kave mama ||  
> tasyety uktavato lohaṃ pañcāśatpalikaṃ samam |  
> agnivarṇaṃ nyaset piṇḍaṃ hastayor ubhayor api ||

**[230]** nāradaḥ |

> ity uktvā hastayos tasya pradadyāt piṇḍapāvakam |  
> suprataptaṃ susaṃyuktaṃ visphuliṅgārciruddatam ||  
> piṇḍaṃ gṛhītvā sandaṃśair vidyudjvālāsamaprabham |

pitāmahaḥ |

> tataḥ samam upādāya rājā dharmaparāyaṇaḥ |  
> sandaṃśena niyukto vā hastayos tasya nikṣipet ||

viṣṇuḥ [12.5–7): "tatas tatrāgnivarṇaṃ lohapiṇḍaṃ pañcāśatpalikaṃ dadyāt | tad ādāya nātidrutaṃ na ca vilambitaṃ maṇḍaleṣu padanyāsaṃ kurvan vrajet | tataḥ saptamaṃ maṇḍalam atītya bhūmau lohapiṇḍaṃ pātayet" |

śaṅkhalikhitau: "atha vā saptāśvatthaparṇāntaritaṃ ṣoḍaśapalam agnivarṇaṃ lohapiṇḍaṃ añjalinādāya saptapadamaryādāṃ gacchet" |

nārada (4.293–97, 299) |

> hastābhyāṃ taṃ samādāya prāḍvivākasamīritaḥ |  
> sthitvaikasmiṃs tato 'nyāni vrajet sapta tv ajihmagaḥ ||

**[231]** > asaṃbhrāntaḥ śanair gacched akruddhaḥ so 'nalaṃ prati |  
> na pātayet tām aprāpya yā bhūmiḥ parikalpitā ||  
> na maṇḍalam atikrāmen na cārvāk sthāpayet padam |  
> aṣṭamaṃ maṇḍalaṃ gatvā navame nikṣiped budhaḥ ||

pitāmahaḥ |

> tvaramāṇo na gacchet tu svastho gacchet śanaiḥ śanaiḥ |  
> na maṇḍalam atikrāmet nāntarā sthāpayet padam ||  
> aṣṭamaṃ maṇḍalaṃ gatvā navame nikṣiped budhaḥ |

kālikāpurāṇe |

> maṇḍalāni tathā sapta ṣoḍaśāṅgulamātrataḥ |  
> tāvad antarato gacchet dhṛtvā navatṛṇe kṣipet ||

yājñavalkyaḥ [2.207] |

> antarā patite piṇḍe saṃdehe vā punar haret |

**[232]** pitāmahaḥ |

> bhayārtaḥ pātayed yas tu vraṇaṃ ca na vibhāvyate |  
> punar ārohayel lohaṃ sthitir eṣā dṛḍhīkṛtā ||

kātyāyanaḥ [441] |

> prajvālenābhiśastaś cet sthānād anyatra dahyate |  
> adagdhaṃ taṃ vidur devās tasya bhūyo 'pi dāpayet ||

pitāmahaḥ |

> tatas taddhastayoḥ prāsyed vrīhīn vā yadi vā yavān |  
> nirviśaṅkena teṣāṃ tu hastābhyāṃ mardane kṛte ||  
> nirvikāre dinasyānte śuddhiṃ tasya vinirdiśet |

nāradaḥ [4.302–03] |

> tasyaivaṃ muktapiṇḍasya kuryāt karanirīkṣaṇam |  
> pūrvadṛṣṭeṣu cihneṣu tato 'nyatrāpi lakṣayet ||  
> maṇḍalaṃ raktasaṅkāśaṃ yatnān yad vāgnisaṃbhavam |  
> so 'viśuddhaḥ suvijñeyo 'satyadharmavyavasthitaḥ ||  
> yadā tu na vibhāvyete dagdhāv iti karau tadā |  
> vrīhīn atiprayatnena saptavārāṃs tu mardayet ||

**[233]** > mardito yadi no dagdhaḥ sabhyair eva viniścitaḥ |  
> mocyaḥ śuddhaḥ sa satkṛtya dagdho daṇḍyo yathākramam ||

viṣṇuḥ [11.8] |

> yo hastayoḥ kvacid dagdhas tam aśuddhaṃ vinirdiśet |  
> na dagdhaḥ sarvathā yas tu sa viśuddho bhaven naraḥ ||

vṛddhaḥ |

> ayas taptaṃ tu pāṇibhyām arkapatrais tu saptabhiḥ |  
> antarhitaṃ haran śuddhas tv adagdhaḥ saptame pade ||

**[234]**

## 41 toyavidhiḥ
atha toyavidhiḥ

tatra pitāmahaḥ |

> toyasyātaḥ pravakṣyāmi vidhiṃ dharmyaṃ sanātanam |  
> maṇḍalaṃ puṣpadhūpābhyāṃ kārayet tu vicakṣaṇaḥ ||  
> śarān saṃpūjayed bhaktyā vaiṣṇavaṃ ca dhanus tathā |  
> maṇḍape puṣpadhūpaiś ca tataḥ karma samācaret ||

kātyāyanaḥ [442] |

> śarāṃs tān āyasair agraiḥ prakurvīta viśuddhaye |  
> veṇukāṇḍamayāṃś caiva kṣeptā ca sudṛḍhaṃ kṣipet ||

pitāmahaḥ |

> kṣeptā ca kṣatriyaḥ kāryas tadvṛttir brāhmaṇo 'pi vā |  
> akrūrahṛdayaḥ śāntaḥ sopavāsas tathā śuciḥ ||  
> iṣūn na prakṣiped vidvān mārute cātidhāvati |  
> viṣame bhūpradeśe ca vṛkṣasthāṇusamākule ||

nāradaḥ [4.307] |

> krūraṃ dhanuḥ saptaśataṃ madhyamaṃ ṣaṭcchataṃ smṛtam |  
> mandaṃ pañcaśataṃ jñeyam eṣa jñeyo dhanur vidhiḥ ||

**[235]** **dhanuḥ saptaśatam** iti | yad dhanuḥ baddhajyaṃ saptabhir palaśataiḥ śarapūrṇaparyantaṃ namati tat tathocyate | evaṃ **ṣaṭcchatam** ityādy api |

pitāmahaḥ |

> madhyamena tu cāpena prakṣipet tu śaratrayam |  
> hastānāṃ tu śate sārdhe lakṣyaṃ kṛtvā vicakṣaṇaḥ ||  
> teṣāṃ ca preṣitānāṃ tu śarāṇāṃ śāstracodanāt |  
> madhyamas tu śaro grāhyaḥ puruṣeṇa balīyasā ||  
> śarāṇāṃ patanaṃ grāhyaṃ sarpaṇaṃ parivarjayet |  
> sarpan sarpan śaro yāti dūrād dūrataraṃ tu saḥ ||

kātyāyanaḥ [443] |

> kṣiptais tu majjanaṃ kāryaṃ gamanaṃ samakālikam |  
> gamane tv āgamaḥ kāryaḥ pumān anyo jale viśet ||

**kṣiptaiḥ** śaraiḥ |

viṣṇuḥ [12:3–4] | "[abhimantritam ambhaḥ praviśet |] tatsamakālaṃ ca nātikrūramṛdunā dhanuṣā puruṣo 'paraḥ śaramokṣaṃ kuryāt" |

bṛhaspatiḥ [8.62] |

> apsu praviśya puruṣaṃ preṣayet sāyakatrayam |

**[236]** pitāmahaḥ |

> sthire toye nimajjet tu na grāhiṇi na cālpake |  
> tṛṇaśaivālarahite jalaukāmatsyavarjite ||  
> devakhāteṣu yat toyaṃ tasmin kuryād viśodhanam |  
> āhāryaṃ varjayet toyaṃ śīghraveganadīṣu ca ||

**'grāhiṇi'** grāhākhyaprāṇiyukte |

nāradaḥ [4.305] |

> nadīṣu nātivegāsu taṭāgeṣu saraḥsu ca |  
> hradeṣu sthiratoyeṣu kuryāt puṃsāṃ nimajjanam ||

viṣṇuḥ [12.2–3]: "paṅkaśaivāladuṣṭagrāhamatsyajalaukādivarjite 'mbhasi | tatrānābhimagnasyārāgadveṣiṇaḥ puruṣasyānyasya jānunī gṛhītvābhimantritam ambhaḥ praviśet" |

nāradaḥ [4.308] |

> brāhmaṇaḥ kṣatriyo vaiśyo rāgadveṣavivarjitaḥ |  
> nābhimātrajale sthāpyaḥ puruṣaḥ sthāṇuvad balī ||  
> tasyoruṃ pratigṛhyātha nimajjed abhiśāpavān |

**[237]** yājñavalkyaḥ [2.108] |

> satyena mābhirakṣava varuṇety abhiśāpya kam |  
> nābhidaghnodakasthasya gṛhītvoruṃ jalaṃ viśet ||

**'abhiśāpya'** śapathaṃ kārayitvā | **'kam'** pānīyam |

viṣṇuḥ [12.7–8] |

> tvam ambhaḥ sarvabhūtānām antaś carasi sākṣivat |  
> tvam evāmbho vijānīṣe na vidur yāni mānavāḥ ||  
> vyavahārābhiśasto 'yaṃ mānuṣas tvayi majjati |  
> tad enaṃ saṃśayād asmād dharmatas trātum arhasi ||

pitāmahaḥ |

> toya tvaṃ prāṇināṃ prāṇaḥ sṛṣṭer ādyaṃ tu nirmitam |  
> śuddhes tvaṃ kāraṇaṃ proktaṃ dravyāṇāṃ dehināṃ tathā ||  
> atas tvaṃ darśayātmānaṃ śubhāśubhaparīkṣaṇe |

nāradaḥ [4.316–17] |

> satyānṛtavibhāgasya toyāgnī spaṣṭakṛttamau |  
> adbhyaś cāgnir abhūd yasmāt tasmāt toye viśeṣataḥ ||  
> kriyate dharmatattvajñair dūṣitānāṃ viśodhanam |  
> tasmāt satyena bhagavan jaleśa trātum arhasi ||

**[238]** kālikāpurāṇe |

> pāhy enaṃ varuṇa tvaṃ hi asmād evābhiśāpataḥ |  
> śuddhaś ced atikāruṇyād abhimantrya jale kṣipet ||  
> nābhimātrodakasthasya puruṣasyoruṃ pragṛhya vai |  
> praṇamya devatām iṣṭāṃ tasmin magno jale viśet ||

śaṅkhalikhitau: "sad asac ca tvam eva varuṇa ubhayoḥ pratitiṣṭhataḥ | tvayi satyaṃ tv idaṃ deva, varuṇa, tvam eva tad brūhi vareṇyaṃ tad ādiśasva" iti |

pitāmaha-nāradau |

> śaraprakṣepaṇasthānād yuvā javasamanvitaḥ |  
> gacchet paramayā śaktyā yatrāsau madhyamaḥ śaraḥ ||  
> madhayamaṃ śaram ādāya puruṣo 'nyas tathāvidhaḥ |  
> pratyāgacchet tu vegena yataḥ sa puruṣo gataḥ ||  
> āgatas tu śaragrāhī na paśyati yadā jale |  
> antarjalagataṃ samyak tadā śuddhiṃ vinirdiśet ||

bṛhaspatiḥ [8.61] |

> ānīte madhyame cāpe magnāṅgaḥ śucitām iyāt |

**[239]** pitāmaha-nāradau |

> anyathā na viśuddhaḥ syād ekāṅgasyāpi darśanāt |  
> sthānād vānyatra gamanād yasmin pūrvaṃ niveśitaḥ ||

kātyāyanaḥ [444-45] |

> śiromātraṃ tu dṛśyeta na karṇau nāpi nāsikā |  
> apsu praveśane yasya śuddhaṃ tam api nirdiśet ||  
> nimajyotplavate yas tu dṛṣṭaś cet prāṇinā naraḥ |  
> punas tatra nimajjyet sa deśacihnavibhāvitaḥ ||

**[240]**

## 42 viṣavidhiḥ
atha viṣavidhiḥ

tatra nāradaḥ [4.318–21] |

> ataḥ paraṃ pravkṣyāmi viṣasya vidhim uttamam |  
> yasmin kāle yadā deyaṃ yādṛśaṃ ca prakīrtitam ||  
> yāvanmātraṃ samuddiṣṭaṃ dharmatattvārthdarśibhiḥ |  
> tualayitvā śaratkāle deyam etad dhimāgame ||  
> nāparāhṇe na madhyāhne na saṃdhyāyāṃ ca dharmavit |  
> śaradgrīṣmavasanteṣu varṣāsu ca vivarjayet ||  
> bhagnaṃ ca dhāritaṃ caiva dhūpitaṃ miśritaṃ tathā |  
> kālakūṭam alābuṃ ca viṣaṃ yatnena varjayet ||

pitāmahaḥ |

> cāritāny atijīrṇāni kṛtrimāṇi tathaiva ca |  
> bhūmijāni ca sarvāṇi viṣāṇi parivarjayet ||  
> oṣadhīr mantrayogāṃś ca maṇīn anyaviṣāpahān |  
> kartuḥ śarīrasaṃsthāṃś ca gūḍhān anyān parīkṣayet ||

**[241]** kātyāyanaḥ [446–49] |

> ajaśaṅganibhaṃ śyāmaṃ supītaṃ śṛṅgasaṃbhavam |  
> bhaṅge ca śṛṅgaverābhaṃ khyātaṃ tac chṛṅgiṇāṃ viṣam ||  
> raktaṃ tad asitaṃ kuryāt kaṭhinaṃ caiva tatkṣaṇāt |  
> anena vidhinā jñeyaṃ viṣaṃ divyaviśāradaiḥ ||  
> vatsanābhinibhaṃ pītaṃ varṇajñānena niścayaḥ |  
> śuktiśṛṅgākṛtir bhaṅge vidyāt tad vatsanābhakam ||  
> madhukṣīrasamāyuktaṃ svacchaṃ kurvīta tatkṣaṇāt |  
> bāhyam evaṃ samākhyātaṃ lakṣaṇaṃ dharmasādhakaiḥ ||

nāradaḥ [3.322] |

> śārṅgaṃ haimavataṃ śastaṃ varṇagandharasānvitam |  
> akṛtrimam asaṃgūḍhamantropahataṃ ca yat ||

pitāmahaḥ |

> yavāḥ sapta pradātavyāḥ śuddhihetor asaṃśayam |  
> śṛṅgiṇo vatsanābhasya himajasya viṣasya vā ||

nāradaḥ [4.324] |

> varṣāsu ṣaḍyavā mātrā grīṣme pañca yavāḥ smṛtāḥ |  
> hemante vā sapta yavāḥ śarady alpās tato 'pi hi ||

**[242]** kātyāyanaḥ [450] |

> pūrvāhṇe śītale deśe viṣaṃ dadyāt tu dehinām |  
> ghṛtena yojitaṃ ślakṣṇaṃ piṣṭaṃ triṃśadguṇena tu ||

śaṅkha-nāradau |

> dadyād viṣaṃ sopavāsaḥ devabrāhmaṇasaṃnidhau |  
> dhūpopahāramantraiś ca pūjayitvā maheśvaram ||  
> dvijānāṃ saṃnidhāv eva dakṣiṇābhimukhe sthite |  
> udaṅmukhaḥ prāṅmukho vā dadyād vipraḥ samāhitaḥ ||

pitāmahaḥ |

> dīyamānaṃ kare kṛtvā viṣaṃ tu pariśodhayet |  
> viṣa tvaṃ brāhaṇā [brahmaṇā?] sṛṣṭaḥ parīkṣārthaṃ durātmanām ||  
> pāpeṣu darśayāmānaṃ śuddhānām amṛtī bhava |

viṣṇuḥ [13.6–7] |

> viṣatvād viṣamatvāc ca krūratvāt sarvadehinām |  
> tvam eva viṣa jānīṣe na vidur yāni mānavāḥ ||

**[243]** > vyavahārābhiśavto 'yaṃ mānuṣaḥ śuddhim icchati |  
> tad enaṃ saṃśayād asmād dharmatas trātum arhasi ||

nāradaḥ [4.325] |

> viṣa tvaṃ brahmaṇaḥ putraḥ satyadharmavyavasthitaḥ |  
> śodhayainaṃ naraṃ pāpāt satyenāsyāmrto bhava ||

yājñavalkyaḥ [2.110–11] |

> viṣa tvaṃ brahmaṇaḥ putraḥ satyadharmavyavasthitaḥ |  
> trāyasvāsmād abhīśapāt satyena bhava me 'mṛtam ||  
> evam uktvā viṣaṃ śārṅgaṃ bhakṣayed dhimaśailajam ||

nāradaḥ [4.326] |

> chāyāniveśito rakṣyo dinaśeṣam abhojanaḥ |  
> viṣavegaklamātītaḥ śuddho 'sau manur abravīt |

pitāmahaḥ |

> bhakṣite tu yadā svastho mūrcchācchardivivarjitaḥ |  
> nirvikāro dinasyānte taṃ śuddham iti nirdiśet 

**[244]** viṣṇuḥ [12.5] |

> viṣaṃ vegakramāpetaṃ sukhena yadi jīryate |  
> visuddhaṃ tam iti jñātvā divasānte visarjayet |

bṛhaspatiḥ [8.64] |

> vidhidattaṃ viṣaṃ yena jīrṇaṃ mantrauṣadhair vinā |  
> sa śuddhaḥ syād anyathā tu daṇḍyo dāpyaś ca tad dhanam ||

pitāmahaḥ |

> trirātraṃ pañcarātraṃ vā puruṣaiḥ svair adhiṣṭhitam |  
> kuhakāśaṅkayā rājā dhārayed divyakāriṇam ||

**[245]**

## 43 kośavidhiḥ
atha kośavidhiḥ

tatra nāradaḥ [4.327–28] |

> ataḥ paraṃ pravakṣyāmi kośasya vidhim uttamam |  
> śāstravidbhir yathā proktaṃ sarvakālāvirodhinam ||  
> pūrvāhṇe sopavāsasya snātasyārdrapaṭasya ca |  
> saśūkasyāvyasininaḥ kośapānaṃ vidhīyate ||  
> icchataḥ śraddadhānasya devabrāhmaṇasaṃnidhau |

**'saśūko'** 'tra satyena divyakaraṇe niḥśaṅkavān |

pitāmahaḥ |

> bhakto yo yasya devasya pāyayet tasya taj jalam |  
> samabhāve tu devānām ādityasya ca pāyayet ||  
> durgāyāḥ pāyayec corān ye ca śastropajīvinaḥ |  
> bhāskarasya ca yat toyaṃ brāhmaṇaṃ tan na pāyayet ||

**[246]** > durgāyāḥ snāpayec chūlam ādityasya ca maṇḍalam |  
> itareṣāṃ tu devānāṃ snāpayed āyudhāni tu ||  
> prāṅmukhaṃ kāriṇaṃ kṛtvā pāyayat prasṛtitrayam |  
> pūrvoktena vidhānena snātam ārdrapaṭaṃ śucim ||

**'samabhāve'** devatāviṣayakabhaktisāmya ity arthaḥ |

bṛhaspatiḥ [8.66] |

> yadbhaktaḥ so 'bhiyuktaḥ syāt tad evāyudhamaṇḍalam |  
> prakṣālya pāyayet tasmāj jalāt tu prasṛtitrayam ||

viṣṇuḥ [14.2–3]: "ugrān devān samabhyarcya tatsnānodakāt prasṛtitrayaṃ pibet | idaṃ mayā na kṛtam iti vyāharan devatābhimukhaḥ" |

nāradaḥ |

> arcayitvā tu taṃ devaṃ prakṣālya salilena ca |  
> enaś ca śrāvayitvā tu pāyayet (?) prasṛtitrayam ||

kātyāyanaḥ [452] |

> svalpe 'parādhe devānāṃ snāpayitvāyudhodakam |  
> pāyyo vikāre cāśuddho niyamyaḥ śucir anyathā ||

"**pāyyaḥ**" pāyayitavyaḥ | "**niyamyo**" daṇdayitavyaḥ |

**[247]** viṣṇuḥ [14.4] |

> yasya paśyed dvisaptāhāt trisaptāhād athāpi vā |  
> rogo 'gnir jñātimaraṇaṃ rājātaṅkam athāpi vā ||  
> tam aśuddhaṃ vijānīyāt tathā śuddhaṃ viparyaye |

pitāmahaḥ |

> trirātrāt saptarātrād vā trisaptāhād athāpi vā |  
> vaikṛtaṃ yasya dṛśyeta pāpakṛ sa tu mānavaḥ ||  
> tasyaikasya na sarvasya janasya yadi tad bhavet |  
> rogo 'gnir jñātimaraṇaṃ saiva tasya vibhāvanā ||

kātyāyanaḥ [456–58] |

> atha devavisaṃvādāt trisaptāhāt tu dāpayet |  
> abhiyuktaṃ prayatnena tam arthaṃ daṇḍam eva ca ||  
> tasyaikasya na sarvasya janasya yadi tad bhavet |  
> rogo 'gnir jñātimaraṇaṃ ṛṇaṃ dadyād damaṃ ca saḥ ||

**[248]** > jvarātisāravisphoṭāḥ śūlādiparipīḍanam |  
> netraruggalarogaś ca tathonmādaḥ prajāyate ||  
> śirorug bhujabhaṅgaś ca daivikavyādhayo nṛṇām |

"**daivavisaṃvādaḥ**" daivakṛto rogajñātimaraṇādirūpo virodhaḥ |

nāradaḥ [4.331] |

> ūrdhvaṃ yasya dvisaptāhād vaikṛtaṃ sumahad bhavet |  
> nābhiyojyaḥ sa viduṣā kṛtakālavyatikramāt ||

yājñavalkyaḥ [2.113] |

> arvāk caturdaśād ahno yasya no rājadaivikam |  
> vyasanaṃ jāyate ghoraṃ sa viśuddho na saṃśayaḥ ||

**[249]** "**vyasanam**" āpat | "**ghoram**" atipīḍākaram |

bṛhaspatiḥ [8.65] |

> saptāhād vā dvisaptāhād yasyārtir na prajāyate |  
> putradāradhanānāṃ ca viśuddhaḥ syān na saṃśayaḥ ||

atra ca dvyahasaptāhatrisaptāhapratīkṣaṇe vyavasthā deśakālaviṣayatāratamyāpekṣayety avagantavyā |

kātyāyanaḥ [454] |

> avaṣṭambhābhiyuktasya viśuddhasyāpi kośataḥ |  
> sadaṇḍam abhiyogaṃ tu dāpayed abhiyojakam ||

viṣṇuḥ [14.5]

> divyena śuddhaṃ puruṣaṃ satkuryād dhārmiko nṛpaḥ |

nāradaḥ [4.333] |

> yathoktena vidhānena pañca divyāni kārayet |  
> tatra rājābhiśastānāṃ pretya ceha ca nandati ||

**[250]**

## 44 taṇḍulavidhiḥ
atha taṇḍulavidhiḥ

tatra pitāmahaḥ |

> taṇḍulānāṃ pravakṣyāmi vidhiṃ bhakṣaṇavarjane |  
> śūdre tu taṇḍulā deyā nānyatreti viniścayaḥ ||  
> taṇḍulān kārayec chuklān śāler nāyasya kasyacit |  
> mṛnmaye bhājane kṛtvā ādityasyāgrataḥ śuciḥ ||  
> snānodakena saṃmiśrān rātrau tatraiva vāsayet |  
> prabhāte kāriṇo deyo ādityābhimukhasya tu ||  
> taṇḍulān bhakṣayitvā tu patre niṣṭhīvayed divā |  
> bhūryasyaiva tu nānyasya abhāve pippalasya ca ||

**[251]** kātyāyanaḥ [453] |

> devatāsnānapānīyadigdhataṇḍulabhakṣaṇe |  
> śuddhaniṣṭhīvanāc chuddho niyamyo 'śucir anyathā ||

bṛhaspatiḥ [8.70] |

> sopavāsaḥ sūryagrahe taṇḍulān bhakṣayec chuciḥ |  
> śuddhaḥ syāc chuklaniṣṭhīve raktamiśre ca doṣabhāk ||

bṛhaspati-pitāmahau |

> śoṇitaṃ dṛśyate yasya hanujālaṃ ca sīdati |  
> gātraṃ ca kampate yasya tam aśuddhaṃ vinirdiśet ||

**'hanujālam'** uttarādharavāmadakṣiṇahanusamūhaḥ |

**[252]**

## 45 taptamāṣakavidhiḥ
atha taptamāṣakavidhiḥ

tatra pitāmahaḥ |

> taptamāṣasya vakṣyāmi vidhim uddhareṇe śubham |  
> kārayed āyasaṃ pātraṃ tāmraṃ vā ṣoḍaśāṅgulam ||  
> caturaṅgulakhātaṃ mṛnmayaṃ vāpi maṇḍalam |  
> pūrayed ghṛtatailābhyāṃ viṃśatyā vā palais tataḥ ||  
> sutapte nikṣipet tatra suvarṇasya tu māṣakam |  
> aṅguṣṭhāṅguliyogena taptamāṣaṃ samuddharet ||

**'maṇḍalam'** vartulam |

bṛhaspatiḥ [8.72] |

> samuddharet tailaghṛtāt sutapāt taptamāṣakam |  
> aṅguṣṭhāṅguliyogena satyam āmantrya vītabhīḥ ||

**'satyam āmantrya'** 'ehy ehi bhagavan dharma' ityādimantreṇa dharmaṃ saṃśodhya |

pitāmaha-bṛhaspatī |

> karāgraṃ na dhuned yas tu visphoṭo vā na jāyate |  
> śuddho bhavati dharmeṇa pitāmahavaco yathā ||

kālikāpurāṇe |

> na dhuned yaḥ karāgraṃ tu yasya raktaṃ na jāyate |  
> visphoṭādyais tathā doṣaiḥ sa śuddho yasya cojjhitam ||

**[253]**

## 46 phālavidhiḥ
atha phālavidhiḥ

tatra bṛhaspatiḥ [8.79–80] |

> āyasaṃ dvādaśapalaṃ ghaṭitaṃ phālam ucyate |  
> aṣṭāṅgulaṃ bhaved dīrghaṃ caturṅgulavistaram ||  
> agnivarṇaṃ tu tac coro jihvayā lehayet sakṛt |  
> na dagdhaś cec chuddhim iyād anyathā tu sa hīyate ||

**[254]**

## 47 dharmajavidhiḥ
atha dharmajavidhiḥ

tatra bṛhaspatiḥ [8.82–85] |

> patradvaye lekhanīyau dharmādharmau sitāsitau |  
> jīvadānādikair mantrair gāyatryādyaiś ca sāmabhiḥ ||  
> āmantrya pūjayed gandhaiḥ kusumaiś ca sitāsitaiḥ |  
> abhyukṣya pañcagavyena mṛtpiṇḍāntaritau tataḥ ||  
> samau kṛtvā nave kumbhe sthāpyau cānupalaṣitau |  
> tataḥ kumbhāt piṇḍam ekaṃ pragṛhṇītāvilambitaḥ ||  
> dharma gṛhīte śuddhaḥ syāt saṃpūjyaś ca parīkṣakaiḥ |

**'jīvadānādikaiḥ'** 'mā pragāmapatho vayam' ityādimantraiḥ |

**[255]**

## 48 śapathavidhiḥ
atha śapathavidhiḥ

tatra manuḥ [8.110] |

> maharṣibhiś ca devaiś ca kāryārthaṃ śapathāḥ kṛtāḥ |  
> vasiṣṭhaś cāpi śapathaṃ śepe paijavane nṛpe ||

nāradaḥ [4.243–44] |

> śapathā hy api devānām ṛṣīṇāṃ ca mahātmanām |  
> vasiṣṭhaḥ śapathaṃ śepe yātudhāne tu śabditaḥ ||  
> maharṣayas tathendrādyāḥ prastarārthe nibodhitāḥ |  
> śepuḥ śapatham avyagrāḥ parasparaviśuddhaye ||

viṣṇuḥ [9.4–14]: "sarveṣv apy arthajāteṣu mūlyaṃ kanakaṃ prakalpayet | tac ca kṛṣṇalone śūdraṃ dūrvākaraṃ śāpayet | dvikṛṣṇalone tilakaram | trikṣṭṇalone rajatakaram | catuḥkṛṣṇalone suvarṇakaram | pañcakṛṣṇalone sītoddhṛtamahīkaram | suvarṇārdhone kośo deyaḥ śūdrasya | tataḥ paraṃ yathārhaṃ dhaṭāgnyudakaviṣāṇām anyatamam | **[256]** dviguṇārthe yathābhihitā samayakriyā vaiśyasya | triguṇārthe rājanyasya | caturguṇārthe brāhmaṇasya" |

**'kṛṇalone'** kṛṣṇalāvare | evaṃ dvikṛṣṇalona ityādy api boddhavyam |

manuḥ [8.113–14] |

> satyena śāpayed vipraṃ kṣatriyaṃ vāhanāyudhaiḥ |  
> gobījakāñcanair vaiśyaṃ śūdraṃ sarvais tu pātakaiḥ ||  
> putradārasya cāpy enaṃ śirāṃsi sparśayet pṛthaṅ |

bṛhaspatiḥ [8.33–34] |

> satyaṃ vāhanaśastrāṇi gobījakanakāni ca |  
> devabrāhmaṇapādāṃs tu putradāraśirāṃsi ca ||  
> ete tu śapathāḥ proktāḥ svalpe 'rthe sukarāḥ sadā |  
> sāhaseṣv abhiśāpeṣu divyāṇy āhur viśodhanam ||

nāradaḥ [4.248–250] |

> satyaṃ vāhanaśastrāṇi gobījakanakāni ca |  
> devatāpitṛpādāṃś ca dattāni sukṛtāni ca ||  
> ity ete śapathāḥ proktā manunā svalpakāraṇe |  
> pātakeṣv abhiśāpe ca vidhir divyeṣu kīrtitaḥ ||

śaṅkhalikhitau: "iṣṭāpūrtapradānam anyāṃś ca śapathān kārayet" |

**[257]** manuḥ [8.115] |

> yam iddho na dahaty agnir āpo nonmajjayanti ca |  
> na cārtim ṛcchati kṣipraṃ sa jñeyaḥ śapathe śuciḥ ||

kātyāyanaḥ [463] |

> ā caturdaśakālād ahno yasya no rājadaivakam |  
> vyasanaṃjāyate ghoraṃ sa jñeyaḥ śapathe śuciḥ ||

manuḥ [8.111–12] |

> na vṛthā śapathaṃ kuryāt svalpe 'py arthe naro budhaḥ |  
> vṛthā hi śapathaṃ kurvan pretya ceha ca naśyati ||  
> kāminīṣu vivāheṣu gavāṃ bhukte tathendhane |  
> brāhmaṇābhyupapattau ca śapathe nāsti pātakam ||

yamaḥ |

> kṛtvā mṛṣā tu śapathaṃ kīṭasya vadhasaṃyutam |  
> anṛtena tu yujyeta vadhena ca tathā naraḥ ||  
> tasmān na mithāśapathaṃ naraḥ kuryād yathepsitam ||

**iti bhaṭṭahṛdayadharātmajamahāsāndhivgrahika-**

**śrīmallakṣmīdharaviracite kṛtyakalpatarau**

**vyavahārakāṇde kriyāpādaḥ ||**

**[258]**

## 49 nirṇayaprakāraḥ
atha nirṇayaprakāraḥ

tatra vyāsaḥ |

> pramāṇair hetucaritaiḥ śapathena nṛpājñayā |  
> vādisaṃpratipatyā vā nirṇayo 'ṣṭavidhaḥ smṛtaḥ ||  
> likhitaṃ sākṣiṇo bhuktiḥ pramāṇaṃ trividhaṃ smṛtam |  
> anumānaṃ vidur hetus tarkaś ceti manīṣiṇaḥ ||  
> daśesthitiḥ pūrvakṛtā caritaṃ samudāhṛtam |  
> arthānurūpāḥ śapathāḥ smṛtāḥ satyadhaṭādayaḥ ||  
> teṣām abhāve rājājñā nirṇayaṃ tad vidur budhāḥ |

**anumānam** iti | tarko 'numānaṃ nirṇayahetur iti manyanta ity arthaḥ |

bṛhaspatiḥ [9.1] |

> dharmeṇa vyavahāreṇa cāritreṇa nṛpājñayā |  
> catuṣprakāro 'bhihitaḥ saṃdigdhe vastunirṇayaḥ ||  
> ekaiko dvividhaḥ proktaḥ kriyābhedān maharṣibhiḥ |  
> samyag vicārya kāryaṃ tu yuktyā saṃparikalpitam ||  
> parīkṣitaṃ tu śapathaiḥ sa jñeyo dharmanirṇayaḥ |  
> prativādī prapadyeta yatra dharmaḥ sa nirṇayaḥ ||  
> divyair viśodhitaḥ samyak dvitīyaḥ samudāhṛtaḥ |

**[259]** kātyāyanaḥ [36] |

> smṛtiśāstraṃ tu yat kiṃcit kathitaṃ dharmasādhakaiḥ |  
> kāryāṇāṃ nirṇayārtheṣu vyavahāraḥ smṛto hi saḥ ||

'**smṛtiśāstra**'śabdenātra smṛtiśāstroktasākṣyādīni pramāṇāny ucyante |

bṛhaspatiḥ [9.5] |

> pramāṇaniścito yas tu vyavahāraḥ sa ucyate |  
> vākchalānuttaratvena dvitīyaḥ parikīrtitaḥ ||

**'vākchalānuttaratvena'** vākchalatvena niścito anuttaratvena ca niścito dvitīyo vyavahāra ity arthaḥ |

kātyāyanaḥ [37] |

> yad yad ācaryate yena dharmyaṃ vādharmyam eva vā |  
> deśasyācaraṇān nityaṃ caritraṃ tat parikīrtitam ||

bṛhaspatiḥ [9.6] |

> anumānena nirṇītaṃ caritram iti kathyate |  
> deśasthityā dvitīyas tu śāstravidbhir udāhṛtaḥ ||

kātyāyanaḥ [38, dvitīye] |

> saṃdigdhā yena sādhyante niścitaṃ śāstrato bhṛguḥ |  
> teṣāṃ nṛpaḥ pramāṇaṃ syāt sarvasya hi nṛpaḥ prabhuḥ ||  
> nyāyaśāstrāvirodhena deśadṛṣṭais tathaiva ca |  
> yaṃ dharmyaṃ sthāpayed rājā nyāyyaṃ tad rājaśāsanam ||

**[260]** > dharmaṃ ca vyavahāraṃ ca caritraṃ vāvilopayan |  
> sthityaitat sthāpayed rājā dharmyaṃ tad rājaśāsanam ||

**'avilopayan'** aparityajann api |

bṛhaspatiḥ [9.7] |

> pramāṇasahitādyas tu rājājñā nirṇayaḥ smṛtaḥ |  
> śāstrasabhyavirodhena tathānyaḥ saṃprakīrtitaḥ ||

**'pramāṇasahitā rājājñā ādyo nirṇaya'** iti yojanā | **'sabhyaśāstravirodhe'** sabhyānāṃ śāstrāṇāṃ ca parasparavipratipattau |

nāradaḥ [1.11] |

> tatra satye sthito dharmo vyavahāraś ca sākṣiṣu |  
> caritaṃ pustakaraṇe rājājñāyāṃ tu śāsanam ||

bṛhaspatiḥ |

> yatraivaṃ vetti nṛpatiḥ nirṇayaṃ tu caturvidham |  
> so 'smiṃś loke yaśaḥ prāpya yāti śakralokatām ||

**[261]**

## 50 nirṇayabalābalam
atha nirṇayabalābalam

nāradaḥ [1.10] |

> dharmaś ca vyavahāraś ca caritraṃ rājaśāsanam |  
> catuṣpād vyavahāro 'yam uttaraḥ pūrvabādhakaḥ ||

**'uttaraḥ pūrvabādhakaḥ'** iti | dharmavyavahāracaritrarājaśāsaneṣu utattrottaraḥ pūrvasya bādhaka ity arthaḥ |

bṛhaspatiḥ [1.19] |

> śāstraṃ kevalam āśritya kriyate yatra nirṇayaḥ |  
> vyavahāraḥ sa vijñeyo dharmas tenāvahīyate ||

kātyāyanaḥ [39] |

> yuktiyuktaṃ tu kāryaṃ syād divyaṃ yatra vivarjitam |  
> dharmas tu vyavahāreṇa bādhyate tatra nānyathā ||

bṛhaspatiḥ [1.20] |

> deśasthityānumānena naigamānumatena ca |  
> kriyate nirṇayas tatra vyavahāras tu bādhyate ||

**'naigamāḥ'** paurāḥ vaṇijaḥ | **'anumānena naigamānumatena'** ity saṃbandhaḥ |

kātyāyanaḥ [40–41] |

> pratilomaprasūteṣu tathā durganivāsiṣu |  
> viruddhaṃ niyataṃ prāhus taṃ dharmaṃ na vicālayet ||

**[262]** > nirṇayaṃ tu yadā kuryāt tena dharmeṇa pārthivaḥ |  
> vyavahāraś caritreṇa tadā tenaiva bādhyate ||

**'tena dharmeṇa'** deśācārarūpeṇa |

bṛhaspatiḥ [1.21] |

> vihāya caritācāraṃ yat tu kuryāt punar nṛpaḥ |  
> nirṇayaṃ sā tu rājājñā caritraṃ bādhyate tathā ||

**'caritācāram'** pūrvapūrvācaritam ācāram |

kātyāyanaḥ [42, 43] |

> viruddhaṃ nyāyato yat tu caritraṃ kalpyate nṛpaiḥ |  
> evaṃ tatra nirasyeta caritraṃ tu nṛpājñayā ||  
> anena vidhinā proktaṃ bādhakaṃ yad yad uttaram |  
> anyathā bādhanaṃ yatra tatra dharmo vihanyate ||

**iti nirṇayaprakāraḥ |**

**[263]**

## 51 nirṇītakṛtyam
atha nirṇītakṛtyam

tatra nāradaḥ [2.41] |

> svayam abhyupapanno 'pi sucaryāvasito 'pi san |  
> kriyāvasanno 'py arhet tu paraṃ sabhyāvadhāraṇam ||  
> sabhyair eva kṛtā paścād rājñā śāsyaḥ svaśāstravat |

**'svayam abhyupapannaḥ'** svayam aṅgīkṛtaparājayaḥ | 'sucaryāvasitaḥ' sucetṣṭayā vaivarṇyasvedakampādikayā parājitatvena jñātaḥ | **'kriyāvasannaḥ'** kriyayā sākṣidivyādikayā prāptāvasādaḥ | **'paraṃ sabhyāvadhāraṇam'** anantaraṃ sabhyānām ekasthānām anenāvasādanena parājita iti kīrtanam |

yājñavalkyaḥ [2.11] |

> nirṇayaṃ bhāvito dadyād dhanaṃ rājñe ca tatsamam |  
> mithyābhiyoge dviguṇam abhiyogād dhanaṃ vahet ||

**[264]** manuḥ [8.51, 59] |

> arthe 'pavyayamānaṃ tu karaṇena vibhāvitam |  
> dāpayed dhanikasyārthaṃ daṇḍaleśaṃ ca śaktitaḥ ||  
> yo yāvan nihnuvītārthaṃ mithyāṃ yāvati vādayet |  
> tau nṛpeṇa hy adharmajñau dāpyau taddviguṇaṃ damam ||

**'apavyayamānam'** apanihnuvānam | **'karaṇena'** likhitādinā | **'yo yāvat tau'** iti | yo yāvantam apajānīte adhamarṇaḥ, mithyāṃ vā yāvati dhane abhiyuñjīta tāv ubhāv apy uttamarṇāv āśayadoṣeṇa vivādavṛttau dviguṇaṃ daṇḍaṃ dāpyāv ity arthaḥ | āśayadoṣavyatirekeṇa tu dāridryavismaraṇādināpahnavaviṣaye daṇḍaleśaṃ ca śaktitaḥ ity avagantavyam |

vyāsaḥ |

> nihnave tu yadā vādī svayaṃ tat pratipadyate |  
> jñeyā sā pratipattis tu tasyārdhavinayaḥ smṛtaḥ ||

nāradaḥ [2.37] |

> mithyābhiyogino ye syuḥ dvijānāṃ śūdrayonayaḥ |  
> teṣāṃ jihvāṃ samutkṛtya rājā śūle niveśayet ||

**[265]** yājñavalkyaḥ [2.20] |

> nihnute likhitaṃ naikaṃ ekadeśavibhāvitaḥ |  
> dāpyaḥ sarvaṃ nṛpeṇārthaṃ na grāhyas tv aniveditaḥ ||

yadā naikaṃ suvarṇarajata[tāmrādilikhitam abhiyuktas san **'nihnute'** punar api tadaikadeśe suvarṇādau śāstrādibhiḥ vādī **'vibhāvitaḥ'** aṅgīkāritaḥ uddharet rājñā sarvān rajatādyarthān dāpyaḥ | tatrāpi] **'na grāhyas tv aniveditaḥ'** pūrvoddeśena deym iti yady abhiyoktrā pūrvabhāṣākāle 'nupanuyasto 'rthaḥ ekadeśavibhāvitatve 'py abhiyoktā na grāhayitavya ity arthaḥ |

nāradaḥ |

> anekārthābhiyuktena sarvārthavyapalāpinā |  
> vibhāvitaikadeśena deyaṃ yad abhiyujyate ||

yājñavalkyaḥ [2.18] |

> sapaṇaś ced vivādaḥ syāt tadgṛhītaṃ tu dāpayet |  
> sa daṇḍaṃ dviguṇaṃ caiva dhanine dhanam eva ca ||

bṛhaspatiḥ [9.25] |

> aparādhānurūpaś ca daṇḍo 'yaṃ parikalpitaḥ |

**[266]**

## 52 jayipratipattiḥ
atha jayīpratipattiḥ

tatra bṛhaspatiḥ [9.21] |

> pratijñābhāvanād vādī prāḍvivākādipūjanāt |  
> jayapatrasya cādānāj jayī loke nigadyate ||

kātyāyanaḥ [262] |

> siddhenārthena saṃyojyo vādī satkārapūrvakam |  
> lekhyaṃ svahastasaṃyuktaṃ tasmai dadyāt tu pārthivaḥ ||

vyāsaḥ |

> vyavahārān svayaṃ dṛṣṭvā śrutvā vā prāḍvivākataḥ |  
> jayapatraṃ tato dadyāt parijñānāya pārthivaḥ ||

kātyāyanaḥ [264] |

> nirastaṃ likhitaṃ yat tu tat tu sadyo vināśayet |  
> paścātkārakriyā cātha nirasyet tan na saṃśayaḥ ||  
> nirastā tu kriyā yatra pramāṇenaiva vādinā |  
> paścātkāro bhavet tatra na sarvāsu vidhīyate ||  
> dāsastrībhūgṛhārāmalekhakānāṃ parājaye |  
> eteṣv eva yadā deyaḥ paścātkāras tu pārthivaiḥ ||

**'paścātkāro'** nirṇayānantarajayapatrādikā kriyā | **'pramāṇam'** sākṣyādi | **'eteṣv eva'** ity upalakṣaṇam |

**[267]**

## 53 punarnyāyaḥ
atha punarnyāyaḥ

tatra manuḥ [9.233] |

> tīritaṃ cānuśiṣṭaṃ ca yatra kvacana yad bhavet |  
> kṛtaṃ tad dharmato vidyān na tad bhūyo nivartayet ||

**'tīritam'** iti 'pāratīrakarmasamāptau' ity asya niṣṭhāpratyaye rūpam | tena nirṇīya samāpitam ity arthaḥ | **'anuśiṣṭaṃ'** sākṣibhir uktam | **'yatra kvacana'** grāmādisabhāyām |

nāradaḥ [1.65] |

> tīritaṃ cānuśiṣṭaṃ ca yo manyeta vidharmataḥ |  
> dviguṇaṃ daṇḍam āsthāya tat kāryaṃ punar uddharet ||

tathā [2.40] |

> sākṣisbhyāvasannānāṃ dūṣaṇe darśanaṃ punaḥ |  
> svacaryāvasitānāṃ tu noktaḥ paunarbhavo vidhiḥ ||

**'sākṣisabhyāvasannānām'** sākṣisabhyadvāreṇa prāptāvasādānām | **'dūṣaṇe'** sākṣiṣu sabhyeṣu cety anvayaḥ | **'darśanam'** punaḥ punar vyavahāradarśanaṃ kartavyam ity arthaḥ | **'svacaryavasitaḥ'** svavyāpāreṇa parasparaviruddhabhāṣaṇādinā parājitaḥ |

**[268]** bṛhaspatiḥ [9.22] |

> palāyanānuttaratvād anyapakṣāśrayeṇa ca |  
> hīnasya gṛhyate vado na svavākyair jitasya tu ||

bṛhaspati-kātyāyanau |

> kulādibhir nirścite 'pi na saṃtoṣaṃ gataś ca yaḥ |  
> vicārya tat kṛtaṃ rājā kukṛtaṃ punar uddharet ||

bṛhaspatiḥ [9.24] |

> niścitya bahubhiḥ sārdhaṃ brāhmaṇaiḥ śāstrapāragaiḥ |  
> daṇḍayej jayinā sākaṃ pūrvasabhyāṃs tu doṣiṇaḥ ||

yājñavalkyaḥ [2.305] |

> durdṛṣṭāṃs tu punar dṛṣṭvā vyavahārān nṛpeṇa tu |  
> sabhyāḥ sajayino daṇḍyā vivādād dviguṇaṃ damam ||  
> [yo manyetājito 'smīti nyāyenāpi parājitaḥ |  
> sabhāyāṃ tat punar jitvā dāpayed dviguṇaṃ damam ||]

**[269]** nāradaḥ [2.66] |

> durdṛṣṭe vyavahāre tu sabhyās taṃ daṇḍam apnuyuḥ |  
> na hi jātu vinā daṇḍaṃ kaścin mārge 'vatiṣṭhate ||

manuḥ [9.234] |

> amātyāḥ prāḍvivāko vā ye kuryuḥ karyam anyathā |  
> tat svayaṃ nṛpatiḥ kuryāt tān sahasraṃ ca daṇḍayet ||

**[270]**

## 54 kṛtanivṛttiḥ
atha kṛtanivṛttiḥ

tatra manu-viṣṇū |

> yasmin yasmin vivāde tu kauṭasākṣyaṃ kṛtaṃ bhavet |  
> tat tat kāryaṃ nivarteta kṛtaṃ vāpy akṛtaṃ bhavet ||

nāradaḥ [1.43] |

> strīṣu rātrau bahir grāmād antarveśmany arātiṣu |  
> vyavahāraḥ kṛto 'py eṣu punaḥ kartavyatām iyāt ||

manu-nāradau [manu 8.164; nā. 2.15] |

> satyā na bhāṣā bhavati yady api syāt pratiṣṭhitā |  
> bahiś ced bhāṣyate dharmān niyatād vyāvahārikāt ||

**[271]** niyatā vyāvahārikadharmaviṣayā bhāṣocyate | sā pratiṣṭhitāpi lekhyādipramāṇavaty api na satyā | tayā yo 'rthaḥ pratipādyate sa nānuṣṭheyo yathā ********* [lacuna] kaścid anena mama sarvasvaṃ dattam ityādi |

manuḥ [8.165, 138] |

> yogādhamanavikrītaṃ yogadānapratigraham |  
> yatra vāpy upadhiṃ paśyet tat sarvaṃ vinivartayet ||  
> balād dattaṃ balād bhuktaṃ balād yac cāpi lekhitam |  
> sarvān balakṛtān arthān akṛtān manur abravīt ||

**'yogaḥ'** chadma | tena yad bandhakārpaṇādi kṛtaṃ tad rājā nivartayed ity arthaḥ | **'upadhiḥ'** chalam |

tathā [8.163] |

> mattonmattārtādhadhīnair bālena sthavireṇa vā |  
> asambaddhakṛtaś caiva vyavahāro na sidhyati ||

**[272]** **'adhvadhīno'** dāsaḥ |

nāradaḥ [4.39–42; 4.29–30] |

> yad bālaḥ kurute kāryam asvatantras tathaiva ca |  
> akṛtaṃ tad api prāhuḥ śāstre śāstravido janāḥ ||  
> svatantro 'pi hi yat kāryaṃ kuryād aprakṛtiṃ gataḥ |  
> tad apy akṛtam evāhur asvatantraḥ svahetutaḥ ||  
> kāmakrodhābhibhūtārtabhayavyasanapīḍitāḥ |  
> rāgadveṣaparītāś ca jñeyās tv aprakṛtiṃ gatāḥ ||  
> tathā dāsakṛtaṃ kāryam akṛtaṃ paricakṣate |  
> anyatra svāmisandeśān na dāsaḥ prabhur ātmanaḥ ||  
> putreṇa ca kṛtaṃ kāryaṃ yatra syāc chandataḥ pituḥ |  
> tad apy akṛtam evāhur dāsaḥ putraś ca tau samau ||

kārtyāyanaḥ [467] |

> na kṣetragṛhadāsānāṃ dānādhamanavikrayaḥ |  
> asvatantrakṛtāḥ siddhiṃ prāpnuyur nānuvarṇitāḥ ||

**'nānuvarṇitāḥ'** ananumatāḥ, svatantreṇeti śeṣaḥ |

**[273]** nāradaḥ [2.26–27, 42] |

> strīkṛtāny apramāṇāni kāryāṇy āhur anāpadi |  
> viśeṣato gṛhakṣetradānādhamanavikraye ||  
> etāny eva pramāṇāni bhartā yady anumanyate |  
> putraḥ patyur abhāve vā rājā vā patiputrayoḥ ||  
> kule jyeṣṭas tathā śreṣṭhaḥ prakṛtisthaś ca yo bhavet |  
> tatkṛtaṃ syāt kṛtaṃ kāryaṃ nāsvatantrakṛtaṃ kṛtam ||

**[274]**

## 55 svatantrāsvatantralakṣaṇam
atha svatantrāsvatantralakṣaṇam

tatra nāradaḥ [4.31, 33–37] |

> svātantryaṃ tu smṛtaṃ jyaiṣṭhyaṃ jyaiṣṭhyaṃ guṇavayaḥkṛtam |

tathā |

> svatantrāḥ prajāḥ sarvāḥ svatantraḥ pṛthivīpatiḥ |  
> asvatantraḥ smṛtaḥ śiṣya ācārye tu svatantratā ||  
> asvatantrāḥ striyaḥ sarvāḥ putrā dāsāḥ parigrahāḥ |  
> svatantras tatra tu gṛhī yasya tat syāt kramāgatam ||  
> garbhasthaiḥ sadṛśo jñeyaḥ āṣṭamād vatsarāc chiśuḥ |  
> bāla āṣoṣaśād varṣāt pogaṇḍaś ceti kīrtyate ||

**[275]** > parato vyavahārajñaḥ svatantraḥ pitarāvṛte |  
> jīvator na svatantraḥ syāj jarayāpi samanvitaḥ ||  
> tayor api pitā śreyān bījaprādhānyadarśanāt |  
> abhāve bījino mātā tadabhāve tu pūrvajaḥ ||

kātyāyanaḥ [466] |

>  pitāsvatantraḥ pitṛmān bhrātā brātṛvya eva vā |  
> kaniṣṭho vāvibhaktasvo dāsaḥ parikaras tathā ||

**'pitāsvatantraḥ'** pitṛmān asvatantra ity arthaḥ | **'avibhaktasvaḥ'** avibhiktadhanaḥ |

hārītaḥ |

> dānārthe vā dhanārthe vā dharmārthe vā viśeṣataḥ |  
> ādāne vā visarge vā na strī svātantryam arhati ||

nāradaḥ [2.38] |

> svatantrāḥ sarva evaite paratantreṣu nityaśaḥ |  
> anuśiṣṭau visarge ca vikraye ceśvarā matāḥ ||

**'ete'** pūrvoktarājadayaḥ |

kātyāyanaḥ [468–69] |

> pramāṇaṃ sarva evaite paṇyānāṃ krayavikraye |  
> yadi saṃvyavahāraṃ prāk kurvanto hy anumoditāḥ ||  
> kṣetrādīnāṃ tathaiva syād bhrātā bhrātṛsutaḥ sutaḥ |  
> nisṛṣṭāḥ kṛtyakaraṇe guruṇā yadi gacchatā ||

**[276]** > nisṛṣṭārthas tu yo yasmin tasminn arthe prabhus tu saḥ |  
> tad bhartā tatkṛtaṃ kāryaṃ nānyathā kartum arhati ||

bṛhaspatiḥ [9.29, 28] |

> yaḥ svāminā niyuktas tu dhanāyavyayapālane |  
> kusīdakṛṣivāṇijye nisṛṣṭārthas tu sa smṛtaḥ ||  
> pramāṇaṃ tatkṛtaṃ sarvaṃ lābhālābhavyayodayam |  
> svadeśe vā videśe vā svāmī tan na visaṃvadet ||

kātyāyanaḥ [471] |

> sutasya sutadārāṇāṃ vaśitvaṃ tv anuśāsane |  
> vikraye caiva dāne ca vaśitvaṃ na sute prabhuḥ ||

**iti mahārājādhirājaśrīmadgovindacandradevamahāsandhivrahikeṇa**

**bhaṭṭahṛdayadharātmajena**

**bhaṭṭaśrīmallakṣmīdhareṇa viracite kṛtyakalpatarau**

**vyavahārakāṇde vyavahāramātṛkā**

**samāptā ||**

**[277]**

**atharṇādānādivyavahārapadāni**

## 56 ṛṇādānavidhiḥ
atha ṛṇādānavidhiḥ

tatra bṛhaspatiḥ [10.1–2] |

> padāṅgasahitas tv eṣa vyavahāraḥ prakīrtitaḥ |  
> vivādakāraṇāny asya padāni śṛṇutādhunā ||  
> ṛṇādānapradānāni dyūtāhvānānitkāni ca |  
> kramaśaḥ saṃpravakṣyāmi kriyābhedāṃś ca tattvataḥ ||

naradaḥ [4.1, 98] |

> ṛṇaṃ deyam adeyaṃ ca yena yatra yathā ca yat |  
> dānagrahaṇadharmāś ca ṛṇādānam iti smṛtam ||  
> sthānalābhanimittaṃ yad dānagrahaṇam iṣyate |  
> tat kusīdam iti jñeyaṃ tena vṛttiḥ kusīdinām ||

**'sthanam'** atra mūladhanasthitiḥ | **'lābhaḥ'** kalādiprāptiḥ |

bṛhaspatiḥ [10.6, 5] |

> kutsitāt sīdataś caiva nirviśaṅkaiḥ pragṛhyate |  
> caturguṇaṃ vāṣṭaguṇaṃ kusīdākhyam ataḥ smṛtam ||

**[278]** > paripūrṇaṃ gṛhītvādhiṃ bandhaṃ vā sādhu lagnakam |  
> lekhyārūḍhaṃ sākṣimad vā ṛṇaṃ dadyād dhanī sadā ||

**'kutsitāt sīdataś ca'** ity adhamarṇaviśeṣaṇe |

nāradaḥ [4.117] |

> viśrambhahetū dvāv atra pratibhūr ādhir eva ca |  
> likhitaṃ sākṣiṇaś ca dve pramāṇavyaktikārake ||

kātyāyanaḥ [497] |

> na strībhyo bāladāsebhyaḥ prayacchet kiṃcid uddhṛtam |  
> dātā na labhate tat tu tebhyo dattaṃ ca yad vasu ||

**'uddhṛtam'** uddhāram |

**(ka) atha vṛddhiḥ**

tatra bṛhaspatiḥ [10.28) |

> vasiṣṭhavacanaproktaṃ vṛddhiṃ vārdhuṣike śṛṇu |  
> pañca māṣās tu viṃśatyām evaṃ dharmo na hīyate ||

**'viṃśatir'** atra māṣāṇām |

gautamaḥ [12.26]: "kusīdavṛddhir dharmyā viṃśatiḥ pañcamāṣikī pratimāsam" |

**[279]** smṛtiḥ |

> māṣo viṃśatimbhāgas tu paṇasya parikīrtitaḥ |

manuḥ [8.140] |

> vasiṣṭhavihitāṃ vṛddhiṃ sṛjed vittavivardhinīm |  
> aśītibhāgaṃ gṛhṇīyān māsād vārdhuṣikaḥ śate ||

yājñavalkyaḥ [2.37] |

> aśītibhāgo vṛddhiḥ syān māsi māsi sabandhake |

bṛhaspatiḥ [10.22] |

> aśītibhāgo vardheta lābho dviguṇatām iyāt |  
> prayuktaṃ saptabhir varṣais tribhāgonair na saṃāśayaḥ ||

vyāsaḥ |

> sabandhe bhāge āśītaḥ sāṣṭo bhāgaḥ salagnake |  
> nirādhāne dvikaśataṃ māsalābha udāhṛtaḥ ||

**'āśītaḥ'** aśītitamaḥ | ayam eva salagnake svakīyāṣṭamabhāgasahitaḥ sāṣṭabhāgaḥ | **'nirādhāne'** bandhakarahite |

**[280]** manuḥ [8.141] |

> dvikaṃ śataṃ vā gṛhṇīyāt satāṃ dharmam anusmaran |  
> dvikaṃ śataṃ hi gṛhṇāno na bhavaty arthakilbiṣī ||

hārītaḥ: "purāṇapañcaviṃśatyāṃ māse 'ṣṭapaṇā vṛddhiḥ | evaṃ sadvimāsaiś caturbhir varṣaiḥ dviḥparyāgataṃ saṃtiṣṭhate, eṣā dharmavṛddhiḥ | nānayā dharmāc cyavate" |

**'purāṇaḥ'** ṣoḍaśa paṇāḥ | **'dviḥparyāgatam'** dviguṇībhūtam | **'saṃtiṣṭhate'** vyvatiṣṭhate, na punar vivardhata ity arthaḥ |

manuḥ [8.142] |

> dvikaṃ trikaṃ catuṣkaṃ ca pañcakaṃ ca śataṃ samam |  
> māsasya vṛddhiṃ gṛhṇīyād varṇānām anupūrvaśaḥ ||

**'dvikaṃ'** dvau [purāṇau māsi] vṛddhir dīyate yasmin mūladhane tathā | evaṃ trikādy api | **'samam'** mātrayāpy anadhikam |

**[281]** yājñavalkyaḥ [2.37] |

> varṇakramāc chataṃ dvitricatuṣpañcakam anyathā |

**'anyathā'** bandhakaṃ vinā |

viṣṇuḥ [6.1–2]: "athottamarṇo 'dhamarṇakād yathādattam arthaṃ gṛhṇīyāt | dvikaṃ trikaṃ catuṣkaṃ pañcakaṃ śataṃ varṇānukrameṇa pratimāsam" |

gautamaḥ [12.27]: "nātisāṃvatsarīm eke" |

manuḥ [8.153] |

> nātisāṃvatsarīṃ vṛddhiṃ na cādṛṣṭāṃ punar haret |  
> cakravṛddiḥ kālavṛddhiḥ kāritā kāyikā ca yā ||

**[282]** **'nātisāṃvatsarīm'** iti – māsād ārabhya saṃvatsaraṃ yāvad vṛddhir niyamanīyā | na tu saṃvatsarād ūrdhvam iti yadi vṛddhyā dārayasi tad eva prayacchāmīti niyamaḥ kartavyaḥ |

nāradaḥ [4.102] |

> kāyikā kālikā caiva kāritā ca tathāparā |  
> cakravṛddhis tu śāstreṣu. tasya vṛddihś caturvidhā ||

bṛhaspatiḥ [10.8–9] |

> vṛddiḥ caturvidhā proktā pañcadhānyaiḥ prakīrtitā |  
> ṣaḍvidhānyaiḥ samākhyātā tatvatas tāṃ nibodhata ||  
> kāyikā kālikā caiva cakravṛddir athāparā |  
> kāritā ca śikhāvṛddhir bhogalābhas tathaiva ca ||

vyāsaḥ |

> dohyavāhyakarmayutā kāyikā samudāhṛtā |  
> kāyāvirodhinī śaśvat pañapādādi kāyikā ||

**[283]** nāradaḥ [4.104a; 103a; 104ā; 103ā] |

> kāyāvirodhinī śaśvat paṇārdhādyā tu kāyikā |  
> pratimāsaṃ sravati yā vṛddhiḥ sā kālikā matā ||  
> vṛddher api punar vṛddhiḥ cakravṛddhir udāhṛtā |  
> vṛddhiḥ sā kāritā nāma yarṇikena savyaṃ kṛtā ||

**'kāyāvirodhinī'** mūladhanāvirodhinī | **'śaśvat paṇārdhādyā tu'** pratidinaṃ deyatvena paṇatadardhādikā | prathamam ubhābhyāṃ yā kṛtā vṛddhiḥ sā tu **'kārikā'** |

kātyāyanaḥ [498] |

> ṛṇikena tu yā vṛddhir adhikā saṃprakalpitā |  
> āpatkālakṛtā nityaṃ dātavyā kāritā tu sā ||  
> anyathā kāritā vṛddhir na dātavyā kathaṃcana |

yājñavalkyaḥ [2.38] |

> kāntāragās tu daśakaṃ sāmudrā viṃśakaṃ śatam |  
> dadyur vā svakṛtāṃ vṛddhiṃ sarve sarvāsu jātiṣu ||

manuḥ [8.157] |

> samudrayānakuśalā deśakālārthadarśinaḥ |  
> sthāpayanti tu yāṃ vṛddhiṃ sā tatrādhigamaṃ prati ||

**[284]** **'samudrayānakuśalā'** iti vaṇiṅmātropalakṣaṇam | **'deśakālārthadarśinaḥ'** asmin kāla iyān lābho 'sminn iyān iti ye paśyanti | **'adhigamo'** niścayaḥ |

hārītaḥ: "purāṇe paṇikaṃ māsam ity eke | tūle dviguṇaṃ dhānyaṃ triguṇam evaṃ ca vardhate, tathorṇākārpāsaḥ saṃvatsareṇa tṛṇaśalākaṃ ghṛtaguḍalavaṇam aṣṭaguṇam" |

**'paṇikaṃ māsam'** gṛhṇīyād iti śeṣaḥ | **'tūle dviguṇaṃ dhānyam'** iti, dvitryādibhir api māsair dhānyaṃ dviguṇaṃ grāhyam | **'tūle'** navadhānyāgame | yadā tu tūlāgame na dattaṃ tadā triguṇam eva | **'nādhikaṃ vardhate'** caturguṇatāṃ no bhavatīty arthaḥ | **'tathā'**, dhānyavad ūrṇākārpāsaḥ triguṇam eva saṃvatsareṇa vardhate | yadā tu saṃvatsareṇa na dīyate tadā triguṇam evāṣṭaguṇaṃ saṃvatsareṇety arthaḥ |

**[285]** nāradaḥ [4.105–106] |

> ṛṇānāṃ sārvabhaumo 'yaṃ vidhir vṛddhikaraḥ smṛtaḥ |  
> deśācārasthitis tv anyā yatrarṣam avatiṣṭhate ||  
> dviguṇaṃ triguṇaṃ caiva tathānyasmiṃś caturguṇam |  
> tathāṣṭaguṇam anyasmin deyaṃ deśe 'vatiṣṭhate ||

bṛhaspatiḥ [10.11, 13 ā]

> pratyahaṃ gṛhyate yā tu śikhāvṛddhis tu sā smṛtā |  
> śikheva vardhate nityaṃ śiraśchedān nivartate ||  
> mūle datte tathaivaiṣā śikhāvṛddhis tataḥ smṛtā |

kātyāyanaḥ [501] |

> ādhibhogas tv aśeṣo yo vṛddhis tu parikalpitaḥ |  
> prayogo yatra caivaṃ syād ādhibhogaḥ sa ucyate ||

bṛhaspatiḥ [10.14, 16] |

> gṛhāt stomaḥ sadaḥ kṣetrād bhogalābhaḥ prakīrtitaḥ |  
> śikhāvṛddhiṃ kāyikā ca bhogalābhaṃ tathaiva ca ||  
> dhanī tāvat samādadyād yāvan mūlaṃ na śodhitam |

**'stomo'** bhāṭakam | **'sadaḥ'** sasyādiphalam |

yājñavalkyaḥ [2.90] |

> ādhis tu bhujyate tāvad yāvat tan na pradīyate |

**[286]** ādhim uttamarṇo dadyād ity anuvṛttau, viṣṇuḥ [6.6–8]: "antyavṛddhau praviṣṭāyām api | na sthāvaram ādhim ṛte vacanāt" |

**'ṛte vacanāt'** dviguṇe dhane praviṣṭe tatra ādhiṃ dāsyāmīti yadi pūrvam eva noktaṃ bhaved ity arthaḥ |

manuḥ [8.152] |

> kṛtānusārād adhikā vyatiriktā na sidhyati |  
> kusīdapatham āhus taṃ pañcakaṃ satam arhati ||

bṛhaspatiḥ [10.21] |

> bhogo yad dviguṇād ūrdhvaṃ cakravṛddhiś ca gṛhyate |  
> mūlaṃ ca sodayaṃ paścād vārdhuṣyaṃ tad vigarhitam ||

**(a) athākṛtavṛddhiḥ**

tatra kātyāyanaḥ [50] |

> kṛtvoddhāram adatvā yo yācitas tu diśaṃ vrajet |  
> ūrdhvaṃ māsatrayāt tasya tad dhanaṃ vṛddhim āpnuyāt ||

**[287]** > paṇyaṃ gṛhītvā yo mūlyam adatvaiva diśaṃ vrajet |  
> ṛtutrayasyopariṣṭāt tad dhanaṃ vṛddhim āpnuyāt ||  
> nikṣepaṃ vṛddhiśeṣaṃ ca krayaṃ vikrayam eva ca |  
> yācyamāno na dadyāc ced vardhate pañcakaṃ śatam ||  
> prītidattaṃ na vardheta yāvan na pratiyācitam |  
> yācyamānaṃ na dattaṃ ced vardhate pañcakaṃ śatam ||  
> yo yācitakam ādāya tad adatvā diśaṃ vrajet |  
> ṛtutrayasyopariṣṭāt tad dhanaṃ vṛddhim āpnuyāt ||  
> svadeśastho 'pi vā yas tu na dadyād yācito 'sakṛt |  
> sa tatra kāritāṃ vṛddhim anicchann api cāvahet ||

viṣṇuḥ [6.3]: "vṛddhiṃ dadyuḥ sarve varṇā vā svapratipannām | akṛtām api vatsarātikrameṇa yathābhihitām" |

'yathābhihitām' varṇakrameṇa dvikatrikādinā yatoktām |

nāradaḥ [4.208, 220] |

> na vṛddhiḥ prītidattānāṃ syād anākāritā kvacit |  
> anākāritam apy ūrdhvaṃ vatsarārdhād vivardhate ||  
> eṣa vṛddhividhiḥ proktaḥ prītidattasya dharmataḥ |  
> vṛddhis tu yoktā dhānyānāṃ vārdhuṣyaṃ tad udāhṛtam ||

**'anākāritam'** anudīritam |

**[288]**

**(ā) atha paramavṛddhiḥ**

tatra gautamaḥ [12.28]: 'cirasthāne dvaiguṇyaṃ prayogasya' |

kātyāyanaḥ [510] |

> maṇimuktāpravālānāṃ suvarṇarajatasya ca |  
> tiṣṭhati dviguṇā vṛddhiḥ phālakaiṭāvikasya ca ||

**'tiṣṭhati'** ciratarāvasthāne na vardhata ity arthaḥ |**'kaiṭam'** kīṭabhavaṃ trasarādi | **'āvikam'** kambalādi |

manuḥ [8.151] |

> kusīdavṛddhir dvaiguṇayaṃ nātyeti sakṛd āhṛtā |  
> dhānye sade lave vāhye nātikrāmati pañcatām ||

**'dhānyam'** vrīhiyavādi | **'lavaḥ'** ūrṇācāmarādiḥ, lūyate **'lavaḥ'** iti vyutpatyā | **'vāhyo'** balīvardādiḥ |

**[289]** gautamaḥ [12:33]: "kusīdaṃ paśūpajalomakṣetrasadavāhyeṣu nātipañcaguṇam" |

**'paśūpajam'** kṣīraghṛtādi | bṛhaspatiḥ [10.17] |

> hiraṇye dviguṇā vṛddhis triguṇā vastrakupyake |  
> dhānye caturguṇā proktā sadavāhyalaveṣu ca ||

viṣṇuḥ [6.11–15]: "hiraṇyasya parā vṛddhir dvigunā | dhānyasya triguṇā | vastrasya caturguṇā | rasasyāṣṭaguṇā | santatiḥ strīpaśūnām" |

vasiṣṭhaḥ [2.44–47]: "dviguṇaṃ hiraṇyaṃ triguṇaṃ ca dhānyam | dhānyenaiva rasā vyākhyātāḥ | puṣpamūlaphalāni ca | tulāghṛtam aṣṭaguṇam" |

bṛhaspatiḥ [10.18] |

> uktā pañcaguṇā śāke bījekṣau ṣaḍguṇā smṛtā |  
> lavaṇasnehamadyeṣu vṛddhir aṣṭaguṇā smṛtā |  
> guḍe madhuni caivoktā prayukte cirakālike ||

**[290]** kātyāyanaḥ [511] |

> tailānāṃ caiva sarveṣāṃ madyānām atha sarpiṣām |  
> vṛddhir aṣṭaguṇā jñeyā guḍasya lavaṇasya ca ||

bṛhaspatiḥ [10.23] |

> tṛṇakāṣṭheṣṭakāsūtrakiṇvapāṣāṇacarmaṇām |  
> hetipuṣpaphalānāṃ ca vṛddhis tu na nivartate ||

**'kiṇvam'** suraprakṛtidravyaviśeṣaḥ | **'hetiḥ'** śastram |

viṣṇuḥ [6.16–17]: "kiṇvakārpāsasūtravarmacarmāyudheṣṭakāṅgārāṇām akṣayā | anuktānāṃ dviguṇā" |

**(kha) atha vṛddhiniṣedhaḥ**

tatra nāradaḥ [2.36] |

> paṇyamūlyaṃ bhṛtir nyāso daṇḍo yac cābhihārikam |  
> vṛthādānākṣikapaṇā vardhante nāvivakṣitāḥ ||

**[291]** **'ābhihārikam'** chalādinā gṛhyamāṇam | **'ākṣikapaṇaḥ'** dyūtanimittaṃ dhanam |

kātyāyanaḥ [508] |

> carmasasyāsavadyūtapaṇyamūlye ca sarvadā |  
> strīśulkeṣu na vṛddhiḥ syāt prātibhāvyāgateṣu ca ||

**'sasyam'** kṣetrāj jātaṃ dhānyastambādi | **'āsavam'** madhu |

saṃvartaḥ |

> na vṛddhiḥ strīdhane lābhe nikṣepe ca tathā sthite |  
> saṃdigdhe prātibhāvye ca yadi na syāt svayaṃkṛtā ||

vyāsaḥ |

> prātibhāvyaṃ bhuktabandham agṛhītaṃ ca ditsatam |  
> na vardhate prapannasya damaḥ śulkaṃ pratiśrutam ||

yājñavalkyaḥ [2.44] |

> dīyamānaṃ na gṛhṇāti prayuktaṃ yaḥ svakaṃ dhanam |  
> madhyasthasthāpitaṃ tat syād vardhate na tataḥ param ||

**[292]**

**(ga) athādhividhiḥ**

tatra bṛhaspatiḥ [10.38–39] |

> ādhir bandhaḥ samākhyātaḥ sa ca proktaś caturvidhaḥ |  
> jaṅgamaḥ sthāvaraś caiva gopyo bhogyas tathaiva ca ||  
> yādṛcchikaḥ sāvadhiko lekhyārūḍho 'tha sākṣimān |

'caturvidhaḥ' svarūpaprakārakālapramāṇaiḥ | tatra svarūpam eva dvividhaṃ sthāvarajaṅgamabhedana (?) | prakāraś ca dvividho gopyabogyabhedena | kālo dvividhaḥ avadhiniyamāniyamābhyām | pramāṇaṃ dvividhaṃ lekhyasākṣibhedena |

nāradaḥ [4.125] |

> upacāras tathaivāsya lābhahānir viparyaye |  
> pramādād dhaninas tadvad ādhau vikṛtim āgate ||

**'upacāraḥ'** rakṣaṇam | kartavyam iti śeṣaḥ | **'asya'** ādheḥ **'lābhahāniḥ'** vṛddhihāniḥ | **'viparyaye'** vināśe |

bṛhaspatiḥ [10.39–40] |

> aśāntalābhe ca ṛṇe tathā pūrṇe 'vadhau dhanī |  
> yo bhuṅkte bandhakaṃ lobhān na sa lābho bhavet punaḥ ||

**[293]** > nyāsavat paripālyo 'sau vṛddhir naśyati hāpite |

yājñavalkyaḥ [2.59] |

> gopyādhibhoge no vṛddhiḥ sopakāre ca hāpite |

**'sopakāre'** balīvardādau tāmrakaṭāhādau | **'hāpite'** vyavahārākṣamatvam anuprāpite |

manuḥ [8.143] |

> na tv evādhau sopakāre kausīdīṃ vṛddhim āpnuyāt |

tathā [8.150] |

> yaḥ svāminānanujñātam ādhiṃ bhuṅkte 'vicakṣaṇaḥ |  
> tenārdhavṛddhir moktavyā tasya bhogasya niṣkṛtiḥ ||

tathā [8.144] |

> na bhoktavyo balād ādhir bhuñjāno vṛddhim utsṛjet |  
> mūlyena toṣayec cainam ādhisteno 'nyathā bhavet ||

'ardhavṛddhiḥ bhoktavyā' iti, ādher upabhuktasya vikāre 'satīti boddhavyam | vikāre tu sati sakalavṛddhityāga eveety arthaḥ |

**[294]** kātyāyanaḥ [525] |

> akāmam ananujñātam ādhiṃ yaḥ karma kārayet |  
> bhoktā karmaphalaṃ dāpyo vṛddhiṃ vā labhate na saḥ ||

'akāmam' ādhīkṛtaṃ kāmyādikarmakaraṇecchārahitam |

viṣṇuḥ [6.5–6]: "ādhyupabhoge vṛddhyabhāvaḥ | devarājopaghātād ṛte vinaṣṭam ādhim uttamarṇo dadyāt" |

nāradaḥ [4.126] |

> vinaṣṭe mūlahāniḥ syād daivarājakṛtā ṛte |

bṛhaspatiḥ [10.46] |

> bhukte cāsāratāṃ prāpte mūlahāniḥ prajāyate |  
> bahumūlyaṃ yatra naṣṭam ṛṇikaṃ tatra toṣayet ||

vyāsaḥ |

> gṛhītṛdoṣān naṣṭaś ced bandho deyādhiko bhavet |  
> ṛṇaṃ salābhaṃ saṃśodhya tanmūlyaṃ dāpyate dhanī ||

yājñavalkyaḥ [2.59] |

> naṣṭo deyo vinaṣṭaś ca daivarājakṛtād ṛte |

**[295]** **'vinaṣṭo'** atra vikṛtiṃ gataḥ |

kātyāyanaḥ [526] |

> yas tv ādhiṃ karma kurvāṇaṃ vācā daṇḍena karmabhiḥ |  
> pīḍayed bhartsayec caiva prāpnuyāt pūrvasāhasam ||

bṛhaspatiḥ [10.41] |

> daivarājopaghātena yatrādhir nāśam āpnuyāt |  
> tatrānyaṃ dāpayed bandhaṃ sodayaṃ ca ṛṇaṃ dhanī ||

nāradaḥ [4.130] |

> rakṣyamāṇo 'pi yady ādhiḥ kāleneyād asāratām |  
> ādhir anyo 'tha vā kāryo deyaṃ vā dhanine dhanam ||

kātyāyanaḥ [524] |

> na ced dhanikadoṣeṇa niṣpated vā mriyeta vā |  
> ādhim anyaṃ sa kāryaḥ syād ṛṇān mucyet narṇikaḥ ||

bṛhaspatiḥ [10.42, 66] |

> bandhahastasya yad deyaṃ citreṇa caritena vā |  
> adatte 'rthe 'khile bandhaṃ nākāmo dāpyete kvacit ||  
> dhanaṃ mūlīkṛtaṃ datvā yad ādhiṃ prārthayed ṛṇī |  
> tadaiva tasya moktavyas tv anyathā doṣabhāg dhanī ||

**[296]** **'citram'** lekhyam | **'caritam'** sākṣyādi |

yājñavalkyaḥ [2.62–63] |

> upasthitasya moktavya ādhiḥ steno 'nyathā bhavet |  
> prayojake 'sati dhanaṃ kule nyasyādhim āpnuyāt ||  
> tatkālakṛtamūlyo vā tatra tiṣṭhed avṛddhikaḥ |

'asati' avidyamāne |

ādhim uttamarṇo dadyād ity anuvṛttau viṣṇuḥ [6.7]: "antyavṛddhau praviṣṭāyām api" |

yājñavalkyaḥ [2.64] |

> yadā tu dviguṇībhūtam ṛṇam ādhau tadā khalu |  
> mocya ādhis tadutpanne praviṣṭe dviguṇe dhane ||

'etadutpanne dviguṇe dhane praviṣṭe tvayādhir moktavyā' ity uktvāyaṃ cādhir dīyate tadviṣayam idam | evaṃvidha eva loke kṣayādhir ity ucyate |

**[297] **viṣṇuḥ [6.9]: "gṛhītadhanapraveśārtham eva yat sthāvaraṃ dattaṃ tad gṛhītadhanam apraveśe dadyāt" | bṛhaspatiḥ [10.67–69] |

> kṣetrādikaṃ yadā bhuktam utpannam adhikaṃ tataḥ |  
> mūlodayaṃ praviṣṭaṃ ceet tad ādhiṃ prāpnuyād ṛṇī ||  
> paribhāvya yadā kṣetraṃ pradadyād dhanike ṛṇī |  
> tadā tac chāntalābhe 'rthe moktavyam iti niścayaḥ ||  
> praviṣṭe sodaye dravye pradātavyaṃ punar mama |  
> kusīdādividhis tv eṣa dharmyaḥ saṃparikīrtitaḥ ||

**'śāntalābhe 'rthe'** parisamāptalābhe 'rthe nimittabhūte, savṛddhikadhanapraveśo yāvad ity arthaḥ |

yājñavalkyaḥ [2.58] |

> ādhiḥ praṇśyed dviguṇe dhane yadi na mokṣyate |  
> kāle kālakṛte naśyet phalabhogyo na naśyati ||

**'ādhiḥ praṇaśyet'** iti, dviguṇībhūte dhane yady ādhir adhamarṇena na mokṣyate tadā naśyati, dhanaprayoktuḥ svaṃ bhavati | **'kālakṛtaḥ'** kṛtakālaḥ | tena yaḥ kālāvadhiḥ kṛtas tasmin prāpte yadi na mokṣyate tadā naśyatīty arthaḥ |

**[298]** bṛhaspatiḥ [10.49] |

> pūrṇe 'vadhau śāntalābhe bandhasvāmī dhanī bhavet |  
> anirgate daśāhe tu ṛṇī mokṣitum arhati ||

vyāsaḥ |

> hiraṇye dviguṇībhūte pūrṇe kāle kṛtāvadheḥ|  
> bandhakasya dhanī svāmī dvisaptāhaṃ pratīkṣya tu ||  
> ato 'ntarā dhanaṃ datvā ṛṇī bandhakam āpnuyāt |  
> phalabhogyaṃ pūrṇakālaṃ datvā dravyaṃ tu sāmakam ||

samam eva **'sāmakam'** phalaśūnyamity arthaḥ |

manuḥ [8.143] |

> na tv evādhau sopakāre kausīdiṃ vṛddhim āpnuyāt |  
> na cādheḥ kālasaṃrodhān nisargo 'sti na vikrayaḥ ||

**'kālasaṃrodhaḥ'** cirakālāvasthānam | **'nisargaḥ'** anyathādhikaraṇam | tac ca bhogyādhiviṣayam | **'na tv evādhau sopakāre'** iti tasyaiva prakṛtatvāt | 'ādhiḥ praṇaśyed dviguṇe dhane' iti yājñavalkyavacanaṃ [2.58] gopyādhiviṣayam | ato nānayor virodhaḥ | **'na nisargo na vikrayaḥ'** ity atra uttamarṇena na kartavya ity śeṣaḥ |

**[299]** bṛhaspatiḥ [10.70, 71, 50, 85] |

> yatrāhitaṃ gṛhakṣetraṃ bhoge na prakarṣānvitam |  
> tatrarṇī nāpnuyād bandhaṃ dhanī caiva ṛṇaṃ tathā ||  
> pūrṇe prakarṣe tatsvāmyam ubhayoḥ parikīrtitam |  
> apūrṇe tu prakuryātāṃ parasparamate tau ||  
> gopyādhir dviguṇād ūrdhvaṃ kṛtakālas tathāvidhiḥ |  
> śodhayitvā ṛṇikule moktavyaḥ samanantaram ||  
> naṣṭe mṛte vā ṛṇike dhanī patraṃ pradarśayet |  
> tatkālāvadhisaṃyuktaṃ sthānalekhyaṃ ca kārayet ||

**'parkarṣo'** vṛddhiḥ |

yājñavalkyaḥ [2.61] |

> caritraṃ bandhakakṛtaṃ savṛddhiṃ dāpayed dhanam |

**'caritram'** agnihotragaṅgāsnānādi | tad eva bandhakīkṛtya yad gṛhītaṃ tad vṛddhisahitaṃ dātavyam ity arthaḥ |

**[300]** kātyāyanaḥ [529] |

> ādhātā yatra na syāt tu dhanī bandhaṃ nivedayet |  
> rājñas tataḥ sa vikhyāto vikreya iti dhāraṇā ||  
> savṛddhikaṃ gṛhītvā tu śeṣaṃ rājany athārpayet |

yājñavalkyaḥ [2.63] |

> vinā dhāraṇakād vāpi vikrīṇīta sasākṣikam |

**(gha) athādhisiddhiḥ**

tatra vyāsaḥ |

> ādhis tu dvividhaḥ prokto jaṅgamaḥ sthāvaras tathā |  
> siddhir asyobhayasyāpi bhogo yady asti nānyathā ||

bṛhaspatiḥ [10.53] |

> na bhuṅkte yaḥ svam ādhānaṃ na dadyān an nivedayet |  
> pramītasākṣiṛṇikaṃ tasya lekhyam apārthakam ||  
> gṛhaṃ vāryāpaṇaṃ dhānyaṃ paśustrīvāhanāni ca |  
> upekṣayā vinaśyanti yānti cāsāratāṃ tathā ||

**'svam ādhānam'** ādhim |

yājñavalkyaḥ [2.60] |

> ādheḥ svīkaraṇāt siddhiḥ rakṣyamāṇo 'py asāratām |

**[301]** kātyāyanaḥ [517] |

> ādhim ekaṃ dvayor yatra kuryāt kā pratipad bhavet |  
> tayoḥ pūrvataraṃ grāhyam ādhātā cauradaṇḍabhāk ||

**'pratipat'** vyavasthā | **'pūrvataram'** karaṇam iti śeṣaḥ |

viṣṇuḥ [5.181–84]: "gocarmamātrādhikāṃ bhuvam anyasyādhīkṛtāṃ tasmād anirmocyānyasya yaḥ prayacchet sa vadhyaḥ | ūnāṃ cec choḍaśasuvarṇaṃ daṇḍyaḥ" |

> eko 'śnīyād yad utpannaṃ naraḥ sāṃvatsaraṃ phalam |  
> gocarmamātrā sā kṣoṇī stokā vā yadi vā bahu ||  
> yayor nikṣipta ādhis tau vivadetāṃ yadā narau |  
> yasya bhuktiḥ phalaṃ tasya balātkāraṃ vinā kṛtā ||

yasya bhuktir balātkāraṃ vinety arthaḥ | tasya sā bhūmir iti seṣaḥ |

bṛhaspatiḥ [10.44–45] |

> kṣetram ekaṃ dvayor bandhe dattaṃ yat samakālikam |  
> yena bhuktaṃ bhavet pūrvaṃ tasya tat siddhim āpnuyāt ||  
> tulyakālopasthitayor dvayor api samaṃ bhavet |  
> pradāne vikraye caiva vidhiḥ saṃparikīrtitaḥ ||

kātyāyanaḥ [518, 521, 522, 519, 520]

> ādhānaṃ vikrayo dānaṃ sākṣilekhyakṛtaṃ tathā |  
> ekakriyānibandhena lekhyaṃ tatrāpahārakam ||

**[302]**  
> yas tu sarvasvam ādiśya prāk paścān nāmacihnitam |  
> ādadhyāt tat kathaṃ na syāc cihnitaṃ balavattaram ||  
> maryādācihnitaṃ kṣetraṃ gṛhaṃ vāpi yadā bhavet |  
> grāmādayaś ca likhyante tadā siddhim avāpnuyāt ||  
> anirdiṣṭaṃ ca nirdiṣṭam ekatra ca viseṣitam |  
> viśeṣalikhitaṃ jyāya iti kātyānayo 'bravīt ||  
> yo vidyamānaṃ pradhanam anirdiṣṭasvarūpakam |  
> ākāśabandham ādadhyād ādiṣṭaṃ naiva tad bhavet ||  
> yad yat tadāsya vidyeta tad ādiṣṭaṃ vinirdiśet |

**'ekakriyānibandhena'** ekajātīyadānādikriyānimittena | yas tu sarvasvam ityādi | yaḥ prathamaṃ sarvasvaṃ bandhakatvenoddiśya paścāl lekhanasamaye nāmaviśeṣeṇa lekhayati, tatrottarakālaṃ vivāde sati, yad yāvan nāmato likhitaṃ tat tāvat pramāṇam | noddiṣṭamātram ity arthaḥ | **'pradhanam'** atra prakṛṣṭaṃ dhanam |

**[303]**

**(ṅa) atha pratibhūvidhiḥ**

tatra kātyāyanaḥ [114–116] |

> na svāmī na ca vai śatruḥ svāminādhikṛtas tathā |  
> niruddho daṇḍitaś caiva saṃśayasthaś ca na kvacit ||  
> naiva rikthī na riktaś ca na caivātyantavāsinaḥ |  
> rājakāryaniyuktāś ca ye ca pravrajitā narāḥ ||  
> nāśakto dhanine dātuṃ daṇḍaṃ rājñe ca tatsamam |  
> nāvijñāto gṛhītavyaḥ pratibhūḥ svakriyāṃ prati ||

yājñavalkyaḥ [2.52] |

> bhrātṝṇām atha dampatyoḥ pituḥ putrasya caiva hi |  
> prātibhāvyam ṛṇaṃ sākṣyam avibhakte na tu smṛtam ||

nāradaḥ [16.39] |

> sākṣitvaṃ prātibhāvyaṃ ca dānaṃ grahaṇam eva ca |  
> vibhaktāḥ bhrātaraḥ kuryur nāvibhaktāḥ parasparam ||

**[304]** bṛhaspatiḥ [10.73, 74, 78] |

> darśane pratyaye dāne ṛṇidravyārpaṇe tathā |  
> catuṣprakāraḥ pratibhūḥ śāśtre dṛṣṭo manīṣibhiḥ ||  
> āhaiko 'haṃ darśayāmi sādhur eṣo 'paro 'bravīt |  
> dātāham etad draviṇam arpayāmy aparo vadet ||  
> ādyau tu vitathe dāpyau tatkālāveditaṃdhanam |  
> uttarau ca visaṃvāde tau vinā tatsutau tathā ||

yājñavalkyaḥ [2.54] |

> darśanapratibhūr yatra mṛtaḥ prātyayiko 'pi vā |  
> na tatputrā ṛṇaṃ dadyuḥ dadyur dāyāya yaḥ sthitaḥ ||

**'dadyur dānāya yaḥ sthitaḥ'** iti | yo dānapratibhūtvena sthitas tasya putrā ṛṇaṃ dadyur ity arthaḥ |

kātyāyanaḥ [530, 531, 533] |

> dānopasthānaviśvāsavivādaśapathāya ca |  
> lagnakaṃ dāpayed evaṃ yathāyogaṃ viparyaye ||  
> darśanapratibhūr yas tu deśe kāle na darśayet |  
> nibandham āvahet tatra daivarājakṛtād ṛte ||  
> kāle vyatīte pratibhūr yadi taṃ naiva darśayet |  
> nibandhaṃ dāpayet tatra prete caiva vidhiḥ smrtaḥ ||

**[305]** > deśakālau kriyākāre yady alpam api laṅghayet |  
> sādhitaṃ pratibhūr dāpyas tam arthaṃ sādhite vidhiḥ ||  
> parāśrayama abhavyaṃ vāpy asatsaṃsargam eva ca |  
> apakārakṣamo yaś ca dveṣāt kartumanāḥ kvacit ||  
> kārayet pratyayāyaiva tadbhayāl lagnakaṃ tu tam |  
> visaṃvāde 'tha śīlasya dāpyate pratibhūs tathā ||

**'parāśrayam'** ityādiṣu **'kartumanā'** iti sambandhaḥ | **'abhavyam'** virūpakam |

manuḥ [8.160] |

> dānapratibhuvi prete dāyādān api dāpayet |

kātyāyanaḥ [534] |

> gṛhītvā bandhakaṃ yatra darśane 'sya sthito bhavet |  
> vibhāvya vādinā tatra dāpyaḥ syāt tad ṛṇaṃ sutaḥ ||

**[306]** asyārthaḥ — bandhakaṃ gṛhītvā darśanapratibhūr abhūd iti vibhāvya yadi vādinā tasminn asati tatsutas tad ṛṇaṃ dāpya iti |

manuḥ [8.16162] |

> adātari punar dātā vijñātaprakṛtāv ṛṇam |  
> paścāt pratibhuvi prete parīpset kena hetunā ||  
> nirādiṣṭadhanaś cet tu pratibhūḥ syād alaṃdhanaḥ |  
> svadhanād eva tad dadyān nirādiṣṭa iti sthitiḥ ||

**'adātari'** dānapratibhuvo 'nyasmin pratibhuvi | **'dātā'** uttamarṇaḥ | **'vijñātaprakṛtiḥ'** vijñātaṃ prātibhāvye kāraṇaṃ bandhakādigrahaṇaṃ yasya sa tathā | **'nirādiṣṭadhanaḥ'** nirādiṣṭaṃ dhanam adhamarṇena ṛṇanistārāya yasmai sa tathā | **'alaṃdhanaḥ'** paryāptadhanaḥ | **'nirādiṣṭo'** 'tra nirādiṣṭadhanasya putro lakṣaṇayā, pitari prete tadṛṇam asau dadyād ity arthaḥ |

vyāsaḥ |

> ṛṇaṃ paitāmahaṃ pautraḥ prātibhāvyāgataṃ sutaḥ |  
> samaṃ dadyāt tatsutau tu na dāpyāv iti niścayaḥ ||

**[307]** **'samaṃ'** kalārahitam | **'tatsutau'** prapautrapautrau |

kātyāyanaḥ [561] |

> prātibhāvyāgataṃ pautrair dātavyaṃ na tu tat kvacit |  
> putreṇāpi samaṃ deyam ṛṇaṃ sarvatra paitṛkam ||

**'ṛṇaṃ'** prātibhāvyāgatam iti sambandhaḥ |

yājñavalkyaḥ [2.55] |

> bahavaḥ syur yadi svāṃśair dadyuḥ pratibhuvo dhanam |  
> ekacchāyāśriteṣv eṣu dhanikasya yathāruci ||

**'ekacchāyāśritāḥ**" ekasya pratibhuvaḥ chāyāṃ sādṛśyam āśritāḥ ye pratibhuvas te tathā | yathā ekapratibhūḥ kṛtsnaṃ dravyaṃ dadyāt, evan aneke 'pi |

bṛhaspatiḥ [10.76, 84] |

> naṣṭasyānveṣaṇe kālaṃ dadyāt pratibhuve dhanī |  
> deśānurūpataḥ pakṣaṃ māsaṃ sārdham athāpi vā ||  
> nātyantaṃ pīḍanīyāḥ syur ṛṇaṃ dāpyāḥ śanaiḥ śanaiḥ |  
> svasākṣye na niyojyāḥ syur vidhiḥ pratibhuvām ayam ||

**'svasākṣye'** svayam samakṣadarśane vā |

tathā [10.82] |

> prātibhāvyaṃ tu yo dadyāt pīḍitaḥ pratibhāvitaḥ |  
> tripakṣāt parataḥ so 'rthaṃ dviguṇaṃ labdhum arhati ||

**[308]** yājñavalkyaḥ [2.56] |

> pratibhūr dāpito yat tu prakāśaṃ dhanināṃ dhanam |  
> dviguṇaṃ pratidātavyam ṛṇikais tasya tad bhavet ||

kātyāyanaḥ [540] |

> yasyārthe yena yad dattaṃ vidhinābhyarthitena tu |  
> sākṣibhir bhāvitenaiva pratibhūs tat samāpnuyāt ||

**(ca) atharṇādānavidhiḥ **

tatra bṛhaspatiḥ [10.102, 103, 113] |

> parahastād gṛhītaṃ yat kusīdavidhinā ṛṇam |  
> yena yatra yathā deyam adeyaṃ vocyate 'dhunā ||  
> yācamānāya dātavyam aprakālakṛtaṃ ṛṇam |  
> pūrṇāvadhau śāntalābham abhāve ca pituḥ sutaiḥ ||

**[309]** > pitryam evāgrato deyaṃ paścād ātmīyam eva ca |  
> tayoḥ paitāmahaṃ pūrvaṃ deyam evam ṛṇaṃ sadā ||

**'prakālaḥ'** pratiniyataḥ kālo 'vadhir ity arthaḥ |

nāradaḥ [4.2] |

> pitary uparate putrā ṛṇaṃ dadyur yathāṃśataḥ |  
> vibhaktā hy avibhaktā vā yo vā tām udvahed dhuram ||

yājñavalkyaḥ [2.50] |

> pitari proṣite prete vyasanābhiplute 'pi vā |  
> putrapaurair ṛṇaṃ deyaṃ nihnave sākṣibhāvitam ||

kātyāyanaḥ |

> yad dṛṣṭaṃ dattaśeṣaṃ vā deyaṃ paitāmahaṃ tu tat |  
> sadoṣaṃ vyāhataṃ pitrā naiva deyam ṛṇaṃ kvacit ||  
> pitrā dṛṣṭam ṛṇaṃ yat tu kramāyātaṃ pitāmahāt |  
> nirdoṣaṃ noddhṛtaṃ putrair deyaṃ pautrais tu tad bhṛguḥ ||  
> paitāmahaṃ tu yat putrair na dattaṃ rogibhiḥ sthitaiḥ |  
> tasmād evaṃvidhaṃ pautrair deyaṃ paitāmahaṃ samam ||

**[310]** > anekārthābhiyoge 'pi yāvat saṃsādhayed dhanam |  
> sākṣibhis tāvad evāsau labhate sādhitaṃ dhanam ||  
> putrābhāve tu dātavyam ṛṇaṃ pautreṇa yatnataḥ |  
> caturthena yad ādattaṃ tat tasmād vinivartayet ||

**'sadoṣam'** dyūtamadyādiviniyuktam | **'vyāhatam'** naitad deyam iti pitrā visaṃvāditam | **'caturthena'** puruṣeṇa **'yad ādattaṃ'** yad gṛhītam **'tad vinivartayet'** na dadyād ity arthaḥ |

bṛhaspatiḥ [10.114] |

> ṛṇam ātmīyavat pitryaṃ putrair deyaṃ vibhāvitam |  
> paitāmahaṃ samaṃ deyaṃ na deyaṃ tatsutasya tu ||

**'ātmīyavat'** savṛddhikaṃ deyam ity arthaḥ |

nāradaḥ [4.4] |

> kramād avyāhataṃ prāptaṃ putrair yan narṇam uddhṛtam |  
> deyaṃ paitāmahaṃ pautrais tac caturthān nivartayet ||

**[311]** yājñavalkyaḥ [2.90] |

> ṛṇaṃ lekhyakṛtaṃ deyaṃ puruṣair tribhir eva tu |  
> ādhis tu bhujyate tāvad yāvat tan na pradāpayet ||

**'ādhis tu bhujyate'** iti — ādhiṃ gṛhītvā yad ṛṇaṃ dattaṃ tad yāvan na dīyate tāvad asāv ādhir bhujyate | na caturthādipuruṣe tad ṛṇaṃ nivartata ity arthaḥ |

viṣṇuḥ [6.27–28]: "dhanagrāhiṇi prete pravrajite dvidaśa samāḥ pravasite vā tatputrapautrair dhanaṃ deyam | nātaḥ param anicchubhiḥ" |

nāradaḥ [4.24] |

> nārvāk saṃvatsarād viṃśāt pitari proṣite sutaḥ |  
> ṛṇaṃ dadyāt pitṛvye vā prete bhrātary athāpi vā ||

kātyāyanaḥ [548–49] |

> vidyamāne 'pi rogārte svadeśāt proṣite 'pi vā |  
> viṃśāt saṃvatsarād deyam ṛṇaṃ pitṛkṛtaṃ sutaiḥ ||  
> vyādhitonmattavṛddhānāṃ tathā dīrghapravāsinām |  
> ṛṇam evaṃvidhaṃ putrān jīvatām api dāpayet ||

**[312]** bṛhaspatiḥ [10.110–12] |

> sāṃnidhye 'pi pituḥ putrair ṛṇaṃ deyaṃ vibhāvitam |  
> jātyandhapatitonmattakṣayaśvitrādirogiṇaḥ ||  
> ekacchāyākṛtaṃ sarvaṃ dadyāt tu proṣite sutaḥ |  
> mṛte pitari pitraṃśaṃ pararṇaṃ na kadācana ||

nāradaḥ [4.25] |

> dāpyaḥ pararṇam eko 'pi jīvann aviyutaiḥ kṛtam |  
> mṛteṣu tu na tatputraḥ pararṇaṃ dātum arhati ||

viṣṇuḥ [6.34–36]: "avibhaktaiḥ kṛtam ṛṇaṃ yas tiṣṭhet sa dadyāt | paitṛkam avibhaktānāṃ bhrātṝṇāṃ ca | vibhaktāś ca dāyānurūpam aṃśam" |

yājñavalkyaḥ [2.45] |

> avibhaktaiḥ kuṭumbārthe yad ṛṇaṃ tu kṛtaṃ bhavet |  
> dadyus tad rikthinaḥ prete proṣite vā kuṭumbini ||

nāradaḥ [4.3] |

> pitṛvyeṇāvibhaktena brātrā vā yad ṛṇaṃ kṛtam |  
> mātrā vātha kuṭumbārthe dadyus tat sarvam ṛkthinaḥ ||

**[313]** manuḥ [8.166] |

> grahītā yadi naṣṭaḥ syāt kuṭumbe ca kṛto vyayaḥ |  
> dātavyaṃ bāndhavais tat syāt pravibhaktair api svataḥ ||

nāradaḥ [4.31] |

> aprāptavyavahāraś ca svatantre 'pi hi narṇabhāk |

kātyāyanaḥ [552, 551] |

> nāprāptavyavahārais tu pitary uparate kvacit |  
> kālena vidhinā deyaṃ vaseyur narake 'nyathā ||  
> pitṝṇāṃ sūnubhir jātair dānenaivādhamād ṛṇāt |  
> vimokṣas tu yatas tasmād icchanti pitaraḥ sutam ||

nāradaḥ [4.5; vulagate 5.9] |

> icchanti pitaraḥ putrān svārthahetor yatas tataḥ |  
> uttamarṇādhamarṇābhyāṃ mām ayaṃ mokṣayiṣyati ||  
> ataḥ putreṇa jātena svārtham utsṛjya yatnataḥ |  
> ṛṇāt pitā mocanīyo yathā na narakaṃ vrajet ||  
> tapasvī cāgnihotrī ca ṛṇavān mriyate yadi |  
> tapaś caivāgnihotraṃ ca tat sarvaṃ dhanināṃ bhavet ||

**[314]** **'uttamarṇāni'** uttamānāṃ devaṛṣipitṝṇām ṛṇāni | **'adhamarṇāni'** adhamānāṃ manuṣyāṇām ṛṇāni suvarṇadhānyādīni |

bṛhasptiḥ [10.123] |

> ujjāmādikam ādāya svāmine na dadāti yaḥ |  
> sa tasya dāso bhṛtyaḥ strī paśur vā jāyate gṛhe ||

**ujjāma**śabdena ṛṇam ucyate | **ādi**śabdena nikṣepādikam ucyate |

manuḥ [8.167] |

> kuṭumbārthe 'dhyadhīno 'pi vyavahāraṃ yam ācaret |  
> svadeśe vā videśe vā taṃ vidvān na vicālayet ||

**'adhyadhīno'** dāsādiḥ |

bṛhaspatiḥ [10.121] |

> pitṛvyabhrātṛputrastrīdāsaśiṣyānujīvibhiḥ |  
> yad gṛhītaṃ kuṭumbārthe tad gṛhī dātum arhati ||

viṣṇuḥ [6.38, 39]: "vākpratipannaṃ kuṭumbinā deyam | kasyacit kuṭumbārthe kṛtaṃ vā" |

kātyāyanaḥ [542, 543, 545] |

> kuṭumbārtham aśaktena gṛhītaṃ vyādhitena vā |  
> upaplavanimittaṃ ca vidyād āpatkṛtaṃ tu tat ||

**[315]** > kanyāvaivāhikaṃ caiva pretakārye tu yat kṛtam |  
> etat sarvaṃ pradātavyaṃ kuṭumbena kṛtaṃ prabhoḥ ||  
> proṣitasyāmatenāpi kuṭumbārtham ṛṇaṃ kṛtam |  
> dāsastrīmātṛśiṣtair vā dādyāt putreṇa vā bhṛguḥ ||

nāradaḥ [4.11] |

> pitur eva niyogād vā kuṭumbabharaṇāya vā |  
> kṛtaṃ vā yad ṛṇaṃ kṛcchre dadyāt putrasya tat pitā ||

bṛhaspatiḥ [10.124] |

> ṛṇaṃ putrakṛtaṃ pitrā śodhyaṃ yad anumoditam |  
> sutasnehena vā dadyān nānyathā dātum arhati ||

kātyāyanaḥ [544] |

> ṛṇaṃ putrakṛtaṃ pitrā na deyam iti dharmataḥ |  
> deyaṃ pratiśrutaṃ yat syād yac ca syād anuvarṇitam ||

manuḥ [8.159, 160] |

> prātibhāvyaṃ vṛthādānam ākṣikaṃ saurikaṃ ca yat |  
> daṇḍaśulkāvaśiṣṭaṃ ca na putro dātum arhati ||  
> darśanaprātibhāvye tu vidhiḥ pūrvapracoditaḥ |  
> dānapratibhuvi prete dāyādān api dāpayet ||

**[316]** bṛhaspatiḥ [10.118] |

> saurākṣikaṃ vṛthādānaṃ kāmakrodhapratiśrutam |  
> prātibhāvyaṃ daṇḍaśulkaśeṣaṃ putraṃ na dāpayet ||

**'sauram'** madyanimittam | **'ākṣikam'** dyūtanimittam |

vyāsaḥ |

> daṇḍo vā daṇḍaśeṣo vā śulkaṃ taccheṣa eva vā |  
> na dātavyaṃ tu putreṇa yac ca na vyāvahārikam ||

**'vyāvahārikam'** vyavahārārhapuruṣakṛtam |

kātyāyanaḥ [564–565] |

> likhitaṃ muktakaṃ vāpi deyaṃ yat tu pratiśrutam |  
> parapūrvastriyai tat tu vidyāt kāmakṛtam ṛṇam ||  
> yatra hiṃsā samutpādya krodhād dravyaṃ vināśya vā |  
> uktaṃ tuṣṭikaraṃ yat tu vidyāt krodhakṛtaṃ tu tat ||

**'uktam'** pratijñātam |

yājñavalkyaḥ [2.46] |

> na yoṣit patiputrābhyāṃ na putreṇa kṛtaṃ pitā |  
> dadyād ṛte kuṭumbārthān na patiḥ strīkṛtaṃ tathā ||

viṣṇuḥ [6.32]: "na strīkṛtaṃ patiputrau" |

**[317]** kātyāyanaḥ [578] |

> deyaṃ bhāryākṛtam ṛṇaṃ bhartrā putreṇa mātṛkam |  
> bhaktasyārthe kṛtaṃ yat syād abhidhāya gate diśam ||

nāradaḥ [4.18–19] |

> na ca bhāryākṛtam ṛṇaṃ kathaṃcit patyur ābhavet |  
> āpatkṛtād ṛte puṃsaḥ kuṭumbārtho hi dustaraḥ ||  
> anyatra rajakavyādhagopaśauṇḍikayoṣitām |  
> teṣāṃ tu tatparā vṛttiḥ kuṭumbaṃ ca tadāśrayam ||

**'ābhavet'** iti deyaṃ bhaved ity arthaḥ |

yājñavalkyaḥ [2.48] |

> gopaśauṇḍikaśaulūṣarajakavyādhayoṣitām |  
> ṛṇaṃ dadyāt patis tāsāṃ yasmād vṛttis tadāśrayā ||

bṛhaspati-kātyāyanau |

> śauṇḍikavyādharajakagopanāvikayoṣitām |  
> adhiṣṭhātā ṛṇaṃ dāpyas tāsāṃ bhartṛkriyāsu tat ||

**[318]** **'adhiṣṭhātā'** atra patir eva | **'bhartṛkriyāsu tat'** yato bhartuḥ kartavyeṣu prayojaneṣu tad ṛṇaṃ jātaṃ tāsām ity arthaḥ |

yājñavalkyaḥ [2.49] |

> pratipannaṃ striyā deyaṃ patyā vā saha yat kṛtam |  
> svyaṃ kṛtaṃ vā yad ṛṇaṃ nānyat strī dātum arhati ||

kātyāyanaḥ [546, 549?]

> bhartrā putreṇa vā sārdhaṃ kevalaṃ vātmanā kṛtam |  
> ṛṇam evaṃvidhaṃ deyaṃ nānyathā tatkṛtaṃ striyā ||  
> bhartukāmena yā bhartrā uktā deyam ṛṇaṃ tvayā |  
> aprapannāpi sā dāpyā dhanaṃ yady āśritaṃ striyā ||

**'tatkṛtam'** patiputrakṛtam | **'dhanam'** bhartṛdhanam |

nāradaḥ [4.16–17] |

> na strī patikṛtaṃ dadyād ṛṇaṃ putrakṛtaṃ tathā |  
> abhyupetād ṛte yad vā saha patyā kṛtaṃ bhavet ||  
> dadyād aputrā vidhavā niyuktā yā mumūrṣuṇā |  
> yā vā tadriktham ādadyād yato riktham ṛṇaṃ tataḥ ||

**[319]** viṣṇuḥ [6.29–30]: "saputrasya cāpy aputrasya rikthagrāhī ṛṇaṃ dadyāt | vidhanasya strīgrāhī" |

nāradaḥ [4.24, 22] |

> antimā svairiṇīnāṃ yā punarbhūḥ prathamā ca yā |  
> ṛṇaṃ tayoḥ patikṛtaṃ dadyād yas te samaśnute ||  
> adhanasya hy aputrasya mṛtasyopaiti yaḥ striyam |  
> ṛṇaṃ voḍhuḥ sa bhajate tad evāsya dhanaṃ smṛtam ||

**'svairiṇīnām antimā'** nāradenoktā yathā –

> deśadharmānavekṣya strī gurubhir yā pradīyate |  
> utpannasāhasānyasmai sāntimā svairiṇī matā || iti |

**'punarbhūḥ prathamā'** nāradenoktā [12.46] yathā –

> kanyaivākṣatayonir yā pāṇigrahaṇadūṣitā |  
> punarbhūḥ prathamā proktā punaḥ saṃskṛrakarmaṇā || iti |

atra caitayor anyasvairiṇyāpakṣayā śraiṣṭhyāt tadgrāhī tatpatikṛtam ṛṇaṃ dadyād ity arthaḥ |

**[320]** kātyāyanaḥ [567] |

> nirdhanair anapatyais tu yat kṛtaṃ śauṇḍikādibhiḥ |  
> tat strīṇām upabhoktā tu dadyāt tadṛṇam eva hi ||

nāradaḥ [4.23] |

> dhanastrīhāriputrāṇām ṛṇabhāg yo dhanaṃ haret |  
> putro 'satoḥ strīdhaninoḥ strīhārī dhaniputrayoḥ ||

**'stridhaninoḥ'** strī ca dhanaṃ ca strīdhane tadvatoḥ | strīhāridhanahāriṇor ity arthaḥ | **'strīhārī dhaniputrayor'** ity atrāsator ity anuṣaṅgaḥ | strīhāriputrayos tu vidyamānayor bāle vyasanābhibhūte draviṇānarhe ṛṇadānāsamarthe putre sati, strīhārī ṛṇaṃ dadyāt | yadā tu nirupadravo draviṇārho dhuryaś ca putro bhavati tadā sa eva ṛṇabhāk | na strīhārīty arthaḥ |

**[321]** tathā ca kātyāyanaḥ [557, 576] |

> ṛṇaṃ tu dāpayet putraṃ yadi syān nirupadravaḥ |  
> draviṇārhaś ca duryaś ca nānyathā dāpayet sutam ||  
> vyasanābhiplute putre bālo vā yatra dṛśyate |  
> dravyahṛd dāpyate tatra tasyābhāve purandhrihṛt ||

yājñavalkyaḥ [2.51] |

> rikthagrāha ṛṇaṃ dāpyo yoṣidgrāhas tathaiva ca |  
> putro 'nanyāśritadravyaḥ putrahīnasya rikthinaḥ ||

**'rikthagrāha ṛṇaṃ dāpyaḥ'** iti | anyādisambandhaviśeṣeṇa yo yadīyaṃ dravyaṃ gṛhṇāti sa tatkṛtam ṛṇaṃ rājñā dāpyata ity arthaḥ | **'putro 'nanyāśritadravyaḥ'** iti | na anyasmin saṃśritaṃ mātāpitroḥ sambandhi dravyaṃ yasya sa tathā | **[322]** atrāpi ṛṇaṃ dāpyata ity arthaḥ | atra ca pitṛdhanagrahaṇayogyaḥ putro vivakṣito, na tu labdhapitṛdhanaḥ | tasya rikthagrāha ity anenaiva gatārthatvāt | etac cāndhapaṅgvādeḥ pitṛdhanagrahaṇānadhikāriṇaḥ putrasya ṛṇāpakaraṇe 'dhikāro mā bhūd ity evamartham | **'rikthinaḥ'** atra rikthagrahaṇayogyāḥ pautrāḥ |

kātyāyanaḥ [571–73] |

> amatenaiva putrasya pradhanā yānyam āśrayet |  
> putreṇaivāpahāryaṃ tad dhanaṃ duhitṛbhir vinā ||  
> ṛṇārtham āharet tat tu na sukhārthaṃ kathaṃcana |  
> ayukte kāreṇe yasmāt pitarau tu na dāpayet ||  
> yā svaputraṃ tu jahyāt strī samartham api putriṇī |  
> āhṛtya strīdhanaṃ tatra pitryarṇaṃ śōdhayen manuḥ ||

**[323]** **'pradhanā'** prabhūtadhanā |

nāradaḥ [4.20, 21] |

> putriṇī tu samutsṛjya putraṃ strī yānyam āśrayet |  
> tasyā ṛṇaṃ haret sarvaṃ niḥsvāyāḥ putra eva tu ||  
> yā tu sapradhanaiva strī sāpatyā vānyam āśrayet |  
> so 'syā dadyād ṛṇaṃ bhartur utsṛjed vā tathaiva tām ||

kātyāyanaḥ [574-75] |

> bālaputrādhikārthā ca bhartāraṃ yānyam āśritā |  
> āśritas tadṛṇaṃ dadyād bālaputrāvidhiḥ smṛtaḥ ||  
> dīrghapravāsinirbandhujaḍonmattārtaliṅginām |  
> jīvatām api dātavyaṃ tat strīdravyaṃ samāśritaiḥ ||

**[324]**

**(cha) athodgrāhaṇavidhiḥ**

tatra manuḥ [8.48–49] |

> yair yair upāyair arthaṃ svaṃ prāpnuyād uttamarṇikaḥ |  
> tais tair upāyaiḥ saṃgṛhya sādhayed adhamarṇikam ||  
> dharmeṇa vyavahāreṇa chalenācaritena ca |  
> prayuktaṃ sādhayed arthaṃ pañcamena balena ca ||

bṛhaspatiḥ [10.87] |

> pratipannam ṛṇī dāpyaḥ sāmādibhir upakramaiḥ |  
> darmopadhibalātkārair gṛhasaṃrodhanena ca ||

kātyāyanaḥ [585–88] |

> pīḍanenoparodhena sādayed ṛṇikaṃ dhanī |  
> karmaṇā vyavahāreṇa sāntvenādau vibhāvitam ||  
> ādadītārtham evaṃ tu vyājenācaritena ca |  
> rājānaṃ svāminaṃ vipraṃ sāntvenaiva pradāpayet ||  
> rikthinaṃ suhṛdaṃ cāpi chalenaiva pradāpayet |

**[325]** tathā |

> vaṇijaḥ karṣakāś caiva śilpinaś cābravīd bhṛguḥ |  
> deśācāreṇa dāpyāḥ syur duṣṭān saṃpīḍya dāpayet ||

bṛhaspatiḥ [10.88, 90] |

> suhṛtsambandhisaṃdiṣṭaiḥ sāmoktyānugamena ca |  
> prāyeṇa vā ṛṇī dāpyo dharma eṣa udāhṛtaḥ ||  
> chadmanā yācitaṃ cārtham ānīya ṛṇikād dhanī |  
> anvāhitādi vāhṛtya dāpyate yatra sopadhiḥ ||  
> baddhvā svagṛham ānīya tāḍanād yair upakramaiḥ |  
> ṛṇiko dāpyate yatra balātkāraḥ sa kīrtitaḥ ||  
> dāraputrapaśūn ruddhvā kṛtvā dvāropaveśanam |  
> yatrarṇī dāpyate 'rthaṃ svaṃ tad ācaritam ucyate ||

**'suhṛtsaṃbandhisaṃdiṣṭaiḥ'** tatsuhṛdāṃ saṃbandhināṃ saṃdeśaiḥ |

kātyāyanaḥ [580–84] |

> dhāryo 'varuddhas tv ṛṇikaḥ prakāśaṃ janasaṃsadi |  
> yāvan na dadyād deyaṃ ca deśācārasthithir yathā ||  
> viṇmūtraśaṅkā yasya syād dhāryamāṇasya dehinaḥ |  
> pṛṣṭhato vānugantavyaṃ nibaddhaṃ vā samutsṛjet ||  
> sa kṛtapratibhūś caiva moktavyaḥ syād dine dine |  
> āhārakāle rātrau ca nibandhe pratibhūḥ sthitaḥ ||

**[326]** > yo darśanapratibhuvaṃ nādhigacchen na cāśrayet |  
> sa cārake niroddhavyaḥ sthāpyo vāvedya rakṣiṇaḥ ||  
> na cārake niroddhavya āryaḥ prātyayikaḥ śuciḥ |  
> so 'nibaddhaḥ pramoktavyo nibaddhaḥ śapathena vā ||

**'viṇmūtraśaṅkā'** viṇmūtravegasūcanam | **'nibaddho'** niyamitaḥ | **'cārake'** kārāgṛhe |

manuḥ [8.177] |

> karmaṇāpi samaṃ kuryād dhanikasyādhamarṇikaḥ |  
> samo 'vakṛṣṭajātiś ca dadyāc chreyāṃs tu tac chanaiḥ ||

**'karmaṇāpi samaṃ kuryāt'** adhamarṇikatvenottamarṇād adharībhūtam ātmānaṃ tāvad dhanakāryakarmakaraṇenāpi samaṃ kuryād adhamarṇatvam apanayed ity arthaḥ | **'śreyān'** uttamajātīyo guṇādhikaś ca |

bṛhaspatiḥ [8.105] |

> nirdhanaṃ ṛṇikaṃ karma gṛham ānīya kārayet |  
> śauṇḍikādyaṃ brāhmaṇas tu dāpanīyaḥ śanaiḥ śanaiḥ ||

**[327]** yājñavalkyaḥ [2.43] |

> hīnajātiṃ parikṣīṇam ṛṇārthaṃ karma kārayet |  
> brāhmaṇas tu parikṣīṇaḥ śanair dāpyo yathodayam ||

**'yathodayam'** yathādravyotpatti |

kātyāyanaḥ [486] |

> karmaṇā kṣatraviṭchūdrān samahīnāṃs tu dāpayet |

tathā [590] |

> yadi hy ādāv anādiṣṭam aśubhaṃ karma kārayet |  
> prāpnuyāt sāhasaṃ pūrvam ṛṇān mucyeta carṇikaḥ ||

nāradaḥ [4.123] |

> atha śaktivihīnaḥ syād ṛṇī kālaviparyayāt |  
> śaktyapekṣaṃ ṛṇaṃ dāpyaḥ kāle kāle yathodayam ||

**śaktyapekṣam** ṛṇaṃ dātum | **'kālaviparyayāt'** durbhikṣādeḥ |

bṛhaspatiḥ [10.99–100] |

> pūrṇāvadhau śāntalābham ṛṇam udgrāhayed dhanī |  
> kāreyed vā ṛṇī lekhyaṃ cakravṛddhivyavasthayā ||

**[328]** **'śāntalābham'** param avṛddhiprāptam |

> dviguṇasyopari yadā cakravṛddhiḥ pragṛhyate |  
> bhogalābhas tathā tadvan mūlaṃ syāt sodayam ṛṇam ||

kātyāyanaḥ [509] |

> grāhyaṃ syād dviguṇaṃ dravyaṃ prayuktaṃ dhaninā sadā |  
> labheta cen na dviguṇaṃ punar vṛddhiṃ prakalpayet ||

manuḥ [8.154–56] |

> ṛṇaṃ dātum aśakto yaḥ kartum icchet punaḥ kriyām |  
> sa datvā nirjitāṃ vṛddhiṃ karaṇaṃ parivartayet ||  
> adarśayitvā tatraiva hiraṇyaṃ parivartayet |  
> yāvatī saṃbhaved vṛddhis tāvatīṃ dātum arhati ||  
> cakravṛddhiṃ samārūḍho deśakālavyavasthitaḥ |  
> atikrāman deśakālau na tatphalam avāpnuyāt ||

**''nirjitām'** labhyatvenātmādhīnāsaṃpannām | **'karaṇaṃ parivartayet'** anyalekhyasākṣyādi kuryāt | **'adarśayitvā'** hiraṇyaṃ dīyamānam iti śeṣaḥ | tena dhanine sarvaṃ savṛddhikaṃ hiraṇyam adatvety arthaḥ | tatraiva punaḥ karaṇaṃ parivartayet sākṣisamakṣam etad brūyāt | etāvan mūlam asmai dhārayāmi, etāvatī vṛddhir iti patre cāropayed ity arthaḥ | etac ca yāvadvṛddhi dhanaṃ dātuṃ śaknoti tāvad datvā karaṇaparivartanaṃ kāryam | **'samārūḍhaḥ'** pratipanno 'ṅgīkṛtavān iti yāvat | tatphalaṃ cakravṛddhiḥ lakṣaṇam |

**[329]** bṛhaspatiḥ [10.51, 52, 55] |

> hiraṇye dviguṇībhūte mṛte naṣṭe 'dhamarṇike |  
> dravyaṃ tadīyaṃ saṃgṛhya vikrīṇīta sasākṣikam ||  
> rakṣed vā kṛtamūlyaṃ tu daśāhaṃ janasaṃsadi |  
> ṛṇānurūpaṃ parato gṛhṇītānyat tu varjayet ||  
> svadhanaṃ ca sthirīkṛtya gaṇanākuśalair naraiḥ |  
> tadbandhujñātividitaṃ pragṛhṇan nāparādhnuyāt ||

manuḥ [8.50] |

> yaḥ svayaṃ sādhayed artham uttamarṇo 'dhamarṇikāt |  
> sa rājñā nābhiyoktavyaḥ svakaṃ saṃsādhayan dhanam ||

viṣṇuḥ [6.18]: "prayuktam arthaṃ yathā kathaṃcit saṃsādhayan na rājño vācyaḥ syāt" |

**'yathā kathaṃcit'** avarodhavañcanādinā |

yājñavalkyaḥ [2.40] |

> prayuktaṃ sādhayāno 'rthaṃ na vācyo nṛpater bhavet |  
> sādhyamāno nṛpaṃ gacchan daṇḍyo dāpyaś ca tad dhanam ||

**[330]** viṣṇuḥ: "sādhyamānaś ced rājānam abhigacchet tatsamaṃ daṇḍyaḥ" |

**'tatsamam'** sādhyamānarṇasamam |

manuḥ [8.176] |

> yaḥ sādhayantaṃ chandena vedayed dhanikaṃ nṛpe |  
> sa rājñā taccaturbhāgaṃ dāpyas tasya ca tad dhanam ||

bṛhaspatiḥ [10.95] |

> pratipannasya dharmo 'yaṃ vyavasāyī tu saṃsadi |  
> lekhyena sākṣibhir vāpi bhāvayitvā pradāpayet ||

bṛhaspatiḥ [10.101] |

> anāvedya tu rājñe yaḥ saṃdigdhe 'rthe pravartate |  
> prasahya sa vineyaḥ syāt sa cāpy artho na sidhyati ||

kātyāyanaḥ [589] |

> pīḍayet tu dhanī yatra ṛṇikaṃ nyāyavādinam |  
> tasmād arthāt sa hīyeta tatsamaṃ cāpnuyād damam ||

**[331]** bṛhaspatiḥ [10.97–98] |

> nāseddhavyaḥ kriyāvādī saṃdigdhe 'rthe kathaṃcana |  
> āsedhayaṃs tv anāsedhyaṃ daṇḍyo bhavati darmataḥ ||  
> pradātavyaṃ yad bhavati nyāyatas tad dadāmy aham |  
> evaṃ yatrarṇiko brūte kriyāvādī sa ucyate ||  
> rūpasaṃkhyādilābheṣu yatra bhrāntir dvayor bhavet |  
> deyānādeyayor vāpi saṃdigdho 'rthaḥ prakīrtitaḥ ||

manuḥ [8.47] |

> adhamarṇārthasiddhyartham uttamarṇena coditaḥ |  
> dāpayed dhanikasyārtham adhamarṇād vibhāvitam ||

tathā [8.55] |

> arthe 'pavyayamānaṃ tu karaṇena vibhāvitam |  
> dāpayed dhanikasyārthaṃ daṇḍaleśaṃ ca śaktitaḥ ||

tathā [8.59] |

> yo yāvan nihnuvītārthaṃ mithyā yāvati vā vadet |  
> tau nṛpeṇa hy adharmajñau dāpyau taddviguṇaṃ damam ||

**[332]** **'adhamarṇārthasiddhyartham'** adhamarṇato yo labhyo 'rthaḥ tatprāptyartham | '**uttamarṇena** **coditaḥ'** preritaḥ, atra rājā prakṛtatvāt | **'vibhāvitam'** niścitam | **'nihnuvīta'** apalapet, adhamarṇa iti sambandhaḥ | **'mithyā yāvati vā vadet'** uttamarṇa iti sambandhaḥ |

yājñavalkyaḥ [2.11] |

> nihnave bhāvito dadyād dhanaṃ rājñe ca tatsamam |  
> mithyābhiyogī dviguṇam abhiyogād dhanaṃ vahet ||

vyāsaḥ |

> mithyābhiyogī dviguṇam abhiyogād dhanaṃ vahet |  
> kāraṇe vidhir eṣa syāj jitasyaikatarasya tu ||  
> prāṅnyāyavāde tu tathā yac cāsatyena yujyate |

**'abhiyogāt'** abhiyuktadhanāt | **'kāraṇe'** pratyavaskandane | **'asatyena'** mithyottareṇa |

nāradaḥ [1.55] |

> na ca mithyābhiyuñjīta doṣo mithyābhiyoginaḥ |  
> yas tatra vinayaḥ proktaḥ so 'bhiyoktāram āvrajet ||

**[333]** manuḥ [8.139] |

> ṛṇe deye pratijñāte pañcakaṃ śatam arhati |  
> apahnave taddviguṇaṃ tan manor anuśāsanam ||

yady arthaṃ vipratipadya rājasabhāyām ānīto 'dharmarṇaḥ ṛṇaṃ deyatayā pratijānīte — 'satyam asyai dhārayāmi' iti sa **pañcakaṃ śatam arhati**, daṇḍam iti śeṣaḥ | yas tu sabhāyāṃ apy apahnute — 'nāham asmai dhārayāmi' iti, sa pañcaśatād **dviguṇam**, daśakaṃ [śataṃ] daṇḍam arhati | anena saṃkalanena viṃśatitamo bhāgo daṇḍaḥ saṃpadyate | etac cāśayadoṣavyatirekeṇa bhrāntyādinā vipratipadya paścāt saṃpratipadyate tadviṣayam | yat tu 'yo yāvan nihnuvītārtham' ity atra dviguṇadamadānaṃ tadāśayadoṣeṇa tathākaraṇe 'vagantavyam | tatrādharmajñāv ity abhidhānāt |

**[334]** yamaḥ |

> ṛṇikaḥ sadhano yas tu daurātmyān na prayacchati |  
> rājñā dāpayitavyaḥ syād gṛhītvā dviguṇaṃ tataḥ ||

nāradaḥ [4.132] |

> ṛṇikaḥ sadhano yas tu daurātmyān na prayacchati |  
> rājñā dāpayitavyaḥ syād gṛhītvāṃśaṃ tu viṃśakam ||

**'viṃśakaṃ'** viṃśatitamam aṃśakam |

viṣṇuḥ [6.20–22]: "uttamarṇaś ced rājānam iyāt tadvibhāvato 'dhamarṇo rājñe dhanadaśabhāgasamaṃ daṇḍaṃ dadyāt | prāptārthaś cottamarṇo viṃśatitamam aṃśam" |

yājñavalkyaḥ [2.41–42] |

> rājñādhamarṇiko dāpyaḥ sādhitād daśakaṃ śatam |  
> pañcakaṃ tu śataṃ dāpyaḥ prāptārtho 'py uttamarṇikaḥ ||

**[335]** > gṛhītānukramād dāpyo dhaninām adhamarṇikaḥ |  
> datvā tu brāhmaṇāyaiva nṛpates tadanantaram ||

kātyāyanaḥ [514, 513, 515] |

> nānarṇsamavāye tu yad yat pūrvakṛtaṃ bhavet |  
> tat tad evāgrato deyaṃ rājñaḥ syāc chrotriyād anu |  
> ekāhe likhitaṃ yac ca tatra kuryād ṛṇaṃ samam |  
> grahaṇaṃ rakṣaṇaṃ lābham anyathā tu yathākramam |

**'nānarṇasamavāye'** nānāṛṇasaṃnipāte |

**[336]** yājñavlkyaḥ [2.93] |

> lekhyasya pṛṣṭhe 'bhilikhed datvā datvā dhanaṃ ṛṇī |  
> dhanī copagataṃ dadyāt svahastaparicihnitam ||

viṣṇuḥ [6.26]: "asamagradāne lekhyāsaṃnidhāne cottamarṇaḥ svalikhitaṃ dadyāt" |

nāradaḥ [4.114] |

> gṛhītvopagataṃ dadyād ṛṇikāyodayaṃ dhanī |  
> adadad yācyamānas tu śeṣahānim avāpnuyāt ||

bṛhaspatiḥ [10.130] |

> dharmādinodgrāhya ṛṇaṃ yas tūpari na lekhayet |  
> na caivopagataṃ dadyāt taddvivṛddhim avāpnuyāt ||

**[337]** yājñavalkyaḥ [2.94] |

> datvarṇaṃ pāṭayel lekhyaṃ śuddhyai vānyat tu kārayet |  
> sākṣimac ca bhaved yad vā tad dātavyaṃ sasākṣikam ||

viṣṇuḥ [6.24–25]: "sasakṣikam āptaṃ sasākṣikam eva dadyāt | likhitārthe praviṣṭe likhitaṃ pāṭayet" |

nāradaḥ [4.116, 112, 113] |

> lekhyaṃ dadyād viśuddharṇe tadabhāve pratiśravam |  
> dhanikarṇikayor evaṃ viśuddhiḥ syāt parasparam ||  
> brāhmaṇasya tu yad deyaṃ sānvayasya tu nāsti saḥ |  
> nikṣipet tatsakulyeṣu tadabhāve 'sya bandhuṣu ||  
> yadā tu na sakulyāḥ syuḥ na ca saṃbandhibāndhavāḥ |  
> tadā dadyād dvijātibhyas teṣv asatsv apsu nikṣipet ||

**iti bhaṭṭa[śrī]hṛdayadharātmajamahāsāṃdhivigrahika-**

**bhaṭṭaśrīmallakṣmīdharaviracite kṛtyakalpatarau**

**vyavahārakāṇde ṛṇādānādiparva**

**[338]**

## 57 nikṣepaḥ
atha nikṣepaḥ

tatra nāradaḥ [5.1] |

> svaṃ dravyaṃ yatra visrambhān nikṣipaty aviśaṅkitaḥ |  
> nikṣepo nāma tatproktaṃ vyvahārapadaṃ budhaiḥ ||

bṛhaspatiḥ [11.13, 2] |

> ṛṇādānaṃ prayogādidāpanāntaṃ prakīrtitam |  
> nikṣepasyādhunā samyag vidhānaṃ śrūyatām iti ||  
> rājacaurādikabhayād dāyādānāṃ ca vañcanāt |  
> sthāpyate 'nyagṛhe dravyaṃ nyāsas tat parikīrtitam ||  
> anākhyātaṃ vyavahitam asaṃkhyātam adarśitam |  
> mudrāṅkitaṃ ca yad dravyaṃ tad aupanidhikaṃ smṛtam ||

yājñavalkyaḥ [2.65] |

> vānastham anakhyāya haste 'nyasya samarpyate |  
> dravyaṃ tad aupanidhikaṃ pratideyaṃ tathaiva tat ||

**[339]** 'vāsanam' nikṣepadravyādhārabhūtaṃ saṃpuṭādi |

kātyāyanaḥ [592, 611] |

> krayaḥ proṣitanikṣiptaṃ bandhānvāhitayācitam |  
> vaiśyavṛtyarpitaṃ caiva so 'rthas tūpanidhiḥ smṛtaḥ ||  
> anumārgeṇa kāryeṣu amuṣmin vacanān mama |  
> dadyās tvam iti yo dattaḥ sa ihānvādhir ucyate ||

**'krayo'** 'tra krītadravyaṃ kutaścin nimittād vikretṛpārśve sthitam | **'proṣitanikṣiptaṃ'** pravasatā samarpitam | **'bandhaḥ'** ādhiḥ | **'yācitaṃ'** maṇḍanārtham ānītābharaṇādi | **'vaiśyavṛtarpitam'** vāṇijyārthaṃ yan nikṣiptam | ete sarve **'upanidhayaḥ'** [upanidhidravyavad draṣṭavyāḥ] | **'anumārgeṇa'** iti, asyārthaḥ — ekasmin yad arpitaṃ vastu, tena puruṣāntare amuṣmin svāmini tvaṃ dāsyatīti nikṣiptaṃ tad anvādhi iti |

manuḥ [8.179] |

> kulaje vṛttasampanne dharmajñe satyavādini |  
> mahāpakṣe dhaniny ārye nikṣepaṃ nikṣiped budhaḥ ||

**[340]** **'mahāpakṣe'** bahuparijane |

bṛhaspatiḥ [11.4] |

> sthānaṃ gṛhaṃ gṛhasthatvaṃ tadbalaṃ vibhavaṃ guṇān |  
> satyaṃ śaucaṃ bandhujanaṃ parīkṣya sthāpayen nidhim ||

nāradaḥ [5.2] |

> sa punar dvividhaḥ proktaḥ sākṣimān itaras tathā |  
> pratidānaṃ tathaivāsya pratyayaḥ syād viparyaye ||

**'viparyaye'** visaṃvāde | **'prayayaḥ'** śapathaḥ |

bṛhaspatiḥ [11.6–9] |

> sasākṣikaṃ rahodattaṃ dvividhaṃ samudāhṛtam |  
> putravatparipālyaṃ tad vinaśyaty anavekṣayā ||  
> dadato yad bhavet puṇyaṃ hemarūpyāmbarādikam |  
> tat syāt pālayato nyāsaṃ tathā ca śaraṇāgatam ||  
> bhartṛdrohe yathā nāryāḥ puṃsaḥ putrasuhṛdvadhe |  
> doṣo bhavet tathā nyāse bhakṣitopekṣite nṛṇām ||  
> nyāsadravyaṃ na gṛhṇīyāt tannāśas tv ayaśakaraḥ |  
> gṛhītaṃ pālayed yatnāt sakṛdyācitam arpayet ||

**[341]** manuḥ [8.180, 195, 188] |

> yo yathā nikṣiped vastu yam arthaṃ yasya mānavaḥ |  
> sa tathaiva gṛhītavyo yathā dāyas tathā grahaḥ ||  
> mitho dāyaḥ kṛto yena gṛhīto mitha eva vā |  
> mitha eva pradātavyo yathā dāyas tathā grahaḥ ||  
> samudre nāpnuyāt kiṃcid yadi tasmān na saṃharet |

'dāyo' nikṣepaṇam | 'mithaḥ' anyonyam eva, asākṣikam ity arthaḥ | 'samudre' mudrāsahite nikṣepe mūṣikādinopadrute 'pi nikṣepasya dhanasya dhartā na kiṃcid dūṣaṇam āpnoti, yadi tasmān nikṣepāt pratimudrāśrāvaṇādinā nāpaharet kiṃcid ity arthaḥ |

bṛhaspatiḥ [11.10] |

> sthāpitaṃ yena vidhinā yena yena yathāvidhi |  
> tathaiva tasya dātavyaṃ na deyaṃ pratyanantare ||

**[342]** **'pratyanantare'** putrādau |

manuḥ [8.185-86] |

> nikṣepopanidhī nityaṃ na deyau pratyanantare |  
> naśyato vinipāte tāv anipāte tv anāśitau ||  
> svayam eva tu yo dadyān mṛtasya pratyanantare |  
> na sa rājñā niyoktavyo na nikṣeptuś ca bandhubhiḥ ||

**'vinipāte'** deśāntaragamanādau |

atha nāradaḥ [5.9] |

> gṛhītuḥ saha yo 'rthena naṣṭo naṣṭaḥ sa dāyinaḥ |  
> daivarājakṛte tadvan na cet tajjihmakāritam ||

**'dāyinaḥ'** nikṣipetuḥ | **'tjjihmakāritam'** nikṣepagrāhikauṭilyakāritam |

manuḥ [8.189] |

> corair hataṃ jalenoṣham agninā dagdham eva ca |  
> na dadyād yadi tasmāt sa na saṃharati kiṃcana ||

**'tasmāt'** nikṣitadhanāt | **'na saṃharati'** nāparatīty arthaḥ |

'nābhyābhaveyuḥ' (GDh 12.41] ity anuvṛttau gautamaḥ [12.42]: "nidhyanvādhiyācitāvakrītādhayo naṣṭāḥ sarvān aninditān puruṣāparādhena" |

**'nidhiḥ'** nikṣepaḥ | **'avakrītaṃ'** bhāṭakagṛhītaṃ śakaṭādiḥ | **'sarvān'** putrapautrādīn rikthinaḥ | **'aninditān puruṣāparādhena'** [tena taṃ puruṣāparādham antareṇa nidhyādayaḥ pranaṣṭāḥ, **'sarvān'** putrādīn] **'nānyābhyābhaveyuḥ'** na te deyā ity arthaḥ |

kātyāyanaḥ [599, 600] |

> jñātvā dravyaviyogaṃ tu dātā yatra vinikṣipet |  
> sarvāpāyavināśe 'pi grahītā naiva dāpyate ||  
> grāhakasya ca yad doṣān naṣṭaṃ tadgrāhakasya tu |

**'dravyaviyogaṃ tu'** dravyasya rāṣṭre rājñaḥ upaplavādinā nāśam | **'sarvāpāyavināśe 'pi'** śaṅkitāpāyād apāyāntareṇāpi | **'grāhakasya ca'** iti, grāhakadoṣād yadi naṣṭaṃ tadgrāhakasyaiva naṣṭaṃ na tu nikṣeptuḥ | tena nikṣepagrāhiṇā na tad deyam ity arthaḥ |

**[344]** tathā [594] |

> yasya doṣeṇa yat kiṃcid vinaśyeta hriyeta vā |  
> tad dravyaṃ sodayaṃ dāpyo daivarājakṛtād vinā ||

bṛhaspatiḥ [11.12] |

> bhedenopekṣayā nyāsaṃ grahītā yadi nāśayet |  
> yācyamāno na dadyād vā dāpyas tat sodayaṃ bhavet ||

**'bhedenopekṣayā'** svadravyapṛthaktvenopekṣayā |

nāradaḥ [5.7–8] |

> yācyamānas tu yo dātur nikṣepaṃ na prayacchati |  
> daṇḍyaḥ sa rājño bhavati naṣṭe dāpyas tu tatsamam ||  
> yatrārthaṃ sādhayet tena nikṣeptur ananujñayā |  
> tatrāpi daṇḍyaḥ sa bhavet taṃ ca sodayam āvahet ||

bṛhaspatiḥ [11.13] |

> nyāsadravyeṇa yaḥ kaścit sādhayet kāryam ātmanaḥ |  
> daṇḍyaḥ sa rājño bhavati dāpyas tac cāpi sodayam ||

vyāsaḥ [kātyāyanaḥ 597] |

> bhakṣitaṃ sodayaṃ dāpyaḥ samaṃ dāpya upekṣitam |  
> kiṃcid ūnaṃ pradāpyaḥ syād dravyam ajñānanāśitam ||

**[345]** manuḥ [8.191–93] |

> yo nikṣepaṃ nārpayati yas tv anikṣipya yācate |  
> tāv ubhau coravac chāsyau dāpyau tau tatsamaṃ damam ||  
> nikṣepasyāpahartāraṃ tatsamaṃ dāpayed damam |  
> yathopanidhihartāram aviśeṣeṇa pārthivaḥ ||  
> upadhābhis tu yaḥ kaścit paradravyaṃ haren naraḥ |  
> sasahāyaḥ sa hantavyaḥ prakāśaṃ vividhari vadhaiḥ ||

matsyapurāṇe |

> yo nikṣiptaṃ nārpayati yas tv anikṣipya yācate |  
> tāv ubhau coravac chāsyau dāpyau vā dviguṇaṃ damam ||

kātyāyanaḥ [601] |

> grāhyas tūpanidhiḥ kāle kālahīnaṃ tu varjayet |  
> kālahīne dadad daṇḍaṃ dviguṇaś ca pradāpyate ||

**'grāhyaḥ'** nikṣepakāriṇā iti śeṣaḥ | **'kāle'** niratyayasamaye | **'upanidhiḥ'** ity atra 'bandhānvāhitayācitādiḥ' kātyāyanoktaḥ | **'kālahīnaṃ'** niratyayakālahīnam upanidhim | **'varjayet'** na gṛhṇīyāt | evaṃvidhe 'pi kāle nikṣepahartā pratyarpayan daṇḍya ity arthaḥ |

**[346]** bṛhaspatiḥ [11.14] |

> gṛhītvā nihnute yatra sākṣibhiḥ śapathena vā |  
> vibhāvya dāpayen nyāsaṃ tatsamaṃ vinayaṃ tathā ||

manuḥ [8.194, 187, 181–84, 196] |

> nikṣepo yaḥ kṛto yena yāvāṃś ca kulasaṃnidhau |  
> tāvān eva sa vijñeyo vibruvan daṇḍam arhati ||  
> acchalenaiva cānvicchet tam arthaṃ prītipūrvakam |  
> vicārya tasya vā vṛttaṃ sāmnaiva praiśodhayet ||  
> yo nikṣepaṃ yācamāno nikṣeptur na prayacchati |  
> sa yācyaḥ prāḍvivākena tannikṣeptur asaṃnidhau ||  
> sākṣyabhāve praṇidhibhir vayorūpasamanvitaiḥ |  
> apadeśaiś ca saṃnyasya hiraṇyaṃ tatra sārataḥ ||

**[347]** > sa yadi pratipadyeta yathānyastaṃ yathākṛtam |  
> na tatra vidyate kiṃcid yat parair abhiyujyate ||  
> teṣāṃ na dadyād yadi tu tad dhiraṇyaṃ yathāvidhi |  
> dvayaṃ nigṛhya dāpyaḥ syād iti dharmasya dhāraṇā ||  
> nikṣiptasya dhanasyaivaṃ prītyopanihitasya ca |  
> rājā vinirṇayaṃ kuryād akṣiṇvan nyāsadhāriṇam ||

**'praṇidhayaḥ'** cārāḥ | **'apadeśaiḥ saṃnyasya hiraṇyam'** ityādi, anṛtasaṃbhavān nikṣepakāriṇaṃ grāmagamanarājabhayādikam uktvātikuśalacāradvāreṇa svaṃ suvarṇādikaṃ nikṣipya kiyaty api kāle gate cārair eva yācanīya ity arthaḥ |

bṛhaspatiḥ [11.15, 18] |

> rahodatte nidhau yatra visaṃvādaḥ prajāyate |  
> vibhāvakaṃ tatra dviyam ubhayor api ca smṛtam ||  
> anvāhite yācitake śilpinyāse sabandhake |  
> eṣa evodito dharmas tathā ca śaraṇāgate ||

nāradaḥ [5.14–15] |

> eṣa eva vidhir dṛṣṭo yācitānvāhitādiṣu |  
> śilpiṣūpanidhau nyāse pratinyāse tathaiva ca ||

**[348]** > pratigṛhṇāti yo daṇḍaṃ yaś ca sapradhanaṃ naraḥ |  
> tasyāpy eṣa vidhir dṛṣṭaḥ ṣaḍ ete vidhayaḥ samāḥ ||

**'pratinyāsaḥ'** parasparanyāsaḥ |

kātyāyanaḥ [602] |

> sarveṣūpanidhiṣv ete vidhayaḥ parikīrtitāḥ |

tathā |

> yo yācitakam ādāya na dadyāt pratiyācitaḥ |  
> sa nigṛhya balād dāpyo daṇḍyaś ca na dadāti yaḥ ||

matsyapurāṇe [242.4] |

> yo his yācitam ācāya na tad dadyāt tathā dhruvam |  
> sa nigṛhya balād dāpyo daṇḍyo vā pūrvasāhasam ||

kātyāyanaḥ [606, 609, 607] |

> yadi tat kāryam uddiśya kālaṃ pariniyamya vā |  
> yācito 'rdhakṛte tasminn aprāpte na tu dāpayet ||  
> atha kāryavipattis tu tasyaiva svāmino bhavet |  
> aprāpte vā sa kāle tu dāpyas tv ardhakṛte 'pi tat ||  
> prāptakāle kṛte kārye na dadyād yācito 'pi san |  
> tasmin naṣṭe hṛte vāpi grahītā mūlyam āvahet ||

**'tat kāryam'** vivāhādikam | **'ardhakṛte'** kārye | **'aprāpte'** kāle |

**[349]** bṛhaspatiḥ [11.20] |

> yācitaṃ svāmyam anujñātaṃ pradadan nāparādhnuyāt |

**'pradadat'** anyasmā iti śeṣaḥ |

kātyāyanaḥ [603, 604, 604, 596] |

> yais tu saṃskriyate nyāso divasaiḥ pariniṣṭhitaiḥ |  
> tadūrdhvaṃ sthāpayec chilpī dāpyo daivahat 'pi tam ||  
> svalpenāpi ca yat karma naṣṭaṃ ced bhṛtakasya tat |  
> paryāptaṃ ditsatas tasya vinaśyet tad agṛhṇataḥ ||  
> nyāsadoṣeṇa nāśaḥ syāc chilpinaṃ tan na dāpayet |  
> dāpayec chilpidoṣāt tat saṃskārārthaṃ yad arpitam ||  
> nyāsādikaṃ paradravyaṃ prabhakṣitam upekṣitam |  
> ajñānanāśitaṃ caiva yena dāpyaḥ sa eva tat ||

**'tam'** nyāsam | **'svalpena'** kālena | **'yat karma'** kuṇḍalādinirmāṇam | **'bhṛtakasya tat'** śilpina eva tan naṣṭam, na svāminaḥ | naitat punaḥ kartavyam | **'paryāptam'** niṣpannam | **'ditsataḥ'** śilpinaḥ | **'agṛhṇataḥ'** svāminaḥ | **'nyāsadoṣeṇa'** kuṅkumādeḥ kālavaśādidūṣaṇena |

**iti bhaṭṭahṛdayadharātmajamahāsāṃdhivigrahika-**

**bhaṭṭaśrīmallakṣmīdharaviracite kṛtyakalpatarau**

**vyavahārakāṇde nikṣepavivādaparva ||**

**[350]**
## 58 asvāmivikrayaḥ
**58 — athāsvāmivikrayaḥ**

tatra nāradaḥ [10.1] |

> nikṣiptaṃ vā paradravyaṃ naṣṭaṃ labdhvāpahṛtya vā |  
> vikrīyate 'samakṣaṃ yat sa jñeyo 'svāmivikrayaḥ ||

bṛhaspatiḥ [12.2] |

> nikṣepānvāhitanyāsahṛtayācitabandhakam |  
> upāṃśu yena vikrītam asvāmī so 'bhidhīyate ||

yājñavalkyaḥ [2.169] |

> naṣṭāpahṛtam āsādya hartāraṃ grāhayen naram |  
> deśakālātipattau vā gṛhītvā svayam arpayet ||

bṛhaspatiḥ [12.6] |

> pūrvasvāmī tu tad dravyaṃ yad āgatya vicārayet |  
> tatra mūlaṃ darśanīyaṃ kretuḥ śuddhis tato bhavet ||

**[351]** 'mūlam' atra yasmāt krītam asāv ucyate |

kātyāyanaḥ [615, 617] |

> prakāśaṃ vā krayaṃ kuryān mūlaṃ vāpi samarpayet |  
> mūlānayanakālaś ca deyo yojanasaṃkhyayā ||  
> yadā mūlam upanyasya punar vādī krayaṃ vadet |  
> āharen mūlam evāsau na krayeṇa prayojanam ||

**'prakāśaṃ krayaṃ kuryāt'** krayaṃ prakāśayed ity arthaḥ |

vyāsaḥ |

> mūle samāhṛte kretā nābhiyojyaḥ kathaṃcana |  
> mūlena saha vādas tu nāṣṭikasya tadā bhavet ||

**'nāṣṭikasya'** naṣṭadhanasvāminaḥ |

bṛhaspatiḥ [12.7] |

> vikretā darśito yatra hīyate vyavahārataḥ |  
> kretṛrājñor mūladamau pradadyāt svāmine dhanam ||

manuḥ [8.197–99, 201–02] |

> vikrīṇīte parasya svaṃ yo 'svāmī svāmyasaṃmataḥ |  
> na taṃ nayena sākṣyaṃ tu stenam astenamāninam ||

**[352]** > avahāryo bhavec caiṣa sānvayaḥ ṣaṭchataṃ damam |  
> niranvayo 'napasaraḥ prāptaḥ syāc caurakilbiṣam ||  
> anena vidhinā śāsyaḥ kurvann asvāmivikrayam |  
> ajñānāj jñānapūrvaṃ tu cauravad daṇḍam arhati ||  
> vikrayād yo dhanaṃ kiṃcid gṛhṇīyāt kulasaṃnidhau |  
> krayeṇa sa viśuddhas tu nyāyato labhate dhanam ||  
> atha mūlam anāhāryaṃ prakāśakrayaśodhitam |  
> adaṇḍyo mucyate rājñā nāṣṭiko labhate dhanam ||

**'na taṃ nayeta sākṣyam'** iti, na taṃ kvāpi pramāṇīkuryād ity arthaḥ | **'avahāryaḥ'** daṇḍyaḥ | **'sānvayaḥ'** saṃbandhī bhrātṛjādiḥ | **'ṣaṭcchatam'** paṇānām iti śeṣaḥ | **'anapasaraḥ'** apasaraty anena svāminaḥ sakāśād dhanam iti pratigrahādir dhanāgamopāyo 'pasaraḥ sa na vidyate yasya sa tathā |  etac ca bhāguri-medhātithi-vṛttikārāṇāṃ matam | **'vikrayāt'** āpaṇadeśāt | etac ca vikrīyate 'sminn iti vyutpattyā | **'kulasaṃnidhau'** vyavahartṛsamūhasamakṣam | **'nyāyataḥ krayeṇa'** iti sambandhaḥ | tena ucitamūlyakrayeṇety arthaḥ |

**[353]** kātyāyanaḥ [614] |

> nāṣṭikas tu prakurvīta taddhanaṃ jñātṛbhiḥ svakam |  
> adattatyaktavikrītaṃ kṛtvā svaṃ labhate dhanam ||

yājñavalkyaḥ [2.171] |

> āgamenopabhogena naṣṭaṃ bhāvyam ato 'nyathā |

manu-yamau [8.197] |

> asvāminā kṛto yas tu dāyo vikraya eva vā |  
> akṛtaḥ sa tu vijñeyo vyavahāre yathāsthitiḥ ||

kātyāyanaḥ [612] |

> asvāmivikrayaṃ dānam ādhiṃ ca vinivartayet |

**'asvāmivikrayam'** avidyamānasvāmivikrayam |

yājñavalkyaḥ [2.168] |

> svaṃ labhetānyavikrītaṃ kretur doṣo 'prakāśite |

nāradaḥ [10.2] |

> dravyam asvāmivikrītaṃ prāpya svāmī samāpnuyāt |

**'prāpya'** upalabhya |

kātyāyanaḥ [620] |

> yadi svaṃ naiva kurute jñātṛbhir nāṣṭiko dhanam |  
> prasaṅgavinivṛttyarthaṃ cauravad daṇḍam arhati ||

**[354]** yājñavalkyaḥ [2.171] |

> āgamenopabhogena naṣṭaṃ bhāvyam ato 'nyathā |  
> pañcabandho damas tatra rājñe tenāvibhāvite ||

**'ato 'nyathā'** nāṣṭikenāvibhāvite | **'pañcabandhaḥ'** pañcamo 'ṃśaḥ | **'tatra'** naṣṭadravya |

kātyāyanaḥ [613, 618, 616] |

> abhiyoktā dhanaṃ kuryāt prathamaṃ jñātṛbhiḥ svakam |  
> paścād ātmaviśuddhyarthaṃ krayaṃ kretā svabandhubhiḥ ||  
> asamāhāryamūlas tu krayam eva viśodhayet |  
> viśodhite kraye rājñā vaktavyaḥ sa na kiṃcana ||  
> prakāśaṃ ca krayaṃ kuryāt sādhubhir jñātibhiḥ svakaiḥ |  
> na tatrānyā kriyā proktā daivikī na ca mānuṣī ||

viṣṇuḥ [5.164]: "ajñānataḥ prakāśaṃ yaḥ paradravyaṃ krīṇīyāt tasya na doṣaḥ | kretā mūlyam avāpnoti | svāmī dravyam avāpnuyāt" |

**[355]** nāradaḥ [10.2] |

> prakāśakrayataḥ śuddhiḥ kretuḥ steyaṃ rahaḥkrayāt |

bṛhaspatiḥ [12.3,4] |

> yena krītaṃ tu mūlyena prāg adhyakṣaniveditam |  
> na tatra vidyate doṣaḥ stenaḥ syād upadhikrayāt ||  
> antargṛhe bahir grāmān niśy upāṃśv asato janāt |  
> hīnamūlyaṃ ca yat krītaṃ jñeyo 'sāv upadhikrayaḥ ||

nāradaḥ [7.3] |

> asvāmyanumatād dāsād asataś ca janād rahaḥ |  
> hīnamūlyam avelāyāṃ krīṇaṃs taddoṣabhāg bhavet ||

yājñavalkyaḥ [2.168] |

> svaṃ labhetānyavikrītaṃ kretur doṣo 'prakāśite |  
> hīnād raho hīnamūlye velāhīne ca taskaraḥ ||

viṣṇuḥ [5.166]: "yady aprakāśaṃ hīnamūlyaṃ ca krīṇīyāt tadā kretā vikretā ca cauravac chasyau" |

**[356]** kātyāyanaḥ [619] |

> anupasthāpayan mūlaṃ krayaṃ vāpy aviśodhayan |  
> yathābhiyogaṃ dhanine dhanaṃ dāpyo damaṃ ca saḥ ||

nāradaḥ [10.4] |

> na gūhetāgamaṃ kretā śuddhis tasya tadāgatāt |  
> viparyaye tulyadoṣaḥ sarvaṃ taddaṇḍam arhati ||

bṛhaspatiḥ [12.9] |

> pramāṇahīnavāde tu puruṣāpekṣayā nṛpaḥ |  
> samanyūnādhikatvena svayaṃ kuryād vinirṇayam ||

nikṣepoktaprakāreṇa gūḍhacāraprayogaṃ kṛtvā puruṣāṇāṃ dharmādharmayoḥ samanyūnādhikabhāvaṃ niścitya svayam eva rājā nirṇayed ity arthaḥ |

tathā [12.10–12] |

> vaṇigvīthīparigataṃ vijñātaṃ rājapūruṣaiḥ |  
> avijñātāśrayāt krītaṃ vikretā yatra vā mṛtaḥ ||  
> svāmī datvārdhamūlaṃ tu pragṛhṇīta svakaṃ dhanam |  
> ardhaṃ dvayor api hṛtaṃ tatra syāt dvyavahārataḥ ||  
> avijñātakrayo doṣas tathā cāparipālanam |  
> etad dvayaṃ samākhyātaṃ dravyahānikaraṃ buddhaiḥ ||

**[357]** marīciḥ |

> vaṇigvīthīparigataṃ vijñātaṃ rājapūruṣaiḥ |  
> divā gṛhītaṃ yat kretā sa śuddho labhate dhanam ||  
> avijñātaniveśatvād yatra mūlyaṃ na labhyate |  
> hānis tatra samā kalpyā kretṛnāṣṭikayor dvayoḥ ||

yājñavlkyaḥ [2.172] |

> hṛtaṃ praṇaṣṭaṃ yad dravyaṃ parahastā avāpnuyāt |  
> anivedya nṛpe daṇḍyaḥ sa tu ṣaṇṇavatiṃ paṇān ||

**'hṛtaṃ praṇaṣṭaṃ'** vā caurādihastasthaṃ **'dravyaṃ'** madīyam anenāpahṛtam iti nṛpasyānivedyaiva yo gṛhṇāti **'sa daṇḍyaḥ'** taskarapracchādakatvena duṣṭatvāt |

**vyavahārakāṇḍe kṛtyakapatarāv asvāmivikrayaḥ |**

**[358]**

## 59 saṃbhūyasamuttthānam
atha saṃbhūyasamuttthānam

tatra nāradaḥ [6.1] |

> vaṇikprabhṛtayo yatra karma saṃbhūya kurvate |  
> tatsaṃbhūyasamutthānaṃ vyavahārapadaṃ smṛtam ||

bṛhaspatiḥ [13.3, 1] |

> aśaktālasarogārtamandabhāgyanirāśrayaiḥ |  
> vāṇijyādyāḥ sahaitais tu na kartavyāḥ budhaiḥ kriyāḥ ||  
> kulīnadakṣānalasaiḥ prājñair nānṛtavādibhiḥ |  
> āyavyayajñaiḥ śucibhiḥ śūraiḥ kuryāt saha kriyām ||

nāradaḥ [6.2] |

> phalahetor upāyena karma saṃbhūya kurvatām |  
> ādhārabhūtaḥ prakṣepas tenottiṣṭheyur aṃśataḥ ||

**[359]** bṛhaspatiḥ [13.5] |

> samo nyūno 'dhiko vāṃśo yena kṣiptas tathaiva ca |  
> vyayaṃ dadyāt karma kuryāl lābhaṃ gṛhṇīta caiva hi ||

yājñavalkyaḥ [2.259] |

> samavāyena vaṇijāṃ lābhārthaṃ karma kurvatām |  
> lābhālābhau yathādravyaṃ yathā vā saṃvidā kṛtau ||

kātyāyanaḥ [624] |

> samavetās tu ye kecic chilpino vaṇijo 'pi vā |  
> avibhajya pṛthagbhūtaiḥ prāptaṃ tatra samaṃ phalam ||

nāradaḥ [6.4] |

> bhāṇḍapiṇḍavyayoddhārabhārasārānvavekṣaṇe |  
> kuryus te 'vyabhicāreṇa samaye sve vyavasthitāḥ ||

**'bhāṇḍam'** vikreyadravyam | **'piṇḍam'** pātheyam |

vyāsaḥ |

> samakṣaṃ asamakṣaṃ vāvañcayantaḥ parasparam |  
> nānāpaṇyānusāreṇa prakuryur krayavikrayau ||

bṛhaspatiḥ [13.6–9] |

> parīkṣakāḥ sākṣiṇaś ca ta evoktāḥ parasparam |  
> saṃdigdhe 'rthe pañcanārthā na ced vidveṣasaṃyutāḥ ||

**[360]** > yaḥ kaścid vañcakas teṣāṃ vijñātaḥ krayavikraye |  
> śapathaiḥ sa viśodhyaḥ syāt sarvavādeṣv ayaṃ vidhiḥ ||  
> kṣayo hānir yadā tatra daivarājakṛto bhavet |  
> sarveṣām eva sā proktā kalpanīyā yathāṃśataḥ ||  
> anirdiṣṭo vāryamāṇaḥ pramādād yas tu nāśayet |  
> tenaiva tad bhaved deyaṃ sarveṣāṃ samavāyinām ||

nāradaḥ [6.5] |

> pramādān nāśitaṃ dapyaḥ pratiṣiddhaṃ ca yad bhavet |  
> asaṃdiṣṭaṃ ca yat kuryāt sarvaiḥ saṃbhūyakāribhiḥ ||

yājñavalkyaḥ [2.260] |

> pratiṣiddham anādiṣṭaṃ pramādād yac ca nāśitam |  
> sa tad dadyād viplavāc ca rakṣitā daśamāṃśabhāk ||

bṛhaspatiḥ [13.11] |

> rājadaivabhayād yas tu svaśaktyā paripālayet |  
> tasyāṃśaṃ daśamaṃ datvā gṛhṇīyuḥ svāṃśato 'pare ||

**[361]** nāradaḥ [6.6] |

> daivataspararājāgnivyasane samupasthite |  
> yas tu svaśaktyā rakṣet tu tasyāṃśo daśamaḥ smṛtaḥ ||

kātyāyanaḥ [631] |

> caurataḥ salilād agner dravyaṃ yas tu samāharet |  
> tasyāṃśo daśamo dāpyaḥ sarvadravyeṣv ayaṃ vidhiḥ ||

yājñavalkyaḥ [2.265] |

> jihmaṃ tyajeyur nirlābam aśakto 'nyena kāreyet |

**'jihmam'** vañcakam | **'nirlābham'** lābham ācchidya | **'tyajeyuḥ'** saṃbhūyakāriṇaḥ | **'aśaktaḥ'** [asamarthaḥ] bhāṇḍapiṇḍavyayādyavekṣaṇe |

nāradaḥ [6.4] |

> bhāṇḍapiṇḍavyayoddhārabhārasārānvavekṣaṇam |  
> kuryus te 'vyabhicāreṇa samaye sve vyavasthitāḥ ||

nāradaḥ [6.7] |

> ekasya cet syād dvyasanaṃ dāyādo 'sya tad āpnuyāt |  
> anyo vāsati dāyāde śaktaś cet sarva eva vā ||

**[362]** tathā [6.16] |

> kaścic cet saṃcaran deśān preyād abhyāgato vaṇik |  
> rājāsya bhāṇḍaṃ tad rakṣed yāvad dāyādadarśanam ||

**'vyasanam'** maraṇarūpam | **'anyo vā'** ityādi | **'asati dāyāde'** saṃbhūyakāriṇāṃ madhye yaḥ **'śaktaḥ'** pradhānībhūto 'sau tad dravyaṃ gṛhṇīyāt | ata **'sarva eva'** tulyās tadā sarva eva tad dravyaṃ gṛhṇīyur ity arthaḥ |

bṛhaspatiḥ [13.14, 15] |

> yadā tatra vaṇik kaścit pramīyet pramādataḥ |  
> tasya bhāṇḍaṃ darśanīyaṃ niyuktai rājapūruṣaiḥ ||  
> yadā kaścit samāgacchet tatra rikthaharo naraḥ |  
> svāmyaṃ vibhāvayed anyaiḥ sa tadā labdhum arhati ||

nāradaḥ [6.17] |

> dāyāde 'sati bandhubhyo jñātibhyo vā tad arpayet |  
> tad abhāve suguptaṃ tad dhārayed daśavatsarān ||

bṛhaspatiḥ [13.16, 17] |

> rājādadīta ṣaḍbhāgaṃ navamaṃ daśamaṃ tathā |  
> śūdraviṭkṣatrajātīnāṃ viprād gṛhṇīta viṃśakam ||  
> tryabdād ūrdhvaṃ tu nāgacched yatra svāmī kathaṃcana |  
> tadā gṛhṇīta tad rājā brahmasvaṃ brāhmaṇān śrayet ||

**[363]** baudhāyanaḥ [1.18.16]: "abrāhmaṇasya praṇaṣṭasvāmikaṃ rikthaṃ saṃvatsaraṃ paripālya rājā haret" |

atra ca praṇaṣṭasvāmikadravye ekavarṣatrivarṣadaśavarṣadhāraṇavikalpānāṃ vyavasthā tat paradeśavartidūrataradūratamadeśavartitadīyaputrādidāyādavārtāyāṃ satyāṃ nānāvidhānekagamanapratibandhasaṃbhave cāvagantavyam |

nāradaḥ [6.18, 8] |

> asvāmikam adāyādaṃ daśavarṣasthitaṃ tataḥ |  
> rājā tad ātmasāt kuryād evaṃ dharmo na hīyate ||  
> ṛtvijāṃ vyasane 'py evam anyas tat karma nistaret |  
> labhate dakṣiṇābhāgaṃ sa ca tasmāt prakalpitam ||

bṛhaspatiḥ [13.18] |

> evaṃ kriyāprapannānāṃ yadā kaścid vipadyate |  
> tadbandhunā kriyā kāryā sarvair vā sahakāribhiḥ ||

**'kriyā'** atra tasya kartavyārtvijyādikā |

śaṅkhalikhitau: "tatra ced anuprāpte savane ṛtviṅ mriyeta tatra kiṃ kāryam iti jijñāsā tasya sagotro 'tha śiṣyo vā tat kāryam anupūrayet | atha ced abāndhavas tato 'nyam ṛtvijaṃ vṛṇuyāt" |

**[364]** yājñavalkyaḥ [2.265] |

> jihmaṃ tyajeyur nirlābham aśakto 'nyena kārayet |  
> anena vidhinākhyāta ṛtvikkarṣakakarmiṇām ||

manuḥ [8.206–07] |

> ṛtvig yadi vṛto yajñe savakarma parihāpayet |  
> tasya karmānurūpeṇa deyo 'ṃśaḥ sahakartṛbhiḥ ||  
> dakṣiṇāsu ca dattāsu svakarma parihāpayet |  
> kṛtsnam eva labhetāṃśam anyenaiva ca kārayet ||

manu-bṛhaspatī [m. 8.210; bṛ. 13.20] |

> sarveṣām ardhino mukhyās tadardhenārdhino 'pare |  
> tṛtīyinas tṛtīyāṃśāś caturthāṃśās tu pādinaḥ ||

**'sarveṣām'** ṣoḍaśānām ṛtvijām, yā samuditā dakṣiṇā tasyām ardhaṃ gṛhṇanti **'mukhyāḥ'** hotṛbrāhmādhvaryūdgātāraḥ | īṣannyūnārdhagrahaṇe 'pi sāmīpyena **'ardhina'** ucyante | **'apare'** maitrāvaruṇabrāhmaṇācchaṃsipratiprasthātṛprastotāraḥ, te **[365]** mukhyaṛtviggṛhītadakṣiṇārdhagrahaṇenārdhina ucyante | ye **'tṛtīyinaḥ'** acchāvākaneṣṭragnīdhrapratihartāras te mukhyārthagṛhītasya tṛtīyam aṃśaṃ labhante | **'pādinaḥ'** grāvastotṛpotṛnetṛsubrahmaṇyāḥ | ete mukhartviggṛhītasya caturtham aṃśaṃ labhante |

manuḥ [8.211, 208] |

> saṃbhūya svāni karmāṇi kurvadbhir iha mānavaiḥ |  
> anena kramayogena kartavyāṃśaprakalpanā ||  
> yasya karmaṇi yās tu syur uktāḥ pratyaṃśadakṣiṇāḥ |  
> sa eva tā ādadīta bhajeran sarva eva vā ||

**[365]** **'pratyaṃśadakṣiṇāḥ'** aṃśam aṃśaṃ prati ṛtvigviśeṣasaṃbandhena samāmnātā dakṣiṇāḥ | tāḥ kiṃ yas karmaṇi yatsaṃbandhena samāmnātāḥ — yathā abhiṣecanīye 'hiraṇmayau prākāśāv adhvaryave dadāti' iti tenaivādhvaryuṇā gṛhītavyā, utādhvaryur dvāramātram, sarve vibhajya gṛhṇīrann iti saṃśayaḥ |

manu-bṛhaspatī [ma. 8.209; bṛ. 13.19] |

> rathaṃ hared athādhvaryur brahmādhāne ca vājinam |  
> hotā cāpi hared aśvam udgātā cāpy anaḥ kraye ||

pūrvoktasaṃśaye 'yaṃ nirṇayaḥ | keṣāṃcic chāśinām ādhāne adhavaryave rathaḥ āmnāyate, brahmaṇe ca veganān aśvaḥ, hotra cāśvaḥ, udgātre somakraye somavāhakaṃ **'anaḥ'** śakaṭam | evaṃ vyavasthāyāṃ dadātir mukhyārtho bhavet | puruṣasaṃyogaś ca nādṛṣṭārthaḥ |

bṛhaspatiḥ [13.21] |

> āgantukāḥ kramāyātās tathā caiva svayaṃ kṛtāḥ |  
> trividhās te samākhyātā vartitavyaṃ tathaiva taiḥ ||

śaṅkhalikhitau: "athartviji vṛttte paścād anyaṃ vṛṇuyāt | pūrvāhūtasyaiva dakṣiṇā | paścād āhūtaḥ kiṃcil labheta | pravasec cet tatkālaṃ nimittaṃ cāpekṣya yakṣyamāṇas tatkālam udīkṣeta | **[367]** nāntarā yajeta | syād ātyayiko vā | taṃ kratuṃ sampādayeta | proṣya pratyāgataś ca kiṃcil labheta | atha cet pratiṣiddhaḥ pravaset kāmād anuprāpte savane ṛtvik cchataṃ daṇḍyaḥ | sa eva cāduṣṭas tasya ṛtvikkulopādhyāyaḥ | evaṃ vyādhitapatitonmattaprahīṇapradhvasteṣu saṃprasādhakaraṇam ṛtvikṣu | kāmāc ced apatitaṃ yājyaṃ tyajed ṛtvik prāpnuyād dviśataṃ damam | yājyaś caiva tad evāpnuyāt tyāge ṛtvijo 'patitasya | kāmaṃ patitam aśrotriyaṃ tyajed yājyaṃ cābhiśastam adātāram" |

**'pūrvāhutasyaiva dakṣiṇā'** iti, pūrvāhūtasya dāyādānāṃ sā dakṣiṇā | **'kālaṃ nimittaṃ cāvekṣya'** **'kālaṃ'** pakṣam āsādikam, **'nimittaṃ'** vivāhādiprayojanaṃ buddhvā | atyaya eva **'ātyayikaḥ'** | tena yadi tatpratīkṣaṇe yajñātyayo bādhaḥ saṃbhāvyeta tadā ṛtvigantareṇa taṃ yajñaṃ niṣpādayed ity arthaḥ | **'anuprāpte savane'** savanakāla upasthite | **'sa eva vāduṣṭaḥ'** tasya yajamānasya yaḥ kulopādhyāyaḥ sa proṣito 'py aduṣṭa eva | **'prahīṇaḥ'** abhiśāpādinā tyaktaḥ | **'pradhvastaḥ'** ativṛddhaḥ | **'saṃprasādakaraṇaṃ'** ṛtvigantaragrahaṇe 'py anujñāgrahaṇam |

**[368]** manuḥ [8.388] |

> ṛtvijaṃ yas tyajed yājyo yājyaṃ cartvik tyajed yadi |  
> śaktaṃ karmaṇy aduṣṭaṃ ca tayor daṇḍaḥ śataṃ śatam ||

dviśataikaśatadaṇḍayoḥ kāmākāmakṛtā vyavasthā |

nāradaḥ [6.10, 9, 11] |

> ṛtvik ca trividho dṛṣṭaḥ pūrvair juṣṭaḥ svayaṃkṛtaḥ |  
> yadṛcchayā ca yaḥ kuryād ārtvijyaṃ prītipūrvakam ||  
> ṛtvigyājyam aduṣṭaṃ yas tyajed anapakāriṇam |  
> aduṣṭaṃ cartvijaṃ yājyo vineyau tāv ubhāv api ||  
> kramāyāte hy eṣa dharmo mṛteṣv ṛtvikṣu ca svayam |  
> yādṛcchake tu saṃyājye tyakte nāsty eva kilbiṣam ||

bṛhaspatiḥ [13.4, 22] |

> prayogaṃ kurvate ye tu hemadhānyarasādinā |  
> samanyūnādhikair aṃśair lābhas teṣāṃ tathāvidhaḥ ||  
> bahūnāṃ saṃmato yas tu dadyād eko dhanaṃ naraḥ |  
> karaṇaṃ kārayed vāpi sarvair eva kṛtaṃ bhavet ||

**[369]** [**'prayogaṃ'** lābhārtham ] **'karaṇaṃ'** lekhyādi | ]

tathā [13.23–27, 29–31, 27, 32–34 ??] |

> jñātisambandhisuhṛdām ṛṇaṃ deyaṃ sabandhakam |  
> anyeṣāṃ lagnakopetaṃ lekhyasākṣiyutaṃ tathā ||  
> svecchādeyaṃ hiraṇyaṃ tu rasadhānyaṃ tu sāvadhi |  
> deśasthityā pradātavyaṃ gṛhītavyaṃ tathaiva tat ||  
> samavetais tu yad dattaṃ prārthanīyaṃ tathaiva tat |  
> na yācate ca yaḥ kaścil lābāt sa parihīyate ||  
> prayogaḥ pūrvam ākhyātaḥ samāsenodito 'dhunā |  
> śrūyatāṃ karṣakādīnāṃ vidhānam idam ucyate ||  
> bāhyakarṣakabījādyaiḥ kṣetrāpakaraṇena ca |  
> ye samānās tu taiḥ sārdhaṃ kṛṣiḥ kāryā vijānatā ||  
> vivītanagarābhyāse tathā rājapathasya ca |  
> ūṣaraṃ mūṣikavyāptaṃ kṣetraṃ yatnena varjayet ||

**[370]** > gartānūpam susekaṃ ca samantāt kṣetrasaṃyutam |  
> prakṛṣṭaṃ ca kṛtaṃ kāle vāpayan phalam aśnute ||  
> kṛśātivṛddhaṃ kudraṃ ca rogiṇaṃ prapalāyinam |  
> kāṇaṃ khañjaraṃ ca nādadyād vāhyaṃ prājñaḥ kṛṣīvalaḥ ||  
> vāhyabījātyayād yasya kṣetrahāniḥ prajāyate |  
> tenaiva sā pradātavyā sarveṣāṃ kṛṣijīvinām ||  
> eṣa dharmaḥ samākhyātaḥ kīnāśānāṃ sanātanaḥ |  
> hiraṇyarūpyasūrāṇāṃ kāṣṭapāṣāṇacarmaṇām ||  
> saṃskartā ca kalābhijñaḥ śilpī cokto manīṣibhiḥ |  
> hemakārādayo yatra śilpaṃ sambhūya kurvate ||  
> karmānurūpaṃ nirveśaṃ labheraṃs tu yathāṃśataḥ |

'**vivīta**'śabdena yavasādhyarthaṃ rakṣito bhūpradeśa ucyate | **'kīnāśāḥ'** kṛṣīvalāḥ | **'nirveśo'** atra bhṛtiḥ |

**[371]** kātyāyanaḥ [632] |

> śikṣakābhijñakuśalā ācāryāś ceti śilpinaḥ |  
> ekadvitricaturbhāgāt vaheyus te yathottaram ||

bṛhaspatiḥ [13.36–39] |

> harmyaṃ devagṛhaṃ vāpi dhārmikopaskarāṇi ca |  
> saṃbhūya kurvatāṃ caiṣāṃ pramukho dvyaṃśam arhati ||  
> nartakānām eṣa eva sadbhir udāhṛtaḥ |  
> tālajño labhate 'dhyardhaṃ gāyanās tu samāṃśinaḥ ||  
> svāmyājñayā tu yac coraiḥ paradeśāt samāhṛtam |  
> rājñe datvā tu ṣaḍbhāgaṃ bhajeyus te yathāṃśataḥ ||  
> caturo 'ṃśān tathā mukhyaḥ śūras tryaṃśam avāpnuyāt |  
> samarthas tu hared dvyaṃśaṃ śeṣās tv anye samāṃśinaḥ ||

kātyāyanaḥ [633–35, 637] |

> pararāṣṭrād dhanaṃ yat syāc coraiḥ svāmyājñayā hṛtam |  
> rājñe daśāṃśam āhṛtya vibhajeran yathāvidhi ||

**[372]** > corāṇāṃ mukhyabhūtas tu caturo 'ṃśāṃs tato haret |  
> śūro 'ṃśāṃs trīn samartho dvau śiṣṭās tv ekaikam eva ca ||  
> teṣāṃ ca prasṛtānāṃ yo grahaṇaṃ samavāpnuyāt |  
> tanmokṣaṇārthaṃ yad dattaṃ tasya kāryā samakriyā ||  
> vaṇijāṃ karṣakāṇāṃ ca corāṇāṃ śilpināṃ tathā |  
> aniyamyāṃśakartṝṇāṃ sarveṣām eṣa nirṇayaḥ ||

**iti vyavahārakāṇḍe kṛtyakalpatarau sambhūyasamutthānam |**

**[373]**

## 60 dattāpradānikam
atha dattāpradānikam

tatra nāradaḥ [7.1–3] |

> datvā dravyam asamyag yaḥ punar ādātum icchati |  
> dattāpradānikaṃ nāma vyavahārapadaṃ hi tat ||  
> adeyam atha deyaṃ ca dattaṃ cadattam eva ca |  
> vyavahāreṣu vijñeyo dānamārgaś caturvidhaḥ ||  
> tatrehāṣṭāv adeyāni deyam ekavidhaṃ smṛtam |  
> dattaṃ saptavidhaṃ dadyād adattaṃ dvādaśātmakam ||

bṛhaspatiḥ [14.2] |

> sāmānyaṃ putradārādhisarvasvanyāsayācitam |  
> pratiśrutaṃ tathānyasya na deyam iti saṃmatam ||

nāradaḥ [7.4–5] |

> anvāhitaṃ yācitakam ādhiḥ sāmānyakaṃ ca yat |  
> nikṣepaḥ putradāraṃ ca sarvasvaṃ cānvaye sati ||

**[374]** > āpatsv api hi kaṣṭāsu vartamānena dehinā |  
> adeyāny āhur ācāryā yac cānyasmai pratiśrutam ||

dakṣaḥ |

> sāmānyaṃ yācitaṃ nyāsa ādhir dārāś ca taddhanam |  
> anvāhitaṃ ca nikṣepaḥ sarvasvaṃ cānvaye sati ||  
> āpatsv api na deyāni nava vastūni paṇḍitaiḥ |  
> yo dadāti sa mūḍhātmā prāyaścittīyate naraḥ ||

yājñavalkyaḥ [2.175] |

> svakuṭumbāvarodhena deyaṃ dārasutād ṛte |  
> nānvaye sati sarvasvaṃ yac cānyasmai pratiśrutam ||

kātyāyanaḥ [638–39] |

> vikrayaṃ caiva dānaṃ ca na deyāḥ syur anicchavaḥ |  
> dārāḥ putrāś ca sarvasvam ātmanaiva tu yojayet ||

**[375]** > āpatkāle tu kartavyaṃ dānaṃ vikraya eva vā |  
> anyathā na pravarteta iti śāstraviniścayaḥ ||

vasiṣṭhaḥ [15.1–5]: "śukraśoṇitasaṃbhavaḥ puruṣo mātṛpitṛnimittakaḥ | tasya pradānavikrayaparityāgeṣu mātāpitarau prabhavataḥ | na caikaṃ putraṃ dadyāt pratigṛhṇīyād vā | sa hi saṃtānāya pūrveṣām | na tu strī putraṃ dadyāt pratigṛhṇīyād vā, anyatrānujñānād bhartuḥ" |

bṛhaspatiḥ [14.3] |

> kuṭumbabhaktavasanād dayeṃ yad atiricyate |  
> madhvāsvādo viṣaṃ paścād dātur dharmo 'nyathā bhavet ||

kātyāyanaḥ [640] |

> sarvasvaṃ gṛhavarjaṃ tu kuṭumbabharaṇādhikam |  
> yad dravyaṃ tat svakaṃ deyam adeyaṃ syād ato 'nyathā ||

bṛhaspatiḥ [14.4–6, 8] |

> saptāgamād gṛhakṣetrād yad yat kṣetraṃ pradīyate |  
> pitryaṃ vātha svayaṃ prāptaṃ tad dātavyaṃ vivakṣitam ||  
> svecchādeyaṃ svayaṃ prāptaṃ bandhācāraṇabandhakam |  
> vaivāhike kramāyāte sarvadānaṃ na vidyate ||

**[376]** > saudāyikaṃ kramāyātaṃ śauryaprāptaṃ ca yad bhavet |  
> strījñātisvāmyanujñātaṃ dattaṃ siddhim āpnuyāt ||  
> vibhaktā vāvibhaktā vā dāyādāḥ sthāvare samāḥ |  
> eko hy anīśaḥ sarvatra dānādhamanavikraye ||

**'saptāgamāt'** —

> saptavittāgamāḥ dharmyā dāyo lābhaḥ krayo jayaḥ |  
> prayogaḥ karmayogaś ca satpratigraha eva ca ||

iti manūkteḥ [10.115] saptavidhaśauryādyāgamalabdhadhanād uddhṛtya tad dhanam āśritya gṛhakṣetrādi dātavyam | na tv anāgamam ity arthaḥ |

yājñavalkyaḥ [2.176] |

> pratigrahaḥ prakāśaḥ syāt sthāvarasya viśeṣataḥ |  
> deyaṃ pratiśrutaṃ caiva datvā nāpaharet punaḥ ||

**[377]** kātyāyanaḥ [642] |

> svecchayā yaḥ pratiśrutya brāhmaṇāya pratigraham |  
> na dadyād ṛṇavad dāpyaḥ prāpnuyāt pūrvasāhasam ||

matsyapurāṇe [227.4] |

> pratiśrutyāpradātāraṃ suvarṇaṃ daṇḍayen nṛpaḥ |

hārītaḥ |

> pratiśrutārthadāne tu dattasyocchedanena ca |  
> vividhān narakān yāti tiryagyonau ca jāyate ||  
> vācā ca yat pratijñātaṃ karmaṇā nopapāditam |  
> ṛṇaṃ tad dharmasaṃyuktam iha loke paratra ca ||

gautamaḥ [5.24]: "pratiśrutyāpy adharmasaṃyuktāya na dadyāt" |

bṛhaspatiḥ [14.9] |

> bhṛtis tuṣṭyā paṇyamūlyaṃ strīśulkam upakāriṇe |  
> śraddhānugrahasaṃprītyā dattam aṣṭavidhaṃ viduḥ ||

dattasya saptavidhatvam abhidhāya vibhāge —

**[378]** nāradaḥ [4.7] |

> paṇyamūlyaṃ bhṛtis tuṣṭyā snehāt pratyupakārataḥ |  
> strīśulkānugrahārthaṃ ca dattaṃ dānavido viduḥ ||

**'paṇyamūlyam'** krītamūlyam | **'bhṛtiḥ'** vetanam, kṛtakarmaṇe dattam | **'tuṣṭyā'** bandicāraṇādibhyo dattam |

dakṣaḥ |

> mātāpitror gurau mitre vinīte copakāriṇi |  
> dīnānāthaviśiṣṭebhyo dattaṃ tu saphalaṃ bhavet ||

kātyāyanaḥ [645, 644, 646] |

> bhayatrāṇāya rakṣārthaṃ tathā kāryaprasādhanāt |  
> anena vidhinā dattaṃ vidyāt pratyupakārikam ||  
> avijñātopalabdhyarthaṃ dānaṃ yatra nirūpitam |  
> upalabdhikriyālabdhaṃ sā bhṛtiḥ parikīrtitā ||  
> prāṇasaṃśayam āpannaṃ yo mām uttārayed itaḥ |  
> sarvasvaṃ tasya dāsyāmīty ukte 'pi na tathā bhavet ||

nāradaḥ |

> adattaṃ tu bhayakrodhaśokavegaruganvitaiḥ |  
> tathotkocaparīhāsavyatyāsacchalayogataḥ ||

**[379]** > bālamūḍhasvatantraiś ca mattonmattāpavarjitaiḥ |  
> kartā mamāyaṃ karmeti pratilābhecchayā tu yat ||

kātyāyanaḥ [647, 649] |

> kāmakrodhāsvatantrārtaklībonmattapramohitaiḥ |  
> vyatyāsaparihāsāc ca yad dattaṃ tat punar haret ||  
> yadi kāryasya siddhyartham utkocā syāt pratiśrutā |  
> tasminn api prasiddhe 'rthe na deyā syāt kathaṃcana ||  
> atha prāg eva dattā syāt pratidāpyaḥ sa tāṃ balāt |  
> daṇḍaṃ caikādaśaguṇam āhur gārgīyamānavāḥ ||

bṛhaspatiḥ [14.15–17] |

> kruddhahṛṣṭapramattārtabālonmattabhayāturaiḥ |  
> mattātivṛddhanirdhūtaiḥ pramūḍhaiḥ śokavegibhiḥ ||  
> narmadattaṃ tathaitair yat tad adattaṃ prakīrtitam |  
> pratilābhecchayā dattam apātre pātraśaṅkayā ||  
> kārye cādharmasaṃyukte svāmī tat punar āpnuyāt ||

**Amia Srinivasan**

**[380]** nāradaḥ [4.11] |

> apātre pātram ity ukte kārye cādharmasaṃhite |  
> yad dattaṃ syād avijñānād adattaṃ tad api smṛtam ||

manuḥ [8.212-13] |

> dharmārthaṃ yena dattaṃ syāt kasmaicid yācate dhanam |  
> paścāc ca na tathā tat syān na deyaṃ tena tad bhavet ||  
> yadi saṃsādhayet tat tu darpāl lobhena vā punaḥ |  
> rājñā dāpyaḥ suvarṇaṃ syāt tasya steyasya niṣkṛtiḥ ||

nāradaḥ [4.12] |

> gṛhnāty adattaṃ yo mohād yaś cādeyaṃ prayacchati |  
> daṇḍanīyāv ubhāv etau dharmajñena mahīkṣitā ||

kātyāyanaḥ [654, 650, 651] |

> svasthenārtena vā deyaṃ śrāvitaṃ dharmakāraṇāt |  
> adatvā tu mṛte dāpyas tatsuto nātra saṃśayaḥ ||

**[381]** > stenasāhasikodvṛttapārajāyikaśaṃsanāt |  
> darśanād vṛttanaṣṭasya tathāsatyapravartanāt ||  
> prāptam etais tu yat kiṃcit tad utkocākhyam ucyate |  
> na dātā tatra daṇḍyaḥ syān madhyasthaś caiva doṣabhāk ||

**iti mahārājādhirājaśrīgovindacandradevamahāsandhivigrahikeṇa**

**bhaṭṭaśrīhṛdayadharātmajena**

**śrīmallakṣmīdhareṇa viracite kṛtyakalpatarau**

**vyavahārakāṇde dattāpradānikam ||**

**[382]**

## 61 bhṛtividhiḥ
atha bhṛtividhiḥ

**tatrābhyupetyāśuśrūṣā**

bṛhaspatiḥ [15.1–3] |

> adeyādikam ākhyātaṃ bhṛtānām ucyate vidhiḥ |  
> aśuśrūṣābhyupetyaitad vivādapadam ucyate ||  
> vetanasyānapākarma tad anu svāmipālayoḥ |  
> kramaśaḥ kathyate vādo bhṛtabhedatrayaṃ tv idam ||

nāradaḥ [8.1–2] |

> abhyupetya tu śuśrūṣāṃ yas tāṃ na pratipadyate |  
> aśuśrūṣābhyupetyaitad vivādapadam ucyate ||  
> śuśrūṣakaḥ pañcavidhaḥ śāstre dṛṣṭo manīṣibhiḥ |  
> caturvidhaḥ karmakaraḥ śeṣā dāsās tripañcakāḥ ||

bhṛtyā ity anuvṛttau bṛhaspatiḥ [15.4–5] |

> anekadhā tv abhihitā jātikarmānurūpataḥ |  
> vidyāvijñānakarmārthanimittena caturvidhāḥ ||  
> ekaikaḥ punar eteṣāṃ kriyābhedāt prabhidyate |

**[383]** nāradaḥ [8.3–4] |

> śiṣyāntevāsibhṛtakāś caturthas tv adhikarmakṛt |  
> ete karmakarā jñeyā dāsās tu gṛhajādayaḥ ||  
> sāmānyam asvatantratvam eṣām āhur manīṣiṇaḥ |  
> jātikarmakṛtas tūkto viśeṣo vṛttitas tathā ||

bṛhaspatiḥ [15.6] |

> vidyā trayī samākhyātā ṛgyajuḥsāmalakṣaṇā |  
> tadarthaṃ guruśuśrūṣāṃ prakuryāc chāstracoditām ||

nāradaḥ [8.8] |

> ā vidyāgrahaṇāc chiṣyaḥ śuśrūṣet prayato gurum |  
> tadvṛttir gurudāreṣu guruputre tathaiva ca ||

tathā [8.15] |

> samāvṛttaś ca gurave pradāya gurudakṣiṇām |  
> pratīyāt svagṛhān eṣā śiṣyavṛttir udāhṛtā ||

bṛhaspatiḥ [15.7] |

> vijñānam ucyate śilpaṃ hemakupyādisaṃskṛtiḥ |  
> nṛtyādikaṃ ca tac chikṣan kuryāt karma guror gṛhe ||

**[384]** nāradaḥ [8.16–17] |

> svaṃ śilpam icchann āhartuṃ bāndhavānām anujñayā |  
> ācāryasya vased ante kālaṃ kṛtvā suniścitam ||  
> ācāryaḥ śikṣayed enaṃ svagṛhe dattabhojanam |  
> na cānyat kārayet karma putravac cainam ācaret ||

kātyāyanaḥ [716] |

> yas tu na grāhayec chilpaṃ karmāṇy ākhyāti kārayet |  
> prāpnuyāt sāhasaṃ pūrvaṃ tasmāc chiṣyo nivartate ||

nāradaḥ [7.18–19] |

> śikṣayantam aduṣtaṃ ca yas tv ācāryaṃ parityajet |  
> balād vāsayitavyaḥ syād vadhabandhau ca so 'rhati ||  
> śikṣito 'pi kṛtaṃ kālam antevāsī samāpayet |  
> tatra karma ca yat kuryād ācāryasyaiva tat phalam ||

**'vadho'** 'tra veṇudaṇḍādinā tādanamātram | **'bandho'** bandhanam | yantraṇam iti kaścit | **'kṛtaṃ kālam'** vyavasthāpitaṃ samayam | **'tat phalam'** karmaphalaṃ bhṛtirūpam |

**[375]** tathā [7.20] |

> gṛhītaśilpaḥ samaye kṛtvācāryaṃ pradakṣiṇam |  
> śaktitaś cānumānyainam antevāsī nivartate ||

bṛhaspatiḥ [15.8–12] |

> yo bhuṅkte paradāsīm tu sa jñeyo vanitābhṛtaḥ |  
> karma tatsvāminaḥ kuryād yathānyo 'rthabhṛto naraḥ ||  
> bahudhārthabhṛtaḥ proktas tathā bhāgabhṛto 'paraḥ |  
> hīnamadhyottamatvaṃ ca sarveṣām eva coditam ||  
> dinamāsārdhaṣaṇmāsatrimāsābdabhṛtas tathā |  
> karma kuryāt pratijñātaṃ labhate paribhāṣitam ||

**[376]** > bhṛtakas trividho jñeya uttamo madhyamo 'dhamaḥ |  
> śaktibhaktyanurūpā syād eṣāṃ karmāśrayā bhṛtiḥ ||  
> uttamas tv āyudhīyo 'tra madhyamas tu kṛṣīvalaḥ |  
> adhamo bhāravāhaḥ syād ity eṣa trividho bhṛtaḥ ||

bṛhaspatiḥ [15.13–14] |

> āyudhīyottamas teṣāṃ madhyamaḥ sīravāhakaḥ |  
> bhāravāho 'dhamaḥ proktas tathā ca gṛhakarmakṛt ||  
> dviprakāro bhāgabhṛtaḥ kṛṣigojīvināṃ smṛtaḥ |  
> jātasasyāt tathā kṣīrāt sa labheta na saṃśayaḥ ||

nāradaḥ [8.23, 25, 8, 5,7] |

> artheṣv adhikṛto yaḥ syāt kuṭumbasya tathopari |  
> so 'dhikarmakaro jñeyaḥ sa ca kauṭumbikaḥ smṛtaḥ ||  
> śubhakarmakarā hy ete catvāraḥ samudāhṛtāḥ |  
> jaghanyakarmabhājas tu śeṣā dāsās tripañcakāḥ ||  
> karmāpi dvividhaṃ proktam aśubhaṃ śubham eva ca |  
> aśubhaṃ dāsakarmoktaṃ subhaṃ karmabhṛtaḥ smṛtam ||  
> gṛhadvārāśucisthānarathyāvaskaraśodhanam |  
> guhyāṅgasparśanocchiṣṭaviṇmūtragrahaṇojjhanam ||

**[387]** > icchataḥ svāminaś cāṅgair upasthānam athāntataḥ |  
> aśubhaṃ karma vijñeyaṃ śubham anyat tataḥ param ||

kātyāyanaḥ [720] |

> viṇmūtronmārjanaṃ caiva nagnatvaparimardanam |  
> prāyo dāsīsutāḥ kuryur gavādigrahaṇaṃ ca yat ||

nāradaḥ [8.26–29, 31] |

> gṛhajātas tathā krīto labdho dāyād upāgataḥ |  
> anākālabhṛtas tadvad āhitaḥ svāminā ca yaḥ ||

**[388]** > mokṣito mahataś carṇād yuddhe prāptaḥ paṇe jitaḥ |  
> tavāham ity upagataḥ pravrajyāvasitaḥ kṛtaḥ ||  
> bhaktadāsaś ca vijñeyas tathaiva vaḍavāhṛtaḥ |  
> vikretā vātmahaṇ śāstre dāsāḥ pañcadaśa smṛtāḥ ||  
> tatra pūrvaś caturvargo dāsatvān na vimucyate |  
> prasādāt svāmino 'nyatra dāsyam eṣāṃ kramāgatam ||  
> vikrīṇīte svatantraḥ san yatrātmānaṃ narādhamaḥ |  
> sa jaghanyatamas teṣām so 'pi dāsyān na mucyate ||

**'anākāle bhṛtaḥ'** durbhikṣakāle bhṛtaḥ |

**[389]** mārkaṇḍeyapurāṇe [18.216] caṇḍāladāsyaṃ prāptasya putraśokārtasya hariścandrasya vākyam |

> caṇḍālenānanujñātaḥ pravekṣye jvalanaṃ yadi |   
> caṇḍāladāsatāṃ prāpsye punar anyatra janmani ||

manuḥ [8.414] |

> na svāminā nisṛṣṭo 'pi śūdro dāsyāt pramucyate |  
> nisargajaṃ hi tat tasya kas tasmāt taṃ vyapohati ||

nāradaḥ [8.36] |

> rājña eva tu dāsaḥ syāt pravrajyāvasito naraḥ |  
> na tasya pratimokṣo 'sti na viśuddhiḥ kathaṃcana ||

**[390]** kātyāyanaḥ [721] |

> pravrajyāvasitaḥ yatra trayo varṇā dvijātayaḥ |  
> nirvāsaṃ kārayed vipraṃ dāsatvaṃ kṣatraviṇ nṛpaḥ ||

dakṣaḥ [7.33] |

> pārivrājyaṃ gṛhītvā tu yaḥ svadharme na tiṣṭhati |  
> śvapadenāṅkayitvā taṃ rājā śīghraṃ pravāsayet ||

**(a) atha dāsyavimokṣaḥ**

tatra nāradaḥ [8.40, 30–34, 36] |

> tavāham iti cātmānaṃ yo 'svatantraḥ prayacchati |  
> na sa taṃ prāpnuyāt kāmaṃ pūrvasvāmī labheta tam ||

**[391]**  
> caurāpahṛtavikrītā ye ca dāsīkṛtā balāt |  
> rājñā mocayitavyās te dāsatvaṃ teṣu neṣyate ||  
> yaś caiṣāṃ svāminaṃ kaścin mocayet prāṇasaṃśayāt |  
> dāsatvāt sa vimucyeta putrabhāgaṃ labheta ca ||  
> anākāle bhṛto dāsyān mucyate goyugaṃ dadat |  
> bhakṣitaṃ cāpi yad durge na tac chudhyati karmaṇā ||  
> āhito 'pi dhanaṃ datvā svāmī yady enam uddharet |  
> athopagamayed enaṃ so 'pi krītād anantaraḥ ||  
> ṛṇaṃ tu sodayaṃ datvā ṛṇī dāsyāt pramucyate |  
> kṛtakālavyuparamāt kṛtako 'pi vimucyate ||   
> tavāham ity upagato yuddhe prāptaḥ paṇe jitaḥ |  
> pratiśīrṣapradānena mucyate tulyakarmaṇā ||  
> bhaktasyopekṣaṇāt sadyo bhaktadāsaḥ pramucyate |  
> nigrahād vaḍavāyāṃ ca mucyate vaḍavābhṛtaḥ ||

**'asvatantraḥ'** asvāmikaḥ | **'durge'** durbhikṣe | **'upagamayet'** ityādi (?) | yasminn āhito dāsas tam eva yadi grāhayen na mocayet tadā tasyāsau 'krītānantaraḥ' **[392]** krītād avaśiṣṭaḥ saṃpadyata ity arthaḥ | **'pratiśīrṣapradānena'** tulyadāsadānenety arthaḥ | **'nigrahāt'** ācchādanāt | **'vaḍavā'** dāsī |

yājñavalkyaḥ [2.182] |

> balād dāsīkṛtaś caurair vikrītaś cāpi mucyate |  
> svāmiprāṇaprado bhaktatyāgāt tanniṣkrayād api ||

kātyāyanaḥ [723] |

> svadāsīṃ yas tu saṃgacchet prasūtā ca bhavet tataḥ |  
> avekṣya bījaṃ kāryā syād adāsī sānvayā tu sā ||

**[393]** nāradaḥ [8.42, 43, 41] |

> svaṃ dāsam icched yaḥ kartum adāsaṃ prītamānasaḥ |  
> skandhād ādāya tasyāsau bhindyāt kumbhaṃ sahāmbhasā ||  
> sākṣātābhiḥ sapuṣpābhir mūrdhanyadbhir avākiran |  
> adāsa iti coktvā triḥ prāṅmukhaṃ tam athotsṛjet ||  
> tataḥ prabhrti vaktavyaḥ svāmyanugrahapālitaḥ |  
> bhojyānnaś ca pratigrāhyo bhavaty abhimataḥ satām ||  
> adhanās traya evoktā bhāryā dāsas tathā sutaḥ |  
> yat te samadhigacchanti yasyaite tasya tad dhanam ||

**'samadhigacchanti'** samārjayanti |

devalaḥ |

> pitary uparate putrā vibhajeyur dhanaṃ pituḥ |  
> asvāmyaṃ hi bhavet teṣāṃ nirdoṣe pitari sthite ||  
> patyau jīvati nārīṇāṃ dāsānāṃ svāmini sthite |  
> tadvan niyatam asvāmyaṃ sarvārtheṣv abravīn manuḥ ||

manuḥ [8.147] |

> visrabdhaṃ brāhmaṇaḥ śūdrād dravyopādānam ācaret |  
> na hi tasyāsti kiṃcit svaṃ bhartṛhāryadhano hi saḥ ||

**[394]** kātyāyanaḥ [724, 725] |

> dāsasya tu dhanaṃ yat syāt svāmī tasya prabhuḥ smṛtaḥ |  
> prakāśavikrayād yat tu tat svāmī dhanam arhati ||

**[395]** tathā |

> dāsenoḍhā ca dāsī yā sāpi dāsītvam āpnuyāt |  
> yasmād bhartā prabhus tasyāḥ svāmyadhīnaḥ patir yataḥ ||

**[395]**

**atha dāsyādhikāriṇaḥ**

tatra nāradaḥ [8.39] |

> varṇānāṃ prātilomyena dāsatvaṃ na vidhīyate |  
> svadharmatyāgino 'nyatra dāravad dāsatā matā ||

kātyāyanaḥ [715–16, 719, 718] |

> svatantrasyātmano dānād dāsatvaṃ dāravad bhṛguḥ |  
> triṣu varṇeṣu vijñeyaṃ dāsyaṃ viprasya na kvacit ||  
> varṇānām ānulomyena dāsyaṃ na pratilomataḥ |  
> rājanyavaiśyaśūdrāṇāṃ tyajatāṃ ca svatantratām ||  
> samavarṇo 'pi vipraṃ tu dāsatvaṃ naiva kārayet |  
> śīlādhyayanasaṃpannas tadūnaṃ karma kāmataḥ ||  
> tatrāpi nāśubhaṃ kiṃcit prakurvīta dvijottamaḥ |  
> brāhmaṇasya hi dāsatvān nṛpatejo vihanyate ||  
> kṣatraviṭśūdradharmas tu samavarṇaṃ kadācana |  
> kārayed dāsakarmāṇi brāhmaṇaṃ na bṛhaspatiḥ ||

**'tadūnaṃ'** ity atra śīlādhayananyūnaṃ brāhmaṇaṃ śīlādhyayanasaṃpanno brāhmaṇaḥ karma kārayed iti yojanā | **'kāmataḥ'** tadicchayā | **'aśubhaṃ'** viṇmūtraśodhanādi | **[397]** **'kṣatraviṭśūdradharma'** ityādi, kṣatrādidharmaḥ brāhmaṇaṃ dāsakarmāṇi na kārayed iti bṛhaspatir manyata ity arthaḥ |

manuḥ [8.411–13] |

> kṣatriyaṃ caiva vaiśyaṃ ca brāhmaṇo vṛttikarṣitau |  
> bibhṛyād ānṛśaṃsyena svāni kārmāṇi kārayet ||

**[398]** > dāsyaṃ tu kārayen mohād brāhmaṇaḥ saṃskṛtān dvijān |  
> anicchataḥ prābhavatvād rājñā dāpyaḥ śatāni ṣaṭ ||  
> śūdraṃ tu kārayed dāsyaṃ krītam akrītam eva vā |  
> dāyāyaiva hi sṛṣṭo 'sau svayam eva svayaṃbhuvā ||

**'prābhavatvāt'** prabhutvāt |

viṣṇuḥ [5.151]: "yas tūttamavarṇaṃ dāsye niyojayati tasyottamasāhaso daṇḍaḥ" |

kātyāyanaḥ [726–29] |

> ādadyād brāhmaṇīṃ yas tu vikrīṇīyāt tathaiva ca |  
> rājñe tad akṛtaṃ kāryaṃ daṇḍyāḥ syuḥ sarva eva te ||  
> kāmāt tu saṃśritāṃ yaś ca dāsīṃ kuryāt kulastriyam |  
> saṃkrāmayet tathānyatra daṇḍyas tac cākṛtaṃ bhavet ||

**[399]** > bālaghātrīm adāsīṃ ca dāsīm eva bhunakti yaḥ |  
> paricārakapatnīṃ vā prāpnuyāt pūrvasāhasam ||  
> vikrośamānāṃ yo bhaktāṃ dāsīṃ vikretumicchati |  
> anāpadisthaḥ śaktaḥ san prāpnuyād dviśataṃ damam ||

**iti mahārājādhirājaśrīgovindacandradevamahāsandhivigrahikeṇa**

**bhaṭṭahṛdayadharātmajena**

**bhaṭṭaśrīlakṣmīdhareṇa viracite kṛtyakalpatarau**

**vyavahārakāṇde dāsyādhikāraparva ||**

**[400]**

## 62 vetanasyānapākriyā
atha vetanasyānapākriyā

tatra nāradaḥ [9.1–3] |

> bhṛtānāṃ vetanasyoktir dānādhādhamanavikrame |  
> vetanasyānapākarma tad vivādapadaṃ smṛtam ||  
> bhṛtāya vetanaṃ dadyāt karmasvāmī yathākṛtam |  
> ādau madhye 'vasāne vā karmaṇo yad viniścitam ||  
> bhṛtāv aniścitāyāṃ tu daśabhāgam avāpnuyuḥ |  
> lābhagovīryasasyānāṃ vaṇiggopakṛṣīvalāḥ ||

**'govīryam'** gavāṃ sārabhūtaṃ kṣīram ity arthaḥ |

**[401]** yājñavalkyaḥ [2.194–96] |

> dāpyas tu daśamaṃ bhāgaṃ vāṇijyapaśusasyataḥ |  
> aniścitya bhṛtiṃ yas tu kārayet sa mahīkṣitā ||  
> deśaṃ kālaṃ ca yo 'tīyāt karma kuryāc ca yo 'nyathā |  
> tatra tu svāminaś chando 'dhikaṃ deyaṃ kṛte 'dhike ||  
> yo yāvat kurute karma tāvat tasya tu vetanam |  
> ubhayor apy asādhyaṃ cet sādhyaṃ kuryād yathāśrutam ||

**'tatra'** bhṛtidāne | **'svāminaś chandaḥ'** icchā |

bṛhaspatiḥ [16.1–2] |

> tribhāgaṃ pañcabhāgaṃ vā gṛhṇīyāt sīravāhakaḥ |

**[402]** tathā |

> bhāktācchādabhrtaḥ sīrād bhāgaṃ gṛhṇīta pañcamam |  
> jātasasyāt tribhāgaṃ tu pragṛhṇītopadhābhṛtaḥ ||

**'upadhā'** vyāpāraphalam |

āpastambaḥ [2.28.2–4]: "udvasataḥ kīnāśasya karmanyāse daṇḍatāḍanam | tathā paśupasya | avarodhanaṃ cāsya paśūnām" |

vṛddhamanuḥ [manusmṛti, pūrvārdhṃ, 8.157] |

> samudrayānakuśalā deśakālārthadarśinaḥ |  
> niyaccheyur bhṛtiṃ yāṃ tu sā syāt prāg akṛtā yadi ||

nāradaḥ [9.4] |

> karmopakaraṇaṃ caiṣāṃ kriyāṃ prati yad adhitam |  
> āptabhāvena tad rakṣyaṃ na jaihmyena kadācana ||

**[403]** bṛhaspatiḥ [16.3, 5] |

> bhṛtakas tu na kurvīta svāminā śāṭhyam anv api |  
> bhṛtihānim avāpnoti tato vādaḥ pravartate ||  
> gṛhītavetanaḥ karma na karoti yadā bhṛtaḥ |  
> samarthaś ced damaṃ dāpyo dviguṇaṃ tac ca vetanam ||

yājñavalkyaḥ [2.193] |

> gṛhītavetanaḥ karma tyajan dviguṇam āvahet |  
> agṛhīte samaṃ dāpyo bhṛtyai rakṣya upaskaraḥ ||

**'bhṛtyaiḥ'** bhṛtakaiḥ | **'upaskaraḥ'** upakaraṇam, lāṅgalādīnāṃ yoktrādi |

nāradaḥ [9.5] |

> karmākurvan pratiśrutya kāryo datvā bhṛtiṃ balāt |  
> bhṛtiṃ gṛhītvākurvāṇo dviguṇāṃ bhṛtim āvahet ||

kātyāyanaḥ [657] |

> karmārambhaṃ tu yaḥ kṛtvā siddhiṃ naiva tu kārayet |  
> balātkārayitavyo 'sāv akurvan daṇḍam arhati ||

**[404]** bṛhaspatiḥ [16.7] |

> pratiśrutya na kuryād yaḥ sa kāryaḥ syād balād api |  
> sa cen na kuryāt tat karma prāpnuyād dviśataṃ damam ||

manuḥ [8.215] |

> bhṛto 'nārto na kuryād yo darpāt karma yathoditam |  
> sa daṇḍyaḥ kṛṣṇalāny aṣṭau na deyaṃ cāsya vetanam ||

[tathā; manuḥ 8.217, 216]

> yathoktam ārtaḥ svastho vā yas tat karma na kārayet |  
> na tasya vetanaṃ deyam alponasyāpi karmaṇaḥ ||  
> ārtas tu kuryāt svasthaḥ san yathābhāṣitam āditaḥ |  
> sudīrthasyāpi kālasya tal labhetaiva vetanam ||

**'anārtaḥ'** anāpannaḥ | **'alponasya'** alpāvaśiṣṭasya |

**[405]** nāradaḥ [nāradīyam saṃhitā 7.7] |

> kāle pūrṇe tyajan karma bhṛter nāśam avāpnuyāt |  
> svāmidoṣād akaraṇe yāvad bhṛtim avāpnuyāt ||

viṣnuḥ [5.153–59]: "bhṛtakaś cāpūrṇe kāle bhṛtiṃ tyajan sakalam eva mūlyaṃ jahyāt | rājñe ca paṇaśataṃ dadyāt | taddoṣeṇa [ca] yad vinaśyet tat svāmine [deyam] | anyatra daivopaghātāt | svāmī ced bhṛtakarmapūrṇe kāle jahyāt tasya sarvam eva mūlyaṃ dadyāt | paṇaśataṃ ca rājani | anyatra bhṛtakadoṣāt" |

nāradaḥ [9.9] |

> bhāṇḍaṃ vyasanam āgacched yadi vāhakadoṣataḥ |  
> dāpyo yat tatra naṣṭaṃ syād daivarājakṛtād ṛte ||

vṛddhamanuḥ |

> pramādān nāśitaṃ dāpyaḥ samaṃ dvirdohanāśitam |  
> na tu dāpyo hṛtaṃ caurair dagdham ūḍhaṃ jalena vā ||

bṛhaspatiḥ [16.9] |

> prabhuṇā viniyuktaḥ san bhṛtako vidadhāti yat |  
> tadartham aśubhaṃ karma svāmī tatrāparādhnuyāt ||

**[406]** **'tadartham'** svāmyartham | **'aśubhaṃ'** cauryādi | 'aparādhnuyāt' daṇḍādibhāg bhavet |

yājñavalkyaḥ [2.197] |

> arājadaivikaṃ naṣṭaṃ bhāṇḍaṃ dāpyas tu vāhakaḥ |  
> prasthānavighnakṛc caiva dāpyaḥ syād dviguṇaṃ bhṛtim ||

vṛddhamanuḥ |

> yaḥ karmakāle saṃprāpte na kuryād vighnam ācaret |  
> uddhṛtyānyas tu kāryaḥ syāt sa dāpyo dviguṇāṃ bhṛtim ||

yājñavalkyaḥ [2.198] |

> prakrānte saptamaṃ bhāgaṃ caturthaṃ pathi saṃtyajan |  
> bhṛtim ardhapathe sarvāṃ pradāpyas tyājako 'pi ca ||

matsyapurāṇe [227.6] |

> mūlyam ādāya yo vidyāṃ śilpaṃ vā na prayacchati |  
> daṇḍyaḥ sa mūlyaṃ sakalaṃ dharmajñena mahīkṣitā ||

**[407]** nāradaḥ [9.8, 7–8?] |

> anayan bhāṭayitvā tu bhāṇḍavān yānavāhane |  
> dāpyo bhṛticaturbhāgaṃ samaṃ dharmapathe tyajan ||  
> anayan vāhako 'py evaṃ bhṛtihāniṃ samāpnuyāt |

vṛddhamanuḥ |

> pathi vikrīya tad bhāṇḍaṃ vaṇig bhṛtyam tyajed yadi |  
> agatasyāpi deyaṃ syād bhṛter ardhaṃ labhet saḥ ||

kātyāyanaḥ [661] |

> yathā sa pathi tad bhāṇḍam āsidhyeta hriyeta vā |  
> yāvān adhvā gatas tena tāvatīṃ labhate bhṛtim ||

**'āsidhyeta'** avarudhyet |

nāradaḥ [9.6] |

> bhṛtiṣaḍbhāgam ābhāṣya pathi yugyabhṛtaṃ tyajan |  
> adadat kārayitvā tu sodayāṃ bhṛtim āvahet ||

**'bhṛtiṣaḍbhāgam'** ityādi — yo bhṛtakaḥ **'ābhāṣya'** gacchāmīti saṃpratipadya paścād gamanopakrame pathi sthitaṃ yugyabhṛtaṃ tyajati, asau uktabhṛteḥ ṣaḍbhāgaṃ dāpya ity arthaḥ |

**[408]** bṛhaspatiḥ [16.11] |

> kṛte karmaṇi yaḥ svāmī na dadyād vetanaṃ bhṛteḥ |  
> rājñā dāpayitavyaḥ syād vinayaṃ cānurūpataḥ ||

kātyāyanaḥ [660] |

> tyajet pathi sahāyaṃ yaḥ śrāntaṃ rogārtam eva vā |  
> prāpnuyāt sāhasaṃ pūrvaṃ grāme tryaham apālayan ||

**62 — (a) atha paṇyastrīvidhiḥ**

tatra nāradaḥ [9.19, pūrvārdham] |

> śulkaṃ gṛhītvā paṇyastrī necchantī dviguṇaṃ vahet |  
> anicchan śulkadātāpi śulkahānim avāpnuyāt ||

smṛtiḥ [bṛhaspatiḥ 16.13] |

> vyādhitā saśramā vyagrā rājakāryaparāyaṇā |  
> āmantritā ca nāgacched avācyā vaḍavā smṛtā ||

**[409]** matsyapurāṇe [227.145] |

> gṛhītvā vetanaṃ veśyā lobhād anyatra gacchati |  
> bhāṭaṃ na dadyād dāpyā syād anūḍhasyāpi bhāṭatam ||

nāradaḥ [9.18 uttarārdhaḥ, 19] |

> aprayacchaṃs tathā śulkam anubhūya pumān striyam |  
> akrameṇa tu saṃgacchan ghātadantanakhādibhiḥ ||  
> ayonau yaḥ samākrāmed bahubhir vāpi vāsayet |  
> śulkaṃ so 'ṣṭaguṇaṃ dāpyo vinayaṃ tāvad eva tu ||

matsyapurāṇe [227.146–48] |

> anyam uddiśya yo veśyāṃ nayed anyasya kāraṇāt |  
> tasya daṇḍo bhaved rājñaḥ suvarṇasya ca māṣakam ||

**[410]** > nītvā bhogaṃ na yo dadyād dāpyo dviguṇavetanam |  
> rājñaś ca dviguṇaṃ daṇḍaṃ tathā dharmo na hīyate ||  
> bahūnāṃ vrajtām ekāṃ sarve te dviguṇaṃ damam |  
> tasyai dadyuḥ pṛthag rājñe daṇḍaṃ ca dviguṇaṃ param ||

nāradaḥ |

> veśyāḥ pradhānā yās tatra kāmukās tadgṛhoṣitāḥ |  
> tatsamuttheṣu karyeṣu nirṇayaṃ saṃśaye viduḥ ||

**[iti paṇyastrīvidhiparva]**

**62 — (ā) atha grahādibhāṭakavidhiḥ**

nāradaḥ |

> parabhūmau gṛhaṃ kṛtvā stomaṃ datvā vaset tu yaḥ |  
> sa tad gṛhītvā nirgacchet tṛṇakāṣṭheṣṭakādikam ||  
> stomād vinā hy uṣitvā tu parabhūmāv aniścitaḥ |  
> nirgacchaṃs tṛṇakāṣṭhāni na gṛhṇīyāt kathaṃcana ||  
> nānyena tṛṇakāṣṭhāni tv iṣṭakā viniveśitāḥ |  
> vinirgacchaṃs tu tat sarvaṃ bhūsvāmini niveśayet ||

vyāsaḥ |

> snehena tu ciraṃ bhuktvā mandiraṃ kurute tu yaḥ |  
> nirgacchatas tasya dāru dattastomasya nānyathā ||

kātyāyanaḥ [663, 662] |

> gṛhavāryāpaṇādīni gṛhītvā bhāṭakena yaḥ |  
> svāmine nārpayed yāvat tāvad dāpyaḥ sa bhāṭakam ||

**[412]**  
> hastyaśvagokharoṣṭrādīn gṛhītvā bhāṭakena yaḥ |  
> nārpayet kṛtakṛtyaḥ san tāvad dāpyaḥ sa bhāṭakam ||

vṛddhamanuḥ |

> yo bhāṭayitvā śakaṭaṃ nītvā cānyatra gacchati |  
> bhāṭaṃ na dadyād dāpyaḥ syād anūḍhasyāpi bhāṭakam ||

nāradaḥ [9.22] |

> stomavāhīni bhāṇḍāni pūrṇakālāny upānayet |  
> grahītur ābhaved bhagnaṃ naṣṭaṃ cānyatra saṃplavāt ||

**iti kalpatarau vetanānapakriyā |**

**[413]**

## 63 svāmipālavivādaḥ
atha svāmipālavivādaḥ

tatra manuḥ [8.229, 231] |

> paśuṣu svāmināṃ caiva pālānāṃ ca yathāvidhi |  
> vivādaṃ saṃpravakṣyāmi yathāvad dharmatattvataḥ ||  
> gavāṃ kṣīrabhṛto yas tu sa duhyād daśato varām |  
> gosvāmyanumate bhṛtyaḥ sā syāt pāle 'bhṛte bhṛtiḥ ||

**'kṣīrabhṛtaḥ'** kṣīram eva bhṛtir yasya sa tathā | **'duhyād daśato varām'** iti | daśasu goṣu madhye ekāṃ śreṣṭhāṃ gāṃ duhyād ity arthaḥ | **'sā'** ekagodohanarūpā | **'pāle'** gopāle | **'abhṛte'** grāsācchādaneneti śeṣaḥ |

nāradaḥ [9.10] |

> gavāṃ śatād vatsatarī dhenuḥ syād dviśatād bhṛtiḥ |  
> pratisaṃvatsaraṃ gope saṃdohaś cāṣṭame 'hani ||

**[414]** bṛhaspatiḥ [16.14] |

> tathā dhenubhṛtaḥ kṣīraṃ labheta hy aṣṭame 'khilam |

**'dhenubhṛto'** gopaḥ |

āpastambaḥ [2.28.2–4]: "udvasataḥ kīnāśasya karmanyāse daṇḍena tāḍanam | tathā paśupasya | avarodhanaṃ cāsya paśūnām" |

nāradaḥ [9.11] |

> upānayed araṇyāya pratyahaṃ rajanīkṣaye |  
> cīrṇāḥ pītāś ca tā gopaḥ sāyāhne pratyupānayet ||

yājñavalkyaḥ [2.164] |

> yathārpitān paśūn gopaḥ sāyaṃ pratyarpayet tathā |  
> pramādahṛtanaṣṭāṃś ca pradāpyaḥ kṛtavetanaḥ ||

**[415]** manuḥ [8.230] |

> divā vaktavyatā pāle rātrau svāmini tadgṛhe |  
> yogakṣemāv anyathā cet pālo vaktavyatām iyāt ||

manu-nāradau [manu 8.233; nā. 9.16] |

> vighuṣya tu hṛtaṃ caurair na pālo daṇḍam arhati |  
> yadi deśe ca kāle ca svāminaḥ svasya śaṃsati ||

vyāsaḥ |

> pālagrāhe grāmaghāte tathā rāṣṭrasya vibhrame |  
> yat pranaṣṭaṃ hṛtaṃ vā syān na pālas tatra kilbiṣī ||

bṛhaspatiḥ [16.16] |

> kṛmicauravyāghrabhād darīśvabhrāc ca pālayet |  
> vyāyacchec chaktitaḥ krośet svāmine vā nivedayet ||

nāradaḥ [9.12–13] |

> sā ced gaur vyasanaṃ gacched vyāyacchet tatra śaktitaḥ |  
> aśaktas tūrṇam āgatya svāmine tan nivedayet ||

**[416]** > avyāyacchann avikrośan svāmine vānivedayan |  
> voḍhum arhati gopas tāṃ vinayañ caiva rājani ||

manu-nāradau [manu 8.232; nā. 9.14] |

> naṣṭaṃ vijagdhaṃ kṛmibhiḥ śvahataṃ viṣame mṛtam |  
> hīnaṃ puruṣakāreṇa pradadyād gopa eva tu ||

**'śvahatam'** ity atra śvapadaṃ śvāpadādyupalakṣaṇārtham |

yājñavalkyaḥ [2.165] |

> pāladoṣavināśe tu pāle daṇḍo vidhīyate |  
> ardhatrayodaśapaṇāḥ svāmino dravyam eva ca ||

viṣṇuḥ [5.137–39]: "divā paśūnāṃ vṛkādyupaghāte pāle tv anāpadi pālakadoṣaḥ | vinaṣṭapaśumūlyaṃ ca svāmine dadyāt | ananujñātāṃ duhan pañcaviṃśati kārṣāpaṇān" ||

brahmapurāṇe |

> gṛhītamūlyo gopālas tās tyaktvā nirjane vane |  
> grāmacārī nṛpair vadhyaḥ śalākīva vanecaraḥ ||

**[417]** > gopālahaste saṃsthā gaus taddoṣān mriyate yadi |  
> tadā sa eva daṇḍyas tu śulkaṃ dāpyas tu gopateḥ ||  
> yadā rogādidoṣeṇa mriyate gaur gṛhe kvacit |  
> tadā sa gopatir daṇḍyo datvā gopālavetanam ||

**'śalākī'** nāpitaḥ | **'rogādidoṣeṇa'** svāminaḥ pratīkārakaraṇavyatirekeṇeti śeṣaḥ |

manu-nāradau |

> ajāvike tu saṃruddhe vṛkaiḥ pāle tv anāpadi |  
> yāṃ prasahya vṛko hanyāt pāle tat kilbiṣaṃ bhavet ||  
> tāsāṃ caivāvaruddhānāṃ carantīnāṃ mitho vane |  
> yām utplutya vṛho hanyāt pālas tatra na kilbiṣī ||

**'mitho'** rahasi |

nāradaḥ [9.17] |

> anena sarvapālānāṃ vivādaḥ samudāhṛtaḥ |  
> mṛteṣu ca viśuddhiḥ syād vālaśṛṅgādidarśanāt ||

**[418]** manuḥ [8.234, 244] |

> karṇau carma ca vālāṃś ca basti snāyuṃ ca rocanam |  
> paśusvāmini dadyāt tu mṛteṣv aṅkādi darśayet ||  
> etad vidhānam ātiṣṭhed dhārmikaḥ pṛthivīpatiḥ |  
> svāmināṃ ca paśūnāṃ ca pālānāṃ ca vyatikrame ||

**iti mahārājādhirājaśrīgovindacandradevamahāsandhivigrahikeṇa**

**bhaṭṭahṛdayadharātmajena**

**bhaṭṭaśrīlakṣmīdhareṇa viracite kṛtyakalpatarau**

**vyavahārakāṇde svāmipālavivādaḥ ||**

**[419]**

## 64 saṃvidvyatikarmaḥ
atha saṃvidvyatikarmaḥ

tatra nāradaḥ [13.1] |

> pākhaṇḍanaigamādīnāṃ sthitiḥ samaya ucyate |  
> samayasyānapākarma tad vivādapadaṃ smṛtam ||

yājñavalkyaḥ [2.185] |

> rājā kṛtvā pure sthānaṃ brāhmaṇān nyasya tatra tu |  
> traividyān vṛttimad brūyāt svadharmaḥ pālyatām iti ||

bṛhaspatiḥ [17.2–10] |

> vedavidyāvido viprān śrotriyān agnihotriṇaḥ |  
> āhṛtya sthāpayet tatra teṣāṃ vṛttiṃ prakalpayet ||  
> anācchedyakarās tebhyaḥ pradadyād gṛhabhūmikāḥ |  
> muktabhāvyāś ca nṛpatir lekhayitvā svaśāsane ||

**[420]**  
> nityaṃ naimittikaṃ kāmyaṃ śāntikaṃ pauṣṭikaṃ tathā |  
> paurāṇāṃ karma kuryus te saṃdigdhe nirṇayaṃ tathā ||  
> grāmaśreṇigaṇānāṃ ca saṅketaḥ samayakriyā |  
> bādhākāle tu sā kāryā dharmakārye tathaiva ca ||  
> cāṭacaurabhaye bādhā sarvasādhāraṇī smṛtā |  
> tatropaśamanaṃ kāryaṃ sarvair naikena kenacit ||  
> kośena lekhyakriyayā madhyasthair vā parasparam |  
> viśvāsaṃ prathamaṃ kṛtvā kuryuḥ kāryāṇy anantaram ||  
> vidveśiṇo vyasanino janasaṃtrāsabhīravaḥ |  
> lubdhātivṛddhā bālāś ca na kāryāḥ kāryacintakāḥ ||  
> śucayo vedadharmajñā dakṣā dāntāḥ kulodbhavāḥ |  
> sarvakāryapravīṇāś ca kartavyāś ca mahattarāḥ ||  
> sapta vā pañca vā kāryāḥ samūhahitavādinaḥ |  
> kartavyaṃ vacanaṃ teṣāṃ grāmaśreṇigaṇādibhiḥ ||

**[421]** **'bhāvyam'** rājña āyaviśeṣaḥ |

yājñavalkyaḥ [2.188] |

> kartavyaṃ vacanaṃ teṣāṃ samūhahitavadinām |  
> yas tatra viparītaḥ syāt sa dāpyaḥ prathamaṃ damam ||

kātyāyanaḥ [671] |

> yuktiyuktaṃ tu yo hanyād vaktur yo nāvakāśadaḥ |  
> ayuktaṃ caiva yo brūyād dāpya uttamasāhasam ||

yājñavalkyaḥ [2.192] |

> śreṇinaigamapākhaṇḍagaṇānām apy ayaṃ vidhiḥ |  
> bhedaṃ caiṣāṃ nṛpo rakṣet pūrvavṛttiṃ ca palayet ||

**'śreṇayaḥ'** samānakarmaśilpopajīvinaḥ kāravaḥ | **'naigamaḥ'** nānāpaurasamūhaḥ | **'pākhaṇḍaḥ'** pravrajyāvasitaḥ | **'gaṇo'** brāhmaṇasamūhaḥ |

**[422]** nāradaḥ [13.22] |

> pākhaṇḍanaigamaśreṇipūgavrātagaṇādiṣu |  
> saṃrakṣet samayaṃ rājā durge janapade tathā ||  
> yo dharmaḥ samayaś caiṣām upasthānavidhiś ca yaḥ |  
> yaś caiṣāṃ vṛttyupādānam anumanyeta tat tathā ||

**'pūgo'** vaṇigādisamūhaḥ | **'vrātaḥ'** nānāyudhadharasamūhaḥ | ādiśabdenātra saṅgagulmavargā ucyante |

kātyāyanaḥ [668] |

> samūhānāṃ tu yo dharmas tena dharmeṇa te sadā |  
> prakuryuḥ sarvakarmāṇi svadharmeṣu vyavasthitāḥ ||

yājñavalkyaḥ [2.185] |

> nijadharmāvirodhena yas tu sāmayiko bhavet |  
> so 'pi yatnena saṃrakṣyo dharmo rājakṛtaś ca yaḥ ||

**[423]** kātyāyanaḥ [669, 670] |

> avirodhena dharmasya nirgataṃ rājaśāsanam |  
> tasyaivācaraṇaṃ pūrvaṃ kartavyaṃ tu nṛpājñayā ||  
> rājñā pravartitān dharmān yo naro nānupālayet |  
> garhyaḥ sa pāpī daṇḍyaś ca lopayan rājaśāsanam ||

bṛhaspatiḥ [17.11–14] |

> sabhāprapādevagṛhataṭākārāmasaṃskṛtiḥ |  
> tathānāthadaridrāṇāṃ saṃskāro yajanakriyā ||  
> kulyāyananirodhaś ca kāryam asmābhir aṃśataḥ |  
> yatra tal likhitaṃ patre dharmyā sā samayakriyā ||  
> pālanīyā samas tais tair yaḥ samartho visaṃvadet |  
> sarvasvaharaṇaṃ daṇḍas tasya nirvāsanaṃ purāt ||  
> tatra bhedam upekṣāṃ vā yaḥ kaścit kurute naraḥ |  
> catuḥsuvarṇāḥ ṣaṇṇiṣkās tasya daṇḍo vidhīyate ||

**[424]** manuḥ [8.219, 221] |

> yo grāmadeśasaṅghānāṃ kṛtvā satyena saṃvidam |  
> visaṃvaden naro lobhāt taṃ rāṣtrād vipravāsayet ||  
> nigṛhya dāpayec cainaṃ samayavyabhicāriṇam |  
> catuḥsuvarṇān ṣaṇṇiṣkāṃś chatamānaṃ ca rājatam ||  
> evaṃ daṇḍavidhiṃ kuryād dhārmikaḥ pṛthivīpatiḥ |  
> grāmajātisamūheṣu samayavyabhicāriṇām ||

'śatamānaṃ ca' viṃśatyadhikaraktikā śatatrayeṇa saṃpadyate |

nāradaḥ [13.6] |

> pṛthaggaṇāṃś ca ye bhindyus te vineyā viśeṣataḥ |  
> āvaheyur bhayaṃ ghoraṃ vyādhivat te hy upekṣitāḥ ||

yājñavalkyaḥ [2.187] |

> gaṇadravyaṃ hared yas tu saṃvidaṃ laṅghayec ca yaḥ |  
> sarvasvaharaṇaṃ kṛtvā taṃ rāṣṭrād vipravāsayet ||

**[425]** kātyāyanaḥ [672] |

> sāhasī bhedakārī ca gaṇadravyavināśakaḥ |  
> ucchedyāḥ sarva evaite vikhyāpyaivaṃ nṛpair bhṛguḥ ||

bṛhaspatiḥ [17.15–20] |

> yas tu sādhāraṇaṃ hiṃsyāt kṣipet traividyam eva ca |  
> saṃvitkriyāṃ vihanyāc ca sa nirvāsyas tataḥ purāt ||  
> aruntudaḥ sūcakaś ca bhedakṛt sāhasī tathā |  
> śreṇīpūganṛpadviṣṭaḥ kṣipraṃ nirvāsyate tataḥ ||  
> kulaśreṇigaṇādhyakṣāḥ puradurganivāsinaḥ |  
> vāgdigdamaṃ parityāgaṃ prakuryuḥ pāpakarmaṇām ||  
> taiḥ kṛtaṃ yat svadharmeṇa nigrahānugrahaṃ nṛṇām |  
> tad rājñāpy anumantavyaṃ nisṛṣṭārthā hi te smṛtāḥ ||  
> bādhāṃ kuryur yadaikasya saṃbhūtā dveṣasaṃyutāḥ |  
> rājñā tu vinivāryās te śāsyāś caivānubandhinaḥ ||  
> mukhyaiḥ saha samūhānāṃ visaṃvādo yadā bhavet |  
> tadā vicārayed rājā svamārge sthāpayec ca tān ||

**[426]** nāradaḥ [13.5] |

> mithaḥ saṅghātakaraṇam ahetau(?) śastracāraṇam |  
> parasparopaghātaṃ ca teṣāṃ rājā na marṣayet ||

kātyāyanaḥ [673] |

> ekapātre 'tha paṅktyāṃ vā saṃbhoktā yena yo bhavet |  
> akurvan sa tathā daṇḍyas tasya doṣam adarśayan ||

bṛhaspatiḥ [17.22] |

> saṃbhūyaikamatiṃ kṛtvā rājabhāvyaṃ haranti ye |  
> te tadaṣṭaguṇaṃ dāpyā vaṇijaś ca palāyinaḥ ||

nāradaḥ [13.4, 7] |

> pratikūlaṃ ca yad rājñaḥ prakṛtyavamataṃ ca yat |  
> bādhakaṃ ca yad arthānāṃ tat tebhyo vinivartayet ||  
> doṣavat karaṇaṃ yat syād anāmnāyaprakalpitam |  
> pravṛttam api tad rājā śreyaskāmo nivartayet ||

**[427]** **'doṣavatkaraṇaṃ'** duṣṭā kriyā | **'anāmnāyaprakalpitaṃ'** pāramparyasiddhaṃ yan na bhavati |

yājñavalkyaḥ [2.189–90] |

> samūhakārya āyātān kṛtakāryān visarjayet |  
> sa dānamānasatkāraiḥ pūjayitvā mahīpatiḥ ||  
> samūhakāryaprahito yal labhet tat tad arpayet |  
> ekādaśaguṇaṃ dāpyo yady asau nārpayet svayam ||

bṛhaspatiḥ [17.13–15] |

> tato labheta yat kiṃcit sarveṣām eva tat samam |  
> ṣāṇmāsikaṃ māsikaṃ vā vibhaktavyaṃ yathāṃśataḥ ||  
> deyaṃ vā niḥsvavṛddhāndhastrībālāturarogiṣu |  
> sāṃtānikādiṣu tathā dharma eṣa sanātanaḥ ||  
> yat taiḥ prāptaṃ rakṣitaṃ vā gaṇārthe vāpy ṛṇaṃ kṛtam |  
> rājaprasādalabdhaṃ ca sarveṣām eva tat samam ||

**[428]** kātyāyanaḥ [674–76] |

> gaṇam uddiśya yaiḥ kiṃcit kṛtvarṇaṃ bhakṣitaṃ bhavet |  
> ātmārthaṃ viniyuktaṃ vā deyaṃ tair eva tad bhavet ||  
> gaṇānāṃ śreṇivargāṇāṃ gatāḥ syur ye 'pi madhyatām |  
> prāktanasya dhanarṇasya samāṃśāḥ sarva eva te ||  
> tathaiva bhojyavaibhājyadānadharmakriyāsu ca |  
> samūhastho 'ṃśabhāgī syāt pragatas tv aṃśabhāg na tu ||

**iti mahārājādhirājaśrīmadgovindacandradevamahāsandhivigrahikeṇa**

**bhaṭṭahṛdayadharātmajena**

**bhaṭṭaśrīlakṣmīdhareṇa viracite kṛtyakalpatarau**

**vyavahārakāṇde saṃvidvyatikramaparva ||**

**[429]**

## 65 vikrīyāsaṃpradānam
atha vikrīyāsaṃpradānam

tatra nāradaḥ [11.1–5] |

> vikrīya paṇyaṃ mūlyena kretur yan na pradīyate |  
> vikrīyāsaṃpradānaṃ tad vivādapadam ucyate ||  
> loke 'smin dvividhaṃ dravyaṃ sthāvaraṃ jaṅgamaṃ tathā |  
> krayavikrayadharmeṣu sarvaṃ tat paṇyam ucyate ||  
> ṣaḍvidhas tasya vibudhair dānādānavidhiḥ smṛtaḥ |  
> gaṇimaṃ tulimaṃ meyaṃ kriyayā rūpataḥ śriyā ||  
> vikrīya paṇyaṃ mūlyena kretur yo na prayacchati |  
> sthāvarasya kṣayaṃ dāpyo jaṅgamasya kriyāphalam ||  
> ardhaś ced apacīyeta sodayaṃ paṇyam āvahet |  
> sthāyinām eṣa niyamo diglābho digvicāriṇām ||

**[430]** **'gaṇimaṃ'** kramukaphalādi | **'tulimam'** kuṅkumādi | **'meyam'** śālyādi | **'kriyayā'** vāhanadohanādikayā | **'rūpataḥ'** stryādi | **'śriyā'** padmarāgādi | **'sthāvarasya'** grāmakṣetrādeḥ | **'jaṅgamasya'** gavāśvādeḥ | **'kṣayaḥ'** śasyādyupaghātenopakṣayaḥ | **'phalaṃ'** kṣīrādi |

viṣṇuḥ [5.127–28]: "gṛhītamūlyaṃ yaḥ kretur naiva dadyāt tasyāsau sodayaṃ dāpyaḥ | rājñā ca paṇaśataṃ daṇḍyaḥ" |

manuḥ [8.222, 223, 228] |

> krītvā vikrīya vā kiṃcid yasyehānuśayo bhavet |  
> so 'ntardaśāhāt tad dravyaṃ dadyāc caivādadīta vā ||  
> pareṇa tu daśāhasya nādadyān naiva dāpayet |  
> ādadāno dadac caiva rājñā daṇḍyaḥ śatāni ṣaṭ ||

**[431]** > yasmin yasmin kṛte kārye yasyehānuśayo bhavet |  
> tam anena vidhānena dharmye pathi niveśayet ||

kātyāyanaḥ [683–84] |

> krītvā prāptaṃ na gṛhṇīyād yo na dadyād adūṣitam |  
> sa mūlyād daśabhāgaṃ tu datvā svaṃ dravyam āpnuyāt ||  
> aprāpte 'rthe kriyākāre kṛte naiva pradāpayet |  
> evaṃ dharmo daśāhāt tu parato 'nuśayo na tu ||

**'kriyākāre'** sākṣilekhyādike |

nāradaḥ [11.6] |

> upahanyeta vā paṇyaṃ dahyetāpahriyeta vā |  
> vikretur eva so 'nartho vikrīyāsaṃprayacchataḥ ||

**[432]** nāradaḥ [11.7] |

> nirdoṣaṃ darśayitvā tu sadoṣaṃ yaḥ prayacchati |  
> mūlyaṃ tu dviguṇaṃ dāpyo vinayaṃ tāvad eva tu ||

bṛhaspatiḥ [18.3,4] |

> jñātvā sadoṣaṃ yaḥ paṇyaṃ vikrīṇītāvicakṣaṇaḥ |  
> tad evaṃ dviguṇaṃ dāpyas tatsamaṃ vinayaṃ tathā ||  
> mattonmattena vikrītaṃ hīnamūlyaṃ tu yad bhavet |  
> asvatantreṇa mūḍhena tyājyaṃ tasya punar haret ||

yājñavalkyaḥ [2.257] |

> anyahastena vikrītaṃ duṣṭaṃ vāduṣṭavad yadi |  
> vikrīyate damas tatra mūlyāt tu dviguṇo bhavet ||

nāradaḥ [11.8] |

> tathānyahaste vikrīya yo 'nyasmai tat prayacchati |  
> so 'pi taddviguṇaṃ dāpyo vinayaṃ tāvad eva tu ||

yājñavalkyaḥ [2.61] |

> satyaṃkārakṛtaṃ dravyaṃ dviguṇaṃ pratidāpayet |

**[433]** **'satyaṃkāraḥ'** krayavikrayasatyāpanārthaṃ yad dravyaṃ dīyate tad ucyate |

vyāsaḥ |

> satyaṃkāraṃ ca yo datvā yathākālaṃ na dṛśyate |  
> paṇyaṃ bhaven nisṛṣṭaṃ taddīyamānam agṛhṇataḥ ||

**'nisṛṣṭaṃ'** dattam |

nāradaḥ [11.9] |

> dīyamānaṃ na gṛhṇāti krītvā paṇyaṃ ca yaḥ krayī |  
> vikrīṇānas tad anyatra vikretā nāparādhnuyāt ||

yājñavalkyaḥ [2.255] |

> vikrītam api vikreyaṃ pūrvakretary agṛhṇati |  
> hāniś cet kretṛdoṣeṇa kretur eva hi sā bhavet ||

nāradaḥ |

> dīyamānaṃ na gṛhṇāti krītaṃ paṇyaṃ tu yaḥ krayī |  
> sa evāsya bhaved doṣo vikretur yo 'prayacchataḥ ||

**[434]** tathā [nā. 11.10–12] |

> dattamūlyasya paṇyasya vidhir eṣa prakīrtitaḥ |  
> adatte 'nyatra samayān na vikretur atikramaḥ ||  
> lābhārthaṃ vaṇijāṃ sarvapaṇyeṣu krayavikrayaḥ |  
> sa ca lābho 'rgham āsādya mahān bhavati vā na vā ||  
> tasmād deśe ca kāle ca vaṇig arghaṃ samāśrayet |  
> na jaihmena pravarteta śreyān evaṃ vaṇikpathaḥ ||

**iti mahārājādhirājaśrīmadgovindacandradevamahāsāndhivigrahikeṇa**

**bhaṭṭahṛdayadharātmajena**

**bhaṭṭaśrīmallakṣmīdhareṇa viracite kṛtyakalpatarau**

**vyavahārakāṇde vikrīyāsaṃpradānam ||**

**[435]**

## 66 krītvānuśayaḥ
atha krītvānuśayaḥ

tatra nāradaḥ [12.1–3] |

> krītvā mūlyena yaḥ paṇyaṃ krītaṃ na bahu manyate |  
> krītānuśaya ity etad vivādapadam ucyate ||  
> krītvā mūlyena yaḥ paṇyaṃ duṣkrītaṃ manyate krayī |  
> vikretuḥ pratideyaṃ tat tasminn evāhny avikṣatam ||  
> dvitīye 'hni dadat kretā mūlyaṃ triṃśāṃśam āvahet |  
> dviguṇaṃ tu tṛtīye 'hni parataḥ kretur eva tat ||

kātyāyanaḥ [686, 687] |

> krītvā tv anuśayāt paṇyaṃ tyajed dohyādi yo naraḥ |  
> aduṣtam eva kāle tu mūlyād daśamaṃ vahet ||  
> krītvā gacchann anuśayaṃ krayī hastam upāgate |  
> ṣaḍbhāgaṃ tatra mūlyasya datvā krītaṃ tyajed bhṛguḥ ||

**[436]** yājñavalkyaḥ [2.258] |

> kṣayaṃ vṛddhiś ca vaṇijā paṇyāṇām avijānatā |  
> krītvā nānuśayaḥ kāryaḥ kurvan ṣaḍbhāgadaṇḍabhāk ||

nāradaḥ [12.16, 12, 8] |

> krītvā nānusayaṃ kuryād vaṇik paṇyavicakṣaṇaḥ |  
> kṣayaṃ vṛddhiṃ ca jānīyāt paṇyānāṃ yasya yādṛśī ||  
> kretā paṇyaṃ parīkṣeta prāk svayaṃ guṇadoṣataḥ |  
> parīkṣyābhimataṃ krītaṃ vikretur na bhavet punaḥ ||

bṛhaspatiḥ [18.9] |

> parīkṣeta svayaṃ paṇyam anyeṣāṃ ca pardarśayet |  
> parīkṣitaṃ bahumataṃ gṛhītvā na punas tyajet ||

vyāsaḥ |

> carmakāṣṭheṣṭakāsūtradhānyāsavarasasya ca |  
> vastrakupyahiraṇyānāṃ sadya eva parīkṣaṇam ||

nāradaḥ [12.5,6] |

> tryahād dohyaṃ parīkṣeta pañcāhād vāhyam eva tu |  
> muktāvajrapravālānāṃ saptāhaṃ syāt parīkṣaṇam ||

**[437]** > dvipadām ardhamāsaṃ tu puṃsāṃ taddviguṇaṃ striyaḥ |  
> daśāhaḥ sarvabījānām ekāho lohavāsasām ||

nāradoktakrameṇa parīkṣākālam abhidhāya —

bṛhaspatiḥ [18.7] |

> ato 'rvāk paṇyadoṣas tu yadi saṃjāyate kvacit |  
> vikretuḥ pratideyaṃ tat kretā mūlyam avāpnuyāt ||

kātyāyanaḥ [688] |

> avijñātaṃ tu yat krītaṃ duṣṭaṃ paścād vibhāvitam |  
> krītaṃ tat svāmine deyaṃ paṇyaṃ kāle 'nyathā na tu ||

manuḥ [8.203] |

> nānyad anyena saṃsṛṣṭaṃ rūpaṃ vikrayam arhati |  
> na sāvadyaṃ na ca nyūnaṃ na dūre na tirohitam ||

nāradaḥ [12.7] |

> paribhuktaṃ tu yad vāsaḥ kliṣṭarūpaṃ malīmasam |  
> sadoṣaṃ api tat krītaṃ vikretur na bhavet punaḥ ||

**iti mahārājādhirājaśrīgovindacandradevamahāsandhivigrahikeṇa**

**bhaṭṭahṛdayadharātmajena**

**bhaṭṭaśrīmallakṣmīdhareṇa viracite kṛtyakalpatarau**

**vyavahārakāṇde krītvānuśayaḥ ||**

**[438]**

## 67 sīmāvivādaḥ
atha sīmāvivādaḥ

tatra bṛhaspatiḥ [19.1] |

> krayavikrayānuśaye vidhir eṣa udāhṛtaḥ |  
> grāmakṣetragṛhādīnāṃ sīmāvādaṃ vibodhata ||

nāradaḥ [14.1] |

> setukedāramaryādāvikṛṣṭākṛṣṭaniścaye |  
> kṣetrādhikāro yatra syād vivādaḥ kṣetrajas tu saḥ ||

asyārthaḥ — setukedārādimaryādādūratvasaṃnihitatvaniścaye kartavye kṣetraviṣayo vivādo 'sau **'kṣetraja'** ucyata iti |

kātyāyanaḥ [732] |

> ādhikyaṃ nyūnatā hy aṃśe astināstitvam eva ca |  
> abhogabhuktiḥ sīmā ca ṣaḍ vivādasya hetavaḥ ||

**[439]** **'abhogabhuktiḥ'** prāg avidyamānasya kṣetrāder bhuktiḥ |

manuḥ [8.245] |

> sīmāṃ prati samutpanne vivāde grāmayor dvayoḥ |  
> jyeṣṭhe māsi nayed enāṃ saṃprakāśeṣu setuṣu ||

bṛhaspatiḥ [19.2] |

> niveśakāle kartavyaḥ sīmāvidhiviniścayaḥ |  
> prakāśopāṃśucihnaiś ca lakṣitaḥ saṃśayāpahaḥ ||

manuḥ [8.246–48] |

> sīmāvṛkṣāṃś ca kurvīran nyagrodhāśvatthakiṃśukān |  
> śālmalīsālatālāṃś ca kṣīriṇaś caiva pādapān ||

**[440]** > gulmān veṇūṃś ca vividhān śamīvallīsthalāni ca |  
> śarān kubjakagulmāṃś ca tathā sīmā na naśyati ||  
> taḍāgāny udapānāni saritprasavaṇāni ca |  
> sīmāsandhiṣu kāryāṇi devatāyatanāni ca ||

bṛhaspatiḥ [19.8–9] |

> vāpīkūpataḍākāni caityārāmasurālayāḥ |  
> sthalanimnanadīstrotaḥśaragulmāśmarāśayaḥ ||  
> prakāśacihnāny etāni sīmāyāṃ kārayet sadā |  
> nihitāni tathānyāni yāni bhūmir na bhakṣayet ||

manuḥ [8.249–51] |

> upacchannāni cānyāni sīmāliṅgāni kārayet |  
> sīmājñāne nṛṇāṃ vīkṣya loke nityaviparyayam ||  
> aśmano 'sthīni govālāṃs tathā bhasmakapālikāḥ |  
> karīṣam iṣṭakāṅgārāṃś charkarā vālukāś ca ha ||

**[441]** > yāni caivaṃprakārāṇi kālād bhūmir na bhakṣayet |  
> tāni sandhiṣu sīmāyām aprakāśāni kārayet ||

bṛhaspatiḥ [19.20–21] |

> karīṣāsthituṣāṅgāraśarkarāśmakapālikāḥ |  
> sikateṣṭakagovālakārpāsāsthīni bhasma ca ||  
> prakṣipya kumbheṣv etāni sīmānteṣu nidhāpayet |  
> tataḥ paugaṇḍabālānāṃ prayatnena pradarśaye t||  
> vārdhakye ca śiśūnāṃ tu darśayeyus tathaiva ca |  
> evaṃ paramparājñāne sīmābhrāntir na jāyate ||

manuḥ [8.252] |

> etair liṅgair nayet sīmāṃ rājā vivadatāṃ nṛṇām |  
> pūrvabhuktyā ca satatam udakasyāgamena ca ||

'samunnayeyuḥ sīmānam' ity anuvṛttau nāradaḥ [14.6] |

> nimnagāpahṛtotsṛṣṭanaṣṭacihnāsu bhūmiṣu |  
> tatpradeśānumānaiś ca pramāṇair liṅgadarśanaiḥ ||

**[442]** manuḥ [8.253] |

> yadi saṃśaya eva syāl liṅgānām api darśane |  
> sākṣipratyaya eva syād vivāde sīmaniścayaḥ ||

kātyāyanaḥ [733] |

> tasmin bhogaḥ prayoktavyaḥ sa ca sākṣiṣu tiṣṭhati |  
> lekhyārūḍhaś cetaraś ca sākṣī mārgadvayānvitaḥ ||

manuḥ [8.254–55, 258] |

> grāmeyakakulānāṃ ca samakṣaṃ sīmasākṣiṇaḥ |  
> praṣṭavyāḥ sīmaliṅgāni tayoś caiva vivādinoḥ ||  
> te pṛṣṭās tu yathā brūyuḥ samastāḥ sīmni niścayam |  
> tathā taṃ ca nibadhnīyāt samastāṃś caiva nāmataḥ ||  
> sākṣyabhāve tu catvāro grāmāḥ sīmantavāsinaḥ |  
> sīmāvinirṇayaṃ kuryuḥ prayatā rājasaṃnidhau ||

**'grāmeyakaḥ'** grāmyaḥ |

yājñavalkyaḥ [2.152] |

> sāmāntā vā samagrāmāś catvāro 'ṣṭau daśāpi ca |  
> raktasragvasanāḥ sīmāṃ nayeyuḥ kṣitidhāriṇaḥ ||

**[443]** kātyāyanaḥ |

> teṣām abhāve sāmantā maulavṛddhoddhṛtādayaḥ |  
> sthāvare ṣaṭprakāre 'pi kāryā nātra vicāraṇā ||  
> kṣetravāstutaḍāgeṣu kūpopavanasetuṣu |  
> dvayor vivāde sāmantaiḥ prayayaḥ sarvavastuṣu ||  
> sāmantabhāvāt sāmantaiḥ kuryāt kṣetravinirṇayam |  
> grāmasīmāsu ca tathā tadvan nagaradeśayoḥ ||  
> svārthasiddhau praduṣṭeṣu sāmanteṣv arthagauravāt |  
> tatsaṃsaktais tu kartavya uddhāro nātra saṃśayaḥ ||  
> saṃsaktasaktaduṣṭeṣu tatsaṃsaktāḥ prakīrtitāḥ |  
> kartavyā na praduṣṭās tu rājñā dharmaṃ vijānatā ||  
> tyaktvā duṣṭāṃs tu sāmantān anyān maulādibhiḥ saha |  
> saṃmiśrya kārayet sīmām evaṃ dharmavido viduḥ ||  
> sāmantāḥ sādhanaṃ pūrvam aniṣṭoktau guṇānvitāḥ |  
> dviguṇās tūttarā jñeyās tato 'nye triguṇā matāḥ ||

**'tatsaṃsaktāḥ'** sāmantapratyāsannāḥ |

**[444]** śaṅkhalikhitau: "gṛhakṣetrayor virodhe sāmantapratyayaḥ | sāmantavirodhe [abhilekhyapratyayaḥ | abhi]lekhya virodhe grāmanagaravṛddhaśreṇipratyayaḥ | grāmanagaravṛddhaśreṇivirodhe daśavarṣānubhuktam anyatra rājaviprasvāt" |

nāradaḥ [14.2,3] |

> kṣetrasīmāvirodhe tu sāmantebhyo viniścayaḥ |  
> nagaragrāmagaṇino ye ca vṛddhatamā narāḥ ||  
> grāmasīmāsu ca bahir ye syus tatkṛṣijīvinaḥ |  
> gopāḥ śākunikā vyādhā ye cānye vanagocarāḥ ||

manuḥ [8.259–60] |

> sāmantānām abhāve tu maulānāṃ sīmasākṣiṇām |  
> imān apy anuyuñjīta puruṣān vanagocarān ||  
> vyādhāṃś chākunikān gopān kaivartān mūlakhānakān |  
> vyālagrāhān uñchavṛttīn anyāṃś ca vanagocarān ||

nāradaḥ [14.4–5] |

> samunnayeyuḥ sīmānaṃ lakṣaṇair upalikṣitām |  
> tuṣāṅgārakapālāsthikūpair āyatanair drumaiḥ ||

**[445]** > abhijñānaiś ca valmīkaiḥ sthalanimnonnatādibhiḥ |  
> kedārārāmamārgaiś ca purāṇaiḥ setubhis tathā ||

manuḥ [8.261] |

> te pṛṣṭās tu yathā brūyuḥ sīmāsandhiṣu lakṣaṇam |  
> tat tathā sthāpayed rājā dharmeṇa grāmayor dvayoḥ ||

bṛhaspatiḥ [19.31] |

> śapathaiḥ śāpitāḥ svaiḥ svair brūyuḥ sīmni viniścayam |  
> darśayeyur nidhānāni tatpramāṇam iti sthitiḥ ||

manuḥ [8.256] |

> śirobhis te gṛhītvorvīṃ sragviṇo raktavāsasaḥ |  
> sukṛtaiḥ śāpitāḥ svaiḥ svair nayeyus te samañjasam ||

nāradaḥ [14.9–10] |

> naikaḥ samunnayet sīmāṃ naraḥ pratyayavān api |  
> gurutvād asya kāryasya kriyaiṣā bahuṣu sthitā ||  
> ekaś ced unnayet sīmāṃ sopavāsaḥ samunnayet |  
> raktamālyāmbaradharaḥ kṣitim āropya mūrdhani ||

bṛhaspatiḥ |

> jñātṛcihnavināśe 'pi eko 'py ubhayasaṃmataḥ |  
> raktamālyāmbaradharo mṛdam ādāya mūrdhani ||

**[446]** > satyavrataḥ sopavāsaḥ sīmāṃ saṃdarśayen naraḥ |

manuḥ [8.257, 263] |

> yathoktena nayantas te pūyante satyasākṣiṇaḥ |  
> viparītaṃ nayantas tu dāpyāḥ syur dviśataṃ damam ||  
> sāmantāś cen mṛṣā brūyuḥ setau vivadatāṃ nṛṇām |  
> sarve te ca pṛthag daṇḍyā rājñā madhyamasāhasam ||

**'setau'** sīmāyām |

katyāyanaḥ [750, 741] |

> bahūnāṃ tu gṛhītānāṃ na sarve nirṇayaṃ yadi |  
> kuryur bhayād vā lobhād vā dāpyās tūttamasāhasam ||  
> nājñānena hi mucyante sāmantā nirṇayaṃ prati |  
> ajñānoktau daṇḍayitvā punaḥ sīmāṃ vicārayet ||  
> kīrtite yadi bhedaḥ syād daṇḍyās tūttamasāhasam ||

nāradaḥ |

> śeṣāś ced anṛtaṃ brūyur niyuktā bhūmikarmaṇi |  
> jaghanyās te 'pi pratyekaṃ vineyāḥ pūrvasāhasam ||

**[447]** > gaṇavṛddhādayas tv anye daṇḍaṃ dadyuḥ pṛthak pṛthak |  
> vineyāḥ prathamenaiva sāhasenānṛte sthitāḥ ||

kātyāyanaḥ [738, 736, 743] |

> saṃsaktakās tu sāmāntās tatsaṃsaktās tathottarāḥ |  
> saṃsaktasaktasaktāntāḥ padmākārāḥ prakīrtitāḥ ||  
> grāmo grāmasya sāmantaḥ kṣetraṃ kṣetrasya kīrtitam |  
> gṛhaṃ gṛhasya nirdiṣṭaṃ samantāt parirabhya ca ||  
> ye tatra pūrvasāmantāḥ paścād deśāntaraṃ gatāḥ |  
> tanmūlatvāt tu maulās te ṛṣibhiḥ saṃprakīrtitāḥ ||

'grāmo grāmasya sāmantaḥ' iti | grāmajano grāmajanasya vivāde sāmanto na punas tadgrāmīṇa eva tatra sāmanta ity arthaḥ | evaṃ kṣetram ityādy api | kṣetragṛhaśabdābhyāṃ tatsvāminau lakṣyete |

bṛhaspatiḥ [19.38–39] |

> tadutapnnāś ca sāmantā ye 'nye deśāntarasthitāḥ |  
> maulās te tu samādiṣṭāḥ praṣṭavyāḥ kāryanirṇaye ||  
> aduṣṭās te tu yad brūyuḥ saṃdigdhau amavṛttayaḥ |  
> tatpramāṇaṃ tu kartavyam evaṃ dharmo na hīyate ||

**[448]** kātyāyanaḥ [744–45] |

> niṣpādyamānaṃ yair dṛṣṭaṃ tat kāryaṃ nṛguṇānvitaiḥ |  
> vṛddhā vā yadi vāvṛddhās te vṛddhāḥ parikīrtitāḥ ||  
> upaśavaṇasaṃbhogakāryākhyānopacihnitāḥ |  
> uddharanti tato yasmād uddhṛtās te tataḥ smṛtāḥ ||

**'upaśravaṇam'** paramparāprasiddhiḥ | **'saṃbhogo'** bhuktiḥ | **'kāryākhyānaṃ'** tatphalakaragrahaṇavārtā |

nāradaḥ |

> dhvajinī sandhinī caiva naidhānī bhayavarjitā |  
> rājaśāsananītā ca sīmā pañcavidhā smṛtā ||

vyāsaḥ |

> nimnonnatā ca dhvajinī naidhānī rājakāritā |  
> sthirā pañcavidhā sīmā matsyinī tu chalā smṛtā ||

**[449]** > grāmayor ubhayor yatra gartaḥ sīmāpravartakaḥ |  
> nimnopalakṣitā sā tu śāstravidbhir udāhṛtā ||  
> śarakuñjakavalmīkā yatra devagṛhāṇi ca |  
> aśmakūṭāś ca dṛśyante jñeyā sā tu samunnatā ||  
> grāmayor ubhayoḥ sīmni vṛkṣā yatra samunnatāḥ |  
> samucchritā dhvajākārā dvajinī sā prakīrtitā ||  
> iṣtakāṅgārasikatāḥ śarkarāsthikapālikāḥ |  
> nihitā yatra dṛśyante naidhānī sā prakīrtitā ||  
> sākṣyabhāve dvayor yatra prabhuṇā parikalpitā |  
> sāmantānumatā sīmā jñeyā sā rājakāritā ||

kātyāyanaḥ [747] |

> bhayavarjitabhūpena sarvābhāve svayaṃkrtā |

nāradaḥ [14.11] |

> yadā tu na syur jñātāraḥ sīmāyā na ca lakṣaṇam |  
> tadā rājā dvayoḥ sīmām unnayed iṣṭataḥ svayam ||

vyāsaḥ |

> svacchandagā bahujalā jhaṣakūrmaiḥ samanvitā |  
> nityapravāhinī yatra sīmā sā matsyinī matā ||

**[450]** manuḥ [8.265] |

> sīmāyām aviṣahyāyāṃ svayaṃ rājaiva dharmavit |  
> pradiśed bhūmim eteṣām upakārād iti sthitiḥ ||

bṛhaspatiḥ, vyāsaś ca [prathame bṛh. 19.40] |

> anyagrāmāt samāśritya dattānyasya yadā mahī | 1  
> mahānadyātha vā rājñā kathaṃ tatra vicāraṇā || 2  
> nadyotsṛṣṭā rājadattā yasya tasyaiva sā mahī | 3  
> anyathā na bhavel lābho narāṇāṃ rājadaivikaḥ || 4  
> kṣayodayau jīvanaṃ ca daivarājavaśān nṛṇām | 5  
> tasmāt sarveṣu kāryeṣu tat kṛtaṃ na vicālayet || 6

**[451]**  
> grāmayor ubhayor yatra maryādā kalpitā nadī | 7  
> kṣayodayena cālpā sā cālayan daṇḍam arhati || 8  
> kurute dānaharaṇaṃ bhāgyābhāgyavaśān nṛṇām | 9  
> ekatra kūlapātaṃ tu bhūmer anyatra saṃsthitam || 10  
> nadī tīre prakurute tasya tāṃ na vicālayet | 11  
> kṣetraṃ sasasyam ullaṅghya bhūmiś chinnā yadā bhavet || 12  
> nadīsrotaḥpravāheṇa pūrvasvāmī labheta tām || 13  
> yā rājñā krodhalobhena chalanyāyena vā hṛtā | 14  
> pradattānyasya tuṣṭena na sā siddhim avāpnuyāt || 15   
> pramāṇarahitāṃ bhūmiṃ bhuñjāno yasya yā hṛtā | 16  
> guṇādhikāya vā dattā tasya tāṃ na vicālayet || 17

**[452]**

**67 (ka) — athatideśāḥ**

tatra kātyāyanaḥ |

> daśagrāmaśatagrāmasahasragrāmalakṣaṇāt |  
> viṣayān nṛpatiḥ kuryāc cihnaiḥ sīmāviniścitān ||

yājñavalkyaḥ [2.154] |

> ārāmāyatanagrāmanipānodyānaveśmasu |  
> eṣa eva vidhir jñeyo varṣāmbupravahādiṣu ||

ayam eva sāmantasākṣyādilakṣaṇo vidhir jñātavyaḥ |

manuḥ [8.262] |

> kṣetrakūpataḍāgānām ārāmasya gṛhasya ca |  
> sāmantapratyayo jñeyaḥ sīmāsandhivinirṇayaḥ ||

kātyāyanaḥ [749] |

> kṣetrakūpataḍāgānāṃ kedārārāmayor api |  
> gṛhaprāsādāvasatheṣv evaṃ devagṛheṣu ca ||

bṛhaspatiḥ [19.45–46] |

> niveśakālād ārabhya gṛhavāryāpaṇādikam |  
> yena yāvad yathā bhuktaṃ tasya tan naiva cālayet ||

**[453]** > vātāyanaṃ praṇālīś ca tathā niryūhavedikāḥ |  
> catuḥśālaṃ syandanikāḥ prāṅniviṣṭā na cālayet ||

**'niryūho'** dvāranirgataḥ kāṣṭhaviseṣaḥ | **'vedikā'** pratolyādideśe saṃskṛtonnatā bhūmiḥ | **'catuḥśālaṃ'** caturdvāragṛham | **'syandanikā'** paṭalaprāntaḥ |

kātyāyanaḥ [752–53] |

> mekhalābhramaniṣkāsagavākṣān noparodhayet |  
> praṇālīṃ gṛhavāstuṃ ca pīḍayan daṇḍabhāg bhavet ||  
> niveśasamayād ūrdhvaṃ naite yojyāḥ kadācana |  
> dṛṣṭipātaṃ praṇālīṃ ca na kuryāt paraveśvasu ||

**'mekhalā'** kuḍyamūlabandhaḥ | **'bhramaḥ'** jalanirgamaḥ | **'niṣkāsaḥ'** harmyādibhittiṣu nirgataṃ kāṣṭhādinirmitam aspṛṣṭabhūmikam upaveśasthānam | **'noparodhayet'** na nirundhyāt | **'gṛhavāstu'** vāsabhūmiḥ | **'dṛṣṭipāto'** gavākṣaḥ |

bṛhaspatiḥ [19.49] |

> varcaḥsthānaṃ vahnicayaṃ gartocchiṣṭāmbusecanam |  
> atyārāt parakuḍyasya na kartavyaṃ kadācana ||

**'atyārāt'** atisamīme |

**[454]** kātyāyanaḥ [754] |

> viṇmūtrodakacakraṃ ca vahiniśvabhraniveśanam |  
> aratnidvayam utsṛjya parakuḍyān niveśayet ||

bṛhaspatiḥ [19.51] |

> yānty āyānti janā yena paśavaś cānivāritāḥ |  
> tad ucyate saṃsaraṇaṃ na roddhavyaṃ tu kenacit ||

nāradaḥ [14.15] |

> avaskarasthalaśvabhrabhramasyandanikādibhiḥ |  
> catuṣpathasurasthānarathyāmārgān na rodhayet ||

**'rathyā'** catvaraḥ |

śaṅkhalikhitau: "mārgakṣetre pathi visargo, rājamārge rathaparivarthanam, pūrvamaryādāsthāpanam, toraṇagṛharathyāntareṣu tripadam, devarājāyataneṣu yatheṣṭam" |

**'mārgakṣetre'** mārge yat kṣetraṃ tatra | **'pathi visargo'** vartma nāvaroddhavyam ity arthaḥ | **'rājamārge rathaparivartanam'** yāvatā deśena rathaḥ parivartane tāvān deśo rājamārge tyaktavya ity arthaḥ | **'toraṇagṛharathyāntareṣu tripadam'** toraṇagṛharathyāsamīpe padatrayaparimitaṃ deśaṃ parityajed ity arthaḥ |

**[455]** kātyāyanaḥ [655–57] |

> sarve janāḥ sadā yena prayānti sa catuṣpathaḥ |  
> aniṣiddhā yathākālaṃ rājamārgaḥ sa ucyate ||  
> na tatra ropayet kiṃcin nopahanyāt tu kenacit |  
> gurvācāryanṛpādīnāṃ mārgādānāt tu daṇḍabhāk ||  
> yas tatra saṅkaraśvabhrān vṛkṣāropaṇam eva ca |  
> kāmāt purīṣaṃ kuryāc ca tasya daṇḍas tu māṣakaḥ ||

**'saṅkaro'** avakaraḥ |

manuḥ [9.282–83] |

> samutsṛjed rājamārge yas tv amedhyam anāpadi |  
> sa dvau kārṣāpaṇau dadyād amedhyaṃ sa ca śodhayet ||  
> āpadgatas tathā vṛddho garbhiṇī bāla eva vā |  
> paribhāṣaṇam arhanti tac ca śodhyam iti sthitiḥ ||

'daṇḍyaḥ' ity anuvṛttau viṣṇuḥ [5.105: "pathyudyānodakasamīpeṣv aśucyutkarādityāge paṇaśatam" iti |

kātyāyanaḥ [758–59] |

> taḍāgodyānatīrthāni [yo 'medhyena vināśayet |  
> amedhyaṃ śodhayitvā tu daṇḍayet pūrvasāhasam ||

**[456]**  
> dūṣayet siddhatīrthāni] sthāpitāni mahātmabhiḥ |  
> purāṇāni pavitrāṇi prāpnuyāt pūrvasāhasam ||

manuḥ [8.264] |

> gṛhaṃ taḍāgam ārāmaṃ kṣetraṃ vā bhīṣayā haran |  
> śatāni pañca daṇḍyaḥ syād ajñānād dviśato damaḥ ||

**'bhīṣayā'** bhayotpādanena |

vṛddhamanuḥ |

> sthāpitāṃ caiva maryādām ubhayor grāmayos tathā |  
> atikrāmanti ye pāpās te daṇḍyā dviśataṃ damam ||

yājñavalkyaḥ [2.155] |

> maryādāyāḥ prabhede tu sīmātikrameṇe tathā |  
> kṣetrasya haraṇe daṇḍā adhamottamamadhyamāḥ ||

śaṅkhalikhitau: "kṣetramaryādābhede 'ṣṭaśatam, sīmāvyatikrame 'ṣṭasahasram, kṣetrodakāpaharaṇe 'ṣṭaśatam" |

viṣṇuḥ [5.172]: "sīmābhettāram uttamaṃ sāhasaṃ daṇḍayitvā punaḥ sīmāṃ kārayet" |

kātyāyanaḥ [760–61] |

> sīmāmadhye tu jātānāṃ vṛkṣāṇāṃ kṣetrayor dvayoḥ |  
> phalaṃ puṣpaṃ ca sāmānyaṃ kṣetrasvāmiṣu nirdiśet ||

**[457]** > anyakṣetreṣu jātānāṃ śākhā yatrānyasaṃsthitāḥ |  
> svāminaṃ tu vijānīyād yatra kṣetre tu saṃsthitāḥ ||

**iti saprakriyamahāsāndhivigrahikabhaṭṭahṛdayadharātmaja-**

**bhaṭṭaśrīmallakṣmīdharaviracite kṛtyakalpatarau**

**vyavahārakāṇde sīmāvivādākhyaṃ parva ||**

**67 — (kha) atha setuḥ**

tatra nāradaḥ [14.17] |

> parakṣetrasya madhye tu setur na pratiṣidhyate |  
> mahāguṇo 'lpabādhaś ced vṛddhir iṣṭā kṣaye sati ||

asyārthaḥ — anyakṣetre 'nyena kriyamāṇaḥ setur yadi bahūpakārakaḥ kṣetrasvāminaś cālpabādhākaras tadā nāsau nivartyaḥ | yato 'lpopakṣaye saty api vṛddhiḥ sasyādyupacayalakṣaṇā sarvasyeṣṭā bhavati |

yājñavalkyaḥ [2.156–57] |

> na niṣedhyo 'lpabādhas tu setuḥ kalyāṇakārakaḥ |  
> parabhūmiṃ haran kūpaḥ svalpakṣetro bahūdakaḥ ||  
> svāmine yo 'nivedyaiva kṣetre setuṃ pravartayet |  
> utpanne svāmine bhogas tadabhāve mahīpateḥ ||

**[458]** nāradaḥ [14.20–22] |

> pūrvapravṛttam utsannam apṛṣṭvā svāminaṃ tu yaḥ |  
> setuṃ pravartayet kaścin na sa tatphalabhāg bhavet ||  
> mṛte tu svāmini punas tadvaṃśye vāpi mānave |  
> rājānam āmantrya tataḥ kuryāt steupravartanam ||  
> ato 'nyathā kleśabhāk syān mṛgavyādhānudarśanāt |  
> iṣavas tasya naśyanti yo viddham anuvidhyati ||

**'svāminam'** setusvāminam |

kātyāyanaḥ [762–63] |

> asvāmyanumatenaiva saṃskāraṃ kurute tu yaḥ |  
> gṛhodyānataḍāgānāṃ saṃskartā labhate na tu ||  
> deyaṃ svāmini cāyāte na nivedya nṛpe yadi |  
> athāvedya prayuktas tu tatkṛtaṃ labhate vyayam ||

nāradaḥ [14.17, 18] |

> setus tu dvividhaḥ proktaḥ kheyo bandhyas tathaiva ca |  
> toyapravartanāt kheyo bandhyaḥ syād vinivartanāt ||  
> nāntareṇodakaṃ sasyaṃ nāśaś cābhyadhike sati |  
> ya evānudake doṣaḥ sa evātyudake bhavet ||

**iti mahāsāndhivigrahikasaprakriyabhaṭṭahṛdayadharātmaja-**

**bhaṭṭalakṣmīdharaviracite kṛtyakalpatarau**

**vivādakāṇde setuparva ||**

**[459]**

**67 (ga) — atha vikṛṣṭākṛṣṭe**

tatra nāradaḥ [14.23–24] |

> aśaktapretanaṣṭeṣu kṣetrikeṣv anivāritaḥ |  
> kṣetraṃ ced vikṛṣet kaścid aśnuvīta sa tatphalam ||  
> vikṛṣyamāṇe kṣetre tu kṣetrikaḥ punar āvrajet |  
> khilopacāraṃ tat sarvaṃ datvā kṣetram avāpnuyāt ||

kātyāyanaḥ [764] |

> aśaktito na dadyāc cet khilārthe yaḥ kṛto vyayaḥ |  
> tadaṣṭabhāgahīnaṃ tu karṣakaḥ phalam āpnuyāt ||  
> varṣāṇy aṣṭau sa bhoktā syāt parataḥ svāminas tu tat |

nāradaḥ [14.26, 27, 42, 43] |

> saṃvatsareṇārdhakhilaṃ khilaṃ syād vatsarais tribhiḥ |  
> pañcavarṣāvasannaṃ tu kṣetraṃ syād aṭavīsamam ||  
> kṣetraṃ tripuruṣaṃ yat syād gṛhaṃ vā syāt kramāgatam |  
> rājaprasādād anyatra na tadbhogaḥ param nayet ||

**[460]**  
> gṛhaṃ kṣetraṃ ca dṛṣṭe dve vāsahetū kuṭumbinām |  
> tasmāt te nākṣiped rājā tad dhi mūlaṃ kuṭumbinām ||  
> vṛddhe janapade rājño dharmaḥ kośaś ca vardhate |  
> hīyate hīyamāne tu vṛddhihetum ataḥ śrayet ||

yājñavalkyaḥ [2.158] |

> phālāhatam api kṣetraṃ yo na kuryān na kārayet |  
> taṃ pradāpyākṛṣṭasadaṃ kṣetram anyena kārayet ||

**'akṛṣṭasadam'** iti — akṛṣṭasya kṣetrasya **'sadam'** sasyādiphalam, kṛṣṭakṣetrānusāreṇa dāpayitvā ity arthaḥ |

bṛhaspatiḥ |

> hṛhītvā vahayet kāle vāpagopanasaṃgrahān |  
> akurvaṇ svāmine dāpyo madhyaṃ kṛṣṭasadaṃ tu yaḥ ||

**'madhyaṃ kṛṣṭasadam'** notkṛṣṭaṃ nāpakṛṣṭaṃ yat kṛṣṭakṣetraphalaṃ tadanusāreṇa dāpayitavyaḥ ity arthaḥ

**[461]** vyāsaḥ |

> kṣetraṃ gṛhītvā yaḥ kaścin na kuryān na ca kārayet |  
> svāmine sa sadaṃ dāpyo rājñā daṇḍyas ca tatsamam ||  
> cirāvasanne daśamaṃ kṛṣyamāṇe tathāṣṭamam |  
> susaṃskṛte tu ṣaṣṭhaṃ syāt parikalpya yathāsthiti ||

**[iti kṛṣṭākṛṣṭaparva]**

**67 — (gha) atha sasyarakṣā**

tatra yājñavalkyaḥ [2.166] |

> grāmecchayā gopracāro bhūmī rājavaśena vā |

tathā [2.167] |

> dhanuḥśataṃ parīṇāho grāmakṣetrāntaraṃ bhavet |  
> dve śate kharvaṭasya syān nagarasya catuḥśatam ||

**'kharvaṭaḥ'** bahukārukṛṣīvalo grāmaḥ |

**[462]** manuḥ [8.237–38] |

> dhanuḥśataṃ parīhāro grāmasya syāt samantataḥ |  
> śamyāpātās trayo vāpi triguṇo nagarasya tu ||  
> tatrāparivṛtaṃ dhānyaṃ vihiṃsyuḥ paśavo yadi |  
> na tatra praṇayed daṇḍaṃ nṛpatiḥ paśurakṣiṇām ||

nāradaḥ [14.40] |

> grāmopānte ca yat kṣetraṃ vivītānte mahāpathe |  
> anāvṛtaṃ cet tannāśe na pālasya vyatikramaḥ ||

viṣṇuḥ [5.148–49]: "pathi grāme vivītānte na doṣo 'nāvṛte cālpakālam" |

yājñavalkyaḥ [2.162] |

> pathi grāme vivītānte kṣetre doṣo na vidyate |  
> akāmataḥ kāmacāre cauravad daṇḍam arhati |

**[463]** '**vivīta**'śabdena yavasādyarthaṃ rakṣito bhūpradeśa ucyate |

manuḥ [8.240] |

> pathi kṣetre parivṛte grāmāntīye 'tha vā punaḥ |  
> sapālaḥ śatadaṇḍārho vipālaṃ dhārayet paśum ||

**'grāmāntīye'** grāmasamīpe kṣetre | **'vipālam'** rakṣakaśūnyam |

nāradaḥ [14.28] |

> utkramya tu vṛtiṃ yaḥ syāt sasyaghāto gavādibhiḥ |  
> pālaḥ śāsyo bhavet tatra na cec chakto nivāreyet |

**'vṛtiḥ'** āvaraṇam |

uśanā |

> gobhir vināśitaṃ dhānyaṃ yo naraḥ pratiyācate |  
> pitaras tasya nāśnanti nāśnanti ca divaukasaḥ ||

nāradaḥ [14.41] |

> pathi kṣetre vṛtiḥ kāryā yām uṣṭro nāvalokayet |  
> na laṅghayet paśur nāśvo na bhindyād yāṃ tu sūkaraḥ ||

śaṅkhalikhitau |

> mārgakṣetre vṛtiḥ kāryā yām uṣṭro nāvalokayet |

**[464]** nāśvasūkarāv antaraṃ vindetām |

kātyāyanaḥ [666] |

> ajāteṣv api sasyeṣu kuryād āvaraṇaṃ mahat |  
> duḥkhena hi nivāryante labdhasvādurasā mṛgāḥ ||

**iti sasyarakṣā**

**67 — (ṅa) atha sasyaghātadaṇḍaḥ**

tatra manuḥ [8.241] |

> kṣetreṣv anyeṣu tu paśuḥ sapādaṃ daṇḍam arhati |

**'anyeṣu'** iti — pathikṣetragrāmāntīyebhya ity avagantavyam |

śaṅkhalikhitau: "rātrau carantī gauḥ pañca māṣān | divā trīn | muhūrte māṣam | grāse tv adaṇḍyaḥ" |

kātyāyanaḥ [667] |

> dāpayet paṇapādaṃ gāṃ dvau pādau mahiṣīṃ tathā |  
> athājāvikavatsānāṃ pādo daṇḍaḥ prakīrtitaḥ ||

**[465]** gautamaḥ [12.19–22]: "pañca māṣā gavi | ṣaḍ uṣṭrakhare | aśvamahiṣyor daśa | ajāviṣu dvau dvau" |

"daṇḍaṃ prāpnuyād" ity anuvṛttau śaṅkhalikhitau: "sarveṣām eva vatso māṣam, ahiṣī daśa, kharoṣṭraṃ ṣoḍaśa, ajāvikaṃ caturaḥ" |

yājñavalkyaḥ [2.159] |

> māṣān aṣṭau tu mahiṣī sasyaghatasya kāriṇī |  
> daṇḍanīyā tadardhaṃ tu gaus tadardham ajāvikam ||

nāradaḥ [14.29] |

> samūlasasyanāśe tu svāmī sadam avāpnuyāt |  
> vadhena gopo mucyeta daṇḍaṃ svāmini pātayet ||

yājñavalkyaḥ [2.160] |

> bhakṣayitvopaviṣṭānāṃ yathoktād dviguṇo damaḥ |  
> samam eṣāṃ vivīte 'pi kharoṣṭraṃ mahiṣīsamam ||

**[466]** nāradaḥ [14.31, 34] |

> gāvaḥ pādaṃ pradaṇḍyāḥ syur mahiṣyo dviguṇaṃ tataḥ |  
> ajāvike savatse tu māṣo daṇḍaḥ paraḥ smṛtaḥ ||  
> sannānāṃ dviguṇo daṇḍo vasatāṃ ca caturguṇaḥ |  
> pratyakṣacārakāṇāṃ tu cauradaṇḍaḥ smṛto budhaiḥ ||

viṣṇuḥ [5.140–45]: "mahiṣī cet sasyanāśaṃ kuryāt pālakas tv aṣṭau māṣān daṇḍyaḥ | apālakāyāḥ svāmī | aśvas tūṣṭro gardabho vā | goś cet tadardham | tadardham ajāvikaṃ cet | bhakṣayitvopaviṣṭeṣu dviguṇam" |

**'aśvas tūṣṭro gardabho vā'** sasyanāśaṃ kuryād ity anvayaḥ |

nāradaḥ [14.35] |

> naṣṭā yā pāladoṣeṇa gauḥ kṣetraṃ tu vināśayet |  
> na tatra svāmino doṣaḥ pālas tāḍanam arhati ||

bṛhaspatiḥ [16.17] |

> sasyān nivārayed gās tu cīrṇe doṣo dvayor bhavet |  
> svāmī sadadamaṃ dāpyaḥ pālas tāḍanam arhati ||

**[467]** **'sadadamam'** bhakṣitakṣetre phalānurūpaṃ damam |

yājñavalkyaḥ [2.161] |

> yāvat sasyaṃ vinaśyet tu tāvat syāt kṣetriṇāṃ phalam |  
> gopas tāḍyaś ca gomī tu pūrvoktaṃ daṇḍam arhati ||

**'gomī'** gosvāmī |

viṣṇuḥ [5.146]: "sarvatra svāmine vinaṣtasasyamūlyaṃ ca" |

nāradaḥ [14.38-39] |

> gobhis tu bhakṣitaṃ sasyaṃ yo naraḥ pratiyācate |  
> sāmantānumataṃ deyaṃ dhānyaṃ yat tatra vāpitam ||  
> gavatraṃ gominā deyaṃ dhānyaṃ vai karṣakāya ca |  
> evaṃ hi vinayaḥ prokto gavāṃ sasyāvamardane ||

**'gavatram'** yavasam |

**iti sasyaghātakaparma |**

**[468]**

**67 — (c) athādaṇḍyāḥ**

"tatra pāla" ity anvartamāne naradaḥ [14.36, 37] |

> rājagrāhagṛhīto vā vajrāśanihato 'pi vā |  
> atha sarpeṇa vā daṣṭo vṛkṣād vā patito bhavet ||  
> vyāghādibhir hato vāpi vyādhibhir vāpy upadrutaḥ |  
> na tatra doṣaḥ pālasya na ca doṣo 'sti gominām ||

yājñavalkyaḥ [2.163] |

> mahokṣotsṛṣṭapaśavaḥ sūtkāgantukādayaḥ |  
> pālo yeṣāṃ na te mocyā daivarājapariplutāḥ ||

manuḥ [8.242] |

> anirdaśāhāṃ gāṃ sūtāṃ vṛṣān devapaśūṃs tathā |  
> sapālān vā vipālān vā na daṇḍyān manur abravīt ||

śaṅkhaḥ: "chāgavṛṣabhā anirdaśāhā gāvaḥ sasyāparādhe na daṇḍam āpnuyuḥ" |

**[469]** nāradaḥ [14.30] |

> gauḥ prasūtā daśāhaṃ tu mahokṣo vājikuñjarāḥ |  
> nivāryāḥ syuḥ prayatnena teṣāṃ svāmī na daṇḍabhāk ||

uśanā |

> adaṇḍyā hastino 'śvāś ca prajāpālā hi te smṛtāḥ |  
> adaṇḍyāḥ kāṇakūṭāś ca vṛṣaś ca kṛtalakṣaṇaḥ ||  
> adaṇḍyāgantukā gauś ca sūtikā cābhisāriṇī |  
> adaṇḍyāś cotsave gāvaḥ śrāddhakāle tathaiva ca ||

śaṅkhalikhitau: "kṣudrapaśavaḥ sarvathānivāryāḥ | aśvataragajavājinaś cādaṇḍyāḥ | avaśyāś ca śanair apavāryāḥ" |

kātyāyanaḥ [665, 664] |

> adhamottamamadhyānāṃ paśūnāṃ caiva tāḍane |  
> svāmī tu vivaded yatra tatra daṇḍaṃ prakalpayet ||

**[470]** > kṣetrārāmavivīteṣu gṛheṣu paśukādiṣu |  
> garhaṇaṃ tatpraviṣṭānāṃ tāḍanaṃ ca bṛhaspatiḥ ||

**[ity adaṇḍyaparva]**

**iti mahārājādhirājaśrīmadgovindcandradevamahāsāndhivigrahika-**

**bhaṭṭahṛdayadharātmajabhaṭṭaśrīlakṣmīdharaviracite **

**kṛtyakalpatarau vyavahārakāṇde sīmāvivādah ||**

**[471]**

## 68 vākpāruṣyam
atha vākpāruṣyam

tatra nāradaḥ [18.1] |

> deśajātikulādīnām ākrośanyaṅgasaṃjñitam |  
> yad vacaḥ pratikūlārthaṃ vākpāruṣyaṃ tad ucyate ||

**'ākrośo'** nindā | tatra **'deśākrośo'** yathā gauḍaṃ prati "kalahapriyā gauḍāḥ" iti | **'jātyākrośo'** yathā vipraṃ prati "nitāntalolupā viprāḥ" iti | **'kulākrośo'** yathā "krūracaritā vaiśvāmitrāḥ" iti | '**ādi**'śabdena vidyāder upādānam | **'nyaṅgasaṃjñitam'** aślīlam |

kātyāyanaḥ [768] |

> huṅkāraṃ kāsanaṃ caiva loke yac ca vigarhitam |  
> anukuryād anubrūyād vākpāruṣyaṃ tad ucyate ||

nāradaḥ [18.2–3] |

> niṣṭhurāślilatīvratvād tad api trividhaṃ smṛtam |  
> gauravānukramād asya daṇḍo yuktaḥ kramād guruḥ ||

**[472]** > sākṣepaṃ niṣṭhuraṃ jñeyam aślīlaṃ nyaṅgasaṃjñitam |  
> patanīyair upakrośais tīvram āhur manīṣiṇaḥ ||

**'gauravānukramāt'** anukrameṇa gurutaratvāt |

kātyāyanaḥ [770–72] |

> yat tv asatsaṃjñair aṅgaiḥ param ākṣipati kvacit |  
> abhūtair vātha bhūtair vā niṣṭhurā vāk smṛtā tu sā ||  
> nyaṅgāvagūraṇaṃ vācā krodhāt tu kurute yadā |  
> vṛttadeśakulānāṃ ca aślīlā sā budhaiḥ smṛtā ||  
> mahāpātakayoktrī ca rājadveśakarī ca yā |  
> jātibhraṃśakarī vātha tīvrā sā prathitā tu vāk ||

**'nyaṅgāvagūraṇam'** nikṛṣṭāṅgaprakāśena tiraskaraṇam |

bṛhaspatiḥ |

> apriyoktis tāḍanaṃ ca pāruṣyaṃ dvividhaṃ smṛtam |  
> ekaikaṃ tu tridhā bhinnaṃ damaś coktas trialakṣaṇam ||  
> deśagrāmakulādīnāṃ kṣepaḥ pāpe niyojanam |  
> dravyaṃ vinā tu prathamaṃ vākpāruṣyaṃ tad ucyate ||

**[473]** > bhaginīmātṛsaṃbandham upapātakaśaṃsanam |  
> pāruṣyaṃ madhyamaṃ proktaṃ vācikaṃ śāstravedibhiḥ ||  
> abhakṣyāpeyakathanaṃ mahāpātakadūṣaṇam |  
> pāruṣyam uttamaṃ proktaṃ tīvraṃ marmābhighaṭṭanam ||

**'dravyaṃ vinā'** ity atra dravyaśabdo 'bhidheyaparaḥ | tenocyamānārthavyatirekeṇaivaṃvidham abhidhānaṃ vākpāruṣyam ity arthaḥ |

kātyāyanaḥ [773–74] |

> yo 'guṇān kīrtayet krodhān nirguṇe vā guṇajñatām |  
> anyasaṃjñānuyogī ca vāgduṣṭaṃ taṃ naraṃ viduḥ ||  
> duṣṭasyaiva hi yān doṣān kīrtayet krodhakāraṇāt |  
> anyāpadeśavādī ca vāgduṣṭaṃ taṃ naraṃ viduḥ ||

**[474]** bṛhaspatiḥ [20.8] |

> samānayoḥ samo daṇḍo nyūnasya dviguṇas tu saḥ |  
> uttamasyārdhikāḥ prokto vākpāruṣye parasparam ||

yājñavalkyaḥ [2.206–07] |

> ardho 'dhameṣu dviguṇaḥ parastrīṣūttameṣu ca |  
> daṇḍapraṇayanaṃ kāryaṃ varṇajātyuttarādharaiḥ ||  
> pratilomāpavādeṣu dviguṇatriguṇā damāḥ |  
> varṇānām ānulomyena tasmād ardhārdhahānitaḥ ||

**'ardho'** pañcaviṃśateḥ | 'pañcaviṃśatiko damaḥ' iti pūrvam uktatvāt | **'adhameṣu'** ākṣeptrapekṣayā nikṛṣṭaguṇādiṣu ākṣipteṣv ākṣeptur uttamād ardhadaṇḍo rājñā grāhya ity arthaḥ | evam uttaratrāpi | **'varṇāḥ'** kṣatraviprādayaḥ | **'jātayo'** 'tra mūrdhāvasiktamlecchādayaḥ |

**[475]** kātyāyana-uśanasau [775] |

> mohāt pramādāt saṃharṣāt prītyā coktaṃ mayeti yaḥ |  
> nāham evaṃ punar vakṣye daṇḍārdhaṃ tasya kalpayet ||

yājñavalkyaḥ [2.204] |

> satyāsatānyathāstotrair nyūnāṅgendriyarogiṇām |  
> kṣepaṃ karoti ced daṇḍyaḥ paṇān ardhatrayodaśa ||

bṛhaspatiḥ [20.5] |

> samajātiguṇānāṃ ca vākpāruṣyo parasparam |  
> vinayo 'bhihitaḥ śāstre paṇān ardhatrayodaśa ||

viṣṇuḥ [5.35–36]: "samavarākrośane dvādaśapaṇān daṇḍyaḥ | hīnavarṇākrośane ṣaṭ" |

manu-nāradau [ma. 8.274; nā. 18.18] |

> kāṇaṃ vāpy atha vā khañjam anyaṃ vāpi tathāvidham |  
> tathyenāpi bruvan dāpyo daṇḍaṃ kārṣapaṇāvaram ||

viṣṇu [5.27]: "daṇḍyaḥ kāṇakhañjādīnāṃ tathāvādy api kārṣāpaṇadvayam" |

**[476]** śaṅkhalikhitau: "yathākālam uttamavarṇākṣepe tatpramādo daṇḍyas trayo vā kārṣapaṇāḥ | śuktavākyābhidhāne 'py evam eva" |

tathā: "savarṇavyatikrame dvādaś kārṣapaṇāḥ | yathārūpaviśiṣṭākṣepe 'viśiṣṭasya caturviṃśati | aviśiṣṭasyātikrame viśiṣṭasya tato 'rdham" |

manu-nāradau [ma. 8.269; nā. 18.17] |

> savarṇe hi dvijātīnāṃ dvādaśaiva vyatikrame |  
> vādeṣv avacanīyeṣu tad eva dviguṇaṃ bhavet ||

yājñavalkyaḥ [2.205, 208–09] |

> abhigantāsmi bhaginīṃ mātaraṃ ca taveti ha |  
> śapantaṃ dāpayed rājā pañcaviṃśatikaṃ damam ||

**[477]** > bāhugrīvānetrasakthivināśe vācike damaḥ |  
> śatyas tato 'rdhikaḥ pādanāsākarṇakarādiṣu ||  
> aśaktas tu vadann evaṃ daṇḍanīyaḥ paṇān daśa |  
> tathā śaktaḥ pratibhuvaṃ dāpyaḥ kṣemāya tasya tu ||

**'vācike vināśe'** bāhuṃ chetsyāmītyādirūpataḥ | **'śatyaḥ'** śataparimito daṇḍaḥ | **'pādanāsākarṇakarādiṣu vināśe vācike'** ity anuṣaṅgaḥ | **'aśaktaḥ'** vināśakaraṇāsamarthaḥ | **'pratibhuvaṃ dāpyaḥ'** śataṃ daṇḍayitvā aśaktasya kṣemārthaṃ lagnakaṃ dāpayitavya ity arthaḥ |

"daṇḍya" ity anuvṛttau viṣṇuḥ [5.33]: "vyaṅgatāyukte kṣepe kārṣāpaṇaśatam" |

manuḥ [8.275] |

> mātaraṃ pitaraṃ jāyāṃ bhrātaraṃ tanayaṃ gurum |  
> ākṣārayan śataṃ dāpyaḥ panthānaṃ vādadad guroḥ ||

**'ākṣārayan'** tiraskurvāṇaḥ |

"krośata" ity anuvṛttau śaṅkhalikhitau: "tathādhikṛtān viprān gurūṃś ca nirbhartsanaṃ muṇḍanaṃ tāḍanam, gomayānulepanaṃ kharārohaṇaṃ darpaharo daṇḍo vā" |

**[478]** 'daṇḍya' ity anuvṛttau viṣṇuḥ [5.28]: "gurūn ākṣārayan kārṣāpaṇaśatam" |

bṛhaspatiḥ [20.9] |

> kṣipan svasrādikaṃ dadyāt pañcāśat paṇikaṃ damam |

manu-nāradau [ma. 8.267; nā. 18.15] |

> śataṃ brāhmaṇam ākruśya kṣatriyo daṇḍam arhati |  
> vaiśyo 'dhyardhaśataṃ dve vā śūdras tu vadham arhati ||

'daṇḍa' iti śeṣe hārītaḥ: "adhovarṇānām uttamavarṇākrośākṣepābhibhave hy aṣṭau purāṇāḥ" |

śaṅkhalikhitau: "ākrośe brāhmaṇasya kṣatriyaḥ śataṃ daṇḍyaḥ | śatārdhaṃ vaiśyasya | pañcaviṃśtiṃ śūdrasya" |

manu-nāradau [ma. 8.268] |

> vipraḥ pañcāśataṃ daṇḍyaḥ kṣatriyasyābhiśaṃsane |  
> vaiśyasya vārdhapañcāśat śūdre dvādaśako damaḥ ||

**[479]** bṛhaspatiḥ [20.12–16] |

> vipre śatārdhaṃ daṇḍas tu kṣatriyasyābhiśaṃsane |  
> viśas tathārdhapañcāśat śūdrasyārdhatrayodaśa ||  
> sacchūdrasyāyam udito vinayo 'naparādhinaḥ |  
> guṇahīnasya pāruṣye brāhmaṇo nāparādhnuyāt ||  
> vaiśyas tu kṣatriyākrośe daṇḍanīyaḥ śataṃ bhavet |  
> tadardhaṃ kṣatriyo. vaiśyaṃ kṣipan vinayam arhati ||  
> śūdrākrośe kṣatriyasya pañcaviṃśatiko damaḥ |  
> vaiśyasya caitad dviguṇaṃ śāstravidbhir udāhṛtam ||  
> vaiśyam ākṣārayan śūdro dāpyaḥ syāt prathamaṃ damam |  
> kṣatriyaṃ madhyamaṃ caiva vipram uttamasāhasam ||

viṣṇuḥ [5.34]: "mātṛyukta tūttamasāhasam" |

**'mātṛyukte'** ākrośe **'uttamasāhasam'** daṇḍanīya ity arthaḥ |

"śūdrasya" ity anuvṛttau, bṛhaspatiḥ |

> dharmopadeśakartā ca vedodāharaṇānvitaḥ |  
> ākrośakas tu viprāṇāṃ jihvācchedena daṇḍyate ||

**[480]** gautamaḥ [12.1]: "śūdro dvijātīn abhisandhāyābhihatya ca vāgdaṇḍapāruṣyābhyām aṅgaṃ mocyo yenopahanyāt" |

**'abhisandhāya'** buddhipūrvaṃ vācātikramya | **'abhihatya'** tāḍayitvā buddhipūrvam ugreṇa daṇḍena tāḍayitvā | **'aṅgaṃ mocyo'** tenāṅgena viyojanīyaḥ |

āpastambaḥ [2.27.14]: "jihvācchedanaṃ śūdrasya āryaṃ dhārmikam ākrośataḥ" |

purāṇādhikāre 'adhamavarṇānām uttamavarṇasya' ity anuvartamāne, hārītaḥ: "anṛtābhiśaṃsane tadaṅgacchedaḥ pañcaśataṃ vā | ādyeṣu pādo na vā | svāmitvād ādivarṇatvāc cottamānām" |

**'ādyeṣu'** brāhmaṇādivarṇeṣu | **'pādo'** aṣṭau purāṇāḥ pūrvam uktās teṣāṃ caturtho bhāgaḥ | **'na vā'** pādo daṇḍa ity anvayaḥ |

manu-nāradau [ma. 8.270–72; nā. 18.22–24] |

> ekajātir dvijātīṃs tu vācā dāruṇayā kṣipan |  
> jihvāyāḥ prāpnuyāc chedaṃ jaghanyaprabhavo hi saḥ ||

**[481]** > nāmajātigrahaṃ tv eṣām abhidroheṇa kurvataḥ |  
> nikheyo 'yomayaḥ śaṅkur jvalann āsye daśāṅgulaḥ ||  
> dharmopadeśaṃ darpeṇa dvijānām asya kurvataḥ |  
> taptam āsecayet tailaṃ vaktre śrotre ca pārthivaḥ ||

"śūdra" ity anuvṛttau, gautamaḥ [12.4]: "atha [hā]sya vedam upaśṛṇvatas trapujatubhyāṃ śrotrapūraṇam udāharaṇe jihvācchedo dhāraṇe śarīrabhedaḥ" |

manuḥ [8.273] |

> śrutaṃ deśaṃ ca jātiṃ ca karma śārīram eva ca |  
> vitathena bruvan darpād dāpyaḥ syād dviśataṃ damam ||

viṣṇuḥ [5.26]: "śrutadeśajātikarmanām anyathāvādī kārṣāpaṇaśatadvayaṃ daṇḍyaḥ" |

nāradaḥ [18.19] |

> na kilbiṣeṇāpavadec chāstrataḥ kṛtapāvanam |  
> na rājño dhṛtadaṇḍaṃ ca daṇḍabhāk tadvyatikramāt ||

**[482]** yājñavalkyaḥ [2.210] |

> patanīyakṛte kṣepe daṇḍo madhyamasāhasaḥ |  
> upapātakayukte tu. dāpyaḥ prathamasāhasam ||

manuḥ [8.276–77] |

> brāhmaṇakṣatriyābhyāṃ tu daṇḍaḥ kāryo vijānatā |  
> brāhmaṇe sāhasaḥ pūrvaḥ kṣatriye tv eva madhyamaḥ ||  
> viṭśūdrayos tv evam eva svajātiṃ prati tatvataḥ |  
> chedavarjapraṇayanaṃ daṇḍasyeti viniścayaḥ ||

vyāsaḥ |

> pāpopapāpavaktāro mahāpātakaśaṃsakaḥ |  
> ādyamadhyottamān daṇḍān daṇḍyās te te yathākramam ||

viṣṇuḥ [5.29–32]: "parasya patanīye kṣepe kṛte tūttamasāhasam | upapātakayukte madhyayam | traividyavṛddhānāṃ kṣepe jātipūgānāṃ ca | grāmadeśayoḥ prathamam" |

**[483]** yājñavalkyaḥ [2.211] |

> traividyanṛpadevānāṃ kṣepa uttamasāhasaḥ |  
> madhyamo jātipūgānāṃ prathamo grāmadeśayoḥ ||

bṛhaspatiḥ [10.17, 19] |

> deśādikaṃ kṣipan dāpyaḥ paṇān ardhatrayodaśa |  
> pāpena yojayan darpād dāpyaḥ prathamasāhasam ||  
> eṣa daṇḍaḥ samākhyātaḥ puruṣāpekṣayā mayā |  
> samanyūnādhikatvena kalpanīyo manīṣibhiḥ ||

nāradaḥ [18.30] |

> avakruśya ca rājānaṃ vartmani sve vyavasthitam |  
> jihvācchedād bhavec chuddhiḥ sarvasvaharaṇena vā ||

yājñavalkyaḥ [2.302] |

> rājño 'niṣṭapravaktāraṃ tasyaivākrośakaṃ tathā |  
> tanmantrasya ca bhettāraṃ chitvā jihvāṃ pravāsayet ||

nāradaḥ [18.20] |

> loke 'smin dvāv avaktavyāv avadhyau ca prakīrtitau |  
> brāhmaṇaś caiva rājā ca tau hīdaṃ bibhrato jagat ||

**[484]**  
> patitaṃ patitety uktvā cauraṃ caureti vā punaḥ |  
> vacanāt tulyadoṣaḥ syān mithyā dvirdoṣatāṃ vrajet ||

kātyāyanaḥ [776–778] |

> yatra syāt parihārārthaṃ patitas tena kīrtitaḥ |  
> vacanāt tatra na syāt tu doṣo yatra vibhāvayet ||  
> anyathā tulyadoṣaḥ syān mithyoktau tūttamo damaḥ |  
> mahatā tu prayatnena vāgduṣṭaṃ sādhayen naram ||  
> atathyaṃ śrāvitaṃ rājā prayatnena vicārayet |  
> anṛtākhyānaśīlānāṃ jihvācchedād viśodhanam ||

hārītaḥ: "mithyādūṣiṇāṃ melakānāṃ rājā jihvāṃ chindyāt | daṇḍayed vā sahasram | kaṇān bhakṣayed abdam" |

**'melako'** bhakṣakaḥ |

uśanā |

> yatra nokto damaḥ pūrvair ānantyāt tu mahātmabhiḥ |  
> tatra kāryaṃ parijñāya kartavyaṃ daṇḍadhāraṇam ||

**kalpatarau vyavahārakāṇḍe vākpāruṣyam**

**[485]**

## 69 daṇḍapāruṣyam
atha daṇḍapāruṣyam

tatra bṛhaspatiḥ [21.1] |

> hastapāṣāṇalaguḍair bhasmakardamapāṃsubhiḥ |  
> āyudhaiś ca praharaṇaṃ daṇḍapāruṣyam ucyate ||

vyāsaḥ |

> bhasmādīnāṃ prakṣepaṇaṃ tāḍanaṃ ca karādinā |  
> āveṣṭanaṃ cāṃśukādyair daṇḍapāruṣyam ucyate ||

nāradaḥ [18.4–6] |

> paragātreṣv abhidroho hastapādāyudhādibhiḥ |  
> bhasmādibhiś copaghāto daṇḍāpāruṣyam ucyate ||  
> tatrāpi dṛṣṭaṃ traividhyaṃ mṛdumadhyottamakramāt |  
> avagūraṇaniḥsaṅgapīḍanākṣatadarśanaiḥ ||  
> hīnamadhyottamānāṃ tu trayāṇāṃ samatikramāt |  
> trīṇy eva sādhanāny āhuḥ tatra kaṇṭakamocane ||

bṛhaspatiḥ [19.6–7] |

> bhasmādīnāṃ prakṣepaṇaṃ tāḍanaṃ ca karādinā |  
> prathamaṃ daṇḍapāruṣyaṃ damaḥ kāryo 'tra māṣakaḥ ||

**[486]**  
> eṣa daṇḍaḥ sameṣūktaḥ parastrīṣv adhikeṣu ca |  
> dviguṇas triguṇo jñeyaḥ prādhānyāpekṣayā budhaiḥ ||

yājñavalkyaḥ [2.213–14] |

> bhasmapaṅkarajaḥsparśe daṇḍo daśapaṇaḥ smṛtaḥ |  
> amedhyapārṣṇiniṣṭhyūtasparśane dviguṇaḥ smṛtaḥ ||  
> sameṣv evaṃ parastrīṣu dviguṇas tūttameṣu ca |  
> hīneṣv ardhadamo mohamadādibhir adaṇḍanam ||

kātyāyanaḥ [784] |

> chardimūtrapurīṣādyair āpādyaḥ sa caturguṇaḥ |  
> ṣaḍguṇaḥ kāyamadhye tu mūrdhni tv aṣṭaguṇaḥ smṛtaḥ ||

yājñavalkyaḥ [2.217] |

> pādakeśāṃśukakarolluñchaneṣu paṇān daśa |  
> pīḍākarṣāṃsukāveṣṭapādādhyāse śataṃ damaḥ ||

pīḍā cākarṣaś cāṃśukāveṣṭaś ca pādādhyāsaś ceti samāhāradvandvaḥ | etad uktaṃ bhavati | aṃśukenāveṣṭya gāḍham āpīḍyākṛṣya yaḥ pādenādhyāste tasya paṇaśataṃ daṇḍaḥ |

kātyāyanaḥ [785] |

> udgūraṇe tu hastasya kāryo dvādaśako damaḥ |  
> sa eva dviguṇaḥ proktaḥ pātaneṣu sajātiṣu ||

**[487]** bṛhaspatiḥ [21.8] |

> udyate 'śmaśilākāṣṭhe kartavyaḥ prathamo damaḥ |  
> [parasparaṃ hastapāde pañcaviṃśatikas tathā || ]

'daṇḍya' ity anuvṛttau viṣṇuḥ [5.60–62, 64]: "hastenodgūrayitā daśakārṣāpaṇān | pādena viṃśatim | kāṣṭhena prathamasāhasam | śastreṇottamam" |

adhamo yadā śastreṇottamasyodgūraṇaṃ karoti tadāsāv uttamasāhasaṃ daṇḍya ity arthaḥ |

yājñavalkyaḥ [2.216] |

> udgūrṇe hastapāde tu daśaviṃśatikau damau |  
> parasparasya sarveṣāṃ śastre madhyamasāhasam ||

etac ca samānajātīyānām avagantavyam | asamānajātīyānāṃ daṇḍāntaraśravaṇāt |

paṇānuvṛttau śaṅkhalikhitau: "prahārodyame ṣaṭpañcāśan nipātane taddviguṇam" |

**[488]** bṛhaspatiḥ [21.9–10] |

> madhyamaḥ śastrasaṃdhāne saṃyojyaḥ kruddhayor dvayoḥ |  
> kāryaḥ kṣatānurūpas tu lagne ghāte damo budhaiḥ ||  
> iṣṭakopalakāṣṭhais tu tāḍane tu dvimāṣakaḥ |  
> dviguṇaḥ śoṇitodbhede daṇḍaḥ kāryo manīṣibhiḥ ||

viṣṇuḥ [5.66, 67]: "[daṇḍyaḥ] śoṇitena vinā duḥkham utpādayitā dvātriṃśat paṇān | saha śoṇitena catuḥṣaṣṭim" |

manuḥ [8.284] |

> tvagbhedakaḥ śataṃ daṇḍyo lohitasya ca darśakaḥ |  
> māṃsabhettā tu ṣaṇṇiṣkān pravāsyas tv asthibhedakaḥ ||

bṛhaspatiḥ [21.11–12] |

> tvagbhede prathamo daṇḍo māṃsabhede tu madhyamaḥ |  
> uttamaś cāsthibhede tu ghātane ca pramāpaṇam ||  
> karṇanāsākaracchede dantabhede 'ṅghribhedane |  
> kartavyo madhyamo daṇḍo dviguṇaḥ patiteṣu ca ||

kātyāyanaḥ [781] |

> karṇauṣṭhaghrāṇapādākṣijihvāśiśnakarasya ca |  
> chedane cottamo daṇḍo bhedane madhyamo bhṛguḥ ||

**[489]** yājñavalkyaḥ [2.219–20] |

> karapādadantabhaṅge chedane karṇanasayoḥ |  
> madhyo daṇḍo vraṇodbhede mṛtakalpahate tathā ||  
> ceṣṭābhojanavāgrodhe netrādipratibhedane |  
> kandharābāhusakthnāṃ ca bhaṅge madhyamasāhasaḥ ||

daṇḍa ity anvartamāne viṣṇuḥ [5.70–72]: "netrakandharābāhusakthyaṃsabhaṅge cottamam | ubhayanetrabhedinaṃ rājā yāvajjīvaṃ bandhanān na muñcet | tādṛśam eva vā kuryāt |

yājñavalkyaḥ [2.308] |

> dvinetrabhedano rājadviṣṭādeśakṛtas tathā |  
> vipratvena tu śūdrasya jīvato 'ṣṭaśato damaḥ ||

manuḥ [8.286] |

> manuṣyāṇāṃ paśūnāṃ ca duḥkhāya prahṛte sati |  
> yathā yathā mahadduḥkhaṃ daṇḍaṃ kuryāt tathā tathā ||

**[490]** hārītaḥ: "adhovarṇānām uttamavarṇākrośābhibhavākṣepeṣv aṣṭau purāṇāḥ | grīvābhañjanagalastanakacavaktragrahaṇeṣu triṃśat | romotpāṭanatarjanāvagūraṇeṣu triṣaṣṭiḥ | śikhākarṇāṅgabhaṅgacchedeṣu dviśatam | pādatāḍane 'nṛtābhiśaṃsane tadaṅgacchedaḥ | pañcaśataṃ vā | ādyeṣu pādonaṃ vā | svāmitvād ādyavarṇatvāc cottamavarṇānām īśānatamo brāhmaṇaḥ" |

yājñavalkyaḥ [2.215] |

> viprapīḍākaraṃ chedyam aṅgam abrāhmaṇasya tu |  
> udgūrṇe prathamo daṇḍaḥ saṃsparśe tu tadardhikaḥ ||

**'saṃsparśe'** vadhodyamanārthaṃ śastrādisaṃsparśane |

nāradaḥ [18.25, 31] |

> yenāṅgenāvaro varṇo brāhmaṇasyāparādhnuyāt |  
> tadaṅgaṃ tasya chettavyam evaṃ śuddhim avāpnuyāt ||  
> rājani prahared yas tu kṛtāgasy api durmatiḥ |  
> śūlyaṃ tam agnau vipaced brahmahatyāsamātigam ||

**[491]** **'kṛtāgasi'** kṛtāparādhe | śūlam āropya yat saṃskriyate tat **'śūlyam'** |

manuḥ [8.279–80] |

> yena kenacid aṅgena hiṃsyāc chreyāṃsam antyajaḥ |  
> chettavyaṃ tat tad evāsya tan manor anuśāsanam ||  
> pāṇim udyamya daṇḍaṃ vā pāṇicchedanam arhati |  
> pādena praharet kopāt padacchedanam arhati ||

manu-nāradau [ma. 8.281–83] |

> sahāsanam abhiprepsur utkṛṣṭasyāpakṛṣṭajaḥ |  
> kaṭhyāṃ kṛtāṅko nirvāsyaḥ sphicaṃ vāsya prakartayet ||  
> avaniṣṭhīvato darpād dvāv oṣṭhau chedayen nṛpaḥ |  
> avamūtrayato meḍhram avaśardhayato gudam ||  
> keśeṣu gṛhṇato hastau chedayed avicārayan |  
> padayor dāḍhikāyāṃ ca grīvāyāṃ vṛṣaṇeṣu ca ||

**'sahāsanam abhiprepsuḥ'** ekāsanopaveśābhimataḥ | 'ekāsanopaveśī kaṭhyāṃ kṛtāṅko nirvāsyaḥ' iti viṣṇuvacanāt | **'dāḍhikā'** śmaśruḥ |

**[492]** gautamaḥ [12.5]: "āsanaśayanavākpathiṣu samaprepsur daṇḍyaḥ" |

śūdrasyety anuvartamāne āpastambaḥ [2.27.15]: "vāci pathi śayyāyām āsana iti samībhavato daṇḍatāḍanam" |

kātyāyanaḥ [786] |

> vākpāruṣye yathaivoktāḥ pratilomānulomataḥ |  
> tathaiva daṇḍapāruṣye pātyā daṇḍā yathākramam ||

viṣṇuḥ [5.73–74]: "evaṃ bahūnāṃ nighnatāṃ pratyekaśa ukto daṇḍo dviguṇaḥ | utkrośantam anabhidhāvatāṃ tatsamīpavartināṃ saṃsaratāṃ ca" |

yājñavalkyaḥ [2.221] |

> ekaṃ ghnatāṃ bahūnāṃ tu yathokād dviguṇo damaḥ |  
> kalahāpahṛtaṃ deyaṃ daṇḍaṃ ca dviguṇaṃ tataḥ ||

kātyāyanaḥ [788] |

> vāgdaṇḍas tāḍanaṃ caiva yeṣūktam aparādiṣu |  
> hṛtabhagnaṃ pradāpyās te śodhyaṃ niḥsvais tu karmaṇā ||

karmakaraṇena **'śodhyaṃ'** taddhanaṃ paripūraṇīyam ity arthaḥ |

**[493]** bṛhaspatiḥ [21.15] |

> aṅgāvapīḍane caiva bhedane chedane tathā |  
> samutthānavyayaṃ dāpyaḥ kalahāya kṛtaṃ ca yat ||

yājñavalkyaḥ [2.222] |

> duḥkham utpādayed yas tu sasamutthānajaṃ vyayam |  
> dāpyo daṇḍaṃ ca yo yasmin kalahe samudīritaḥ ||

manuḥ [8.287] |

> aṅgāvapīḍanāyāṃ ca prāṇaśōṇitayos tathā |  
> samutthānavyayaṃ dāpyaḥ sarvadaṇḍam athāpi vā ||

'aṅgāvapīḍanāyāṃ' aṅgānāṃ karacaraṇādīnāṃ pīḍanāyām | 'prāṇaśoṇitayoś' ca pīḍanāyāṃ satyām | 'samutthānavyayaṃ' yāvatkālena samutthānasamartho bhavati tāvatkālena pathyauṣadhyādinā yāvad dhanavyayo bhavati tam asau dāpayitavyaḥ | atha tasya yady asau na vyayaṃ dātum icchati tadā yaḥ samutthānavyayo yaś ca daṇḍaḥ, tat sarvaṃ daṇḍatvena dāpya ity arthaḥ |

kātyāyanaḥ [787] |

> dehendriyavināśe tu yathā daṇḍaṃ prakalpayet |  
> tathā tuṣṭikaraṃ deyaṃ samutthānaṃ ca paṇḍitaiḥ ||  
> samutthānavyayaṃ cāsau dadyād ā vraṇaropaṇam ||

**[494]** viṣṇuḥ [5.75–76]: "sarve ca puruṣapīḍākarās tadutthānavyayaṃ dadyuḥ | grāmyapaśupīḍākarāś ca" |

manuḥ [8.299–300] |

> bhāryā putraś ca dāsaś ca śiṣyo bhrātā ca sodaraḥ |  
> prāptāparādhās tāḍyās syū rajvā veṇudalena vā ||  
> pṛṣṭhatas tu śarīrasya nottamāṅge kathaṃcana |  
> ato 'nyathā tu praharan prāptaḥ syāc caurakilbiṣam ||

yamaḥ |

> bhāryā putraś ca dāsaś ca dāsī śiṣyaś ca pañcamaḥ |  
> prāptāparādhās tāḍyās tu rajvā veṇudalena vā ||  
> adhastāt tu prahartavyaṃ nottamāṅga kathaṃcana |  
> ato'nyathā pravṛttas tu yathoktaṃ daṇḍam arhati ||

brahmacārīty anuvṛttau nāradaḥ [8.13–14] |

> anuśāsyaḥ sa guruṇā na ced anuvidhīyate |  
> avadhenātha vā tanvā rajvā veṇudalena vā ||  
> bhṛśaṃ na tāḍayed enaṃ nottamāṅge na vakṣasi |  
> anuśāsya ca viśvāsyaḥ śasyo rājñānyathā guruḥ ||

**'avadhena'** atāḍanena |

**[495]** gautamaḥ [2.49–51]: "śiṣyaśiṣṭir avadhena | aśaktau rajjuveṇuvidalābhyāṃ tanubhyām | anyena ghnan rājñā śāsyaḥ" |

śiṣyānuvṛttau āpastambaḥ [1.8.29]: "aparādheṣu cainaṃ satatam upālabheta | abhitrāsa upavāsa udakopasparśanm adarśanam iti daṇḍā yathāmātram ā nivṛtteḥ" iti |

aparādhānurūpaṃ daṇḍapātanaṃ kartavyam aparādhanivṛttiparyantam ity arthaḥ |

nāradaḥ [18.32] |

> putrāparādhe na pitā nāśve na śuni daṇḍabhāk |  
> na markaṭe ca tatsvāmī tenaiva prahitā na cet ||

yājñavalkyaḥ [2.300] |

> śakto hy amokṣayan svāmī daṃṣṭriṇāṃ śṛṅgiṇāṃ tathā |  
> prathamaṃ sāhasaṃ dadyād vikruṣṭe dviguṇaṃ tathā ||

**'vikruṣṭe'** svakīyaṃ śṛṅginam apasārayety asakṛ ākrośe kṛte |

bṛhaspatiḥ [21.16–17] |

> vivikte tāḍito yas tu hato 'dṛśyena vā bhavet |  
> hantā tad ānumānena vijñeyaḥ śapathena vā ||  
> antarveśmany araṇye vā niśāyāṃ yatra tāḍitaḥ |  
> śoṇitaṃ yatra dṛśyeta na pṛcchet tatra sākṣiṇaḥ ||

**'adṛśyena'** adṛśyamānena ghatakena |

**[496]** nārada-bṛhaspatī [nā. 4.176; bṛ. 21.18] |

> kaścit kṛtvātmanaś cihnaṃ dveṣāt param abhidravet |  
> hetvarthagatisāmarthyais tatra yuktaṃ parīkṣaṇam ||

yājñavalkyaḥ [2.212] |

> asākṣikahate cihnair yuktibhiś cāgamena vā |  
> draṣṭavyo vyavahāras tu kūṭacihnakṛtād bhayāt ||

kātyāyanaḥ [779] |

> hetvādibhir na paśyec ced daṇḍapāruṣyakāraṇam |  
> tad asākṣikṛtaṃ tatra divyaṃ vātha niyojayet ||

atha vāgdaṇḍapāruṣyādhikāre —

nāradaḥ |

> vidhiḥ pañcavidhas tūkta etayor ubhayor api |  
> viśuddhir daṇḍabhāktvaṃ ca tatra saṃbadhyate yathā ||  
> pāruṣye sati saṃrambhād utpanne kṣubdhayor dvayoḥ |  
> sa mānyate yaḥ kṣamate daṇḍabhāg yo 'tivartate ||

**[497]** > pāruṣyadoṣāvṛtayor yugapatsaṃpravṛttayoḥ |  
> viśeṣaś cen na dṛśyeta vinayaḥ syāt samastayoḥ ||  
> dvayor āpannayos tulyam anubadhnāti yaḥ punaḥ |  
> sa tayor daṇḍam āpnoti pūrvo vā yadi vottaraḥ ||  
> pūrvam ākṣārayed yas tu niyataṃ syāt sa doṣabhāk |  
> paścād yaḥ so 'py asatkārī pūrve tu vinayo guruḥ ||

**'āpannayos tulyam'** iti pāruṣye tulyavṛttayor ity arthaḥ |

kātyāyanaḥ [780] |

> ābhīṣaṇena daṇḍena prahared yas tu mānavaḥ |  
> pūrvaṃ vā pīḍito vātha sa daṇḍyaḥ parikīrtitaḥ ||

bṛhaspatiḥ [21.19, 5] |

> ākruṣṭas tu samākrośaṃs tāḍitaḥ pratitāḍayan |  
> hatvātatāyinaṃ caiva nāparādhī bhaven naraḥ ||  
> vākpāruṣyādinā nīco yaḥ santam abhilaṅghayet |  
> sa eva tāḍayaṃs tasya nānveṣṭavyo mahībhujā ||

**[498]** **'sa eva'** uttama eva | **'tāḍayaṃs tasya'** tasya nīcasya tāḍanaṃ kurvan nṛpeṇa daṇḍe **'nānveṣtavyaḥ'** ity arthaḥ |

nāradaḥ [18.11–14] |

> śvapākapaśucāṇḍālaveśyāsu bakavṛttiṣu |  
> hastipavrātyadāseṣu gurvācāryātigeṣu ca ||  
> maryādātikrame sadyoghāta evānuśāsanam |  
> na ca tad daṇḍapāruṣye doṣam āhur manīṣiṇaḥ ||  
> yam eva hy ativarterann ete santaṃ janaṃ nṛṣu |  
> sa eva vinayaṃ kuryān na tadvinayabhāṅ nṛpaḥ ||  
> malā hy ete manuṣyāṇāṃ dhanam eṣāṃ malātmakam |  
> api tān ghātayed rājā nārthadaṇḍena daṇḍayet ||

'sadyoghātaḥ' sadyastāḍanam |

**[499]** bṛhaspatiḥ [21.20] |

> pratilomās tathā cāntyāḥ puruṣāṇāṃ malāḥ smṛtāḥ |  
> brāhmaṇātikrame vadhyā na dātavyā damaṃ kvacit ||

kātyāyanaḥ [783] |

> aspṛśyadhūrtadāsānāṃ mlecchānāṃ pāpakāriṇām |  
> prātilomyaprasūtānāṃ tāḍanaṃ nārthato damaḥ ||

yājñavalkyaḥ [2.225–26] |

> duḥkhite śoṇitotpāde śākhāṅgacchedane tathā |  
> daṇḍaḥ kṣudrapaśūnāṃ tu dvipaṇād dviguṇaḥ kramāt ||  
> liṅgasya chedane mṛtyau madhayamo mūlyam eva ca |  
> mahāpaśūnām eteṣu sthāneṣu dviguṇo damaḥ ||

**'śākhā'** atra śṛṅgādikā | **'aṅgam'** caraṇādi | **'dviguṇaḥ'** paṇadvayād ārabhya yathākramaṃ dviguṇo daṇḍa ity arthaḥ |

'kārṣāpaṇaśataṃ daṇḍa' ity anuvṛttau viṣṇuḥ [5.119]: "paśūnāṃ puṃstvopaghātakārī" |

punar viṣṇuḥ [5.48–54]: "gajāśvoṣṭragoghātī hy ekakarapādaḥ kāryaḥ | vimāṃsavikrayī ca | grāmyapaśughātī ca kārṣāpaṇaśataṃ daṇḍyaḥ | paśusvāmine ca tanmūlyaṃ dadyāt | **[500]** āraṇyapaśughātī pañcāśat kārṣāpaṇān | pakṣighātī matsyaghātī ca daśakārṣāpaṇān | kīṭopaghātī kārṣāpaṇam" |

**'vimāṃsam'** śvasṛgālādimāṃsam |

kātyāyanaḥ [790] |

> tripaṇo dvādaśapaṇo vadhe tu mṛgapakṣiṇām |  
> sarpamārjāranakulaśvasūkaravadhe nṛṇām ||

manuḥ |

> gokumārīdevapaśūn ukṣāṇaṃ vṛṣabhaṃ tathā |  
> vāhayan sāhasaṃ pūrvaṃ prāpnuyād uttamaṃ vadhe ||

śvavṛṣādhikāre bṛhaspatiḥ [21.21] |

> śrāntān kṣudhārtāṃs tṛṣitān akāle vāhayeta yaḥ |  
> sa goghno niṣkṛtiṃ kāryo dāpyo vā prathamaṃ damam ||

kātyāyanaḥ [789] |

> śrāntāṃs tṛṣārtān kṣidhitān akāle vāhayen naraḥ |  
> kharagomahiṣoṣṭrādīn prāpnuyāt pūrvasāhasam ||

**[501]** manuḥ [8.290–92] |

> yānasya caiva yantuś ca yānasvāmini eva ca |  
> daśātivartanāny āhuḥ śeṣe daṇḍo vidhīyate ||  
> chinnanāsye bhinnayuge tiryakpratimukhāgate |  
> akṣabhaṅge ca yānasya cakrabhaṅge tathaiva ca ||  
> chedane caiva yantrāṇāṃ yoktraraśmyos tathaiva ca |  
> ākrande cāpy apaihīti na daṇḍaṃ manur abravīt ||

**'yantuḥ'** sāratheḥ | **'ativartanāni'** chinnanāsādīni, daṇḍam atikramya vartata ity vyutpatyā |

yājñavalkyaḥ [2.298] |

> catuṣpādakṛte doṣo nāpaihīti prabhāṣataḥ |  
> kāṣṭhaloṣṭeṣṭapāṣāṇabāhuyugyakṛtas tathā ||

kāṣṭhaloṣṭapāṣāṇabāhubhir abhyāsakāraṇe yaḥ paropaghātād daṇḍārhatālakṣaṇo doṣa āpadyate 'sau prathamata evāpaihīti bhāṣamāṇasya na bhavatīty ārthaḥ |

**[502]** tathā [2.299] |

> chinnanāsyena yānena tathā bhagnayugādinā |  
> paścāc caivāpasaratāṃ hiṃsane svāmy adoṣabhāk ||

manuḥ [8.293–98] |

> yatrāpavartate yugyaṃ vaiguṇyāt prājakasya tu |  
> tatra svāmī bhaved daṇḍyo hiṃsāyāṃ dviśato damaḥ ||  
> prājakaś ca bhaved āptaḥ prājako daṇḍam arhati |  
> yugyasthāḥ prājake 'nāpte sarve daṇḍyāḥ śataṃ śatam ||  
> sa cet tu pathi saṃruddhaḥ paśubhir vā rathena vā |  
> pramāpayet prāṇabhṛtas tasya daṇḍo 'vicārataḥ ||  
> manuṣyamāraṇe kṣipraṃ cauravat kilbiṣaṃ bhavet |  
> prāṇabhṛtsu mahatsv ardhaṃ gogajoṣṭrahayādiṣu ||  
> kṣudrakāṇāṃ paśūnāṃ ca hiṃsāyāṃ dviśato damaḥ |  
> pañcāśat tu bhaved daṇḍaḥ śubheṣu mṛgapakṣiṣu ||  
> gardabhājāvikānāṃ tu daṇḍaḥ syāt pañcamāṣakaḥ |  
> māṣakas tu bhaved daṇḍaḥ śvasūkaranipātane ||

**[503]** 'prājakaḥ' prerakaḥ sārathyādiḥ | 'āpto' atra kuśalaḥ | 'sa cet tu' iti sa ca prājakaḥ | pathi paśvādibhir avaruddho 'pi rathapreraṇena tān pramāpayati tadā tasyāvicārato daṇḍa ity arthaḥ |

kātyāyanaḥ [792] |

> pramāpaṇe prāṇabhṛtāṃ pratirūpaṃ tu dāpayet |  
> tasyānurūpamūlyaṃ vā dāpya ity abravīn manuḥ ||

manuḥ [8.285] |

> vanaspatīnāṃ sarveṣām upabhogo yathā yathā |  
> tathā tathā damaḥ kāryo hiṃsāyām iti dhāraṇā ||

yājñavalkyaḥ [2.227–29] |

> prarohiśākhināṃ śākhāskandhaparvavidāraṇe |  
> upajīvyadrumāṇāṃ tu viṃśater dviguṇā damāḥ ||  
> caityaśmaśānasīmāsu puṇyasthāne surālaye |  
> jātadrumāṇāṃ dviguṇo damo vṛkṣo 'tha viśrute ||  
> gulamgucchakṣupalatāpratānauṣadhivīrudhām |  
> pūrvasmṛtād ardhadaṇḍaḥ sthāneṣūkteṣu kṛntane ||

'prarohiśākhinām'' vaṭādīnām | 'skandhaḥ' yataḥ śākhāḥ prabhavanti | 'upajīvyadrumāṇām' āmrādīnām | 'viṃśater dviguṇā damāḥ' śākhācchedane skandhacchedane samūlacchedane ca yathākramaṃ viṃśatipaṇād daṇḍād ārabhya pūrvasmād uttarottaro dviguṇo dama ity ārthaḥ | 'gumāḥ' mālatyādayaḥ | 'gucchāḥ' avallīrūpāḥ **[504]** kuraṇṭakādayaḥ | 'kṣupāḥ' karavīrādayaḥ | 'latāḥ' drākṣāprabhṛtayaḥ | 'pratānāḥ' kāṇḍapraroharahitāḥ saralayāyinyāḥ sārivādayaḥ | 'oṣadhayaḥ' phalapākāvasānāḥ śālyādayaḥ | 'vīrudhaḥ' chinnā api yā vividhaṃ prarohanti guḍūcyādayaḥ |

'daṇḍa' ity anuvṛttau viṣṇuḥ [5.65–59]: "phalopagadrumacchedī tūttamasāhasam | puṣpopagamadrumacchedī madhyamam | vallīgulmalatācchedī kārṣāpaṇam | tṛṇacchedy ekam | sarve ca tatsvāmināṃ tadutpattim" | dadyur iti śeṣaḥ |

vasiṣṭhaḥ [19.11–13]: "phalapuṣpopagān pādapān na hiṃsyāt | karṣaṇakaraṇārthaṃ copahanyāt | gārhasthyāṃśe ca" |

**iti daṇḍapāruṣyam |**

**[505]**

## 70 steyam
atha steyam

tatra manuḥ [8.301–02] |

> eṣo 'khilenābhihito daṇḍapāruṣyanirṇayaḥ |  
> steyasyātha pravakṣyāmi vidhiṃ daṇḍavinirṇaye ||  
> syāt sāhasaṃ tv anvayavat prasabhaṃ karma yat kṛtam |  
> niranvayaṃ bhavet steyaṃ kṛtvāpavyayate ca yat ||

'anvayavat' rakṣakapuruṣasamakṣam | 'prasabham' balātkāreṇa sānvayaṃ karaṇam ity arthaḥ |

kātyāyanaḥ [796] |

> sānvayas tv apahāro yaḥ prasahya karaṇaṃ ca yat |  
> sāhasaṃ ca bhaved evaṃ steyam uktaṃ vinihnavaḥ ||

sāhasāntaraṃ nāradaḥ |

> tasyaiva bhedaḥ syāt steyaṃ viśeṣas tatra tūcyate |

**[506]** > ādhiḥ sāhasam ākramya steyam ādhiś chalena ca ||  
> tad api trividhaṃ proktaṃ dravyāpekṣaṃ manīṣibhiḥ |  
> kṣudramadhyottamānāṃ tu dravyāṇām apakarṣaṇāt ||  
> mṛdbhāṇḍāsanakhaṭvāsthidārucarmatṛṇādi yat |  
> śamīdhānyaṃ kṛtānnaṃ na kṣudraṃ dravyam udāhṛtam ||  
> vāsaḥ kauśeyavarjaṃ ca govarjaṃ paśavas tathā |  
> hiraṇyavarjaṃ lohaṃ ca madyaṃ vrīhiyavā api ||  
> hiraṇyaratnakauśeyaṃ strīpuṃso gajavājinaḥ |  
> devabrāhmaṇarājñāṃ ca vijñeyaṃ dravyam uttamam ||  
> upāyair vividhair eṣāṃ chalayitvāpakarṣaṇam |  
> suptamattapramatteṣu steyam āhur manīṣiṇaḥ ||

**[507]** **'ādhiḥ'** pīḍā, sā yatrātikramya kriyate tat **'sāhasam'** | chelena tv ādhikaraṇe cauryam |

**iti steyam**

**70 — (ka) atha stenāḥ**

tatra manuḥ [9.256] |

> dvividhāṃs taskarān vidyāt paradravyāpahāriṇaḥ |  
> prakāśāṃś cāprakāśāṃś ca cāracakṣur mahīpatiḥ ||

vyāsaḥ |

> prakāśāś cāprakāśāś ca taskarā dvividhāḥ smṛtāḥ |  
> sucihnair eva vijñeyāś cārais taskaravedibhiḥ ||

bṛhaspatiḥ [22.1–3] |

> prakāśāś cāprakāśāś ca taskarā dvividhā smṛtāḥ |  
> prajñāsāmarthyamāyābhiḥ prabhinnās te sahasradhā ||  
> naigamā vaidyakitavāḥ sadyotkocakavañcakāḥ |  
> daivotpādavido bhadrāḥ śilpajñāḥ pratirūpakāḥ ||

**[508]** > akriyākāriṇaś caiva madhyasthāḥ kūṭasākṣiṇaḥ |  
> prakāśataskarā hy ete tathā kuhakajīvinaḥ ||

nāradaḥ [21.2–3] |

> prakāśavañcakās tatra kūṭamānatulāśritāḥ |  
> utkocakāḥ sopadhikāḥ vañcakāḥ paṇyayoṣitaḥ ||  
> partirūpakarāś caiva maṅgalādeśavṛttayaḥ |  
> ity evamādayo jñeyāḥ prakāśās taskarā bhuvi ||

vyāsaḥ |

> prakāśāpaṇasaṃsthāś ca nānāpaṇyopajīvinaḥ |  
> prakāśavañcakā jñeyā bhiṣakprabhṛtayo 'pare ||

**'āpaṇaḥ'** paṇyajīvī |

manuḥ [9.258–60] |

> utkocakāḥ sopadhikāḥ kitavā vañcakās tathā |  
> maṅgalādeśavṛttāś ca bhadrāś cekṣaṇikaiḥ saha ||  
> asabhyakāriṇaś caiva mahāmātrāś cikitsakāḥ |  
> śilpopacārayuktāś ca nipuṇāḥ paṇyayoṣitaḥ ||

**[509]** > evamādīn vijānīyāt prakāśāṃl lokakaṇṭakān |  
> nigūḍhacāriṇaś cānyān anāryān āryaliṅginaḥ ||

tathā [9.257] |

> pracchannavañcakā jñeyā ye stenaāṭavikādayaḥ |

nāradaḥ [nā. m. saṃhi. prakīrṇaka, 56] |

> aprakāśās tu vijñeyā bahirabhyantarāśritāḥ |  
> suptamattapramattāṃś ca muṣṇanty ākramya ye narāḥ ||

bṛhaspatiḥ [22.4] |

> sandhicchidaḥ pānthamuṣo dvicatuṣpadahāriṇaḥ |  
> utkṣepakāḥ sasyaharā jñeyāḥ pracchannataskarāḥ ||

vyāsaḥ |

> sādhanāṅgānvitā rātrau vicaranty avibhāvitāḥ |  
> avijñātaviśeṣāś ca jñeyāḥ pracchannavañcakāḥ ||

**[510]** > utkṣepakaḥ sandhibhettā pānthamuṭ granthibhedakaḥ |  
> strīpuṃgo'śvapuśusteyī cauro navavidhaḥ smṛtaḥ ||

**'sādhanāṅgānvitāḥ'** steyasādhanakhanitraśastrādiyuktāḥ | **'avijñātaviśeṣāḥ'** avijñātapraveśāḥ | **'utkṣepakaḥ'** iti, agrata eva anavahitasya dṛṣṭivañcanenotkṣepe yo apaharaty asau ucyate |

caurānantaraṃ nāradaḥ |

> tān viditvā tu kuśalaiś cārais tatkarmavedibhiḥ |  
> anusṛtya tu gṛhṇīyād gūḍhapraṇihitair naraiḥ ||

caurānantaraṃ manuḥ [9.261–62] |

> tān viditvā tu caritair gūḍhais tatkarmavedibhiḥ |  
> cāraiś cānekasaṃsthānaiḥ protsāhya vaśam ānayet ||  
> teṣāṃ doṣam abhikhyāpya sve sve karmaṇi tatvataḥ |  
> kurvīta śāsanaṃ rājā samyak sārāparādhataḥ ||

bṛhaspatiḥ [22.5] |

> saṃsargacihnaloptraiś ca vijñātā rājapūruṣaiḥ |  
> pradāpyāpahṛtaṃ śāsyā damaiḥ śāstrapracoditaiḥ ||

**[511]** manuḥ |

> na hi daṇḍād ṛte śakyaḥ kartuṃ nyāyavinigrahaḥ |  
> stenānāṃ pāpabuddhīnāṃ nibhṛtaṃ caratāṃ kṣitau ||  
> paramaṃ yatnam ātiṣṭhet stenānāṃ nigrahe nṛpaḥ |  
> stenānāṃ nigrāhād asya yaśo rāṣṭraṃ vivardhate ||  
> abhayasya hi yo dātā sa pūjyaḥ satataṃ nṛpaḥ |  
> satraṃ hi vardhate tasya sadaivābhayadakṣiṇam ||  
> nibhayaṃ vā bhaved yasya rāṣṭraṃ bāhubalāśritam |  
> tasya tad vardhate nityaṃ sicyamāna iva drumaḥ ||

āpastambaḥ [2.25.15]: "kṣemakṛd rājā yasya viṣaye grāme 'raṇye vā taskarabhayaṃ na vidyate" |

manuḥ [7.143] |

> vikrośantyo yasya rāṣṭrād dhriyante dasyubhiḥ prajāḥ |  
> saṃpaśyataḥ sabhṛtyaś ca mṛtaḥ sa ca na jīvati ||

**[512]** [tathā] |

> aśāsaṃs taskarān yas tu baliṃ gṛhṇāti pārthivaḥ |  
> tasya prakṣubhyate rāṣṭraṃ svargāc ca parihīyate ||

hārītaḥ |

> pāpās tu yasya rāṣṭrād vai vardhante dasyavaḥ sadā |  
> tat pāpam ativṛddhaṃ hi rājño mūlaṃ nikṛntati ||

**[iti kṛtyakalpatarau vyavahārakāṇḍe vivādaprakaraṇe stenākhyaṃ parva]**

**70 — (kha) atha prakāśataskaradaṇḍāḥ**

tatra vyāsaḥ |

> tulāmānaviśeṣeṇa lekhyena gaṇanena ca |  
> ardhasya vṛddhihrāsena muṣṇanti vaṇijo narān ||  
> taddravyasadṛśair anyair hīnamūlyair vimiśraṇam |  
> kurvanty aupādhikāś cānye paṇyānāṃ parivartane ||

yājñavalkyaḥ [2.244] |

> mānena tulayā vāpi yo yo 'ṃśam aṣṭamaṃ haret |  
> daṇḍaṃ sa dāpyo dviśataṃ vṛddhau hānau ca kalpitam ||

**[513]** apahṛtadravyasya **'vṛddhau hānau ca'** daṇḍasyāpi vṛddhihānī kalpya ity arthaḥ |

kātyāyanaḥ [812] |

> tulāmānapratīmānapratirūpakalakṣitaiḥ |  
> carann alakṣitair vāpi prāpnuyāt pūrvasāhasam ||

manuḥ [9.287, 291] |

> samair hi viṣamaṃ yas tu cared vai mūlyato 'pi vā |  
> sa prāpnuyād damaṃ pūrvaṃ naro madhyamam eva vā ||  
> abījavikrayī yaś ca bījotkraṣṭā tathaiva ca |  
> maryādābhedakaś caiva vikṛtaṃ prāpnuyād vadham ||

**'samair viṣamam'** ityādi — **'samaiḥ'** samamūlyadātṛbhiḥ saha utkṛṣṭāpakṛṣṭaviṣamadravyadānena yo vyavaharaty asau pūrvasāhasaṃ prāpnoti | same ca dravye bahvalpaṃ ca mūlyam ādadāno madhyamasāhasam ity arthaḥ | **'abījavikrayī'** abījaṃ bījatvena yo vikrīṇāti | **'bījotkraṣṭā'** uptaṃ bījam utkhananena yo gṛhṇāti |

**[514]** yājñavalkyaḥ [2.245] |

> bheṣaja-sneha-lavaṇa-gandha-dhānya-guḍādiṣu |  
> paṇyeṣu hīnaṃ kṣipataḥ paṇā daṇḍas trayodaśa ||

nārado manuś ca dvitīye |

> śulkasthānaṃ vaṇik prāptaḥ śulkaṃ dadyād yathocitam |  
> na tad vyabhicared rājñāṃ balir eṣa prakīrtitaḥ ||  
> śulkasthānaṃ pariharann akāle krayavikrayau |  
> mithyāvācī ca saṃsthāne dāpyo 'ṣṭaguṇam atyayam ||

**'aṣṭaguṇam atyayam'** apahṛtadravyāpekṣayāṣṭaguṇaṃ daṇḍaṃ dāpya ity arthaḥ |

yājñavalkyaḥ [2.262] |

> mithyā vadan parīmāṇaṃ śulkasthānād apākraman |  
> dāpyas tv aṣṭaguṇaṃ yaś ca sa vyājakrayavikrayī ||

**[515]** viṣṇuḥ [3.31] |

> śulkasthānād apākrāman sarvāpahāram āpnuyāt |

śaṅkhalikhitau: "kūṭatulāmānapratimānavyavahāre śārīro 'ṅgacchedo vā" |

**'śārīraḥ'** atra muṇḍanādidaṇḍaḥ |

yājñavalkyaḥ [2.240–41] |

> tulāśāsanamānānāṃ kūṭakṛn nāṇakasya ca |  
> ebhiś ca vyavahartā yaḥ sa dāpyo damam uttamam ||  
> akūṭaṃ kūṭaṃ brūte kūṭaṃ yaś cāpy akūṭakam |  
> sa nāṇakaparīkṣī tu dāpya uttamasāhasam ||

"daṇḍasāhasam" ity anuvṛttau viṣṇuḥ [5.122–26]: "tulānāṇakakūṭakartuś ca | tadakūṭakūṭavādinaś ca | dravyāṇāṃ pratirūpavikrayakasya ca | sambhūya vaṇijāṃ paṇyam argheṇoparundhatā | pratyekasya vikrīṇatāṃ ca" |

**[516]** yājñavalkyaḥ [2.249–50] |

> saṃbhūya kurvatām arghaṃ sabādhaṃ kāruśilpinām |  
> arghasya hāniṃ vṛddhiṃ ca sāhasro daṇḍa ucyate ||  
> saṃbhūya vaṇijāṃ paṇyam anargheṇoparundhatām |  
> vaikrīṇatāṃ ca vihito daṇḍa uttamasāhasaḥ ||

**'sabādham'** pīḍākaram | **'arghasya'** rājakṛtasya | **'nargheṇoparundhatām'** deśāntarād āgataṃ paṇyam ucitamūlyaprārthanenoparundhatām | **'vikrīṇatām'** anargheṇty anvayaḥ |

manuḥ [8.399] |

> rājñaḥ prakhyātabhāṇḍāni pratiṣiddhāni yāni ca |  
> tāni nirharato lobhāt sarvahāraṃ haren nṛpaḥ ||

yājñavalkyaḥ [2.261] |

> vyāsiddhaṃ rājayogyaṃ yad vikrītaṃ rājagāmi tat |

'śārīro 'ṅgacchedo vā daṇḍaḥ' ity anuvṛttau, śaṅkhalikhitau: "pratiṣiddhabhāṇḍanirhāre" |

manuḥ [8.401–03] |

> āgamaṃ nirgamaṃ sthānaṃ tathā vṛddhikṣayāv ubhau |  
> vicārya sarvapaṇyānāṃ kārayan krayavikrayau ||

**[517]** > pañcarātre pañcarātre pakṣe pakṣe 'tha vā gatau |  
> kurvīta caiṣāṃ pratyakṣam arghasaṃsthāpanaṃ nṛpaḥ ||  
> tulāmānaṃ pratīmānaṃ sarvaṃ tat syāt surakṣitam |  
> ṣaṭsu ṣaṭsu ca māseṣu punar eva parīkṣayet ||

śaṅkhalikhitau: "tulāmānapratīmānavyavahārārghasaṃsthāpanaṃ deśadravyānurūpaṃ pratyayitapuruṣādhiṣṭhitam" |

rājñātra kartavyam iti śeṣaḥ |

yājñavalkyaḥ [2.253, 251, 252] |

> paṇyasyopari saṃsthāpya vyayaṃ paṇyasamudbhavam |  
> argho 'nugrahakṛt kāryaḥ kretur vikretur eva ca ||  
> rājani sthāpyate yo 'rghaḥ pratyahaṃ tena vikrayaḥ |  
> krayo vā niḥsravas tasmād vaṇijo lābhakṛt smṛtaḥ ||  
> svadeśapaṇye tu śataṃ vaṇig gṛhṇīta pañcakam |  
> daśakaṃ pāradeśye tu yaḥ sadyaḥ krayavikrayī ||

**'niḥsravaḥ'** paṇyavikrayeṇa yad utpannam ā mūladhanād adhikaṃ dhanam |

'rājñaḥ' ity anuvṛttau gautamaḥ [10.34]: "paṇyaṃ vaṇigbhir arghāpacayena deyam" |

**[518]** vasiṣṭhaḥ [19.14–16]: "adhiṣṭhānān nirhāraḥ sārthānām | arghamānamūlyamātraṃ nairhārikaṃ syāt | mahāmahayos tv anatyayaḥ syāt | abhayaṃ ca" |

viṣṇuḥ [3.29–30]: "svadeśapaṇyāt śulkāṃśaṃ daśamam| paradeśapaṇyāc ca viṃśatitamam" |

**'śulkāṃśaṃ daśamam'** daśamam aṃśaṃ gṛhṇīyād ity arthaḥ |

manuḥ [8.398] |

> śulkasthāneṣu kuśalāḥ sarvapaṇyaviśāradāḥ |  
> kuryur arghaṃ yathāpaṇyaṃ tato viṃśaṃ nṛpo haret ||

'rājña' ity anuvṛttau gautamaḥ [10.2–27]: "viṃśatibhāgaḥ śulkaḥ paṇye | mūlaphalapuṣpauṣadhamadhumāṃsatṛṇendhanānāṃ ṣāṣṭaḥ | tadrakṣaṇadharmitvā | teṣu ca nityayuktaḥ syāt" |

**'ṣāṣṭaḥ'** ṣaṣṭitamo bhāgaḥ |

**[519]** baudhāyanaḥ [1.18, 13–15]: "sāmudraś śulkaḥ | varaṃ rūpam uddhṛtya daśapaṇaṃ śatam | anyeṣām api sārānurūpeṇānupahatya dharmaṃ prakalpayet" |

**'sāmudraḥ'** samudrasambandhī | **'varaṃ rūpam uddhṛtya daśapaṇaṃ śatam'** iti, muktāphalādiṣu madhye ekaṃ vastu pṛthakkṛtvānyatra vastuni daśamāṃśaṃ śulkaṃ gṛhṇīyād ity arthaḥ |

vasiṣṭhaḥ [19.37]: "śulke cāpi mānavaṃ ślokam udāharanti —

> na bhinnakārṣāpaṇam asti śulkaṃ na śilpavṛttau na śiśau na dūte |  
> na bhaikṣyalabdhe na kṛtāvaśeṣe na śrotriye pravrajite na yajñe || iti"

**'na bhinnakārṣāpaṇam asti śulkam'** iti —bhinno nyūnaḥ kārṣāpaṇo mūlyaṃ yasya vastunas tat tathā | tannirmitaḥ śulko 'pi **'bhinnakārṣāpaṇaḥ'** | tena kārṣāpaṇād arvāg yas mūlyaṃ tatra śulko na grāhya ity arthaḥ |

**[520]** bṛhaspatiḥ [22.10] |

> ajñātauṣadhimantras tu yasya vyadher atattvavit |  
> rogibhyo 'rthaṃ samādatte sa daṇḍyaś cauravad bhiṣak ||

yājñavalkyaḥ [2.242] |

> bhiṣaṅ mithyācaran dāpyas tiryakṣu prathamaṃ damam |  
> mānuṣe madhyamaṃ rājamānuṣeṣūttamaṃ tathā ||

viṣṇuḥ [5.175–77]: "uttamasāhasaṃ daṇḍanīyo bhiṣaṅ mithyācarann uttameṣu puruṣeṣu | madhyamaṃ madhyameṣu | tiryakṣu prathamam" |

vyāsaḥ |

> kūṭākṣadevinaḥ pāpān nirhared dyūtamaṇḍalāt |  
> kaṇṭhe 'kṣamālām āsajya sa hy eṣāṃ vinayaḥ smṛtaḥ ||

bṛhaspatiḥ [22.11] |

> glahaḥ prakāśaḥ kartavyo nirvāsyāḥ kūṭadevinaḥ |

**'glahaḥ'** dyūte ya pātaḥ kriyate |

**[521]** tathā [22.12] |

> kūṭākṣadevinaḥ kṣudrā rājabhāgaharāś ca ye |  
> gaṇānāṃ vañcakāś caiva daṇḍyās te kitavāḥ smṛtāḥ ||

yājñavalkyaḥ [2.202] |

> rājñā sacihnaṃ nirvāsyāḥ kūṭākṣopadhidevinaḥ |

viṣṇuḥ [5.134–35]: "dyūte ca kūṭākṣadevināṃ karacchedaḥ | upadhidevināṃ saṃdaṃśacchedaḥ" | [**'saṃdaṃśacchedaḥ'**] aṅguṣṭhatarjanīcchedaḥ |

atha vyāsaḥ |

> nyāyasthāne ye 'dhikṛtā gṛhītvārthaṃ vinirṇayam |  
> kurvanty utkocakās te tu rājadravyavināśakāḥ ||

bṛhaspatiḥ [22.14] |

> anyāyavādinaḥ sabhyās tathaivotkocajīvinaḥ |  
> viśvastavañcakāś caiva nirvāsyāḥ sarva eva te ||

yājñavalkyaḥ [1.339] |

> utkocajīvino dravyahīnān kṛtvā vivāsayet |

vyāsaḥ |

> strīpuṃsau vañcayantīha maṅgalādeśavṛttayaḥ |  
> gṛhṇanti chadmanā cārtham anāryāś cāryaliṅginaḥ ||

**[522]** bṛhaspatiḥ [22.15–16] |

> jyotirjñānaṃ tathotpātam aviditvā tu ye nṛṇām |  
> śrāvayanty arthalobhena vineyās te prayatnataḥ ||  
> daṇḍājinādinā yuktam ātmānaṃ darśayanti yet |  
> hiṃsanti chadmanā naṝṇāṃ vadhyās te rājapūruṣaiḥ ||

manuḥ [9.292] |

> sarvakaṇṭakapāpiṣṭhaṃ hemakāraṃ tu pārthivaḥ |  
> pravartamānam anyāye chedayel lavaśaḥ kṣuraiḥ ||

yājñavalkyaḥ [2.297] |

> kūṭasvarṇavyavahārī vimāṃsasya ca vikrayī |  
> aṅgahīnās tu kartavyā dāpyāś cottamasāhasam ||

tathā [2.246–48] |

> mṛccarmamaṇisūtrāyaḥkāṣṭhavalkalavāsasām |  
> ajātau jātikaraṇe vikraye 'ṣṭaguṇo damaḥ ||  
> samudraparivartaṃ ca sārabhāṇḍaṃ ca kṛtrimam |  
> ādhānaṃ vikrayaṃ cāpi nayato daṇḍakalpanā ||

**[523]** > bhinne paṇe tu pañcāśat paṇe tu śatam ucyate |  
> dvipaṇe dviśate daṇḍo mūlyavṛddhau ca vṛddhimān ||

**'aṅgahīnāḥ'** nāsākarṇakarair hīnāḥ | **'mṛccarma'** ityādi | mṛdādīnām alpamūlyāpakṛṣṭajātīnāṃ bahumūlyalābhārtham utkṛṣṭajātikaraṇena gṛhītamūlyād aṣṭaguṇo damaḥ | apakṛṣṭajāter utkṛṣṭajātikaraṇaṃ yathā — mṛdaḥ mallikāmodasaṃcaraṇena sugandhāmalakam iti; mārjāracarmaṇi varṇotkarṣāpādanena vyāghracarmeti; sphaṭike lauhityakaraṇena padmarāga iti; kārpāsike sūtre guṇotkarṣādhānena paṭṭasūtram iti; kārṣṇāyase varṇotkarṣādhānena [rajatam iti] | **'samudram'** sampuṭakam | **'sārabhāṇḍam'** kuṅkumakarpūramuktāphalādi | **'bhinne paṇe'** nyūne paṇe |

bṛhaspatiḥ [22.17–18] |

> alpamūlyaṃ tu saṃskṛtya nayanti bahumūlyatām |  
> strībālakān pañcayanti daṇḍyās te 'rthānurūpataḥ ||

**[524]** > hemamuktāpravālādyaṃ kṛtrimaṃ kurvate tu ye |  
> kretre mūlyaṃ pradāpyās te rājñā taddviguṇaṃ damam ||

nāradaḥ |

> lohānām api sarveṣām hetur agnikriyāvidhau |  
> kṣayaḥ saṃskriyamāṇānāṃ teṣāṃ dṛṣṭo 'gnisaṃgamāt ||  
> suvarṇeṣu kṣayo nāsti rajate dvipalaṃ śatam |  
> śatam aṣṭapalam jñeyaṃ kṣayas tu trapusīsayoḥ ||  
> tāmraṃ pañcapalaṃ vidyād vikārā ye ca mṛnmayāḥ |  
> taddhātūnām anekatvād ayaso 'niyamaḥ kṣaye ||

**'kriyāvidhau'** ghaṭanakarmaṇi | **'tadvikārāḥ'** kāṃsyarītyadayaḥ | uktādhikakṣaye suvarṇakārādayo dāpyā daṇḍyāś ca |

yājñavalkyaḥ [2.178] |

> agnau suvarṇam akṣīṇaṃ dvipalaṃ rajate śatam |  
> aṣṭau tu trapusīseṣu tāmre pañca daśāyasi ||

manuḥ [8.397] |

> tantuvāyo daśapalaṃ dadyād ekapalādhikam |  
> ato 'nyathā vartamāno dāpyo dvādaśakaṃ damam ||

**[525]** yājñavalkyaḥ [2.179] |

> śate daśapalā vṛdddhir aurṇe kārpāsike tathā |  
> madhye pañcapalā sautre sūkṣme tu tripalā matā ||

nāradaḥ [12.13–14] |

> tāntavasya tu saṃskāre kṣayavṛddhī udāhṛte |  
> tatra kārpāsikorṇānāṃ vṛddhir daśapalā śate ||  
> sthūlasūtravatām eṣāṃ madhyānāṃ pañcakaṃ śatam |  
> tripalaṃ tu susūkṣmāṇām ataḥ kṣaya udāhṛtaḥ ||  
> triṃśāṃśo romabaddhasya kṣayaḥ karmakṛtasya tu |  
> kauśeyavalkalādīṃ naiva vṛddhir na ca kṣayaḥ ||

yājñavalkyaḥ [2.180] |

> kārmike romabaddhe ca triṃśadbhāgaḥ kṣayo mataḥ |  
> na kṣayo na ca vṛddhiḥ syāt kauśeye valkaleṣu ca ||

**'kārmikam'** yatra niṣpanne paṭādau rucakasvastikādikaṃ citraṃ sūtraiḥ sūcyā kriyate tad ucyate | yatra prāvārādau romāṇi badhyante sa **'romabaddho'** nepālakambalādiḥ |

**[526]** manuḥ [8.396] |

> śālmale phalake ślakṣṇe nenijyān nejakaḥ sanaiḥ |  
> na ca vāsāṃsi vāsobhir nirharen na vivāsayet ||

yājñavalkyaḥ [2.238, 281] |

> vasānas trīn paṇān dāpyo nejakas tu parāṃśukam |  
> vikrayāvakrayādhānayāciteṣu paṇān daśa ||  
> deśaṃ kālaṃ ca bhogaṃ ca jñātvā naṣṭe balābalam |  
> dravyāṇāṃ kuśalā brūyur yat tad dāpyam asaṃśayam ||

**'avakrayo'** bhāṭakaḥ |

nāradaḥ [12.8–9] |

> mūlyāṣṭabhāgo hīyeta sakṛddhautasya vāsasaḥ |  
> dviḥ pādas tris tribhāgas tu catuḥkṛvo 'rdham eva tu ||  
> ardhakṣayāt tu parataḥ pādaśo 'pacayaḥ kramāt |  
> yāvat kṣīṇadaśaṃ vastraṃ jīrṇasyāniyamaḥ kṣaye ||

bṛhaspatiḥ [22.19–20] |

> madhyasthā vañcayanty ekaṃ snehalobhādinā yadā |  
> sākṣiṇaś cānyathā brūyur dāpyās te dviguṇaṃ damam ||

**[527]** > mantrauṣadhibalāt kiṃcit saṃprāptaṃ darśayanti ye |  
> mūlakarma ca kurvanti nirvāsyās te mahībhujā ||

manuḥ [9.225–26] |

> kitavān kuśīlavān kerān pāṣaṇḍasthāṃś ca mānavān |  
> vikarmasthān śauṇḍikāṃś ca kṣipraṃ nirvāsayet purāt ||  
> ete rāṣṭre vartamānā rājñaḥ pracchannataskarāḥ |  
> vikarmakriyayā nityaṃ bādhante bhadrikāḥ prajāḥ ||

vyāsaḥ |

> naigamādyā bhūridhanā daṇḍyā doṣānurūpataḥ |  
> yathā te nātivartante tiṣṭhanti samaye yathā ||

**[iti prakāśataskaradaṇḍāḥ]**

**70 — (ga) athāprakāśataskaradaṇḍāḥ**

tatra manuḥ [9.276] |

> sandhiṃ kṛtvā tu ye cauryaṃ rātrau kurvanti taskarāḥ |  
> teṣāṃ chitvā nṛpo hastau tīkṣṇe śūle niveśayet ||

vyāsaḥ |

> sandhicchettānekavidhaṃ dhanaṃ prāpnoti vai gṛhāt |  
> pradāpyaḥ svāmine sarvaṃ tīkṣṇe śūle niveṣayet ||

**[528]** bṛhaspatiḥ |

> sandhicchido hṛtaṃ tyājyāḥ śūlam āropayet tu tān |  
> tathā pānthamuṣo vṛkṣe gale baddhvāvalambayet ||

nārada-kātyāyanau |

> svadeśaghātino ye syus tathā mārganirodhinaḥ |  
> teṣāṃ sarvasvam ādāya rājā śūle niveśayet ||

manuḥ [8.323] |

> puruṣāṇāṃ kulīnānāṃ nārīṇāṃ ca viśeṣataḥ |  
> mukhyānāṃ caiva ratnānāṃ haraṇe vadham arhati ||

bṛhaspatiḥ [22.22] |

> manuṣyahāriṇo rājñā dagdhavyās tu kaṭāgninā |

vyāsaḥ |

> strīhartā lohaśayane dagdhavyo vai kaṭāgninā |  
> narahartā hastapādau chittvā sthāpyaś catuṣpathe ||

**[529]** nāradaḥ [21.28] |

> puruṣaṃ harato hastau daṇḍa uttamasāhasaḥ |  
> sarvasvaṃ harato nārīṃ kanyāṃ tu harato vadhaḥ ||

kātyāyanaḥ |

> sarvasvaṃ harataḥ strīṃ tu kanyāyā haraṇe vadhaḥ |  
> vājivāraṇabālānāṃ cādadīta bṛhaspatiḥ ||

**'ādadīta'** sarvasvam iti |

śaṅkhalikhitau: "rājaputrāpahāreṣu sahasraṃ śārīro vā daṇḍaḥ | tatkulīneṣv ardham | strīpuruṣayoś ca | hastyaśvagorathavṛṣayāneṣu rājaputrāpahāravad daṇḍaḥ" |

tathā: "ajāvike 'rdhatrayodaśam | nakulabiṣālāpaharaṇe trayaḥ kārṣāpaṇāḥ" |

manuḥ [8.342] |

> asanditānāṃ sandātā sanditānāṃ ca mokṣakaḥ |  
> dāsāśvarathahartā ca prāptāḥ syāc caurakilbiṣam ||

**'sanditānām'** caraṇabaddhānām |

**[530]** nāradaḥ [21.33] |

> goṣu brāhmaṇasaṃsthāsu [sthūrāyā]ś chedanaṃ bhavet |  
> dāsīṃ ca harato madhyas tathā pādasya chedanam ||

**'sthūrā'** pārṣṇer uparibhāgaḥ |

bṛhaspatiḥ |

> mohartur nāsikāṃ chittvā baddhvā cāmbhasi majjayet |

manuḥ [8.325, 328] |

> goṣu brāhmaṇasaṃsthāsu churikāyāś ca bhedane |  
> paśūnāṃ caiva haraṇe sadyaḥ kāryo 'rdhapādikaḥ ||  
> mahāpaśūnāṃ haraṇe śastrāṇām auṣadhasya ca   
> kālam āsādya kāryaṃ ca rājā daṇḍaṃ prakalpayet ||

yājñavalkyaḥ [2.273] |

> bandigrāhāṃs tathā vājikuñjarāṇāṃ ca hāriṇaḥ |  
> prasahya ghātinaś caiva śūlam āropayen narān ||

manuḥ [9.280] |

> koṣṭhāgārāyudhāgāradevatāgārabhedinaḥ |  
> hastyaśvarathahartṝṃś ca hanyād evāvicārayan ||

**[531]** **'avicārayan'** avilambayan |

viṣṇuḥ [5.76–77]: "go'śvakharoṣṭragajāpahāry ekakarapādikaḥ kāryaḥ | ajāpahāry ekakaraś ca" |

vyāsaḥ |

> aśvahartā hastapādau kaṭiṃ chittvā pramāpyate |  
> paśuhartuś cārdhapādaṃ tīkṣṇaśastreṇa kartayet ||

nāradaḥ [21.29] |

> mahāpaśūn stenayato daṇḍa uttamasāhasam |  
> madhyamaṃ madhyamapaśūn pūrvaṃ kṣudrapaśau hṛte ||

tathā vyāsaḥ |

> utkṣepakagranthibhedau saṃsaṃśena viyojayet |

yājñavalkyaḥ [2.274] |

> utkṣepakagranthibhedau karanāsāviḥinakau |  
> karyau dvitīyāparādhe karapādaikahīnakau ||

**[532]** manuḥ [9.277] |

> aṅgulī granthibhedasya chedayet prathamagrahe |  
> dvitīye hastacaraṇau tṛtīye vadham arhati ||

nāradaḥ [21.32] |

> prathame granthibhedaś ca aṅgulyaṅguṣṭhayor vadhaḥ |  
> dvitīye naiva tajjñeyaṃ tṛtīye vadham arhati ||

bṛhaspatiḥ [22.24] |

> dānyahārī daśaguṇaṃ dāpyas tu dviguṇaṃ damam |

manuḥ [8.320, 243] |

> dhānyaṃ daśabhyaḥ kumbhebhyo harato hy adhiko vadhaḥ |  
> śeṣe 'py ekādaśaguṇaṃ dāpyas tasya ca tad dhanam ||  
> kṣetrikasyātyaye daṇḍo bhāgād daśaguṇo bhavet |  
> tato 'rdhadaṇḍo bhṛtyānām ajñānāt kṣetrikasya tu ||

**'śeṣe'** nyūte | **'kṣetrikasyātyaye'** kṛṣīvalasyātikrame bhāgāpahāralakṣaṇe |

**[533]** viṣṇuḥ [5.79–80]: "dhānyāpahāry ekādaśaguṇaṃ daṇḍyaḥ | sasyāpahārī ca" |

"kāṣṭhabhāṇḍa"ityādiślokatrayānantaraṃ 19.21–31; =p. 536] nāradaḥ [19,32] |

> tulādharmameyānāṃ gaṇimānāṃ ca sarvaśaḥ |  
> ebhis tūtkṛṣṭamūlyānāṃ mūlyād daśaguṇo damaḥ ||

manuḥ [8.321–22] |

> tathā dharimameyānāṃ śatād abhyadhike vadhaḥ |  
> suvarṇarajatādīnām uttamānāṃ ca vāsasām ||  
> pañcāśatas tv abhyadhike hastacchedanam iṣyate |  
> śeṣe 'py ekādaśaguṇaṃ mūlyād daṇḍaṃ prakalpayet ||

"harataḥ" ity anuvṛttau nāradaḥ [21.27] |

> suvarṇarajatādīnām uttamānāṃ ca vāsasām |  
> ratnānāṃ caiva sarveṣāṃ śatād abhyadhike vadhaḥ ||

śārīro 'ṅgacchedo veti daṇḍe śaṅkhalikhitau: "suvarṇaratnāpaharaṇe" |

**[534]** daṇḍa ity anuvṛttau viṣṇuḥ [5.87]: "ratnāpahāry uttamasāhasam" |

manuḥ [8.323] |

> mukhyānāṃ caiva ratnānāṃ haraṇe vadham arhati |

śaṅkhalikhitau: "aṣṭaśataṃ sītādravyāpahāre ca" |

manu-yamau [8.331] |

> paripūteṣu dhānyeṣu śākamūlaphaleṣu ca |  
> niranvaye śataṃ daṇḍyaḥ sānvaye 'rdhaśataṃ damaḥ ||

**'paripūteṣu'** apākṛtabudeṣu | **'niranvaye'** rakṣakarahite |

manuḥ [8.330] |

> puṣpeṣu harite dhānye gulmavallīnageṣu ca |  
> alpeṣv aparipūteṣu daṇḍaḥ syāt pañcakṛṣṇalaḥ ||

**'alpeṣu aparipūteṣu'** dhānyeṣu iti sambandhaḥ |

**[535]** yamaḥ |

> phaleṣu harite dhānye śākamūlasasigruje |  
> alpeṣv aparipūteṣu daṇḍaḥ syāt pañcakṛṣṇalaḥ ||

vyāsaḥ |

> madhyahīnadravyahārī puṣpamūlaphalasya ca |  
> dāpyas tu dviguṇaṃ daṇḍaṃ atha vā pañca kṛṣṇalān ||

gautamaḥ [12.15]: "phalaharitadhānyaśākādāne pañca kṛṣṇalam alpe" |

dāṇḍa iti śeṣaḥ |

manuḥ [8.326–29, 333] |

> sūtrakārpāsabilvānāṃ gomayasya guḍasya ca |  
> dadhnaḥ kṣīrasya takrasya pānīyasya tṛṇasya ca ||  
> veṇuvaiṇavabhāṇḍānāṃ lavaṇānāṃ tathaiva ca |  
> mṛnmayānāṃ ca haraṇe mṛdo bhasmana eva ca ||  
> matsyānāṃ pakṣiṇāṃ caiva tailasya ca ghṛtasya ca |  
> māṃsasya madhunaś caiva yac cānyat paśusaṃbhavam ||  
> anyeṣām evamādīnāṃ madyānām odanasya ca |  
> pakvānnānāṃ ca sarveṣāṃ tanmūlyād dviguṇo damaḥ ||

**[536]** > yas tv etāny upakḷptāni dravyāṇi stenayen naraḥ |  
> taṃ śataṃ daṇḍayed rājā yaś cāgniṃ corayed gṛhāt ||

**'upakḷptāni'** upayogayogyatāṃ nītāni |

viṣṇuḥ [5.83–84]: "sūtrakārpāsagomayadadhikṣīratakraguḍatṛṇalavaṇamṛdbhasmamatsya-pakṣighṛtatailamāṃsamadhuvaidalaveṇumṛnmayalohabhāṇḍānām apahartā mūlyāt triguṇaṃ daṇḍyaḥ | pakvānnānāṃ ca" |

śaṅkhalikhitau: "kṛtakāṣṭhāśmakaulālacarmavetravidalabhāṇḍeṣu mūlyāt pañcaguṇaḥ | trayo vā kārṣāpaṇāḥ | ekacakrāpaharaṇe catvāriṃśat | śakaṭe tv aśītitamaḥ" |

nāradaḥ [21.22–24] |

> kāṣṭhabhāṇḍatṛṇādīnāṃ mṛnmayānāṃ tathaiva ca |  
> veṇuvaiṇavabhāṇḍānāṃ tathā snāyvasthicarmaṇām ||  
> śākānām ārdramūlānāṃ haraṇe phalapuṣpayoḥ |  
> gorasekṣuvikārāṇāṃ tathā lavaṇatailayoḥ ||  
> pakvānnānāṃ kṛtānnānāṃ madyānām odanasya ca |  
> sarveṣām alpamūlyānāṃ mūlyāt pañcaguṇo damaḥ ||

**[537]** vyāsaḥ |

> alpadhānyāpaharaṇe kṣīre tadvikṛtau tathā |  
> svāmine tatsamaṃ dāpyo daṇḍaṃ vā dviguṇaṃ nṛpe ||

manuḥ [8.319] |

> yas tu rajjuṃ ghaṭaṃ kūpād dhared bhindyāc ca yaḥ prapām |  
> sa daṇḍaṃ prāpnuyān māṣaṃ tac ca tasmin samāharet ||

daṇda ity anuvṛttau viṣṇuḥ [5.88]: "anuktadravyāṇām apahartā mūlyasamam" |

yājñavalkyaḥ [2.275] |

> kṣudramadhyamahādravyaharaṇe sārato damaḥ |  
> deśakālavapuḥśakti saṃcintyaṃ daṇḍakarmaṇi ||

nāradaḥ [17.21] |

> sāhaseṣu ya evoktas triṣu daṇḍo manīṣibhiḥ |  
> sa eva daṇḍaḥ steye 'pi dravyeṣu triṣv anukramāt ||

kātyāyanaḥ [822] |

> yena yena paradrohaṃ karoty aṅgena taskaraḥ |  
> chindyāt tat tan nṛpas tasya na karoti tathā punaḥ ||

**[538]** nāradaḥ [21.34] |

> yena yena yathāṅgena steno nṛṣu viceṣṭate |  
> tat tad evāsya chettavyaṃ tan manor anuśāsanam ||

bṛhaspatiḥ [22.25] |

> tṛṇaṃ vā yadi vā kāṣṭhaṃ puṣpaṃ vā yadi vā phalam |  
> anāpṛcchya tu gṛhṇāno hastacchedanam arhati ||

śaṅkhalikhitau: "brāhmaṇo brāhmaṇasya samidājyedhmāgnikāṣṭhatṛṇolapapuṣpaphalamūlāny apaharan balād avijñāto vā hastacchedam āpnuyāt | kuśakarakāginotradravyāṇy **[539]** apaharataḥ pratyakṣato 'ṅgacchedaḥ syāt | apratyakṣaṃ yadā viditoyaṃ kilbiṣīti brāhmaṇaḥ kharayānam āpnuyāt | mūtramauṇḍyam itareṣām kharayānam eva tu" |

cauryādhikāre gautamaḥ [12.43–45]: "na śārīro brāhmaṇadaṇḍaḥ | karmaviyogavikhyāpanavivāsanāṅkakaraṇāni | avṛttau prāyaścittī saḥ" |

**'śārīraḥ'** tāḍanāṅgacchedādirūpaḥ | kas tarhi daṇḍa ity āha — **karmaviyoge**tyādi | **'karmavirogaḥ'** tena saha sarvakriyānārambhaḥ | **'vikhyāpanam'** ḍiṇḍimakena paribhramaṇaṃ steyalakṣaṇaprakāśanārtham | **'vivāsanam'** deśān niṣkāsanam | **'aṅkakaraṇam'** śvapadenāṅkanam | **'avṛttau prāyaścittī saḥ'**, anyena prakāreṇa jīvanāsambhave yadi steyaṃ karoti tadāsya prāyaścittamātraṃ bhavati na daṇḍa ity arthaḥ |

**[540]** āpastambaḥ [2.27.16–17]: "puruṣavadhe steye bhūmyādāna iti svāny ādāya vadhyaḥ | cakṣurnirodhaś caiteṣu brāhmaṇasya" |

**'svāni'** vastūni |

bṛhaspatiḥ [22.26] |

> vṛttasvādhyāyavān steyī bandhane kliśyate ciram |  
> svāmine tad dhanaṃ dāpyaḥ prāyaścittaṃ ca kāryate ||

yājñavalkyaḥ [2.270] |

> cauraṃ pradāpyāpahṛtaṃ ghātayed vividhair vadhaiḥ |  
> sacihnaṃ brāhmaṇaṃ kṛtvā svarāṣṭrād vipravāsayet ||

viṣṇuḥ [5.89–90]: "[stenāḥ] sarva evāpahṛtaṃ dhanikasya dāpyāḥ | tatas teṣām abhihitadaṇḍaprayogaḥ" |

**[541]** nāradaḥ [21.6] |

> na tv ahoḍhānvitāś corā vadhyā rājñā hy anāgamāḥ |  
> sahoḍhān sopakaraṇān kṣipraṃ rājā pramāpayet ||

**'hoḍhaś'** coraliṅgaṃ loptrādiḥ |

vṛddhaḥ |

> anyāyopāttavittatvād dhanam eṣāṃ malātmakam |  
> atas tān ghātayed rājā nārthadaṇḍena daṇḍayet ||

kātyāyanaḥ [823–26] |

> mānavāḥ sadya evāhuḥ sahoḍhānāṃ pravāsanam |  
> gautamānām aniṣṭaṃ tat prāṇacchedād vigarhitam ||  
> sahoḍham asahoḍhaṃ vā tattvāgamitasāhasam |  
> pragṛhya cihnam āvedya sarvasvair viprayojayet ||

**[542]**  
> ayaḥsandānaguptās tu mandabhaktā balānvitāḥ |  
> kuryuḥ karmāṇi nṛpater ā mṛtyor iti kauśikaḥ ||  
> paradeśād dhṛtaṃ dravyaṃ vaideśyena yadā bhavet |  
> gṛhītvā tasya tad dravyam adaṇḍaṃ tam visarjayet ||

**'tattvāgamitasāhasaḥ'** tattvena jñāpitaṃ sāhasaṃ yasya sa tathā | **'ayaḥsandānaguptāḥ'** nigaḍabaddhāḥ | ye **'balānvitāḥ'** te nigaḍabaddhā alpabhaktā santaḥ yāvadāyur **nṛpateḥ karmāṇi kuryur** iti yojanā |

vasiṣṭhaḥ [19.38–39]: "steno 'nupraveśān na duṣyati | śastradhārī sahoḍho vraṇasaṃpannaś ca vyapadiṣṭas tv ekeṣām" |

asyārthaḥ — nānupraveśamātreṇa steno bhavati | kiṃ tu śastradhāraṇanimittam antareṇa śastradhārī sahoḍhaḥ kṛtavraṇaś ca duṣyatīti |

**[543]**

**70 — (gha) atha corānveṣaṇam**

tatra nāradaḥ [17.18; 21.8–11] |

> sahoḍhagrahaṇāt steyaṃ hoṣhe 'saty upabhogataḥ |  
> śaṅkhā tv asajjanaikārthyād anāyavyayatas tathā ||  
> sahoḍhān vimṛśec caurān gṛhītapariśaṅkayā |  
> nayopadhābhiś citrābhir brūyus tathyaṃ yathā hi te ||  
> deśaṃ grāmaṃ diśaṃ nāma jātiṃ vāsaṃ pratiśrayam |  
> kṛtakāryasahāyāś ca praṣṭavyāḥ syur nigṛhya te ||  
> varṇasvarākārabhedāt sasandigdhaniveditāt |  
> adeśakāladṛṣṭatvān nivāsasya viśodhanāt ||  
> asadvyayāt pūrvacauryād asatsaṃsargakāraṇāt |  
> leśair apy anugantavyā na hoḍhenaiva kevalam || **[544]**

**'hoḍhaḥ'** loptram | **'upabhogataḥ** asati tu hoḍhe' apahṛtadravyasyāsādhāraṇasya prakārāntareṇāsaṃbhavat prāpteḥ karpūrāder upabhogadarśanena steyaṃ jñeyam | **'asajjanaikārthyāt**" — **'asajjjanaiḥ'** dyūtamadyapānādyāsaktaiḥ sahaikakāryātvāt | **'upādhibhiḥ citrābhiḥ'** upāyaiḥ nānāvidhaiḥ |

yājñavalkyaḥ [2.226–28] |

> grāhakair gṛhyate cauro loptreṇātha padena vā |  
> pūrvakarmāparādhī ca tathā cāśuddhavāsakaḥ ||  
> anye 'pi śaṅkayā grāhyā nāmajātyādinihnavaiḥ |  
> dyūtastrīpānasaktāś ca bhinnaśuṣkamukhasvarāḥ ||  
> paradravyagṛhāṇāṃ ca pṛcchakā gūḍhacāriṇaḥ |  
> nirāyā vyayavantaś ca vinaṣṭadravyavikrayāḥ ||

**'grāhakair gṛhyate cauraḥ'** iti | grāhakair cauro 'yam iti nirdiṣṭaḥ san gṛhītavya ity arthaḥ | **'padena'** nāśadeśād ārabhya caurādipādabimbānusāreṇa | **'aśuddhavāsakaḥ'** avijñātavāsasthānaḥ | **'vinaṣṭadravyavikrayāḥ'** bhagnasya kuṇḍalāder vikrayakāriṇaḥ |

nāradaḥ [17.22–26] |

> gavādiṣu praṇaṣṭeṣu dravyeṣūpahateṣu ca |  
> pādenānveṣaṇaṃ kuryur āmūlāt tadvido janāḥ ||

**[545]**  
> grāme vraje vivīte vā yatra tan nipatat padam |  
> voḍhavyaṃ tad bhavet tena na cet so 'nyatra tan nayet ||  
> pāde pramūḍhe bhagne vā viṣamatvāj janāntike |  
> yas tv āsannataro grāmo vrajo vā tatra pātayet ||  
> same 'dhvani dvayor yatra stenaprāyo 'śucir janaḥ |  
> pūrvāparādhair duṣto vā saṃsṛṣṭo vā durātmabhiḥ ||  
> naivāntarikṣān na divo na samudrān na cānyataḥ |  
> dasyavaḥ saṃpravartante tasmād evaṃ prakalpayet ||  
> grāmeṣv anveṣaṇaṃ kuryuś caṇḍālavadhakādayaḥ |  
> rātrisaṃcāriṇo ye ca bahiḥ kuryur bahiś carāḥ ||

**'same 'dhvani'** tulyamārge | **'dvayoḥ'** grāmayoḥ | **'stenaprāyaḥ'** caurabahulaḥ |

manuḥ [9.234–36] |

> sabhāprapāpūpaśālāveśamadyānnavikrayāḥ |  
> catuṣpathāś caityavṛkṣāḥ samājāḥ prekṣaṇāni ca ||  
> jīrṇodyānāny araṇyāni kārukāveśanāni ca |  
> śūnyāni cāpy agārāṇi vanāny upavanāni ca ||

**[546]** > evaṃvidhān nṛpo veśān gulmaiḥ sthāvarajaṅgamaiḥ |  
> taskarapratiṣedhārthaṃ caraiś cāpy anucārayet ||

**'apūpaśālā'** kandukagṛham | **'veśaḥ'** veśyāgṛham | **'kārukāveśanāni'** śilpaśālāḥ | **'gulmaiḥ'** padātisamūhaiḥ | ‘**sthāvarajaṅgamaiḥ’** ekasthānasthitaiḥ pracāribhiḥ |

nāradaḥ |

> vicitraiś cārayec cāraiś cauragrahaṇatatparaiḥ |  
> tathā cānye praṇihitāḥ śraddheyāś citravādinaḥ ||  
> cārā hy utsāhayeyus tān taskarān pūrvataskarāḥ |  
> annapānamahādānaiḥ samājotsavadarśanaiḥ ||  
> tathā śauryāpadeśaiś ca kuryus teṣāṃ samāgamam |  
> yatra te nopasarpanti cāraiḥ praṇihitair api ||  
> te ‘pi syuḥ saṃgṛhītavyāḥ saputrajñātibāndhavāḥ |  
> yāṃs tatra caurān gṛhṇīyāt tān vitāḍya nibadhya ca ||

**[547]** > avaghuṣya ca sarvatra hanyāc citravadhena tu |  
> acaurā api dṛśyante cauraiḥ saha samāgatāḥ ||  
> yadṛcchayā naiva tu tān nṛpo daṇḍena saṃspṛśet |

kātyāyanaḥ [811] |

> anyahastāt paribhraṣṭam akāmād uddhṛtaṃ bhuvi |  
> caureṇa vā parikṣiptaṃ yatnāl loptraṃ parīkṣayet ||

nāradaḥ |

> dasyuvṛtte yadi nare śaṅkā syāt taskare ’pi vā |  
> yadi spṛśyeta leśena kāryaḥ syāc chapathaṃ tataḥ ||

‘**leśena’** yuktileśena mukhaśotrādinā |

yājñavalkyaḥ [2.269] |

> gṛhītaḥ śaṅkayā caurya ātmānaṃ cen na śodhayet |  
> dāpayitvā hṛtaṃ dravyaṃ cauradaṇḍena daṇḍayet ||

kātyāyanaḥ [821] |

> acaurāhāpitaṃ dravyaṃ caurānveṣaṇatatparaiḥ |  
> upalabdhe labheraṃs te dviguṇaṃ tatra dāpayet ||

**[548]**

**70 — (ṅa) atha stenātideśāḥ**

tatra manuḥ [9.271, 278] |

> grāmeṣv api ca ye kecic caurāṇāṃ bhakṣyadāyakāḥ |  
> bhāṇḍāvakāśadāś caiva sarvāṃs tān abhighātayet ||  
> agnidān bhaktadāṃś caiva tathā śastrāvakāśadān |  
> saṃnidhātṝṃś ca moṣasya hanyāc caurān iveśvaraḥ ||

‘**moṣasya’** apahṛtadravyasya |

yājñavalkyaḥ [2.276] |

> bhaktāvakāśāgnyudakamantropakaraṇavyayān |  
> kṛtvā caurasya hantur vā jānato daṇḍa uttamaḥ ||

‘**bhaktam’** aśanam | ‘**avakāśo’** nivāsasthānam | ‘**agniḥ’** śītāpanodādyarthaḥ | ‘**udakam’** tṛṣitasya | ‘**mantraḥ’** cauryaprakāropadeśaḥ | ‘**upakaraṇam’** cauryasādhanam | ‘**vyayaḥ’** apahārārthaṃ deśāntaraṃ gacchataḥ pātheyam |

nāradaḥ [17.19; 21.14] |

> bhaktāvakāśadātāraḥ stenānāṃ ye samarpatām |

**[549]** > śaktāś ca ya upekṣante te ‘pi taddoṣabhāginaḥ ||  
> samadaṇḍāḥ smṛtāḥ sarve ye ca pracchādayanti tān |

kātyāyanaḥ [827] |

> caurāṇāṃ bhaktadā ye syus tathāgnyudakadāyakāḥ |  
> kretāraś caiva bhāṇḍānāṃ pratigrahaṇa eva ca ||  
> samadaṇḍāḥ smṛtā hy ete ye ca pracchādayanti tān ||

hanyād ity anuvṛttau viṣṇuḥ [5.16–17]: “prasahya taskarāṇāṃ cāvakāśabhaktapradāṃś ca | anyatra rājāśakteḥ” |

manuḥ [8.340; 9.272, 274] |

> yo ‘dattādāyino hastāl lapsyete brāhmaṇo dhanam |

**[550]** > yājanādhyāpanenāpi yathā stenas tathaiva saḥ ||  
> rāṣṭreṣu rāṣṭrādhikṛtān sāmantāṃś caiva coditān |  
> upaghāteṣu madhyasthāṃś chiṣyāṃś corān iva druvam ||  
> grāmaghāte hilābhaṅge pathi moṣādidarśane |  
> śaktito nābhidhāvanto nirvāsyāḥ saparicchadāḥ ||

‘**adattādāyinaḥ’** caurasya | **rāṣṭra** ityādi — **rāṣṭrādhikṛtān** grāmavāsinaś ca prajānāṃ caurādibhiḥ **upaghāteṣu** kriyamāṇeṣu **madhyasthān** upakṣakān **caurān iva** daṇḍayed ity arthaḥ | ‘**hilābhaṅgaḥ’** ‘parakṣetrotpannasasyanāśanam’ iti medhātithiḥ | ‘**moṣādidarśane’** apahṛtadravyadarśane |

**[551]**

**atha varṇataḥ steyaviśeṣaḥ**

tatra manuḥ [8.337–38] |

> aṣṭāpādyaṃ hi śūdrasya steyo bhavati kilbiṣam |  
> ṣoḍaśaiva tu vaiśyasya dvātriṃśat kṣatriyasya tu ||  
> brāhmaṇasya catuḥṣaṣṭiḥ pūrvaṃ vāpi śataṃ bhavet |  
> dviguṇā vā catuḥṣaṣṭis taddoṣaguṇavidviṣaḥ (?) ||

kātyāyanaḥ [485] |

> yena doṣeṇa śūdrasya daṇḍo bhavati dharmataḥ |  
> tena viṭkṣatraviprāṇāṃ dviguṇo dviguṇo bhavet ||

**70 — (ca) atha stenālābhe hṛtadānam**

tatra āpastambaḥ [2.26.4–8]: “grāmeṣu nagareṣu cāryān śucīn satyaśīlān prajāguptaye nidadhyāt | teṣāṃ puruṣās tathāguṇā eva syuḥ | sarvato yojanaṃ nagaraṃ taskarebhyo rakṣyam | krośo grāmebhyaḥ | tatra yan mucyate tais tat pratidāpyam” |

**[552]** kātyāyana-nāradau [kā. 813; nā. 21.18] |

> gṛheṣu muṣitaṃ rājā cauragrāhāṃs tu dāpayet |  
> ārakṣakāṃs tu dikpālān yadi cauro na labhyate ||

yājñavalkyaḥ [2.271–72] |

> ghātite ’pahṛte doṣo grāmabhartur anirgate |  
> vivītabhartus tu pathi cauroddhartur avītake ||  
> svasīmni dadyād grāmas tu padaṃ vā yatra gacchati |  
> pañcagrāmī bahiḥ kṛṣṭād daśagrāmy atha vā punaḥ ||

‘cauroddhartuḥ’ caurarakṣāniyuktasya | ‘avītake’ vivītavyatirikte kṣetrādau | ‘bahiḥ kṛṣṭāt’ karṣaṇapradeśād anyatra yad apahṛtaṃ tat pañcagrāmamilitā dadyuḥ | saṃnidhānāpekṣayā daśagrāmīti vikalpaḥ |

nāradaḥ [21.16–17] |

> gocare yasya muṣyeta tena cauraḥ prayatnataḥ |  
> mṛgyo dāpyo ‘nyathā moṣaṃ padaṃ yadi na nirgatam ||  
> nirgate tu yad etasmān na ced anyatra pātitam |  
> sāmantān mārgapālāṃś ca dikpālāṃś caiva dāpayet ||

**[553]** kātyāyanaḥ [814] |

> grāmānte tu hṛtaṃ dravyaṃ grāmādhyakṣaṃ pradāpayet |  
> vivīte svāminā deyaṃ cauroddhartrāvivītake ||

viṣṇuḥ [3.66–67]: “caurāpahṛtaṃ dhanam avāpya sarvam eva sarvavarṇebhyo dadyāt | anavāpya svakośād eva dadyāt” |

kātyāyanaḥ [815] |

> svadeśe yasya yat kiṃcit hṛtaṃ deyaṃ nṛpeṇa tat |  
> gṛhṇīyāt tat svayaṃ naṣṭaṃ prāptam anviṣya pārthivaḥ ||

nārada-kātyāyanau [nā. 21.21; kā. 816] |

> caurair hṛtaṃ prayatnena svarūpaṃ pratipādayet |  
> tadabhāve tu mūlyaṃ syād anyathā kilbiṣī nṛpaḥ ||

kātyāyanaḥ [817] |

> labdhe tu caure yadi vā moṣas tasmān na labhyate |  
> dadyāt tam atha vā cauraṃ dāpayet tu yatheṣṭataḥ ||

**[554]** vṛddhamanuḥ |

> tasmiṃś ced dāpyamānānāṃ bhaven moṣe tu saṃśayaṃ |  
> muṣitaḥ śapathān dāpyo bandhubhir vāpi śodhayet ||  
> yasmād apahṛtāl labdhaṃ dravyāt svalpaṃ tu svāminā |  
> taccheṣam āpnuyāt tasmād pratyaye svāminā kṛte ||

yājñavalkyaḥ [2.173–74] |

> śaulikaiḥ sthānapālair vā naṣṭāpahṛtam āhṛtam |  
> ardhāt tu vatsarāt svāmī hareta parato nṛpaḥ ||  
> paṇān ekaśaphe dadyāc caturaḥ pañca mānuṣe |  
> mahiṣoṣṭragavāṃ dvau dvau pādaṃ pādam ajāvike ||

‘**ekaśaphe’** aśvādau praṇaṣṭādhigate svāmī rājñe rakṣaṇanimittaṃ ‘**caturaḥ paṇān’** dadyāt |

gautamaḥ [10.35–37]: “praṇaṣṭam asvāmikam adhigamya rājñe prabrūyuḥ | vikhyāpya saṃvatsaraṃ rājñā rakṣyam | ūrdhvam adhigantuś caturthaṃ rājñaḥ śeṣam” |

**[555]** manuḥ [8.31–34] |

> mamedam iti yo brūyāt so ‘nuyojyo yathāvidhi |  
> saṃvādya rūpasaṃkhyādīn svāmī tad dravyam arhati ||  
> avedayaṃs tu naṣṭasya deśaṃ kālaṃ ca tattvataḥ |  
> varṇaṃ rūpaṃ pramāṇaṃ ca tatsamaṃ daṇḍam arhati ||  
> ādadītātha ṣaḍbhāgaṃ praṇaṣṭādhigatān nṛpaḥ |  
> daśamaṃ dvādaśaṃ vāpi satāṃ dharmam anusmaran ||  
> praṇaṣṭādhitataṃ dravyaṃ tiṣṭhed yuktair adhiṣṭhitam |  
> yāṃs tatra caurān gṛhṇīyāt tān rājebhena ghātayet ||

‘**ibhena’** hastinā \

āpastambaḥ [2.28.8–10]: “pramādād araṇye paśūn utsṛṣṭān grāmam ānīya svāmibhyo visṛjet | punaḥ pramāde sakṛd avarudhya | tadūrdhvaṃ na sūrkṣet” |

‘**na sūrkṣyet’** nāharaṇaṃ kuryād ity arthaḥ |

**iti kṛtyakalpatarau vyavahārakāṇḍe steyaparva |**

**[556]**

## 71 sāhasam
atha sāhasam

tatra nāradaḥ |

> manuṣyamāraṇaṃ cauryaṃ paradārābhimarśanam |  
> pāruṣyam ubhayaṃ ceti sāhasaṃ pañcadhā smṛtam ||  
> sahasā kriyate karma yat kiṃcid baladarpitaiḥ |  
> tat sāhasam iti proktaṃ saho balam ihocyate ||  
> tasyaiva bhedaḥ steyaṃ syād viśeṣas tatra dṛśyate |  
> ādhiḥ sāhasam ākramya steyam ādhiś chalena tu ||  
> tat punas trividhaṃ proktaṃ prathamaṃ madhyamaṃ tathā |  
> uttamaṃ ceti śāstreṣu tasyoktaṃ lakṣaṇaṃ pṛthak ||  
> phalamūlodakādīnāṃ kṣetropakaraṇasya ca |  
> bhaṅgākṣepāvamardādyaiḥ prathamaṃ sāhasaṃ smṛtam ||

**[557]** > vāsaḥpaśvannapānānāṃ gṛhopakaraṇasya ca |  
> etenaiva prakāreṇa madhyamaṃ sāhasaṃ smṛtam ||  
> vyāpādo viśaśastrādyaiḥ paradārapradharṣaṇam |  
> prāṇoparodhi yac cānyad uktam uttamasāhasam ||

manuḥ [8.332] |

> syāt sāhasaṃ tv anvayavat prasabhaṃ karma yat kṛtam |

bṛhaspatiḥ [23.3; 8–8??] |

> hīnamadhyottamatvena trividhaṃ tatprakīrtitam |  
> dravyāpekṣo damas tatra prathamo madhya uttamaḥ ||  
> kṣetropakaraṇaṃ setuṃ puṣpamūlaphalāni ca |  
> vināśayan haran daṇḍyaḥ śatādyam anurūpataḥ ||  
> paśuvastrānnapānāni gṛhopakaraṇaṃ tathā |  
> hiṃsayan coravad dāpyo dviśatādyaṃ damaṃ tathā ||  
> strīpuṃsau hemaratnāni devavipradhanaṃ tathā |  
> kauśeyaṃ cottamadravyam eṣāṃ mūlyasamo damaḥ ||  
> dviguṇo vā kalpanīyaḥ puruṣāpekṣayā nṛpaiḥ |  
> hantā ca ghātanīyaḥ syāt prasaṅgavinivṛttaye ||

**[558]** sāhasānuvṛttau nāradaḥ [17.7–8] |

> tasya daṇḍaḥ kriyāpekṣaḥ prathamasya śatāvaraḥ |  
> madhyamasya tu śāstrajñair dṛṣṭaḥ pañcaśatāvaraḥ ||  
> vadhaḥ sarvasvaharaṇaṃ purān nirvāsanāṅkane |  
> tadaṅgaccheda ity ukto daṇḍa uttamasāhasaḥ ||

yājñavalkyaḥ [2.230, 223] |

> sāmānyadravyaprasabhaharaṇāt sāhasaṃ smṛtam |  
> tanmūlyād dviguṇo daṇḍo nihnave ca caturguṇaḥ ||  
> abhighāte tathā bhede chede kuḍyāvapātane |  
> paṇān dāpyaḥ pañcadaś viṃśatiṃ tadvyayaṃ tathā ||

‘**sāmānyam’** nānāsvāmikaṃ ‘**dravyam’** |

manuḥ [8.288–89] |

> dravyāṇi hiṃsyād yo yasya jñānato ‘jñānato ‘pi vā |  
> sa tasyotpādayet tuṣṭiṃ rājñā daṇḍyaś ca tatsamam ||

**[559]** > carmacārmikabhāṇḍeṣu kāṣṭhaloṣṭamayeṣu ca |  
> mūlyāt pañcaguṇo daṇḍaḥ puṣpamūlaphaleṣu ca ||

kātyāyanaḥ [807] |

> śataṃ bhaṅgopamārdau vā kuryād dravyeṣu yo naraḥ |  
> prāpnuyāt sāhasaṃ pūrvaṃ dravyabhāk svāmy udāhṛtaḥ ||

yājñavalkyaḥ [2.224] |

> duḥkhotpādi gṛhe dravyaṃ kṣipan prāṇaharaṃ tathā |  
> ṣoḍaśādyaḥ paṇān dāpyo dvitīyo madhyamaṃ damam ||

‘**duḥkhotpādi’** kaṇṭakādi | ‘**prāṇaharam’** sarpādi |

daṇḍa ity anuvṛttau viṣṇuḥ [5.108–19]: “gṛhakuḍyādyupabhettā madhyamasāhasam | tac ca yojayet | gṛhe pīḍākaraṃ dravyaṃ prakṣipan paṇaśatam | sādhāraṇyāpalāpī ca | preṣitasyāpradātā ca | pitṛputrācāryayājyartvijām anyonyāpatitatyāgī ca | na ca tān jahyāt | **[560]** śūdrapravrajitānāṃ daive pitrye bhojakasya | ayogyakarmakārī ca | samudragṛhabhedakaś ca | aniyuktaḥ śapathakārī | paśūnāṃ puṃstvopaghātakārī ca” |

punar viṣṇuḥ [5.104–05]: “aspṛśyaiḥ kāmakāreṇa spṛśyaṃ spṛśan vadhyaḥ | rajasvalāṃ śiphābhis tāḍayet” |

‘**śiphābhiḥ’** vṛkṣajaṭābhiḥ |

yājñavalkyaḥ [2.232–37] |

> arghyākroṣātikramakṛd bhrātṛbhāryāprahārakaḥ |  
> saṃdiṣṭasyāpradātā ca samudragṛhabhedakaḥ ||  
> sāmantakulikādīnām apakārasya kārakaḥ |  
> pañcāśatpaṇiko daṇḍa eṣām iti viniścayaḥ ||  
> svacchandavidhavāgāmī vikruṣṭe nābhidhāvakaḥ |  
> akāraṇe ca vikroṣṭā cāṇḍālaś cottamān spṛśan ||

**[561]** > śūdrapravrajitānāṃ ca daive pitrye ca bhojakaḥ |  
> ayuktaṃ śapathaṃ kurvann ayogyo yogyakarmakṛt ||  
> vṛṣakṣudrapaśūnāṃ ca puṃstvasya pratighātakaḥ |  
> sādhāraṇasyāpalāpī dāsīgarbhavināśakṛt ||  
> pitāputrasvasṛbhrātṛdampatyācāryasiṣyakāḥ |  
> eṣām apatitānyonyatyāgī ca śatadaṇḍabhāk ||

manuḥ [8.389] |

> na mātā na pitā na strī na putras tyāgam arhati |  
> tyajann apatitān etān rājñā dāpyaḥ śatāni ṣaṭ ||

śaṅkhalikhitau: “na mātāpitror antaraṃ gaccheta putraḥ | kāmaṃ mātur evānuyāyāt | sā hi dhāriṇī poṣaṇī ca | na putraḥ pratimucyetānyatra sautrāmaṇīyāgāj jīvannṛṇānmātuḥ | evam atyājyā mātā | tathā pitā | sapiṇḍā guṇavantaḥ sarva evātyājyāḥ | yas tyajet kāmād apatitān sa daṇḍaṃ prāpnuyād dviśatam | na mātāpitarāv atikramet | na gurum | trayāṇām atikrame ‘ṅgacchedaḥ” |

**[562]** viṣṇuḥ [5.91–97]: “yeṣāṃ deyaḥ panthās teṣām apathadāyī kārṣāpaṇapañcaviṃśatiṃ daṇḍyaḥ | āsanārhasyāsanam adadañ ca | pūrvārham apūjayaṃś ca | prātiveśyabrāhmaṇe nimantraṇātikrame ca | nimantrayitvā bhojanādāyinaś ca | nimantritas tathety uktvā cābhuñjānāḥ suvarṇamāṣakam | niketayituś ca dviguṇam annam” |

manuḥ [8.392–93] |

> prātiveśyānuveśyau ca kalyāṇe viṃśatidvije |  
> arhāv abhojayan viprau daṇḍam arhati māṣakam ||  
> śrotriyaḥ śrotriyaṃ sādhuṃ bhūtikṛtyeṣv abhojayan |  
> tad annaṃ dviguṇaṃ dāpyo hairaṇyaṃ caiva māṣakam ||

‘**kalyāṇe viṃśatidvije’** iti — yatra kalyāṇe viṃśatidvijā bhuñjata iti |

matsyapurāṇe [227.8] |

> āmantrito dvijo yas tu vartamānaḥ pratigrahe |  
> niṣkāraṇaṃ na gacchet tu sa dāpyo ‘ṣṭaśataṃ damam ||

**[563]** yājñavalkyaḥ [2.263] |

> tarikaḥ sthalajaṃ śulkaṃ gṛhṇan dāpyaḥ paṇān daśa |  
> brāhmaṇaḥ prātiveśyāṃś ca tadvad evānimantrayan ||

‘tarikaḥ’ nadyādeḥ saṃtāraṇaśulkādhikṛtaḥ |

viṣṇuḥ [5.120–21]: “pitāputravirodhe tu sākṣiṇāṃ daśapaṇo daṇḍaḥ | yas tayoś cāntare syāt tasyottamasāhasam” |

yājñavalkyaḥ [2.239] |

> pitāputravirodhe tu sākṣiṇāṃ tripaṇo damaḥ |  
> antare tu tayor yaḥ syāt tasyāpy aṣṭaśato damaḥ ||

daṇḍa ity anuvṛttau viṣnuḥ [5.98–103]: “abhakṣyeṇa brāhmaṇaṃ dūṣayitvā ṣoḍaśsuvarṇān | jātyapahāriṇā śatam | surayā vadhyaḥ | kṣatriyaṃ dūṣayitus tadardham | vaiśyaṃ dūṣayitus tadardham api | śūdraṃ dūṣayituḥ prathamasāhasam” |

‘**abhakṣyeṇa’** viṣṭhādina | ‘**jātyapahāriṇā’** abhakṣyeṇa laśunādinā | śūdrasyābhakṣyaṃ pañcanakhamāṃsādi |

**[564]** yājñavalkyaḥ [2.296] |

> dvijaṃ pradūṣyabhakṣyeṇa daṇḍya uttamasāhasam |  
> kṣatriyaṃ madhyamaṃ vaiśyaṃ prathamaṃ śūdram ardhikam ||

manuḥ |

> abhakṣyam atha cāpeyaṃ vaiśyādīn āśayan dvijān |  
> jaghanyamadhyamotkṛṣṭān daṇḍān arhed yathākramam ||  
> paṇāḥ śūdre bhaved daṇḍaś catuḥpañcāśad eva tu |  
> grasitāraḥ svayaṃ kāryā rājñā nirviṣayās tu te ||

viṣṇuḥ [5.173]: “jātibhraṃśakarasyābhakṣyasya bhakṣayitā vivāsyaḥ” |

yājñavalkyaḥ [2.301, 303] |

> jāraṃ corety abhivadan dāpyaḥ pañcaśataṃ damam |  
> upajīvya dhanaṃ muñcaṃs tad evāṣṭaguṇīkṛtam ||  
> mṛtāṅgalagnavikretur guros tāḍayitus tathā |  
> rājayānāsanāroḍhur daṇḍo madhyamasāhasaḥ ||

**[565]** ‘**jāraṃ corety abhivadan’** svavaṃśakalaṅkaśaṅkayā svastrīdoṣam apahnuvāno jāraṃ coro ‘yaṃ nirgacchatīti bruvan | ‘**upajīvya dhanaṃ muñcan’** dhanaṃ gṛhītvā jāraṃ parityajan |

manuḥ [9.290, 286] |

> abhicāreṣu sarveṣu kartavyo dviśato damaḥ |  
> mūlakarmaṇi cānāptaiḥ kṛtyāsu vividhāsu ca ||  
> adūṣitānāṃ dravyāṇāṃ dūṣaṇe bhedane tathā |  
> maṇīnām avabādheṣu daṇḍaḥ prathamasāhasaḥ ||

tathā [10.96] |

> yo lobhād adhamo jātyā jīved utkṛṣṭakarmabhiḥ |  
> taṃ rājā nirdhanaṃ kṛtvā kṣipram eva pravāsayet ||

yājñavalkyaḥ [2.304] |

> vipratvena tu śūdrasya jīvato ‘ṣṭaśato damaḥ ||

manuḥ [9.285] |

> saṃkramadhvajayaṣṭīnāṃ pratimānāṃ ca bhedakaḥ \  
> pratikuryāc ca tat sarvaṃ pañca dadyāc chatāni ca ||

**[566]** kātyāyanaḥ |

> hared bhindyād dahed vāpi devānāṃ pratimāṃ yadi |  
> tadgṛhaṃ caiva yo bhindyāt prāpnuyāt pūrvasāhasam 

viṣṇuḥ [5.174]: “abhakṣyasyāvikreyasya vikrayī devapratimābhedakaś cottamasāhasaṃ daṇḍanīyaḥ” |

nāradaḥ [4.67] |

> avikreyāṇi vikrīṇān brāhmaṇaḥ pracyutaḥ pathaḥ |  
> mārge punar avasthāpyo rājñā daṇḍena bhūyasā ||

śaṅkhalikhitau: “pratimārāmakūpasaṅkramadhvajasetunipānadvijāyatanabhaṅgeṣu tatsamupasthānaṃ pratisaṃskāro ‘ṣṭaśataṃ damaṃ ca” |

manuḥ [9.281, 279] |

> yas tu pūrvaniviṣṭasya taḍāgasyodakaṃ haret |  
> āgamaṃ cāpy apāṃ bhindyāt sa dāpyaḥ pūrvasāhasam ||  
> taḍāgabhedakaṃ hanyād apsu śuddhavadhena vā |  
> tad vāpi pratisaṃskuryād dadyāc cottamasāhasam ||

hanyād ity anuvṛttau viṣṇuḥ [5.15]: “setubhedakṛtaś ca” |

‘śārīro ‘ṅgacchedo vā’ iti daṇḍaḥ |

śaṅkhalikhitau: “vāpītaḍāgodapānabhedamārgarasadravyadūṣaṇe | adāsīdāsasaṃpradānakaraṇe” |

**[567]** yājñavalkyaḥ [2.279] |

> viṣāgnidāṃ striyaṃ caiva puruṣaghnīm agarbhiṇīm |  
> setubhedakaraṃ vāpsu śilāṃ baddhvā praveśayet ||

‘**viṣāgnidām’** patigurunijāpatyapramāpaṇīṃ vikarṇakaranāsoṣṭhīṃ kṛtvā gobhiḥ pramāpayet | ‘**puruṣaghnīm agarbhiṇīm’** puruṣamāriṇīm yā strī bhavet sā yadi garbharahitā bhavati tadā tāṃ jale praveśayen nānyathā |

yamaḥ |

> ulkāgnidāyakāś caurāḥ ghātakāś copaghātakāḥ |  
> svaśarīreṇa daṇḍyāḥ syur manur āha prajāpatiḥ ||

yājñāvalkyaḥ [2.282] |

> kṣetraveśmagrāmavanavivītakhaladāhakāḥ |  
> rājapatnyabhigāmī ca dagdhavyās tu kaṭāgninā ||

kātyāyanaḥ [809] |

> prākāraṃ bhedayed yas tu pātayec chātayet tathā |  
> badhnīyād ambhaso mārgaṃ prāpnuyāt pūrvasāhasam ||

manuḥ [9.289, 275, 272] |

> prākārasyāvabhettāraṃ parikhāṇāṃ ca pūrakam |  
> dvārāṇāṃ caiva bhettāraṃ kṣipram eva pramāpayet ||

**[568]** > rājñaḥ kośāpahartṝṃś ca pratikūleṣv avasthitān |  
> ghātayed vividhair daṇḍair arīṇāṃ copajāpakān ||  
> rāṣṭreṣu rakṣādhikṛtāḥ parasvādāyinaḥ śaṭhāḥ |  
> bhṛtyā bhavanti prāyeṇa tebhyo rakṣed imāḥ prajāḥ ||

tathā [7.124] |

> ye kāryebhyo ‘rtham evaṃ hi gṛhṇīyuḥ pāpacetasaḥ |  
> teṣāṃ sarvasvam ādāya rājā kuryāt pravāsanam ||

tathā [9.231] |

> ye niyuktās tu kāryeṣu hanyuḥ kāryāṇi kāryiṇām |  
> dhanoṣmaṇā pacyamānās tān niḥsvān kāryen nṛpaḥ ||

yājñavalkyaḥ [1.338–39] |

> ye rāṣṭrādhikṛtās teṣāṃ cārair jñātvā viceṣṭitam |  
> sādhūn saṃmānayed rājā viparītāṃs tu ghātayet ||  
> utkocajīvino dravyahīnān kṛtvā vivāsayet |  
> sadānamānasatkārān śrotriyān vāsayet sadā ||

**[569]** tathā [2.243] |

> abadhyaṃ yas tu badhnāti badhyaṃ yaś ca pramuñcati |  
> aprāptavyavahāraṃ ca sa dāpyo damam uttamam ||

viṣṇuḥ [5.195] |

> daṇḍyam unmocayan daṇḍyād dviguṇaṃ daṇḍam āvahet |  
> niyuktaś cāpy adaṇḍyānāṃ daṇḍakārī narādhamaḥ ||

kātyāyanaḥ [955–56] |

> rājakrīḍāsu ye śaktā rājavṛttyupajīvinaḥ |  
> apriyasya tu yo vaktā vadhaṃ teṣāṃ prakalpayet ||  
> pratirūpasya kartāraṃ prekṣaṇāḥ prakarāś ca ye |  
> rājārthamoṣakāś caiva prāpnuyur vividhaṃ vadham ||

hanyād ity anuvṛttau viṣṇuḥ [5.18]: “ye cākulīnā rāṣṭram abhikāmayeyuḥ” |

**[570]** yājñavalkyaḥ [2.295] |

> ūnaṃ vāpy adhikaṃ vāpi likhed vā rājaśāsanam |  
> pāradārikacauraṃ vā muñcato daṇḍa uttamaḥ ||

śaṅkhalikhitau: “kūṭaśāsanaprayoge rājaśāsanapratiṣedhe kūṭatulāmānapratimānavyavahāre śārīro ‘ṅgacchedo vā” |

kātyāyanaḥ [954] |

> pramāṇena tu kūṭena mudrayā vāpi kūṭayā |  
> kāryaṃ tu sādhayed yo vai sa dāpyo daṇḍam uttamam ||

manuḥ [9.232] |

> kūṭaśāsanakartṝṃś ca prakṛtīnāṃ ca dūṣakān |  
> strībālabrāhmaṇaghnāṃś ca hanyād dviṭsevinas tathā ||

viṣṇuḥ [3.33–35, 37]: “svāmyamātyadurgakośadaṇḍarāṣṭramitrāṇi prakṛtayaḥ | taddūṣakāṃś ca hanyāt | svarāṣṭrapararāṣṭrayoś ca cāracakṣuḥ syāt | duṣṭāṃś ca hanyāt” ||

punar viṣṇuḥ [5.9–11]: “kūṭaśāsanakṛtṝṃś ca rājā hanyāt |kūṭalekhyakarāṃś ca | garadāgnidaprasahyataskarān strībālapuruṣaghātinaś ca” |

**[571]** yājñavalkyaḥ [2.277] |

> śastrāvapāte garbhasya ghātane cottamo damaḥ |

uśanā |

> parikleśena pūrvaḥ syād bhaiṣajyena tu madhyamaḥ |  
> prahāreṇa tu garbhasya pātane daṇḍa uttamaḥ ||

kātyāyanaḥ [799] |

> vyāpādane tu tatkārī vadhaṃ citram avāpnuyāt |

bṛhaspatiḥ [23.9–12] |

> sāhasaṃ pañcadhā proktaṃ vadhas tatrādhikaḥ smṛtaḥ |  
> tatkāriṇo nārthadamaiḥ śāsyāḥ vadhyāḥ prayatnataḥ ||  
> prakāśavadhakā ye tu tathaivopāṃśughātakāḥ |  
> jñātvā samyag dhanaṃ hṛtvā hantavyā vividhair vadhaiḥ ||  
> mitraprāptyarthalobhair vā rājñā lokahitaiṣiṇā |  
> na moktavyāḥ prayatnena sarvabhūtabhayāvahāḥ ||  
> lobhād bhayād vā yo rājā na hanyāt pāpakāriṇaḥ |  
> tasya prakṣubhyate rāṣṭraṃ rājyāt sa parihīyate ||

**[572]** tathā [23.13] |

> bandhāgniviṣaśastreṇa parān yas tu pramāpayet |  
> krodhādinā nimittena naraḥ sāhasikas tu saḥ ||

baudhāyanaḥ: “kṣatriyādīnāṃ brāhmaṇavadhe vadhaḥ sarvasvaharaṇaṃ ca | teṣām eva tulyāpakṛṣṭavadhe yathābalam anurūpadaṇḍaṃ prakalpayet | kṣatriyavadhe gosahasraṃ vṛṣabhaikādhikaṃ rājña utsṛjed vairaniryātanārtham | śataṃ vaiśye daś śūdre vṛṣabhaś cātrādhikaḥ | śūdravadhena strīvadho govadhaś ca vyākhyātaḥ | anyatrātreyyā vadhāt | dhenvanaḍuhoś ca | vadhe dhenvanaḍuhor ante cāndrāyaṇaṃ caret | ātreyyā vadhaḥ kṣatriyavadhena vyākhyātaḥ | haṃsabhāsabarhiṇacakravākabalākākolūkamaṇḍūkaḍiḍḍika-ḍerikāśvababhrunakulādīnāṃ vadhe śūdravat” |

bṛhaspati-kātyāyanau |

> ekasya bahavo yatra praharanti ruṣānvitāḥ |  
> marmaprahārado yaś ca ghātakaḥ sa udāhṛtaḥ ||

**[573]** > marmaghātī tu yas teṣāṃ yathoktaṃ dāpayed damam |  
> ārambhakṛt sahāyaś ca doṣabhājas tadardhataḥ ||  
> kṣatasyālpamahatvaṃ ca marmasthānaṃ ca yatnataḥ |  
> sāmarthyaṃ cānubandhaṃ ca jñātvā cihnaiḥ prasādhayet ||

nāradaḥ [17.9–10] |

> aviśeṣeṇa sarveṣām eṣa daṇḍavidhiḥ smṛtaḥ |  
> vadhād ṛte brāhmaṇasya na vadhaṃ brāhmaṇo ‘rhati ||  
> śiraso muṇḍanaṃ daṇḍas tasya nirvāsanaṃ purāt |  
> lalāṭe cābhiśastāṅkaḥ prayāṇaṃ gardabhena ca ||

sāhacauryayor yamaḥ |

> na śārīro brāhmaṇasya daṇḍo bhavati karhicit |  
> gupte tu bandhane badhvā rājā bhaktaṃ pradāpayet ||  
> atha vā bandhanaṃ rajjvā karma vā kāreyan nṛpaḥ |  
> māsārdhamāsaṃ kurvīta kāryaṃ vijñāya tattvataḥ ||  
> yathāparādhaṃ vipraṃ tu vikarmāṇy api kārayet |  
> rājaduṣṭāni bhāṣeta daṇḍo nirviṣayaḥ smṛtaḥ ||  
> avadhyā brāhmaṇā gāvo loke ‘smin vaidikī śrutiḥ |

‘**daṇḍo virviṣayaḥ’** iti | viṣayoddeśān niṣkrāntaḥ kāryaḥ sa eva daṇḍa ity arthaḥ |

yājñavalkyaḥ [2.231] |

> yaḥ sāhasaṃ kārayati sa dāpyo dviguṇaṃ damam |  
> yaś caivam uktvāhaṃ dātā kārayet sa caturguṇam ||

**[574]** ‘**ahaṃ dātā’** iti | ‘ahaṃ tubhyaṃ dhanaṃ dāsyāmi tvaṃ kuru’ ity abhidhāya, yaḥ kārayati sa caturguṇaṃ daṇḍya ity arthaḥ |

kātyāyanaḥ [832–34] |

> ārambhakṛt sahāyaś ca tathā mārgānudeśakaḥ |  
> āśrayaḥ śastradātā ca bhaktadātā vikarmiṇām ||  
> yuddhopadeśakaś caiva tadvināśapradarśakaḥ |  
> upekṣako ‘niyuktaś ca doṣavaktānumodakaḥ ||  
> aniṣeddhā kṣamo yaḥ syāt sarve tatkāryakāriṇaḥ |  
> yathāśaktyanurūpaṃ tu daṇḍam eṣāṃ prakalpayet ||

‘**tadvināśapradarśakaḥ’** tadvināśopāyopadeśakaḥ | ‘**aniyuktaś ca doṣavaktā’** aniyukto rājñāniyukto yo doṣaṃ vadati |

nāradaḥ [4.245–46] |

> ayuktaṃ sāhasaṃ kṛtvā pratyāsattiṃ bhajeta yaḥ |  
> brūyāt svayaṃ vā sadasi tasyāpi vinayaḥ smṛtaḥ ||  
> gūhamānas tu dauḥśīlyād yadi pāpaḥ sa jīvati |  
> sabhyāś cāsya na tuṣyanti tīvro daṇḍaś ca pātyate ||

**[575]**

**71 — (ka) atha ghātakānveṣaṇam**

tatra yājñavalkyaḥ [2.280–81] |

> avijñātahatasyāśu kalahaṃ sutabāndhavāḥ |  
> praṣṭavyā yoṣitaś cāsya parapuṃsi ratāḥ pṛthak ||  
> strīdravyavṛttikāmo vā kena vāyaṃ gataḥ saha |  
> tatpradeśasamāsannaṃ pṛcched vāpi janaṃ śanaiḥ ||

bṛhaspatiḥ [23.21, 23–25] |

> hataḥ saṃdṛśyate yatra ghātakas tu na dṛśyate |  
> pūrvavairānumānena jñātavyaḥ sa mahībhujā ||  
> prātiveśyānveśyau ca tasya mitrāribāndhavāḥ |  
> praṣṭavyā rājapuruṣaiḥ sāmādibhir upakramaiḥ ||  
> vijñeyo ‘sādhusaṃsargāc cihnair hoḍhena vā naraiḥ |  
> eṣoditā ghātakānāṃ taskarāṇāṃ ca bhāvanā ||  
> gṛhītaḥ śaṅkayā yas tu na tat kāryaṃ prapadyate |  
> śapathaiḥ sa viśoddhavyaḥ sarvavādeṣv ayaṃ vidhiḥ ||

vyāsaḥ |

> jñātvā tu ghātakaṃ samyak sasahāyaṃ sabāndhavam |  
> hanyāc citrair vadhopāyair udvejanakarair nṛpaḥ ||

**[576]** bṛhaspatiḥ [23.26] |

> divyair viśuddho mocyaḥ syād aśuddho vadham arhati |  
> nigrahānugrahād rājñaḥ kīrtir dharmaś ca vardhate ||

**iti sāhasaparva**

**[577]**

## 72 strīsaṃgrahaṇam
atha strīsaṃgrahaṇam

tatra bṛhaspatiḥ [24.1–5] |

> pāruṣyaṃ dvividhaṃ proktaṃ sāhasaṃ ca dvilakṣaṇam |  
> pāpamūlaṃ saṃgrahaṇaṃ triprakāraṃ nibodhata ||  
> balopadhikṛte dve tu tṛtīyam anurāgajam |  
> tat punas trividhaṃ proktaṃ prathamaṃ madhyam uttamam ||  
> anicchantyā yat kriyate suptonmattapramattayā |  
> pralapantyā vā rahasi balātkārakṛtaṃ tu tat ||  
> chadmanā gṛham ānīya datvā vā madyakārmaṇam |  
> saṃyogaḥ kriyate yasyās tad upādhikṛtaṃ viduḥ ||  
> anyonyacakṣūrāgeṇa dūtīsaṃpreṣaṇena ca |  
> kṛtaṃ rūpārthalobhena jñeyaṃ tad anurāgajam ||

vyāsaḥ |

> saṃgrahas trividhaḥ proktaḥ prathamo madhyamas tathā |  
> uttamaś ceti śāstreṣu tasyoktaṃ lakṣaṇaṃ pṛthak ||  
> adeśakālasaṃbhāṣā araṇye ca parastriyā |  
> apāṅgaprekṣaṇaṃ hāsyaṃ pūrvasaṃgrahaṇaṃ smṛtam ||

**[578]** bṛhaspatiḥ [24.6] |

> apāṅgaprekṣaṇaṃ hāsyaṃ dūtīsaṃpreṣaṇaṃ tathā |  
> sparśo bhūṣaṇavastrāṇāṃ prathamaḥ saṃgrahaḥ smṛtaḥ ||

nāradaḥ [15.63] |

> nadīnāṃ saṃgame tīrtheṣv ārāmeṣu vaneṣu ca |  
> strīpuṃsau yat sameyātāṃ tac ca saṃgrahaṇaṃ smṛtam ||

bṛhaspatiḥ [24.10] |

> preṣaṇaṃ gandhamālyānāṃ phalamadyānnavasasām |  
> saṃbhāṣaṇaṃ ca rahasi madhyamaṃ saṃgrahaṃ viduḥ ||

vyāsaḥ |

> preṣaṇaṃ gandhamālyānāṃ dhūpabhūṣaṇavāsasām |  
> pralobhanaṃ cānnapānair madhyamaḥ saṃgrahaḥ smṛtaḥ ||

bṛhaspatiḥ [24.8] |

> ekaśayyāsanaṃ krīḍā cumbanāliṅganaṃ tathā |  
> etat saṃgrahaṇaṃ proktam uttamaṃ śāstravedibhiḥ ||

**[579]** vyāsaḥ |

> śayyāsane vivikte tu parasparam upāśrayaḥ |  
> keśākeśigrahaś caiva jñeya uttamasaṃgrahaḥ ||

nārado manuś cādyayoḥ |

> upakārakriyā keliḥ sparśo bhūṣaṇavāsasām |  
> saha śayyāsanaṃ caiva sarvasaṃgrahaṇaṃ smṛtam ||  
> striyaṃ spṛśed adeśe yaḥ spṛṣṭo vā marṣayet tayā |  
> parasparasyānumate sarvaṃ saṃgrahaṇaṃ smṛtam ||

nāradaḥ [15.39, 37] |

> darpād vā yadi vā mohāc chalāghayā vā svayaṃ vadet |  
> pūrvaṃ mayeyaṃ bhukteti tac ca saṃgrahaṇaṃ smṛtam ||  
> pāṇau yaś ca nigṛhṇīyād veṇyāṃ vastrāñ cale ‘pi vā |  
> tiṣṭha tiṣṭheti vā brūyāt sarvaṃ samgrahaṇaṃ smṛtam ||

yājñavalkyaḥ [2.283–84] |

> pumān saṃgrahaṇe grāhyaḥ keśākeśi parastriyā |  
> sadyo vā kāmajaiś cihnaiḥ pratipattau dvayos tathā ||

**[580]** > nīvīstanaprāvaraṇam ūrukeśāvamarśanam |  
> adeśakālasaṃbhāṣaṃ sahāvasthānam eva ca ||

‘**sahāvasthānam’** ityādiṣu kurvāṇa iti śeṣaḥ |

kātyāyanaḥ |

> yāni karmāṇy abhilaṣan pumān vai kurute kvacit |  
> ārambhās te tu nirdiṣṭā garhitāḥ kāmasādhakāḥ ||  
> dūtopacārayuktaś ced avelāsthānasṃsthitaḥ |  
> kaṇṭhakeśāmbaragrāhī karṇanāsākarādiṣu ||  
> ekasthānāsanāhāraḥ saṃgraho navadhā smṛtaḥ |  
> na grāhyo hy anyathākārī grāhako daṇḍam arhati ||  
> garbhapāto nakhānāṃ ca darśanaṃ garbhadhāraṇam |  
> dhāraṇaṃ paravastrāṇām alaṅkārāyudhasya ca ||  
> ebhiś cihnaiḥ sadā jñeyā vyabhicāraratāḥ striyaḥ |  
> gandhamālyāmbaraiś cāpi lekhyasaṃpreṣaṇais tathā ||  
> grāhakaṃ sarvam eva syād ārambhakaraṇaṃ hi tat |  
> asmād akāryasaṃsargād grahaṃ saṃgrahaṇaṃ viduḥ ||

**[581]** > kāmī tu saṃsthito yatra ārambhe kāmasādhake |  
> tat tasmād grahaṇaṃ tasya prāhuḥ saṃgrahaṇaṃ yataḥ ||

bṛhaspatiḥ [24.11] |

> trayāṇām api caiteṣāṃ prathamo madhya uttamaḥ |  
> vinayaḥ kalpanīyaḥ syād adhiko draviṇādhike ||

manuḥ [8.358] |

> parasya patnyā puruṣaḥ saṃbhāṣaṃ yojayan rahaḥ |  
> pūrvam ākṣārito doṣaiḥ prāpnuyāt pūrvasāhasam ||

pūrvam eva ‘**doṣaiḥ’** tatstrīprārthanādibhiḥ | ‘**ākṣāritaḥ’** abhiśastaḥ |

āpastambaḥ [2.26.18–19]: “abuddhipūrvam alaṃkṛto yuvā paradāram anupraviśan kumārīṃ vā vācā bādhyaḥ | buddhipūrvaṃ tu [duṣṭabhāvo] daṇḍyaḥ” |

matsyapurāṇe [227.119–20, 125–26] |

> bhikṣuko ‘py atha vā nārī yo ‘pi syāt tu kuśīlavaḥ |  
> praviśet pratiṣiddhas tu prāpnuyād dviśataṃ damam ||  
> yas tu saṃcārakas tatra puruṣaḥ sa tathā bhavet |  
> pāradārikavad daṇḍyo yaś ca syād avakāśadaḥ ||

manuḥ [8.355] |

> yas tv anākṣāritaḥ pūrvam abhibhāṣeta kāraṇāt |  
> na doṣaṃ prāpnuyāt kiṃcin na hi tasya vyatikramaḥ ||

**[582]** nāradaḥ [15.67] |

> nāthavatyā paragṛhe saṃyuktasya striyā saha |  
> dṛṣṭaṃ saṃgrahaṇaṃ tajjñair nāgatāyāḥ svayaṃ gṛhe ||

abhigamanānuvṛttau kātyāyanaḥ |

> ato ‘nyena prakāreṇa pravṛttau grahaṇaṃ bhavet |  
> svayam evāgatāyāṃ tu puṃgṛhe na tu doṣabhāk ||

nārada-kātyāyanau [nā. 15.61] |

> aduṣṭatyaktadārasya klībasyākṣamakasya ca |  
> svecchānupeyuṣo dārān na doṣaḥ sāhase bhavet ||

asyārthaḥ — aduṣṭāḥ praduṣṭās tyaktāḥ svadārā yena tasya | duṣṭān dārān [tathā] klībākṣamayor dārān dārāṇām evecchayopagacchan na daṇḍanīya iti |

manuḥ [8.360–61] |

> bhikṣukā vandinaś caiva dīkṣitāḥ kāravas tathā |  
> saṃbhāṣaṇaṃ gṛhe strībhiḥ kuryur aprativāritāḥ ||>   
> na bhāṣaṇaṃ parastrībhiḥ pratiṣiddhaḥ samācaret |  
> niṣiddho bhāṣamāṇas tu suvarṇaṃ daṇḍam arhati ||

**[583]** yājñavalkyaḥ [2.285] |

> strī niṣedhe śataṃ daṇḍyo dviśataṃ tu damaṃ pumān |  
> pratiṣedhe tayor daṇḍo yathā saṃgrahaṇe tathā ||

asyārthaḥ — strī patipitrādibhiḥ saṃbhāṣaṇādiniṣedhe kṛte sati pravartate yadi, tadā paṇaśataṃ daṇḍyā | puruṣaḥ punar evaṃ niṣiddhe pravartamāno dviśataṃ daṇḍyaḥ | dvayos tu strīpuṃsayoḥ pratiṣiddhe pravartamānayoḥ saṃbhāṣaṇe varṇānusāreṇa yo daṇḍaḥ sa eva daṇḍa iti |

manuḥ [8.362–63] |

> naiṣa cāraṇadāreṣu vidhir nātmopajīviṣu |  
> sajjayanti hi te nārīr nirgūḍhāś cārayanti ca ||  
> kiṃcid eva tu dāpyaḥ syāt saṃbhāṣāṃ tābhir ācaran |  
> praiṣyāsu caikabhaktāsu rahaḥ pravrajitāsu ca ||

śaṅkhalikhitau: “sarveṣāṃ svadāraniyamaḥ svakarmapratipattiś ca dharmaḥ | yena yenāṅgenāparādhaṃ kuryāt tad evāsya chettavyam | aṣṭasahasraṃ vā daṇḍaḥ | anyatra brāhmaṇāt | adaṇḍyo hi brāhmaṇaḥ |

**[584]** manuḥ [8.352–53, 359] |

> paradārābhimarśeṣu pravṛttān nṝn mahīpatiḥ |  
> udvejanakarair daṇḍaiś cihnayitvā pravāsayet ||  
> tatsamuttho hi lokasya jāyate varṇasaṃkaraḥ |  
> yena mūlaharo ‘dharmaḥ sarvanāśāya kalpate ||  
> abrāhmaṇaḥ saṃgrahaṇe prāṇāntaṃ daṇḍam arhati |  
> caturṇām api varṇānāṃ dārā rakṣyatamāḥ smṛtāḥ ||

‘**abrāhmaṇaḥ saṃgrahaṇe’** ity atra brāhmaṇyā iti śeṣaḥ |

**[585]**

**72 — (ka) athābhigamanadaṇḍāḥ**

tatra bṛhaspatiḥ [24.13] |

> sahasā kāmayed yas tu dhanaṃ tasyākhilaṃ haret |  
> utkṛtya liṅgavṛṣaṇau bhrāmayed gardabhena tu ||

āpastambaḥ [2.26.10]: “saṃnipāte vṛtte śiśnacchedanaṃ savṛṣaṇasya” |

kātyāyanaḥ [830] |

> strīṣu vṛttopabhogaḥ syāt prasahya puruṣo yadā |  
> vadhas tatra pravarteta kāryātikramaṇaṃ hi tat ||

bṛhaspatiḥ [24.14–15] |

> chadmanā kāmayed yas tu tasya sarvaharo damaḥ |  
> aṅkayitvā bhagāṅkena purān nirvāsayet tataḥ ||  
> damo ‘ntimaḥ samāyāṃ tu hīnāyām ardhikas tataḥ |  
> puṃsaḥ kāryo ‘dhikāyāṃ tu gamane saṃpramāpaṇam ||

**[586]** yājñavalkyaḥ [2.286] |

> sajātāv uttamo daṇḍa ānulomye tu madhyamaḥ |  
> prātilomye vadhaḥ puṃso nāryāḥ karṇādikartanam ||

viṣṇuḥ [5.40–43]: “pārajāyī savarṇāgamane tūttamasāhasaṃ daṇḍyaḥ | hīnavarṇāgamane madhyamam | gogamane ca | antyāgamane ca vadhyaḥ | uttamāgamane ca” |

śaṅkhalikhitau: “aniveditapraveśe strīgṛheṣu tatrottamam uttamāyām | viparyaye madhyamasāhasam | pratilomaikāntarāvaskandane sarvasvaṃ vadho vā | viparyaye saṃnirodhaḥ sarvasvaṃ ca” |

asyārthaḥ — anivedya strīgṛhaṃ praviśya uttamāṃ brāhmaṇādistriyam abhigacchato brāhmaṇasyottamasāhaso daṇḍaḥ | ‘**viparyaye’** tu brāhmaṇasya kṣatriyādistrīgamane madhyamasāhaso daṇḍaḥ | pratilomasya śūdrāder ekāntaritadvijātistrīgamane vadhaḥ sarvasvāpahārasahito daṇḍaḥ | **vā**śabdaḥ samuccaye | ‘āryastryabhigamane liṅgoddhāraḥ svaharaṇaṃ ca | goptā ced vadho ‘dhikaḥ’ iti gautamavacanāt [12.2–3] | ‘**viparyaye saṃnirodhaḥ’** brāhmaṇasyāguptapatnīgamane vaiśyasya saṃvatsaraṃ bandhanāgāre tirohitasya sarvasvāpahāro daṇḍaḥ — ‘vaiśyaḥ sarvasvadaṇḍaḥ syāt saṃvatsaranirodhataḥ’ iti manuvacanāt [8.375] iti |

**[587]** darpādhikāre manuḥ [8.372] |

> pumāṃsaṃ dāhayet pāpaṃ śayane tapta āyase |  
> abhyādadhyuś ca kāṣṭhāni tatra dahyeta pāpakṛt ||

nāradaḥ [15.73–75] |

> mātā mātṛṣvasā śvaśrūr mātulānī pitṛṣvasā |  
> pitṛvyasakhiśiṣyastrī bhaginī tatsakhī snuṣā ||  
> duhitācāryabhāryā ca sagotrā śaraṇāgatā |  
> rājñī pravrajitā dhātrī sādhvī varṇottamā ca yā ||  
> āsām anyatamāṃ gatvā gurutalpaga ucyate |  
> śiśnasyotkartanaṃ tatra nānyo daṇḍo vidhīyate ||

yājñavalkyaḥ [3.232–33] |

> pituḥ svasāraṃ matuś ca mātulānīṃ snuṣām api |  
> mātuḥ spatnīṃ bhaginīm ācāryatanayāṃ tathā ||  
> ācāryapatnīṃ svasutāṃ gacchaṃs tu gurutalpagaḥ |  
> chitvā liṅgaṃ vadhas tasya sakāmāyāḥ striyās tathā ||

**[588]** vyāsaḥ |

> guptāyāḥ saṃgrahe daṇḍo yathoktaḥ samudāhṛtaḥ |  
> icchantyām āgatāyāṃ tu gacchato ‘rdhaṃ damaḥ smṛtaḥ ||

manuḥ [8.378–79, 382–83] |

> sahasraṃ brāhmaṇo daṇḍyo guptāṃ viprāṃ balād vrajan |  
> śatāni pañca daṇḍyaḥ syād icchantyā saha saṃgataḥ ||  
> mauṇḍyaṃ prāṇāntiko daṇḍo brāhmaṇasya vidhīyate |  
> itareṣāṃ tu varṇānāṃ daṇḍaḥ prāṇāntiko bhavet ||  
> vaiśyaś cet kṣatriyāṃ guptāṃ vaiśyāṃ vā kṣatriyo vrajet |  
> yo brāhmaṇyām aguptāyāṃ tatsamaṃ daṇḍam arhataḥ ||  
> sahasraṃ brāhmaṇo daṇḍaṃ dāpyo gupte tu te vrajan |  
> śūdrāyāṃ kṣatriyaviśoḥ sāhasro vai bhaved damaḥ ||

āpastambaḥ [2.27.8]: “nāśya āryaḥ śūdrāyām” |

‘**āryo’** brāhmaṇādiḥ, ‘**śūdrāyām’** ananyapūrvāyāṃ retaḥ siktvā, ‘**nāśyo’** viṣayān nirvāsya ity arthaḥ |

**[589]** manuḥ [8.385, 373] |

> agupte kṣatriyāvaiśye śūdrāṃ vā brāhmaṇo vrajan |  
> śatāni pañca paṇḍyaḥ syāt sahasraṃ tv antyajastriyam ||  
> saṃvatsarābhiśastasya duṣṭasya dviguṇo damaḥ |  
> vrātyayā saha saṃvāsre cāṇḍālyā tāvad eva tu ||

‘saṃvatsarābhiśastasya duṣṭasya’ iti — saṃvatsaram anenopabhuktā parastrīti yasyābhiśāpaḥ ‘saṃvatsarābhiśastaḥ’, tasya saṃvatsaram upabhuktāyāṃ yo daṇḍa uktaḥ sa dviguṇaḥ syād ity arthaḥ | ‘vrātyā’ atyantadurācārā vadhabandhopajīviprabhṛtayaḥ saptavidhāḥ | ‘vrātyapratipādakaninditakarmācārā ninditā’ ityādihārītavacanānusārāt |

yājñavalkyaḥ [2.294] |

> antyābhigamane tv aṅkyaḥ kabandhena pravāsayet |  
> śūdras tathāntya eva syād antyasyāryāgame vadhaḥ ||

‘aṅkyaḥ kabandhena’ aśiraḥskandhanaraśarīrākāreṇāṅkayitvā |

**[590] **baudhāyanaḥ [2.3.53, 2.4.1–3]: “śūdraṃ kaṭāgninā dahet | athāpy udāharanti | abrāhmaṇasya śārīro daṇḍaḥ |

> abrāhmaṇasya śārīro daṇḍaḥ saṃgrahaṇe bhavet |  
> sarveṣām eva varṇānāṃ dārā rakṣyatamā dhanāt ||  
> na tu cāraṇadāreṣu na raṅgāvatare vadhaḥ |  
> saṃsarjayanti tā hy etān niguptāṃś cālayanty api ||

śūdrasyānuvṛttau gautamaḥ [12.2–3]: “āryastryabhigamane liṅgoddhāraḥ sarvasvaharaṇaṃ ca | goptā ved vadho ‘dhikaḥ” |

āpastambaḥ [2.27.9–10]: “vadhaḥ śūdra āryāyām | dāraṃ cāsya karśayet” |

‘brāhmaṇī vṛṣalaṃ seveta’ ity anuvṛttau yamaḥ |

> śūdraṃ tu ghātayed rājā śayane tapa āyase |  
> dahet pāpakṛtaṃ tatra kāṣṭhaiḥ parṇais tṛṇais tathā ||

manuḥ [8.374–77] |

> śūdro guptam aguptaṃ vā daijātaṃ varṇam āvasan |  
> aguptam aṅgasarvasvī gupte sarveṇa hīyate ||

**[591]** > vaiśyaḥ sarvasvadaṇḍyaḥ syāt saṃvatsaranirodhataḥ |  
> sahasraṃ kṣatriyo daṇḍyo mauṇḍyaṃ mūtreṇa cārhati ||  
> brāhmaṇīṃ yady aguptāṃ tu seveyātām iti sthitiḥ |  
> vaiśyaṃ pañcaśataṃ kuryāt kṣatriyaṃ tu sahasriṇam ||  
> ubhāv api tu tāv eva brāhmaṇyā guptayā saha |  
> viplutau śūdravad daṇḍyau dagdhavyau vā kaṭāgninā ||

‘dvaitātaṃ varṇam āvasan’ dvijātistriyam abhigacchann ity arthaḥ | ‘aguptam’ arakṣitam | ‘aṅgasarvasvī’ aṅgasarvasvasahitaḥ, ‘hīyate’ tenāṅgena yenāṅgenāparāddham, sarvasvena ca hīyata ity arthaḥ | rakṣitāṃ tu vrajan ‘sarveṇa’ aṅgena hīyata ity arthaḥ |

tathā [8.384] |

> kṣatriyāyām aguptāyāṃ vaiśye pañcaśato damaḥ |  
> mūtreṇa mauṇḍyam icchet tu kṣatriyo daṇḍam eva vā ||

hārītaḥ: “śreyasaḥ śayanaśāyinaṃ rājā badhvā śvabhiḥ khādayet | kāṣṭhaiś caināṃ dāhayet” |

‘**śreyasaḥ’** brāhmaṇādes tūttamasya | ‘**śayanaśāyinam’** strīgāminam | ‘**enām’** uttamastriyam |

gautamaḥ [23.14–16]: “śvabhiḥ khādayed rājā nihīnavarṇagamane striyam prakāśam | pumāṃsaṃ ghātayet | yathoktaṃ vā” |

**[492]** vasiṣṭhaḥ [21.1–5]: “śūdraś ced brāhmaṇīm abhigacched vīraṇapatrair veṣṭayitvā śūdram agnau prāsyeta | brāhmaṇyāḥ śirasi vāpanaṃ kṛtvā sarpiṣābhyukṣya nagnāṃ kharam āropya mahāpatham anuvrājayet | pūtā bhavatīti vijñāyate | vaiśyaś ced brāhmaṇīm abhigacchel lohitadarbhair veṣṭayitvā vaiśyam agnau prāsyeta | brāhmaṇyāḥ śirasi vāpanaṃ kṛtvā sarpiṣābhyukṣya nagnāṃ kharam āropya mahāpatham anuvrājayet | pūtā bhavatīti vijñāyet | rājanyaś ced brāhmaṇīm abhigachec charapatrair veṣṭayitvā rājanyam agnau prāsyeta | brāhmanyāḥ śirasi vapanaṃ kṛtvā sarpiṣābhyukṣya nagnāṃ khama āropya mahāpatham anuvrājayet | pūtā bhavatīti vijñāyate | evām vaiśyo rājanyāyāṃ maithunam ācaran | śūdras tu rājanyavaiśyayoḥ” |

atha yamaḥ |

> vṛṣalaṃ sevate yā tu brāhmaṇī madamohitā |  
> tāṃ śvabhiḥ khādayed rājā saṃsthāne vadhyaghātinām ||

**[593]** > vaiśyaṃ vā kṣatriyaṃ vāpi brāhmaṇī sevate tu yā |  
> śiraso muṇḍanaṃ tasyāḥ prayāṇaṃ gardabhena tu ||

‘saṃsthāne vadhyaghātinām,’ vadhyān ye ghātayanti caṇḍālādayas teṣāṃ sthāne |

bṛhaspatiḥ [24.16–17] |

> gṛham āgatya yā nārī pralobhya sparśanādinā |  
> kāmayet tatra sā daṇḍyā narasyārdhadamaḥ smṛtaḥ ||  
> chinnanāsauṣṭhakarṇāṃ tu paribhrāmyāpsu majjayet |  
> khadeyed vā sārameyaiḥ saṃsthāne bahusaṃsthite ||

‘bahusaṃsthite’ bahavaḥ saṃsthitā yatra catvarādau |

manuḥ [8.371] |

> bhartāraṃ laṅghayed yā tu strī jñātiguṇadarpitā |  
> tāṃ svabhiḥ khādayed rājā saṃsthāne bahusaṃsthite ||

hanyād ity anvṛttau viṣṇuḥ [5.18]: “striyam asaktabhartṛkāṃ tadatikramaṇīṃ ca” |

yājñavalkyaḥ [3.233] |

> liṅgaṃ chittvā badhas tatra sakāmāyāḥ stryās tathā |

**[594]** bṛhaspatiḥ [24.18–19] |

> anicchantī tu yā muktā guptāṃ tāṃ vāseyed gṛhe |  
> malināṅgīm adhaḥśayyāṃ piṇḍamātropajīvinīm ||  
> kārayen niṣkṛtiṃ kṛcchraṃ parākaṃ vā same gatām |  
> hīnavarṇopabhuktā yā tyājyā badhyātha vā bhavet ||

‘**same gatāṃ’** savarṇapuruṣe saṃgatām |

kātyāyanaḥ [488–79] |

> nāsvatantrāḥ striyo grāhyāḥ pumāṃs tatrāparādhyati |  
> prabhuṇā śāsanīyās tā rājā tu puruṣaṃ nayet ||  
> proṣitasvāmikā nārī prāpitā yady abhigrahe |  
> tāvat sā bandhane sthāpyā yāvat pratyāgataḥ prabhuḥ ||

‘**puruṣaṃ nayet’** strīsvāminaṃ puruṣaṃ prāpayed ity arthaḥ |

matsyapurāṇe [227.127–29]

> balāt saṃdūṣayed yas tu parabhāryāṃ naraḥ kvacit |  
> vadhadaṇḍo bhavet tasya nāparādho bhavet striyāḥ ||  
> adravyāṃ mṛtapatnīṃ tu saṃgṛhṇan nāparādhnuyāt |  
> sa tāṃ parigṛhāṇas tu sarvasvaṃ daṇḍam arhati ||

**kṛtyakalpatarau vyavahārakāṇde**

**[abhigamaṇadaṇḍaḥ]**

**[595]**

**72 — (kha) atha kanyādūṣaṇam**

tatra manuḥ [8.364] |

> yo ‘kāmāṃ dūṣayet kanyāṃ sa sadyo vadham arhati |  
> sakāmāṃ dūṣayaṃs tulyo na vadhaṃ prāpnuyān naraḥ ||

matsyapurāṇe [227.124–25] |

> yo ‘kāmāṃ dūṣayet kanyāṃ sa sadyo vadham arhati |  
> sakāmāṃ dūṣayānas tu prāptaḥ paramasāhasam ||

‘saṃnipāte vṛtte’ ity anuvṛttau āpastambaḥ [2.26.21]: “kumāryāṃ tu svāny ādāya nāśyaḥ’ |

manuḥ [8.366] |

> uttamāṃ sevamānas tu jaghanyo vadham arhati |  
> śulkaṃ dadyāt sevamānaḥ samām icchet pitā yadi ||

**[596]** nāradaḥ [15.71–72] |

> kanyāyām asakāmāyāṃ dvyaṅgulasyāvakartanam |  
> uttamāyāṃ vadhas tv eva sarvasvaharaṇaṃ tathā ||  
> sakāmāyāṃ tu kanyāyāṃ savarṇe nāsty atikarmaḥ |  
> kiṃ tv alaṃkṛtya satkṛtya sa evaināṃ samudvahet ||

atha śaṅkhalikhitau: “kanyāyām asakāmāyāṃ dvyaṅgulacchedo daṇḍaś ca | uttamāyāṃ tu vadho jaghanyasya | samānāyāṃ śulkam ābharaṇaṃ dviguṇaṃ ca strīdhanaṃ datvā pratipadyeta kanyām” |

yājñavalkyaḥ [2.287–88] |

> alaṃkṛtāṃ haran kanyām uttamāṃ hy anyathādhamam |  
> daṇḍaṃ dadyāt savarṇāsu prātilomye vadhaḥ smṛtaḥ ||  
> sakāmāsv anulomāsu na doṣas tv anyathā damaḥ |

**[597]** > dūṣaṇe tu karaccheda uttamāyāṃ vadhas tathā ||

‘**uttamam’** uttamasāhasam | ‘**adhamam’** adhamasāhasam |

manuḥ [8.367–70, 65] |

> abhiṣajya tu yaḥ kanyāṃ kuryād darpeṇa mānavaḥ |  
> tasyāśu kalpyate aṅgulyau daṇḍaṃ cārhati ṣaṭśatam ||  
> sakāmāṃ dūṣayānas tu nāṅgulīcchedam āpnuyāt |  
> dviśataṃ tu damaṃ dāpyaḥ prasaṅgavinivṛttaye ||  
> kanyaiva kanyāṃ yā kuryāt tasyāḥ syād dviśato damaḥ |  
> śulkaṃ ca triguṇaṃ dadyāc chipāś ca prāpnuyād daśa ||  
> yā tu kanyāṃ prakuryāt strī sā sadyo mauṇḍyam arhati |  
> aṅgulyor eva vā chedaṃ khareṇodvahanaṃ tathā ||  
> kanyāṃ bhajantīm utkṛṣṭaṃ na kiṃcid api dāpayet |  
> jaghanyaṃ sevamānāṃ tu saṃyatāṃ vāsayed gṛhe ||

‘**abhiṣajya’** abhibhūya | ‘**kuryāt’** vikuryāt, dūṣayed iti yāvat | ‘**kalpye’** chedye | ‘**śiphā’** atra jaṭārajvādiprahāraḥ |

**[598]**

**72 — (ga) atha bandhakyabhigamanam**

tatra yamaḥ |

> paradāre savarṇāsu daṇḍyāḥ syuḥ pañca kṛṣṇalāḥ |  
> asavarṇāsv ānulomye daṇḍo dvādaśako mataḥ ||

vyāsaḥ |

> bahubhir bhuktapūrvā yā gacched yas tāṃ narādhamaḥ |  
> tasya veśyāvad icchanti daṇḍanaṃ na tu dāravat ||

kātyāyanaḥ [831] |

> kāmārtā svairiṇī yā tu svayam eva prakāmayet |  
> rājādeśena bhoktavyā vikhyāpya janasaṃnidhau ||

nāradaḥ [15.78–79] |

> svairiṇy abrāhmaṇī veśyā dāsī niṣkāsinī ca yā |  
> gamyāḥ syur ānulomyena striyo na pratilomataḥ ||  
> āsv eva tu bhujiṣyāsu doṣaḥ syāt paradāravat |  
> gamyā api hi nopeyā yatas tāḥ saparigrahāḥ ||

yājñavalkyaḥ [2.290] |

> avaruddhāsu dāsīṣu bhujiṣyāsu tathaiva ca |  
> gamyāsv api pumān dāpyaḥ pañcāśatpaṇikaṃ damam ||

**[599]** vyāsaḥ |

> paroparuddhāgamane pañcāśatpaṇiko damaḥ |  
> prasahya veśyāgamane daṇḍo daśapaṇaḥ smṛtaḥ ||

yājñavalkyaḥ [2.291] |

> prasahya dāsyā gamane daṇḍo daśapaṇaḥ smṛtaḥ |  
> bahūnāṃ yady akākāmāsau caturviṃśatikaḥ pṛthak ||

tathā [2.293] |

> paśūn gacchan śataṃ dāpyo hīnāṃ gāṃ caiva madhyamam |

nāradaḥ [15.76] |

> paśuyonāv atikrāman vineyaḥ sa damaṃ śatam |  
> madhyamaṃ sāhasaṃ goṣu tad evāntyāvasāyiṣu ||

matsyapurāṇe [227.143–44] |

> tiryagyonau tu govarjaṃ maithunaṃ yo viṣevate |  
> sa paṇaṃ prāpnuyād daṇḍaṃ tasyāś ca yavasodakam ||

**[600]** > suvarṇaṃ tu bhaved daṇḍo gāṃ vrajan manujottamaḥ |  
> veśyāgāmī dvijo daṇḍyo veśyāśulkasamaṃ paṇam ||

nāradaḥ [15.77] |

> agamyāgāminaḥ śāsti daṇḍo rājñā prakīrtitaḥ |  
> prāyaścittavidhānaṃ tu pāpānāṃ syād viśodhanam ||

manuḥ [8.386–87] |

> yasya stenaḥ pure nāsti nānyastrīgo na duṣṭavāk |  
> na sāhasikadaṇdaghnau sa rājā śakralokabhāk ||  
> eteṣāṃ nigraho rājñaḥ pañcānāṃ viṣaye svake |  
> sāmrājyakṛt sajātyeṣu loke caiva yaśaskaraḥ ||

yamaḥ |

> duṣṭāḥ sāhasikāś caṇḍāḥ kitavā vañcakās tathā |  
> yasya rāṣṭre na santīha sa rājā śakralokabhāk ||

**iti strīsaṃgrahaparva |**

**[601]**

## 73 strīpuṃyogaḥ
atha strīpuṃyogaḥ

tatra bṛhaspatiḥ [25.1] |

> etat saṃgrahaṇasyoktaṃ vidhānaṃ vinayaṃ tathā |  
> strīpuṃsavartanopāyaḥ śrūyatāṃ gadato mama ||

nāradaḥ [15.2] |

> vivāhādividhiḥ strīṇāṃ yatra puṃsāṃ ca kīrtyate |  
> strīpuṃsayoga ity etad vivādapadam ucyate ||

tatra vivāhavidhiḥ vivāhakāṇḍe varṇitaḥ \

**atha strīpuṃsadharmāḥ**

tatra ‘puruṣasya striyāṃ vṛttiḥ’ ity atra —

manuḥ [9.1–2] |

> puruṣasya striyāś caiva dharmye vartmani tiṣṭhatoḥ |  
> saṃyoge viprayoge ca darmān vakṣyāmi śāsvatān ||  
> asvatantrāḥ striyaḥ kāryāḥ puruṣaiḥ svair divāniśam |  
> viṣayeṣu ca sajjantyaḥ saṃsthāpyāś cātmano vaśe ||

**[602]** nāradaḥ [16.30] |

> svātantryād vipraṇaśyanti kule jātā api striyaḥ |  
> asvātantryam atas tāsāṃ prajāpatir akalpayat ||

manuḥ [9.3] |

> pitā rakṣati kaumāre bhartā rakṣati yauvane |  
> putrās tu sthavire bhāve na strī svātantryam arhati ||

yājñavalkyaḥ [1.85] |

> rakṣet kanyāṃ pitā vinnāṃ patiḥ putrās tu vārdhike |  
> abhāve jñātayas teṣāṃ svātantryaṃ na kvacit striyāḥ ||

hārītaḥ: “ekavrataskannabhāvāt parendriyopahatatvāc ca duṣṭāḥ kulasaṅkarakāruṇyo bhavanti | jīvati jārajaḥ kuṇḍo mṛte bhartari golakaḥ | tasmād retopaghātāj jāyāṃ rakṣet | jāyānāśe kulanāśaḥ | kulanāśe tantunāśaḥ | tantunāśe devapitṛyajñanāśaḥ | dharmanāśe ātmanāśaḥ | ātmanāśe sarvanāśaḥ” |

‘**ekavrataskannabhāvād’** iti — eka eva patir iti yo ‘yaṃ vrataniyamaḥ tataḥ skhalanād ity arthaḥ | ‘**tantuḥ’** putrapautradisantatiḥ |

**[603]** manuḥ [9.5–7] |

> sūkṣmebhyo ‘pi prasaṅgebhyaḥ striyo rakṣyāḥ prayatnataḥ |  
> dvayor hi kulayoḥ śokam āvaheyur arakṣitāḥ ||  
> imaṃ hi sarvavarṇānāṃ paśyanto dharmam uttamam |  
> yatante rakṣituṃ bhāryāṃ bhartāro durbalā api ||  
> svāṃ prasūtiṃ caritraṃ ca kulam ātmānam eva ca |  
> svadharmaṃ hi prayatnena jāyāṃ rakṣan hi rakṣati ||

varṇasaṃkarānantaraṃ paiṭhīnasiḥ: “tasmād rakṣet bhāryāṃ sarvataḥ | mā sma saṃkaro bhavatv ity āha |

> apramattā rakṣata tantum enaṃ mā vaḥ kṣetre parabījāny avāpsuḥ |  
> bhāryāṃ rakṣata kaumārīṃ bibhyataḥ pararetasaḥ” ||

bṛhaspatiḥ [25.2] |

> sūkṣmebhyo ‘pi prasaṅgebhyo nivāryā strī svabandhubhiḥ |  
> śvaśrvādibhir gurustrībhiḥ pālanīyā divāniśam ||

nāradaḥ [16.28–29] |

> mṛte bhartary aputrāyāḥ patipakṣaḥ prabhuḥ striyāḥ |  
> viniyogātmarakṣāsu bharaṇe tu sa īśvaraḥ ||

**[604]**  
> parikṣīṇe patikule nirmanuṣye nirāśraye |  
> tatsapiṇḍeṣu cāsatsu pitṛpakṣaḥ prabhuḥ striyāḥ ||  
> pakṣadvayāvasāne tu rājā bhartā smṛtaḥ striyāḥ |  
> sa tasyā rakṣaṇaṃ kuryān nigṛhṇīyāt pathaś cyutām ||

manuḥ [9.4] |

> kāle ‘dātā pitā vācyo vācyaś cānupayan patiḥ |  
> mṛte bhartari putras tu vācyo mātur arakṣitā ||

bṛhaspatiḥ [25.5] |

> aprayacchan pitā kāle patiś cānupayann ṛtau |  
> putraś cābhaktado mātur garhyā daṇḍyāś ca dharmataḥ ||

manuḥ [9.14–15, 17–21, 16] |

> naitā rūpaṃ parīkṣante nāsāṃ vayasi niścayaḥ |  
> virūpaṃ rūpavantaṃ vā pumān ity eva bhuñjate ||  
> pauṃścalyāc calacittatvān naisnehyāc ca svabhāvataḥ |  
> rakṣitā yatnato ‘pīha bhartṛṣv etā vikurvate ||  
> śayyāsanam alaṃkāraṃ kāmaṃ krodham anārjavam |  
> drohabhāvaṃ kucaryāṃ ca strībhyo manur akalpayat ||

**[605]**  
> nāsti strīṇāṃ kriyā mantrair iti dharma vyavasthitaḥ |  
> nirindriyā hy amantrāś ca striyo ‘nṛtam iti sthitiḥ ||  
> tathā hi śrutayo bahvyo nigītā nigameṣv api |  
> svālakṣaṇyaparīkṣārthaṃ tāsāṃ śṛṇuta niṣkṛtim ||  
> yan me mātā pralulubhe vicaranty apativratā |  
> tan me retaḥ pitā vṛṅktām ity asyaitan nidarśanam ||  
> dhyāyaty aniṣṭaṃ yat kiṃcit pāṇigrāhasya cetasā |  
> tasyaiṣa vyabhicārasya nihnavaḥ samyag ucyate ||  
> evaṃ svabhāvaṃ jñātvāsāṃ prajāpatinisargajam |  
> paramaṃ yatnam ātiṣṭhet puruṣo rakṣaṇaṃ prati ||

**[606]** ‘**nirindriyā’** nirvīryā dhairyaprajñābalādirahitā ity arthaḥ | ‘**striyo ‘nṛtam’** iti prāyaśo ‘nṛtavadanaśīlatvād ucyate | ‘**śrutayaḥ’** śrutivākyāni | ‘**nigameṣu’** vedeṣu | ‘**svālakṣaṇyam’** svarūpam | **tāsām** ityādi — tāsāṃ śrutīnāṃ madhye yā niṣkṛtirūpā [mānasa]vyabhicāraprāyaścittabhūtāḥ, tāḥ śrutīḥ ‘**śṛṇuta’** strīsvabhāvajānārtham ity arthaḥ | ‘**tan me retaḥ pitā vṛṅktām’** iti, tan mātrā parapuruṣalobhajanitaṃ pāpaṃ pituḥ reto ‘panudatu iti | piteti ṣaṣṭhyarthe prathamā | ‘**prajāpatinisragajam’** prajāpatir hiraṇyagarbhaḥ, tadīyam anisarge sṛṣṭikāle jātam |

dakṣaḥ |

> jalaukavat striyaḥ sarvā bhūṣaṇācchādanāśanaiḥ |  
> subhṛtāp kṛtā nityaṃ puruṣaṃ hy apakarṣati ||  
> jalaukā raktam ādatte kevalaṃ sā tapasvinī |  
> itarā tu dhanaṃ vittaṃ māṃsaṃ vīryaṃ balaṃ sukham ||  
> sāśaṅkā bālabhāve tu yauvane ‘bhimukhī bhavet |  
> tṛṇavan manyate nārī vṛddhabhāve svakaṃ patim ||  
> svākāmye vartamānā sā snehān na ca nivaritā |  
> apathyā tu bhavet paścād yathā vyādhir upekṣitaḥ ||

‘**svākāmye’** svecchāyām |

**[607]** manuḥ [9.9] |

> yādṛśaṃ bhajate hi strī sūte ‘patyaṃ tathāvidham |  
> tasmāt prajāviśuddhyarthaṃ striyo rakṣet prayatnataḥ ||

śaṅkhalikhitau: “yasmin bhāvo ‘rpitaḥ strīṇām ārtave tādṛśaṃ putraṃ janayanti | yathā nīlavṛṣeṇa nīlavatsaprabhavaḥ | śvetena śveta eva jāyate | evaṃ yonir eva balavatī | yasmād varṇāḥ saṃkīryante” |

rāmāyaṇe |

> naivāṅganānāṃ dayito nāpi dveṣyo ‘sti kaścana |  
> sarvam evāvalambante latā gahanajā iva ||

mahābhārate |

> kulīnā rūpavatyaś ca nāthavatyaś ca yoṣitaḥ |  
> na maryādāsu tiṣṭhanti sa doṣaḥ strīṣu nārada ||  
> anarthitvān manuṣyāṇāṃ bhayāt parijanasya ca |  
> maryādāyām amaryādāḥ striyas tiṣṭhanti bhartṛṣu ||  
> yauvane vartamānānāṃ mṛṣṭābharaṇavāsasām |  
> nārīṇāṃ svairavṛttīnāṃ spṛhayanti kulastriyaḥ ||  
> yadi puṃsāṃ gatir brahman kathaṃcin nopapadyate |  
> apy anyonyaṃ pravartante na ca tiṣṭhanti bhartṛṣu ||

**[608]** > alābhāt puruṣāṇāṃ hi bhayāt parijanasya ca |  
> vadhabandhabayāc caiva svayaṃ guptā bhavanti tāḥ ||  
> nāgnis tṛpyati kāṣṭhānāṃ nāpagānāṃ mahodadhiḥ |  
> nāntakaḥ sarvabhūtānāṃ na puṃsāṃ vāmalocanā ||  
> kāmānām api dātāraṃ dātāraṃ mānasāntvayoḥ |  
> rakṣitāraṃ na mṛṣyanti yatnatas tāḥ striyaḥ sadā ||

**73 — (ka) atha rakṣāvidhiḥ**

tatra manuḥ [9.10–12] |

> na kaścid yoṣitaḥ śaktaḥ prasahya parirakṣitum |  
> etair upāyayogais tu śakyās tāḥ parirakṣitum ||  
> arthasya saṃgrahe caināṃ vyaye caiva niyojayet |  
> śauce dharme ‘nnapaktyāṃ ca pārināhyasya cekṣaṇe ||  
> arakṣitā gṛhe ruddhāḥ puruṣair āptakāribhiḥ |  
> ātmānam ātmanā yās tu rakṣeyus tāḥ surakṣitāḥ ||

‘pāriṇāhyam’ kuṇḍalakaṭakādi |

bṛhaspatiḥ [25.6] |

> āyavyaye ‘rthasaṃskāre gṛhopaskararakṣaṇe |  
> śaucāgnikārye saṃyojyā rakṣā strīṇām iyaṃ smṛtā ||

**[609]** manuḥ [9.22–24, 26–28, 8] |

> yādṛgguṇena bhartrā strī saṃyujyeta yathāvidhi |  
> tādṛgguṇā sā bhavati samudreṇeva nimnagā ||  
> akṣamālā vasiṣṭhena saṃyuktādhamayonijā |  
> śāraṅgī mandapālena jagāmābhyarhaṇīyatām ||  
> etāśā cānyāś ca loke ‘sminn apakṛṣṭaprasūtayaḥ |  
> utkarṣaṃ yoṣitaś cāptāḥ svaiḥ svair bhartṛguṇaiḥ śubhaiḥ ||  
> prajanārthā mahābhāgā pūjārhā gṛhadīptayaḥ |  
> śriyaḥ striyaś ca geheṣu na viśeṣo ‘sti kaścana ||  
> utpādanam apatyasya jātasya paripālanam |  
> pratyahaṃ lokayātrāyāḥ pratyakṣaṃ strīnibandhanam ||  
> apatyaṃ dharmakāryāṇi śuśrūṣā ratir uttamā |  
> dārādhīnas tathā svargaḥ pitṝṇām ātmanaś ca ha ||  
> patir bhāryāṃ saṃpraviśya garbho bhūtveha jāyate |  
> jāyāyās tad dhi jāyātvaṃ yad asyāṃ jayate punaḥ ||

**[610]** mahābhārate [ānu. 81.15] |

> śriyaḥ etāḥ striyo nāma satkāryā bhūtim icchatā |  
> lālitā nigṛhītā ca strī śrīr bhavati bhārata ||

manuḥ [3.56–59] |

> yatra nāryas tu pūjyante ramante tatra devatāḥ |  
> yatraitās tu pūjyante sarvāś tatrāphalāḥ kriyāḥ ||  
> śocanti jāmayo yatra vinaśyaty āśu tatkulam |  
> na śocanti tu yatraitā vardhate tad dhi sarvadā ||  
> jāmayo yāni gehāni śapanty apratipūjitāḥ |  
> tāni kṛtyāhatānīva vinaśyanti samantataḥ ||  
> tasmād etāḥ sadābhyarcyā bhūṣaṇācchādanāśanaiḥ |  
> bhūtikāmair narair nityaṃ satkāreṇotsaveṣu ca ||

‘**jāmayaḥ’** kulastriyaḥ bhaginīsnuṣādyāḥ |

yājñavalkyaḥ [1.82] |

> bhartṛbhrātṛpitṛjñātiśvaśrūśvaśuradevaraiḥ |  
> bandhubhiś ca striyaḥ pūjyā bhūṣaṇācchādanāśanaiḥ ||

tathā [3.79] |

> dohasasyāpradānena garbho doṣam avāpnuyāt |  
> vairūpyaṃ maraṇaṃ vāpi tasmāt kāryaṃ priyaṃ striyāḥ ||

**[611]** manuḥ [9.74, 95–96] |

> vidhāya vṛttiṃ bhāryāyāḥ pravaset kāryavān naraḥ |  
> avṛttikarṣitā hi strī praduṣyet sthitimaty api ||  
> devadattāṃ patir bhāryāṃ vindate necchayātmanaḥ |  
> tāṃ sādhvīṃ bibhṛyān nityaṃ devānāṃ priyam ācaran ||  
> prajananārthaṃ striyaḥ sṛṣṭāḥ santānārthaṃ ca mānavāḥ |  
> tasmāt sādhāraṇo dharmaḥ śrutau patnyā sahoditaḥ ||

‘**sthitimatī’** kulācārasaṃpattiyuktā | ‘**prajananam’** garbhasaṃgrahaṇam | ‘**santāno’** garbhādhānam |

tathā [9.85–87] |

> yadi svāḥ svāvarāś caiva vinderan yoṣito dvijāḥ |  
> tāsāṃ varṇakrameṇaiva jyaiṣṭhyaṃ pūjā ca veśma ca ||  
> bhartuḥ śarīraśuśrūṣāṃ dharmakāryaṃ ca naityakam |  
> svā caiva kuryāt sarveṣāṃ nānyajātiḥ kathaṃcana ||  
> yas tu tat kārayen mohāt svajātyā sthitayānyathā |  
> yathā brāhmaṇacaṇḍālaḥ pūrvadṛṣṭas tathaiva saḥ ||

**[612]** yājñavalkyaḥ [1.88] |

> satyām anyāṃ savarṇāyāṃ dharmakāryaṃ na kārayet |  
> savarṇāsu vidhau dharme jyeṣṭhayā na vinetarā ||

viṣṇuḥ [27.1–4]: “savarṇāsu bahuṣu bhāryāsu vidyamānāsu jyeṣṭhayaiva saha dharmakāryaṃ kuryāt | miśrāsu kaniṣṭhayāpi samānavarṇayā | abhāve tv anantarayaivāpadi | na tv eva ca svijaḥ śūdrāyāḥ” “

chandogapariśiṣṭe kātyāyanaḥ |

> agniśiṣṭāṃ hi śuśrūṣāṃ bahubhāryaḥ savarṇayā |  
> kārayet tadvad bahutvaṃ cej jyeṣṭhayā garhitā na cet ||  
> yā vā syād vīrasūrāsāmājñāsaṃpādinī ca yā |  
> dakṣā priyaṃvadā śuddhā tām atra viniyojayet ||  
> dinakrameṇa vā karma yathājyaiṣṭhyaṃ svaśaktitaḥ |  
> vibhajya saha vā kuryur yathājñānam aśāṭhyavat ||  
> strīṇāṃ saubhāgyato jyaiṣṭhyaṃ vidyayaiva dvijanmanām |  
> na hi svalpena tapasā bhartā tuṣyati yoṣitām ||

**[613]** > bhartur ādeśavartinyā yoṣayā bahubhir vrataiḥ |  
> agniḥ śuśrūṣito yatra sā strī saubhāgyam āpnuyāt ||

dakṣaḥ |

> prathamā dharmapatnī tu dvitīyā rativardhinī |  
> dṛṣṭam eva phalaṃ tatra nādṛṣṭam upapadyate ||  
> dharmapatnī samākhyātā nirdoṣā yadi sā bhavet |  
> doṣe sati na doṣaḥ syād anyā kāryā gunānvitā ||

‘śūdrā’ ity anuvṛttau manu-viṣṇū |

> saṃtuṣṭo bhāryayā bhartā bhartrā bhāryā tathaiva ca |  
> yasminn etatkule nityaṃ kalyāṇaṃ tatra vai dhruvam ||  
> yadi hi strī na roceta pumāṃsaṃ na pramodayet |  
> apramodāt punaḥ puṃsaḥ prajanaṃ na pravartate ||  
> striyāṃ tu rocamānāyāṃ sarvaṃ tad rocate kulam |  
> tasyām arocamānāyāṃ sarvam eva na rocate ||  
> anyonyasyāvyabhīcāro bhaved āmaraṇāntikaḥ |  
> eṣa dharmaḥ samāsena jñeyaḥ strīpuṃsayoḥ paraḥ ||

**[614]**  
> tathā nityaṃ yateyātāṃ strīpuṃsau tu kṛtakriyau |  
> yathā nāticaretāṃ tau viyuktāv itaretaram ||

yājñavalkyaḥ [1.74] |

> yatrānukūlyaṃ dampatyos trivargas tatra vardhate |

dakṣaḥ |

> gṛhavāsaḥ sukhārtho hi patnīmūlaṃ ca tatsukham |  
> sā patnī yā vijānāti cittajñā vaśavartinī ||  
> anukūlā tv avāgduṣṭā dakṣā sādhvī prajāvatī |  
> ebhir eva guṇair yuktā śrīr eva strī na saṃśayaḥ ||  
> prahṛṣṭamānasā nityaṃ sthānamānavicakṣaṇā |  
> bhartuḥ prītikarī yā tu sā bhāryā itarā jarā ||

vyāsaḥ |

> pūrvotthānaparā dakṣā jaghanyāsanaśāyinī |  
> avāgduṣṭānukūlā strī bhaved vai puṇyakarmaṇaḥ ||

atha dakṣaḥ |

> duḥkhāsikā kalir bhedaś chidraṃ pīḍā parasparam |  
> pratikūlakalatrasya dvidārasya na saṃśayaḥ ||

**[615]** manuḥ [9.77–79] |

> saṃvatsaram udīkṣeta dviṣantīṃ yoṣitaṃ patiḥ |  
> ūrdhvaṃ saṃvatsarād enāṃ dāyaṃ kṛtvā na saṃvaset ||  
> atikrāmet pramattaṃ yā mattaṃ rogārtam eva vā |  
> sā trīn māsān parityājyā vibhūṣaṇaparicchadā ||  
> unmattaṃ patitaṃ klībam abījaṃ pāparogiṇam |  
> na ca dviṣantyās tyāgo ‘sti na ca dāyāpavartanam ||

atha nāradaḥ [15.95] |

> anukūlām avāgduṣṭāṃ dakṣāṃ sādhvīṃ prajāvatīm |  
> tyajan bhāryām avasthāpyo rājñā daṇḍena bhūyasā ||

‘cauravac chāsya’ ity anuvṛttau viṣṇuḥ [5.162–63]: “nirdoṣaṃ parityajan patnīṃ ca” |

yājñavalkyaḥ [1.76] |

> ājñāsaṃpādinīṃ dakṣāṃ vīrasūṃ priyavādinīm |  
> tyajan dāpyas tṛtīyāṃśam adravyo bharaṇaṃ striyāḥ ||

**[616]** devalaḥ |

> svadārāṃs tyajato mohān narasyānyāyamocinaḥ |  
> dharmavaṃśaparityaktur niṣkṛtir na vidhīyate ||  
> kuṣṭhinīṃ patitāṃ vandhyām unmattāṃ vigatārtavām |  
> aduṣṭāṃ labhate tyaktuṃ tīrtān na tv eva karmaṇaḥ ||

‘**anyāyamocinaḥ’** anyāyena moktuḥ | ‘**tīrtād’** yonitaḥ | ‘**karmaṇaḥ’** pāpakarmāditaḥ |

nāradaḥ [15.90, 92–94] |

> anyonyaṃ tyajator āgaḥ (?) syād anyonyaviruddhayoḥ |  
> strīpuṃsayor nigūḍhāyā vyabhicārād ṛte striyāḥ ||  
> strīdhanabhrṣṭasarvasvāṃ garbhavisraṃsinīṃ tathā |  
> bhartuś ca vadham icchantīṃ striyaṃ nirvāsayed gṛhāt ||  
> anarthaśīlāṃ satataṃ tathaivāpriyavādinīm |  
> pūrvāśinī ca yā bhartus tāṃ strīṃ nirvāsayed gṛhāt ||  
> vandhyāṃ strījananīṃ nindyāṃ pratikūlāṃ ca sarvadā |  
> kāmato nābhinandeta kurvann evaṃ na doṣabhāk ||

**[317]** ‘**āgaḥ’** pāpam | ‘**nigūḍhā’** rakṣitā | ‘**strīdhanabhraṣṭasarvasvām’** strīdhanatvena bhraṣṭaṃ bhrāṃśitaṃ sarvasvaṃ yayā sā tathoktā | ‘**bhraṣṭam’** atrāntarbhāvitaṇyartham |

yamaḥ |

> ṛtusnātā tu yā nārī bhartāraṃ nopagacchati |  
> tāṃ grāmamadhye vikhyāpya bhrūṇaghnīṃ tu vivāsayet ||  
> bhartuḥ pratiniveśena yā vṛthā gamayed ṛtūn |  
> tāṃ tu vikhyāpya bandhūnāṃ bhrūṇaghnīṃ tu vivāsayet ||

‘**pratiniveśena’** atidveṣeṇa |

baudhāyanaḥ |

> aśuśrūṣākarīṃ vandhyāṃ bandhakīṃ parihiṃsakīm |  
> tyajanti puruṣāḥ prājñāḥ kṣipram apriyavādinīm ||  
> aprajāṃ daśame varṣe strīprajāṃ dvādaśe tyajet |  
> pretaprajāṃ pañcadaśe sadyas tv apriyavādinīm ||

vasiṣṭhaḥ [21.9–10] |

> vyavāye tīrthagamane dharmebhyaś ca nivartane |

**[618]** > catasras tu parityājyāḥ śiṣyagā gurugā ca yā ||  
> patighnī ca viśeṣeṇa juṅgitopagatā ca yā |

yājñavalkyaḥ [1.72] |

> vyabhicārād ṛtau śuddhir garbhe tyāgo vidhīyate |  
> garbhabhartṛvadhe tāsāṃ tathā mahati pātake ||

hārītaḥ: “garbhaghnīm adhovarṇagāṃ śiṣyasutagāminīṃ ca | pātavyasanasaṃsaktāṃ ca | dhanadhānyakṣayakarīṃ ca varjayet” |

yamaḥ |

> svacchandagā ca yā nārī tasyās tyāgo vidhīyate |  
> na caiva strīvadhaṃ kuryān na caivāṅgavikartanam ||  
> svacchandavyabhicāriṇyāṃ vivasvāṃs tyāgam abravīt |   
> na bandhanaṃ na vairūpyaṃ vadhaṃ strīṇāṃ vivarjayet ||

**[619]** atha yājñavalkyaḥ [1.70] |

> hṛtādhikārāṃ malināṃ piṇḍamātropajīvinīm |  
> paribhūtām adhaḥśayyāṃ vāsayed dvyabhicāriṇīm ||

nāradaḥ [15.91] |

> vyabhicāre striyo mauṇḍyam adhaḥśayanam eva ca |  
> kadannaṃ ca kuvāsaś ca karma cāvaskarojjhanam ||

**73 — (kha) atha strīdharmāḥ**

tatra manuḥ [5.147–49] |

> bālayā vā yuvatyā vā vṛddhayā vāpi yoṣitā |  
> na svātantryeṇa kartavyaṃ kiṃcit kāryaṃ gṛheṣv api ||  
> bālye pitur vaśe tiṣṭhet pāṇigrāhasya yauvane |  
> putrāṇāṃ bhartari prete na bhajet sā svatantratām ||  
> pitrā bhartrā sutair vāpi necched viraham ātmanaḥ |  
> eṣāṃ hi viraheṇa strī garhye kuryād ubhe kule ||

bṛhaspatiḥ [25.9] |

> bhartrā pitrā sutair na strī viyuktānya[gṛhe] vaset |  
> asatsaṅge viśeṣeṇa garhyatām eti sā dhruvam ||

yājñavalkyaḥ [1.86] |

> pitṛmātṛsutabhrātṛśvaśrūśvaśuramātulaiḥ |  
> hīnā na syād vinā bhartrā garhaṇīyānyathā bhavet ||

**[620]** manuḥ [5.150] |

> sadā prahṛṣṭayā bhāvyaṃ gṛhakārye ca dakṣayā |  
> susaṃskṛtopaskarayā vyaye cāmuktahastayā ||

yājñavalkyaḥ [1.83] |

> saṃyatopaskarā dakṣā hṛṣṭā vyayaparāṅmukhī |  
> kuryāc chvaśurayoḥ pādavandanaṃ bhartṛtatparā ||

bṛhaspatiḥ [25.10] |

> pūrvotthānaṃ guror arvāk bhojanābhyañjanakriyā |  
> jaghanyāsanaśāyitvaṃ karma strīṇām udāhṛtam ||

devalaḥ: “asvātantryaṃ patiśuśrūṣā sahadharmacaryā tatpūjyapūjanaṃ taddveṣyadveṣaṇam aduṣṭabhāvatā nityānukūlyaṃ tatkāryaparatvam iti strīdharmaḥ” |

viṣṇuḥ [25.2–8]: “bhartuḥ samānacāritvam | [śvaśrū]śvaśuragurudevatātithīnāṃ pūjanam | susaṃskṛtopaskaratā | amuktahastatā | suguptabhāṇḍatā | mūlakriyāsv anabhiratiḥ | maṅgalācārātatparatā” |

**[621]** mahābhārate |

> yadaiva bhartā jānīyān mantramūlaparāṃ striyam |  
> udvijeta tadaivāsyāḥ sarpād veśmagatād iva ||

pṛthivīṃ prati lakṣmīvākye viṣṇuḥ [99.21.22] |

> nārīṣu nityaṃ śucitbhūṣitāsu pativratāsu priyavādinīṣu |  
> amuktahastāsu prajānvitāsu suguptabāṇḍāsu balipriyāsu ||  
> suśliṣṭaveśmāsu jitendriyāsu kalivyapetāsu vilolupāsu |  
> dharmavyapekṣāsu dayānvitāsu sthitā sadāhaṃ jagatāṃ vidhātrī ||

śaṅkhalikhitau: “śvaḥ śvaḥ pacanabhāṇḍānām anulepanaṃ susaṃmṛṣṭagṛhadvāropalepanaṃ kṛtaśaucānukūlyadadhyakṣatadūrāpravālapuṣpakṛtabalikarma śvaśrūśvaśurābhivādanānantaraṃ gṛhāvaśyakāni kuryāt | na devabhṛtyātithibhyo ‘gre ‘śnīyāt | na bhartur anyatra pratīkārauṣadhāt” |

‘**śvaḥ śvaḥ pacanabhāṇḍānām’** iti, ‘**pacanabhāṇḍānāṃ’** sthālyādīnāṃ āgāmyāgāmidine upalepanaṃ kartavyam ity arthaḥ |

**[622]** ṛṣyaśṛṅgaḥ |

> gṛhamedhā bhaven nityaṃ bhūṣaṇāni ca pūjayet |  
> nityasnānakṛtāṃ veṇīm arcayet puṇyavāsasā ||  
> pūrvam eva raho gacched yāvan nānyaḥ prabudhyate |  
> devatārādhanaṃ kuryād dhūpapuṣpabaliṃ haret ||

‘**gṛhamedhā’** gṛhakṛtyatatparā | ‘**bhūṣaṇāni ca pūjayet’** bhūṣaṇāni mārjanādinā saṃskuryāt |

śaṅkhalikhitau: “strī nānuktā bahir niṣkrāmet | nānantarīyā paridhāvet | nānutsave gandhamālyābharaṇāni vikṛtāni vāsāṃsi bibhṛyāt | na parapuruṣam abhibhāṣeta | anyatra vaṇikpravrajitavṛddhebhyaḥ | na nābhiṃ darśayet | kulavadhūr āgulphābhyāṃ vāsaḥ paridadhyāt | na stanau vivṛtau kuryāt | na hasetānāvṛtam | na mahājane” |

‘**anāvṛtam’** hastābhyāṃ mukham anācchādya |

vyāsaḥ |

> dvāropasevanaṃ nityaṃ gavākṣeṇa nirīkṣaṇam |  
> asatpralāpo hāsyaṃ ca dūṣaṇaṃ kulayoṣitām ||

manuḥ [9.13] |

> pānaṃ durjanasaṃsargaḥ patyā ca viraho ‘ṭanam |

**[623]** > svapno ‘nyahegavāsaś ca nārīsaṃdūṣaṇāni ṣaṭ ||

bṛhaspatiḥ [25.11] |

> pānāṭanadivāsvapnam akriyā dūṣaṇaṃ striyaḥ |

‘**akriyā’** gṛhakṛtyānanuṣṭhānam |

śaṅkhalikhitau: “na gaṇikādhūrtacāriṇīpravrajitekṣaṇikāmāyāvinīkuhakaśīlāviplutābhiḥ sahaiva tiṣṭhet | saṃsargeṇa hi cāritryaṃ duṣyet | na bhartuḥ pratikūlam ācaret | na prakīrṇabhāṇḍabhājanopaskaradravyā notthānakhaṭvāsanapādukā syāt” |

‘**īkṣiṇikā’** daivajñā |

hārītaḥ: “atha patnyācāram anukramiṣyāmo gṛhaṃ patnī na hy apatnīkaṃ vidyāt | tasmāt patnī gṛhācāraparā syāt | susaṃsṛṣṭotpāditasaṃskārā (?) sūpaliptārcitaveśmāni **[628]** patitāni pratikuryāt | aguptaṃ gopayet | anyapuruṣekṣaṇaṃ duṣṭakathādibhāṣaṇaṃ duṣṭapravrajitastrīsaṃsargaṃ ca varjayet | paragṛharathyācatvaravīthīpravrajitālayāṃś ca nābhigacchet | kūpapathasthānaṃ sandhivelāsaṃcaraṇaṃ ca varjayet | paraśayanāsanavastrābharaṇāni manasāpi nādhyavasyed ā punaḥsaṃskārāt | tathaikapātryaṃ madyamāṃsāni | ucchiṣṭanirmālyaṃ ca | anyatra gurubhartṛsutebhyaḥ | ananyapuruṣalolupānarthān varjayet | tathā pratyudvadanam ālasyavaiklavyataulyādi | nocchiṣṭā devāgāraṃ praviśet | nāprokṣyāvimṛśyāparyagnikṛtya śrāpayet | nāprakṣālitapāṇir yāvakotpavanagorasadhānā gṛhṇīyāt | sthālyapidhānadarvīḥ prakṣālyopakaraṇāni gupte nidhāpayet | śvobhūte pratiprakṣālya pacanārthān kuryāt | gorasadhānyāni cāsya nirdeśe gṛhṇīyāt | śṛte prakṣālyopalipya parimṛjya taijasāni veśmāvamārjanaṃ pratyupalepanāni kṛtvā vaiśvadevakāla iti pracodanaṃ snānahetoḥ | snātā śukle vāsasī paridhāya pāṇipādaṃ prakṣālyotkramyācamya devāgāraṃ praviśya namaskṛtyāyatane ‘gnim upasamādhāya samiddarbhapuṣpabaliśāntipātrāṇy āhṛtyānnādyam abhighārya yac cānyad āhnikaṃ syāt | hute devebhyaḥ udvāhāgnau devapatnībhyo baliṃ hared bhartṛnirdeśe | kṛte devātithye yathāsvaṃ gṛhiṇas tarpayitvā śiṣyān **[625]** suhṛdaḥ patiṃ ca tadanujñātāvaśeṣaṃ patnī gupte bhuktvā pratisvābhir upaspṛśya śeṣaṃ bhāṇḍāni nirṇijya prakṣālya ca bahir uttarapūrvasyāṃ diśi vāstubhūtapaśupataye rudrāya nama iti nirṇīya | evaṃ sāyaṃ śṛtādi | yathārthaṃ suviśiṣṭeṣu namo bhagavate rudrāya bhasmasade bhasmanā rakṣāṃ karomīti bhasmanādvāram apidhāya svāmisutādīn ātmānaṃ cālabhet | yac cānyad rakṣyaṃ syāt | nāprakṣālitapāṇipādā saṃviśet | na nagnā | nocchiṣṭā | nānamanīyā | nānamasyabhartṛpādā | nāviditotthānā | pūrvotthāyinī | anupasthāyodakadhānā | anusaraṇaveśmārcinī | pradakṣiṇā | praśāntā | saumyārhitā | bhartuḥ priyavādinī | nopariṣṭāt sthitā āsīta | noccair na vitarkasthāne nābhīkṣṇam īkṣeta | parivṛjya saṃvāhayitvā upāsīta | vyajanenoṣṇe varṣe gharmāmbhāṃsy asya gātrebhyaḥ parimṛjyāt | śirasaś cānavasthitasya samādhānam | grāmāntarāhṛtabhārātikrāntam āyāntam upagaccheta hṛṣṭamanā arghyeṇārghayet | vratadhāraṇaṃ devakāryaṃ snānaṃ vānujñātayā kāryam” ||

‘**kūpapathasthānam’** kūpānuyāyivartmāvasthānam | ‘**aikapātryam’** sahabhojanam | ‘**guravaḥ’** śvaśurādayaḥ | ‘**lolupā’** spṛhā | ‘**anarthaḥ’** niṣprayojano ‘rthavyayaḥ | ‘**pratyudvadanam’** pratikūlābhidhānam | ‘**taulyam’** svakulādhyanucitaveṣabhāṣādīti **[626]** jayasvāmī | ‘**avimṛśya’** keśakīṭādikam avicārya | ‘**yāvakaḥ’** piṭakādiḥ | ‘**utpavanam’** cālanī | ‘**asya nirdeśe’** bhartur anujñāne | ‘**snānahetoḥ’** patur iti śeṣaḥ | ‘**yac cānyat’** iti, anyan maṇḍakādi | ‘**āhnikam’** tadaharbhojyam, tac cābhighārya bhartur nirdeśe tiṣṭhed iti śeṣaḥ | ‘**śeṣam’** āhnikaśeṣaṃ aśiṣṭam api | ‘**prasvābhiḥ’** ātmārthopakalpitābhir adbhiḥ | ‘**upaspṛśya’** ācamya | ‘**nirṇijya’** annamalāpakarṣaṇaṃ kṛtvā | ‘**śṛtādi’** śṛte prakṣālyopalipyetyādi rudrabaliparyantam | ‘**ālabhet’** bhasmopaliptena hastena spṛśet | ‘**anupasthāyodakadhānā’** ariktodakapātrā | ‘**pradakṣiṇā’** sotsāhā | kam eṣā vīkṣyata iti yatra lokasya vicāraṇā bhavati tad ‘**vitarkasthānam’** | ‘**parimṛjya’** pādayo rajaḥ | ‘**saṃvāhayitvā’** aṅgamardanaṃ kṛtvā | ‘**vyajanenoṣṇe’** vyajanena uṣṇakāle upāsīta | ‘**anavasthitasya’** ākulitacetasaḥ |

chāndogyapariśiṣṭe kātyāyanaḥ |

> patyur apy abhiyoginyā śuśrūṣyo ‘gnir vinītayā |  
> saubhāgyavad avaidhavyakāmayā bhartṛbhaktayā ||

**[627]** ‘patyur apy abhiyoginyā’ patyur apy ādhikyena satatam agninābhiyuktayā satyāgniḥ śuśrūṣyaḥ |

śaṅkhalikhitau: “na bhartāraṃ dviṣyād yady apy aṣṭīvalaḥ syāt | patito ‘ṅgahīno vyādhito vā | patir hi daivataṃ strīṇām | na vratopavāsaniyamejyādānadharmo vānugrāhakaḥ strīṇām anyatra patiśuśrūṣāyāḥ | kāmaṃ bhartur anujñātāyā vratopavāsaniamejyādīnām abhyāsaḥ strīdharmaḥ” |

patiṭhīnasiḥ: “striyo gṛhadevatāḥ | tāsāṃ na śaucaṃ na vrataṃ nopavāsaḥ | patiśuśrūṣayā gacchanti paramāṃ gatim” |

manuḥ [5.153–54] |

> anṛtāv ṛtukāle tu mantrasaṃskārakṛt patiḥ |  
> sukhasya nityaṃ dāteha paraloke ca yoṣitaḥ ||  
> viśīlaḥ kāmadṛpto vā guṇair vā parivarjitaḥ |  
> upacaryaḥ striyā sādhvyā satataṃ devavat patiḥ ||

manu-viṣṇū [manuḥ 5.155; vi. 25.15] |

> nāsti strīṇāṃ pṛthag yajño na vrataṃ nāpy upoṣaṇam |  
> patiṃ śuśrūṣate yena tena svarge mahīyate ||

**[628]** viṣṇuḥ [25.16] |

> patyau jīvati yā yoṣid upavāsavrataṃ caret |  
> āyur harati sā bhartur narakaṃ caiva gacchati ||

yājñavalkyaḥ [1.77] |

> strībhir bhatṛvacaḥ kāryam eṣa dharmaḥ paraḥ sthitaḥ |  
> āśuddheḥ saṃpratīkṣyo hi mahāpātakadūṣitaḥ ||

gautamaḥ [18.1–3]: “asvatantrā dharme strī | nāticared bhartāram | vākcakṣuhkarmasaṃyutā” |

hārītaḥ: “śucyācārā bhartṛmanāḥ sādhvī bhavati | evam hy āha —

> yasya bhāryā vaśā sādhvī satataṃ priyavādinī |  
> śucyācārā bhartṛmanā sā devī parikīrtyate” ||

manuḥ [5.151, 153] |

> yasmai dadyāt pitā tv enāṃ bhrātā vānumate pituḥ |  
> taṃ śuśrūṣeta jīvantaṃ saṃsthitaṃ na ca laṅghayet ||  
> pāṇigrāhasya sādhvī strī jīvato vā mṛtasya vā |  
> patilokam abhīpsantī nācaret kiṃcid apriyam ||

‘**saṃsthitam’** mṛtam |

**[629]** yājñavalkyaḥ [1.75, 87] |

> mṛte jīvati vā patyau yā nānyam upagacchati |  
> seha kīrtim avāpnoti modate comayā saha ||  
> patipriyahite yuktā svācārā vijitendriyā |  
> iha kīrtim avāpnoti pretya cānuttamāṃ gatim ||

manuḥ [5.154, 165, 166] |

> dānaprabhṛti yā tu syād yāvad āyuḥ pativratā |  
> bhartṛlokaṃ na tyajanti yathā vārundhatī tathā ||  
> patiṃ yā nābhicarati manovāgdehasaṃyatā |  
> sā bhartṛlokam avāpnoti sadbhiḥ sādhvīti cocyate ||  
> anena nārīvṛttena manovāgdehasaṃyatā |  
> iha kīrtim avāpnoti patilokaṃ paratra ca ||

‘patiloko’ atra patyā sahādhikāreṇa yajñādibhir yo loka upārjitaḥ |

chāndogyapariśiṣṭe kātyāyanaḥ |

> patiśuśrūṣayaiva strī sarvān lokān samaśnute |  
> divaḥ punar ihāyātā sukhānāṃ sāvadhir bhavet ||

**[630]** bṛhaspatiḥ [25.12] |

> ārtārte mudite hṛṣṭā proṣite malinā kṛśā |  
> mṛte mriyeta yā patyau sā strī jñeyā pativratā ||

vasiṣṭhaḥ [21.14] |

> pativratānāṃ gṛhamedhinīnāṃ satyavratānāṃ ca śucivratānām |  
> tāsāṃ tu lokāḥ patibhiḥ samānā gomāyulokā vyabhicāriṇīnām ||

manuḥ [9.30] |

> vyabhicārāt tu bhartuḥ strī loke prāpnoti nindyatām |  
> śṛgālayoniṃ prāpnoti pāparogaiś ca pīḍyate ||

chandogapariśiṣṭe kātyāyanaḥ |

> patim ullaṅghya mohāt strī kaṃ kaṃ na narakaṃ vrajet |  
> kṛcchrān mānuṣatāṃ prāpya kiṃ kiṃ duḥkhaṃ na paśyati ||

śaṅkhalikhitau: “surālaśunapalāṇḍugṛñjanakavakādīny abhakṣyāṇi ca varjayet | āhāramayaṃ śarīram | tanmayatvād brāhmaṇaḥ saṃkīryate | mātur aśitapītād dhi garbhaḥ saṃbhavati” |

manuḥ [9.184] |

> pratiṣiddhā pibed yā tu madyam abhyudayeṣv api |  
> prekṣāsamāje gacched vā sā daṇḍyā kṛṣṇalāni ṣaṭ ||

**[631]** vasiṣṭhaḥ [21.11] |

> yā brāhmaṇī syād iha vai surāpī na tāṃ devāḥ patilokaṃ nayanti |  
> ihaiva sā carati kṣīṇapuṇyā śunībhūtā gardabhī sūkarī ca ||

**atha proṣitabhartṛkāyāḥ**

tatra manuḥ [9.75] |

> vidhāya proṣite vṛttiṃ jīven niyamam āsthitā |  
> proṣite tv avidhāyaiva jīvec chilpair agarhitaiḥ ||

yājñavalkyaḥ [1.74] |

> krīḍāśarīrasaṃskārasamājotsvadarśanam |  
> hāsyaṃ paragṛhe yānaṃ tyajet proṣitabhartṛkā ||

bṛhaspatiḥ [25.13] |

> prasādhanaṃ nṛtyagītasamājotsavadarśanam |  
> māṃsamadyābhiyogaṃ ca na kuryāt proṣite patau ||

**[632]** viṣṇuḥ [25.9–11]: “bhartari proṣite ‘pratikarmakriyā | paragṛheṣv anabhigamanam | dvāradeśagavākṣakeṣv anavasthānam” |

śaṅkhalikhitau: “sarvāsāṃ proṣite bhartari brāhmaṇī cāritraṃ rakṣet | itarāsāṃ mātāpitarāv anantaraṃ rājanyo vā | preṅkhātāṇḍavavihāracitradarśanāṅgarāgodyānavivṛtaśayanotkṛṣṭa-pānabhojanakandukakrīḍādhūpagandhamālyālaṃkāradantadhāvanāñjanādarśana-prasādhanādīnām asvatantrāṇāṃ proṣitabhartṛkāṇāṃ kulastrīṇām anārambhaḥ” |

‘sarvāsām’ ityādi, sarvāsāṃ proṣitabhartṛkāṇāṃ madhye brāhmaṇī ātmanā cāritraṃ rakṣet | itarāsāṃ tu proṣitabhartṝṇāṃ mātāpitarau rakṣete | anantaraṃ ca tayor asato rājanyo rakṣet | ekabhartṛkāṇāṃ caitad ucyate | ‘preṅkhā’ doḷā |

hārītaḥ: “na proṣite tv alaṃkuryāt | na veṇīṃ pramuñceta” |

**atha mṛtabhartṛkāyāḥ**

tatra aṅgirāḥ |

> mṛte bhartari yā nārī samārohed dhutāśanam |  
> sārundhatīsamācārā svarge loke mahīyate ||  
> triṃśatkoṭyo ‘rdhakoṭī ca yāni lomāni mānave |  
> tāvanty abdāni sā svarge bhartāraṃ yānugacchati ||

**[633]** > vyālagrāhī yathā vyālaṃ bilād uddharate balāt |  
> tadvad bhartāram ādāya tenaiva saha gacchati ||  
> mātṛkaṃ paitṛkaṃ caiva yatra kanyā pradīyate |  
> punāti trikulaṃ nārī bhartāraṃ yānugacchati ||  
> tatra sā bhartṛparamā parā paramalālasā |  
> krīdate patinā sārdhaṃ yāvad indrāś caturdaśa ||  
> brahmaghno vā kṛtaghno vā mitraghno vāpi yo naraḥ |  
> taṃ vai punāti sā nārī ity āṅgirasabhāṣitam ||  
> sādhvīnām eva nārīṇām agniprapatanād ṛte |  
> nānyo dharmo ‘tra vijñeyo mṛte bhartari karhicit ||  
> yāvan nāgnau dahed dehaṃ mṛte patyau pativratā |  
> tāvan na mucyate nārī strīśarīrāt kathaṃcana ||  
> sadvṛttabhāvārpitabhartṛkāṇāṃ strīṇāṃ viyogakṣatakātarāṇām |  
> tāsāṃ prabhāvas tamite gate kaṃ nāgnipraveśād aparo ‘sti mārgaḥ ||

‘**sadvṛtteti’** | ‘**vṛttam’** ācāraḥ | ‘**bhāvo’** ‘bhiprāyaḥ | tau śobhanāv arpitau yābhis tās tathā | ‘**viyogakṣatakātarāṇāṃ’** viyoga eva ‘**kṣatam’** prarohī vraṇaḥ tatra kātarāṇām | ‘**prabhau’** bhartari | ‘**kaṃ’** svargam |

**[634]** vyāsaḥ |

> dayitaṃ yānyadeśasthaṃ mṛtaṃ śrutvā pativratā |  
> samārohati śīghre ‘gnau tasyāḥ śaktiṃ nibodhata ||  
> yadi praviṣṭo narakaṃ baddhaḥ pāśaiḥ sudāruṇaiḥ |  
> saṃprāpto yātanāsthānaṃ gṛhīto yamakiṃkaraiḥ ||  
> tiṣṭhate vivaśo dīno veṣṭyamānaḥ svakarmabhiḥ |  
> vyālagrāhī yathā sarpaṃ balād gṛhnāty aśaṅkitaḥ ||  
> tadvad bhartāram ādāya divaṃ yāti tapobalāt |  
> tatra sā bhartṛparamā stūyamānāpsarogaṇaiḥ ||  
> krīḍate patinā sārdhaṃ yāvad indrāś caturdaśa |

brahmapurāṇe |

> mṛte bhartari satstrīṇāṃ na cānyā vidyate gatiḥ |  
> nānyad bhartṛviyogāgnidāhasya śamanaṃ kvacit ||  
> deśāntaramṛte tasmin sādhvī tatpādukādvayam |  
> nidhāyorasi saṃśuddhā praviśej jātavedasam ||  
> ṛgvedavādāt sādhvī strī na bhaved ātmaghātinī |  
> tryahāśauce nivṛtte tu śrāddhaṃ prāpnoti śāstravat ||

**[635]** ‘**ṛgvedavādāt’** — ‘imā nārīr avidhavā’ ityādimantrāt | evaṃ ca sakalavacanaparyālocanayā brāhmaṇādisarvabhāryāṇāṃ svagatabhartṛgataphalaviśeṣārthinīnāṃ garbhavatībālāpatyādi-vyatiriktānāṃ sahamaraṇānumaraṇayor adhikāra iti |

bṛhaspatiḥ |

> śarīrārdhaṃ smṛtā nārī puṇyāpuṇyaphale samā |  
> anvārūḍhā jīvantī vā sādhvī bhartṛhitāya sā ||

viṣnuḥ [25.14]: “mṛte bhartari brahmacaryaṃ tadanvārohaṇaṃ vā” |

hārītaḥ: “āhitāgniś cet pramīyeta, aupāsanāvakṣāṇāgniṃ parigṛhya sarpirājñībhiḥ **[636]** sūtrasvanam iṣṭvā nāvaset | anāhitāgniś ced anyam ādadyāt | janāgniṃ vā parigṛhya bhartuḥ pituḥ svajanagṛhavarjaṃ jitajihvāhastapādendriyā svācāravatī divārātraṃ bhartāram anuśocantī vratopavāsaiḥ kṣāntāyuṣo ‘nte patilokaṃ jayati na bhūyaḥ pativiyogam āpnotīti | evaṃ hy āha —

> pativratā tu yā sādhvī niṣṭhāṃ yāti prabhau mṛte |  
> sā hitvā sarvapāpāni patilokam avāpnuyāt” ||

‘**avakṣāṇaṃ’** ardhadagdhadārum ulmukham | ‘āyaṃ gauḥ’ iti tisra ṛcaḥ sarpirājñyaḥ | ‘**anyam’** gṛhyam ādhānavidhinā gṛhṇīyāt | ‘**janāgniḥ’** sabhyaḥ |

bṛhaspatiḥ [25.15] |

> vratopavāsaniratā brahmacarye vyavasthitā |   
> damadānaratā nityam aputrāpi divaṃ vrajet ||

manuḥ [5.157–62] |

> kāmaṃ tu kṣapayed dehaṃ puṣpamūlaphalaiḥ śubhaiḥ |  
> na tu nāmāpi gṛhṇīyāt patyau prete parasya tu ||

**[637]** > āsītāmaranāt kṣāntā niyatā brahmacāriṇī |  
> yo dharma ekapatnīnāṃ kaṅkṣantī tam anuttamam ||  
> anekāni sahasrāṇi kumārabrahmacāriṇām |  
> divaṃ gatāni viprāṇām akṛtvā kulasaṃtatim ||  
> mṛte bhartari sādhvī strī brahmacarye vyavasthitā |  
> svargaṃ gacchanty aputrāpi yathā te brahmacāriṇaḥ ||  
> apatyalobhād yā tu strī bhartāram ativartate |  
> seha nindām avāpnoti patilokāc ca hīyate ||  
> nānyotpannā prajāstīha na cāpy anyaparigrahe |  
> na dvitīyaś ca sādhvīnāṃ kvacid bhartopadiśyate ||

**[638]** niyogānantaraṃ yamaḥ |

> yāvajjīvaṃ sadāsīta niyatā brahmacāriṇī |  
> yo dharma ekapatnīnāṃ taṃ dharmam abhikāṅkṣatī ||  
> striyāḥ śrutau vā śāstre vā pravrajyā na vidhīyat |  
> prajā hi tasyā svo dharmaḥ savarṇād iti dhāraṇā ||  
> aṣṭāśītisahasrāṇi munīnām ūrdhvaretasām |  
> divaṃ gatāni viprāṇām akṛtvā kulasantatim ||  
> tathaiva kanyā vyāvṛttā brahmacarye vyavasthitā |  
> aputrā prāpnuyāt svargaṃ yathā te brahmacāriṇaḥ ||  
> aputrā jātaputrā vā kanyā patim anuvratā |  
> prāpnuyāt svargam eveti manuḥ svāyambhuvo ‘bravīt ||

‘**ekapatnīnām’** ekapatikānām | ‘**kanyā’** atra ūḍhā |

kātyāyanaḥ [837] |

> anekadoṣaduṣṭe ‘pi mṛte bhartari vā sadā |  
> sādhvācārā ca tiṣṭheta guruśuśrūṣaṇe ratā ||  
> mṛte bhartari yā sādhvī brahmacarye vyavasthitā |  
> sārundhatīsamācārā brahmaloke mahīyate ||

**[639]**

**[73 — [ga] atha niyogaḥ**

tatra manuḥ [9.59] |

> devarād vā sapiṇḍād vā striyā samyaṅ niyuktayā |  
> prajepsayādhigantavyā santānasya parikṣaye ||

nāradaḥ [15.80–82, 86–88] |

> niyuktā gurubhir gacched devaraṃ putrakāmyayā |  
> sa ca tāṃ pratipadyeta tathaivāputramanmanaḥ ||  
> putre jāte nivarteta viplavaḥ syād ato ‘nyathā |  
> ghṛtenābhyajya gātrāṇi tailenāvikṛtena vā ||  
> mukhān mukhaṃ pariharan gātrair gātrāṇi cāspṛśan |  
> kule tadavaśeṣe ca santānārthaṃ na kāmataḥ ||

**[640]** > niyukto gubhir gacched bhrātṛbhāryāṃ yavīyasaḥ |  
> avidyamāne tu gurau rājñe vācyaḥ kulakṣayaḥ ||  
> tatas tadvacanād gacched anuśiṣyāt striyaṃ ca saḥ |  
> pūrvoktena vidhānena snātāṃ puṃsavane śuciḥ ||  
> sakṛd ā garbhadhānāt tu vṛtte garbhe tathaiva sā |  
> ato ‘nyathā vartamānaḥ pumān strī vāpi kāmataḥ ||  
> vineyau subhṛśaṃ rājñā viplavaḥ syād ato ‘nyathā |

yamaḥ |

> ṛtau tu tasyāṃ snātāyāṃ vāgyatas tāmase niśi |  
> svaśmaśrunakharomāṇāṃ gandhasparśāv avedayan ||  
> ekavāsā ghṛtāktāṅgo durgandhaḥ śokadurmanāḥ |  
> mukhān mukhaṃ pariharan gātrair gātrāṇi vāspṛśan ||  
> yatātmā garbham ādadhyād vṛte garbhe tv apavrajet |  
> jātāpatyāṃ nādhigacchej jāte putre tathaiva ca ||

**[641]** > sīmantonnayanādīni sarvakarmāṇi kārayet |  
> bhrātṛsantānam icchadbhiḥ pitṝṇām ūrdhvadehinām ||

yājñavalkyaḥ [1.68–69] |

> aputrāṃ gurvanujñāto devaraḥ putrakāmyayā |  
> sapiṇḍo vā sagotro vā ghṛtābhyakta ṛtāv iyāt ||  
> ā garbhasambhavād gacchet patitaś cānyathā bhavet |  
> anena vidhinā jātāḥ kṣetrajo ‘sya bhavet sutaḥ ||

devalaḥ |

> naṣṭaḥ pravrajitaḥ klībaḥ patito rājakilbiṣī |  
> lokāntaragato vāpi parityājyaḥ patiḥ striyāḥ ||  
> mṛte bhartari jīve vā strī vindetāparaṃ patim |  
> santatyanāśārthatayā na svātantryeṇa yoṣitaḥ ||

nāradaḥ [15:98–102] |

> aṣṭau varṣāṇy udīkṣeta brāhmaṇī proṣitaṃ patim |  
> aprasūtā tu catvāri parato ‘nyaṃ samācaret ||

**[642]** > kṣatriyā ṣaṭsamās tiṣṭhed aprasūtā samātrayam |  
> vaiśyā prasūtā catvāri dve same tv aprasūtikā ||  
> na śūdrāyāḥ smṛtaḥ kālo na ca dharmavyatikramaḥ |  
> viśeṣato ‘prasūtāyāḥ saṃvatsaraparā sthitiḥ ||  
> apravṛttau smṛtaḥ kāla eṣa proṣitayoṣitām |  
> jīvati śrūyamāṇe ca syād eṣa dviguṇo vidhiḥ ||  
> prajāpravṛttau nārīṇāṃ vṛttir eṣā prajāpateḥ |  
> ato ‘nyagamane strīṇāṃ eṣa doṣo na vidyate ||

atha devarasapiṇḍādhikāre manuḥ [9.64–67] |

> nānyasmin vidhavā nārī niyoktavyā dvijātibhiḥ |  
> anyasmin hi niyuñjānā dharmaṃ hanyuḥ sanātanam ||  
> nodvāhikeṣu mantreṣu niyogaḥ kīrtyate kvacit |  
> na vivāhavidhāv uktaṃ vidhavāvedanaṃ punaḥ ||  
> ayaṃ dvijair hi vidvadbhiḥ paśudharmo vigarhitaḥ |  
> manuṣyāṇām api prokto vene rājyaṃ praśāsati ||  
> sa mahīm akhilāṃ bhuñjan rājarṣipravaraḥ purā |  
> varṇānāṃ saṃkaraṃ cakre kāmopahatacetasaḥ ||

**[643]** > tadā prabhṛti yo mohāt pramītapatikāṃ striyam |  
> niyojayaty apatyārthaṃ taṃ vigarhanti sādhavaḥ ||

mṛtapatyadhikāre vasiṣṭhaḥ [17.64–66]: “syāc cen niyoginoḥ | rikthalobhān nāsti niyogaḥ | prāyaścittaṃ vāpy upadiśya niyuñjyād ity eke” |

kātyāyanaḥ |

> niyogāt pāvanaṃ kuryād yathoktaṃ tadviśuddhaye |  
> dvijasya strīṣu dharmo ‘yaṃ śūdrasyaike sadāśrayaḥ ||

bṛhaspatiḥ [saṃskāra 267–69] |

> ukto niyogo manunā niṣiddhaḥ svayam eva tu |  
> yugahrāsād aśakyo ‘yaṃ kartuṃ martyair vidhānataḥ ||  
> tapojñānasamāyuktāḥ kṛte tretāyuge narāḥ |  
> dvāpare ca kalau nṝṇāṃ śaktihānir vinirmitā ||

**[644]** > anekadhā kṛtāḥ putrā ṛṣibhir ye purātanaiḥ |  
> na śakyate ‘dhunā kartuṃ śaktihīnair idantanaiḥ ||

**73 — (gha) atha parapūrvāḥ**

tatra nāradaḥ [15.45–53] |

> parapūrvāḥ striyas tv anyāḥ sapta proktā yathākramam |  
> punarbhūs trividhā tāsāṃ svairiṇī ca caturvidhā ||  
> kanyaivākṣatayonir yā pāṇigrahaṇadūṣitā |  
> punarbhūḥ prathamā proktā punaḥ saṃskārakarmaṇā ||  
> kaumāraṃ patim utsṛjya yā tv anyaṃ puruṣaṃ śritā |  
> punaḥ patyur gṛham iyāt sā dvitīyā prakīrtitā ||  
> asatsu devareṣu strī bāndhavair vā pradīyate |  
> savarṇāya sapiṇḍāya sā tṛtīyā prakīrtitā ||

**[645]** > strī prasūtāprasūtā vā patyau caiva ca jīvati |  
> kāmāt samāśrayed anyaṃ svairiṇī prathamā tu sā ||  
> mṛte bhartari yā tu strī devarādīn apāsya tu |  
> kāmatas tu bhajed enaṃ dvitīyā sā prakīrtitā ||  
> deśāpahṛtavikrītā kṣuttṛṣṇāvyasanārditā |  
> tavāham ity upagatā sā tṛtīyā prakīrtitā ||  
> deśadharmān avekṣya strī gurubhir yā pradīyate |  
> utpannasāhasānyasmai sāntimā svairiṇī smṛtā ||  
> punarbhuvāṃ vidhis tv eṣa svairiṇīnāṃ prakīrtitaḥ |  
> pūrvā pūrvā jaghanyāsāṃ śreyasī tūttarottarā ||

manuḥ |

> patiṃ hitvā nikṛṣṭaṃ svam utkṛṣṭaṃ yā niṣevate |  
> nindyaiva loke bhavati parapūrveti cocyate ||

**[646]** ‘tisraḥ punarbhvaś catasraḥ svairiṇyaḥ’ ity abhidhāya śaṅkhalikhitau: “tatra pūrvā pūrvā jaghanyāḥ | tāsām apatyānām ṛkthapiṇḍodakayajñeṣu yo vikalpaḥ sa matur eva guṇavattayā vyākhyātaḥ” |

yājñavalkyaḥ [1.67] |

> akṣatā ca kṣatā caiva punarbhūḥ saṃskṛtā punaḥ |  
> svairiṇī yā patiṃ hitvā savarṇaṃ kāmataḥ śrayet ||

hārītaḥ |

> svairiṇī ca punarbhūś ca retodhāḥ kāmacāriṇī |  
> sarvabhakṣyā ca vijñeyāḥ pañcaitā śūdrayonayaḥ ||  
> etāsāṃ yāny apatyāni utpadyante kadācana |  
> na tān paṅktiṣu yuñjīta na te paṅktyarhakāḥ smṛtāḥ ||

‘**retodhāḥ’** kuṇḍamātā | ‘**kāmacāriṇī’** caturbhya ūrdhvam anyapuruṣagāminī | ‘**sarvabhakṣyā’** surāpī |

kātyāyanaḥ |

> sukhārthaṃ yā pravṛttā strī na bhartuḥ sutakāmyayā |  
> putraṃ tu janayed eva nindyā pāpā tu sā smṛtā ||  
> bhartṛgotraṃ samutsṛjya nārī yady anyam āśritā |  
> nindyaiva sā smṛtā loke parapūrveti cocyate ||

**[647]** > parapūrvāśritā yatra tatra syān nāśitaḥ prabhuḥ |  
> kramād ṛte tu dharmo ‘yaṃ labdhā vā svāmino bhavet ||  
> niroddhavyā ca tāḍyā ca parapūrvāparādhataḥ |  
> akṣamāṃ vānavekṣantīṃ tāḍayan daṇḍam arhati ||  
> caurahastān nadīvegād durbhikṣād deśaviplavāt |  
> nistārya vāsakāntārāl labdhvā tyaktvā kramāgatā ||  
> āsāṃ bhoge na doṣaḥ syād iti śāstraviniścayaḥ |  
> svāmidattāṃ tu gṛhṇīyād eṣā cen na tato ‘nyathā ||  
> dīyamānām athātmānaṃ yā nārī nānumodate |  
> na sā deyā na ca grāhyā vidhir eṣ smṛto bhṛguḥ ||  
> na cottamāṃ na cākāmāṃ tathā putravatīṃ na ca |  
> īdṛśīṃ tv anurūpeṇa niṣkrayeṇa pramīlayet ||

**iti mahārājādhirājaśrīmadgovindcandradevamahāsāndhivigrahikeṇa**

**bhaṭṭaśrīhṛdayadharātmajena bhaṭṭaśrīmallakṣmīdhareṇa viracite **

**kṛtyakalpatarau vyavahārakāṇḍe strīpuṃyogaparva ||**

**[648]**

## 74 dāyavibhāgaḥ
atha dāyavibhāgaḥ

tatra nāradaḥ [26.2] |

> vibhāgo ‘rthasya pitryasya putrair yatra prakalpyate |  
> dāyabhāga iti proktaṃ tad vivādapadaṃ budhaiḥ ||

manuḥ [9.104] |

> ūrdhvaṃ pituś ca mātuś ca sametya bhrātaraḥ samam |  
> bhajeran paitṛkaṃ riktham anīśās te hi jīvatoḥ ||

devalaḥ |

> pitary uparate putrā vibhajeran pitur dhanam |  
> asvāmyaṃ hi bhaved eṣāṃ nirdoṣe pitari sthite ||

‘**nirdoṣe’** pātityadirahite |

**[649]** nāradaḥ [16.2] |

> pitary ūrdhvaṃ gate putrā vibhajeyur dhanaṃ pituḥ |  
> mātur duhitaro ‘bhāve duhitṝṇāṃ tadanvayaḥ ||

śaṅkhalikhitau: “ata ūrdhvaṃ rikthabhāgaḥ | na jīvati pitari rikthaṃ vibhajeran | yady api syāt paścād adhigataṃ tair anarhā eva putrāḥ | arthadharmayor asvātantryāt” |

‘**yady api paścād adhigatam’** pitṛdhanavyāpāranirapekṣaiḥ putraiḥ paścāt samarthair vidyādibhir upāttam |

manuḥ [9.105–110] |

> jyeṣṭha eva tu gṛhṇīyāt pitryaṃ dhanam aśeṣataḥ |  
> śeṣās tam upajīveyur yathaiva pitaraṃ tathā ||

**[650]**  
> jyeṣṭhena jātamātreṇa putrī bhavati mānavaḥ |  
> pitṝṇām anṛṇaś caiva sa tasmāt sarvam arhati ||  
> yasminn ṛṇaṃ sannayati yena cānantyam aśnute |  
> sa eva dharmajaḥ putraḥ kāmajān itarān viduḥ ||  
> piteva pālayet putrān jyeṣṭho bhrātṝn yavīyasaḥ |  
> putravac cāpi varteran jyeṣṭhe bhrātari dharmataḥ ||  
> jyeṣṭhaḥ kulaṃ vardhayati vināśayati vā punaḥ |  
> jyeṣṭhaḥ pūjyatamo loke jyeṣṭhaḥ sadbhir agarhitaḥ ||  
> yo jyeṣṭho jyeṣṭhavṛttiḥ syān māteva ca piteva ca |  
> ajyeṣṭhavṛttir yas tu syāt sa saṃpūjyas tu bandhuvat ||

tathā [9.214] |

> na cādatvā kaniṣṭhebhyo jyeṣṭhaḥ kurvīta yautukam |

‘**yautukam’** pṛthagbhūtaṃ dravyam gavādi |

nāradaḥ [16.5] |

> bibhṛyād vecchataḥ sarvān jyeṣtho bhrātā yathā pitā |  
> bhrātā śaktaḥ kaniṣṭho vā śaktyapekṣā kule sthitiḥ ||

**[651]** śaṅkhalikhitau: “kāmaṃ vaseyur ekataḥ saṃhatā vṛddhim ācakṣīran” |

manuḥ [9.111] |

> evaṃ saha vaseyur vā pṛthag vā dharmakāmyayā |  
> pṛthag vivardhate dharmas tasmād dharmyā pṛthakkriyā ||

bṛhaspatiḥ [vya. 26.5] |

> ekapākena vasatāṃ pitṛdevadvijārcanam |  
> ekaṃ bhaved vibhaktānāṃ tad eva syād gṛhe gṛhe ||

hārītaḥ: “jīvati pitari putrāṇām arthādānavisargākṣepeṣu na svātantryam, kāmadāne proṣite cārtiṃ gate vā jyeṣṭha evārthāṃś cintayet” |

śaṅkhalikhitau: “pitary aśakte kuṭumbavyavahāraṃ jyeṣṭhaḥ kuryād anantaro vā kāryajñas tadanumatena | na tv akāme pitari ṛkthavibhāgaḥ | vṛddhe viparītacetasi dīrgharogiṇi vā jyeṣṭha eva pitṛvad arthān pālayed itareṣām | ṛkthamūlaṃ hi kuṭumbam | asvatantrāḥ pitṛmantaḥ | mātary apy evam sthitāyām” |

**[652] **‘**anantaraḥ’** anujaḥ | ‘**tadanumatena’** jyeṣṭhānumatena | ‘**asvatantrāḥ’** putrā iti sambandhaḥ |

**atha jīvatpitṛkavibhāgaḥ**

tatra manu-viṣṇū [manu 9.209; vi. 18.43] |

> paitṛkāt tu pitṛdravyam anavāpyaṃ yad āpnuyāt |  
> na tat putrair bhajet sārdham akāmaḥ svayam ārjitam ||

‘**anavāpyam’** aśaktyādinā pitrā yad upekṣitaṃ tad anyenāptum aśakyam |

yājñavalkyaḥ [2.121] |

> bhūr yā pitāmahopāttā nibandho dravyam eva vā |  
> tatra syāt sadṛśaṃ svāmyaṃ pituḥ putrasya cobhayoḥ ||

‘**nibandhaḥ’** ākarādau rājādidattaṃ niyataṃ labhyam |

bṛhaspatiḥ [26.14, 58, 59] |

> dravya pitāmahopātte sthāvare jaṅgame tathā |  
> samam aṃśitvam ākhyātaṃ pituḥ putrasya caiva hi ||  
> paitāmahaṃ hṛtaṃ pitrā svaśaktyā yad upārjitam |  
> vidyāśauryādināvāptaṃ tatra svāmyaṃ pituḥ smṛtam ||

**[653]** > pradānaṃ svecchayā kuryād bhāgaṃ caiva tato dhanāt |  
> tadabhāve tu tanayāḥ samāṃśāḥ parikīrtitāḥ ||

‘atha putrā vibhajeran’ ity adhikākre nāradaḥ [13.3] |

> mātur nivṛtte rajasi prattāsu bhaginīṣu ca |  
> nivṛtte cāpi ramaṇe pitary uparataspṛhe ||

‘**nivṛtte ramaṇe’** ratiśaktau nivṛttāyām |

bṛhaspatiḥ [26.9] |

> pitror abhāve bhrātṝṇāṃ vibhāgaḥ saṃpradarśitaḥ |  
> mātur nivṛtte rajasi jīvator api śasyate ||

śāṅkhalikhitau: “jīvati vā pitari rikthavibhāgo ‘numataḥ | prakāśaṃ vā mitho vā dharmataḥ” |

hārītaḥ: “jīvann eva vā pravibhajya vanam āśrayet | vṛddhāśramaṃ vā gacchet | svalpena vā saṃvibhajya bhūyiṣṭham ādāya vaseta | sa yady upadaśyet punas tebhyo gṛhṇīyāt | kṣīṇāṃś ca vibhajet” |

**[654]** ‘**upadaśyet’** upakṣīyeta |

viṣṇuḥ [17.1]: “pitā cet putrāṇ vibhajet tasya svecchā svayam upātte ‘rthe” |

yājñavalkyaḥ [2.114–15] |

> vibhāgaṃ cet pitā kuryāt svecchayā vibhajet sutān |  
> jyeṣṭhe vā śreṣṭhabhāgena sarve vā syuḥ samāṃśinaḥ ||  
> yadi kuryāt samān aṃśān patnyaḥ kāryāḥ samāṃśikāḥ |  
> na dattaṃ strīdhanaṃ yāsāṃ bhartrā vā śvaśureṇa vā ||

nāradaḥ [16.12] |

> dvāv aṃśau pratipadyeta vibhajann ātmanaḥ pitā |

pitradhikāre śaṅkhalikhitau: “sa yady ekaputraḥ syād dvau bhāgāv ātmanaḥ kuryād dvipadacatuṣpadeṣu rūpam adhikam | vṛṣabho jyeṣṭhāya | gṛhaṃ yavīyase | anyatra pitur avasthānāt” |

baudhāyanaḥ [2.3.6–7]: “daśānāṃ caikam uddharej jyeṣṭhaḥ | samam itare vibhajeran” |

‘**daśānām’** gavāśvādirūpāṇām |

**[655]** āpastambaḥ [2.13.12; 2.14.1]: “ekadhanena jyeṣṭhaṃ toṣayitvā | jīvan putrebhyo vibhajet samaṃ klībam unamattaṃ patitaṃ parihāpya” |

‘**ekadhanena’** ekena dhanena gavādinā |

manuḥ [9.215] |

> bhrātṝṇām avibhaktānāṃ yady utthānaṃ bhavet saha |  
> na tatra viṣamaṃ bhāgaṃ pitā dadyāt kathaṃcana ||

nāradaḥ [16.15] |

> pitraiva tu vibhaktā ye samanyūnādhikair dhanaiḥ |  
> teṣāṃ sa eva dharmaḥ syāt sarvasyaiva pitā prabhuḥ ||

bṛhaspatiḥ [vya. 26.15] |

> samanyūnādhikā bhāgāḥ pitrā yeṣāṃ prakalpitāḥ |  
> tathaiva te pālanīyā vineyās te syur anyathā ||

**atha pramītapitṛkavibhāgaḥ**

**tatroddhāraḥ**

tatra manuḥ [9.112–14] |

> jyeṣṭhasya viṃśa uddhāraḥ sarvadravyāc ca yad varam |  
> tato ‘rdhaṃ madhyamasya syāt turīyaṃ tu yavīyasaḥ ||

**[656]** > jyeṣṭhaś caiva kaniṣṭhaś ca saṃharetāṃ yathoditam |  
> ye ‘nye jyeṣṭhakaniṣṭhābhyāṃ yeṣāṃ syān madhyamaṃ dhanam ||  
> sarveṣāṃ dhanajātānām ādadītāgryam agrajaḥ |  
> yac ca sātiśayaṃ kiṃcid daśataḥ prāpnuyād varam ||

‘**jyeṣṭhasya viṃśa uddhāra’** ityādi — madhyamād dhanād viṃśatitamo bhāgo jyeṣṭhasyoddhṛto adhiko grāhyaḥ syāt | ardhaturīyabhāgau ca viṃśatitamabhāgāpekṣayaiva | tena madhyamād dhanāt catvāriṃśattamo bhāgo madhyamasyoddhṛto ‘dhiko grāhyaḥ | kaniṣṭhasyāśītitama ity uktaṃ bhavati | guṇavajjyeṣṭhādiviṣayaś cāyam uddhāraḥ |

gautamaḥ [28.5–8]: “viṃśatibhāgo jyeṣṭhasya mithunam ubhayatodadyukto ratho govṛṣaḥ | kāṇakhorakūṭavaṇḍā madhyamasyānekāś cet | avir dhānyāyasī gṛham ano yuktaṃ catuṣpadāṃ caikaikaṃ yavīyasaḥ | samadhetarat sarvam” |

‘**kūṭaḥ’** śṛṅgavikalaḥ | ‘**vaṇḍo’** bālāvir ahitaḥ | ‘**anaḥ’** śakaṭam |

**[657]** hārītaḥ: “vibhajiṣyamāṇe gavāṃ samūhe vṛṣabham ekadhanaṃ variṣṭhadhanaṃ vā jyeṣṭhāya dadyuḥ | devatāgṛhaṃ ca | itare niṣkramya kuryuḥ | ekasminn eva vā dakṣiṇaṃ jyeṣṭhāyānupūrvyam itareṣām” |

‘**ekadhanam’** utkṛṣṭadhanam | ‘**devatāḥ’** pūjyaviṣṇvādipratimāḥ | ‘**gṛham’** paitṛkam | ‘**niṣkramya kuryuḥ’** iti, ātmavāsārthaṃ gṛhāntarāṇīti śeṣaḥ | ‘**ekasminn eva’** ityāder ayam arthaḥ — yadā niṣkramya gṛhāntarakaraṇāsaṃbhavas tadā ‘**dakṣiṇam’** pradhānaṃ śreṣṭhaṃ ‘**jyeṣṭhāya’** jyeṣṭhārthaṃ bhaved ity arthaḥ |

āpastambaḥ [2.14.7–8]: “deśaviśeṣe suvarṇaṃ kṛṣṇā gāvaḥ kṛṣṇaṃ bhaumaṃ jyeṣṭhasya | rathaḥ pituḥ paribhāṇḍaṃ ca” |

‘**bhaumam’** bhūmau jātaṃ tilamāṣādi | ‘**paribhāṇḍam’** bhojanapātrādi |

baudhāyanaḥ [2.2.9]: “asati pitari caturṇāṃ varṇānāṃ go’śvājāvayo jyeṣṭhāṃśaḥ” |

devalaḥ |

> putrāṇāṃ madhyamo dāyaḥ samānānām apīṣyate |  
> jyeṣṭhasya daśamaṃ bhāgaṃ nyāyavṛttasya nirdiśet ||

‘**madhyamo dāyaḥ’** madhyamaṃ dhanaṃ viṃśatitamo bhāgaḥ |

**[658]**

**anekamātṛkabhrātṛvibhāgaḥ**

atha manuḥ [9.122–24] |

> putraḥ kaniṣṭho jyeṣṭhāyāṃ kaniṣṭhāyāṃ ca pūrvajaḥ |  
> kathaṃ tatra vibhāgaḥ syād iti cet saṃśayo bhavet ||  
> ekaṃ vṛṣabham uddhāraṃ saṃhareta sa pūrvajaḥ |  
> tato ‘pare ‘jyeṣṭhavṛṣās tadūnānāṃ svamātṛtaḥ ||  
> jyeṣṭhas tu jāto jyeṣṭhāyāṃ hared vṛṣabhaṣoḍaśāḥ |  
> tataḥ svamātṛtaḥ śeṣā bhajerann iti dhāraṇā ||

‘**saḥ’** pūrvasyāṃ jātaḥ | ‘**pūrvajo’** jyaiṣṭhineyaḥ kanīyān ucyate | ‘**tato ‘pare’** iti, tataḥ śreṣṭhavṛṣādye ‘pare ‘śreṣṭhavṛṣās te svamātṛta ūnānāṃ vayasā jyeṣṭhānāṃ bhavantīty arthaḥ | ‘**vṛṣabhaṣoḍaśāḥ’** vṛṣabhāḥ ṣoḍaśa yāsāṃ tās tathā | ‘**śeṣā’** gāvaḥ |

**[659]** gautamaḥ [28.14–16]: “ṛṣabho ‘dhiko jyeṣṭhasya | rṣabhaṣoḍaśā jyaiṣṭhineyasya | samadhā vājyeṣṭhineyena yavīyasām” |

‘**samadhā’** samaprakāreṇa |

śaṅkhalikhitau: “ṛṣabho ‘dhiko jyeṣṭhāya | gṛhaṃ yavīyase | anyatra pitur avasthānāt” |

bṛhaspatiḥ [26.24–25] |

> yady ekajātā bahavaḥ samānā jātisaṃkhyayā |  
> sāpatnyās tair vibhaktavyaṃ mātṛbhāgena dharmataḥ ||  
> savarṇā bhinnasaṃkhyā ye puṃbhāgas teṣu śasyate |

manuḥ [9.115] |

> uddhāro na daśasv asti saṃpannānāṃ svakarmasu |  
> yat kiṃcid eva deyaṃ syāj jyāyase mānavardhanam ||

‘**daśasu’** gavādiṣu iti śeṣaḥ |

**[660]** tathā [9.125–26] |

> sadṛśastrīṣu jātānāṃ putrāṇām aviśeṣataḥ |  
> na mātṛto jyaiṣṭhyam asti janmato jyaiṣṭhyam ucyate ||  
> janmajyeṣṭhena cāhvānaṃ subrahmaṇyāsv ap smṛtam |  
> yamayoś caiva garbheṣu janmato jyeṣṭhatā smṛtā ||

‘**subrahmaṇyā’** nāma mantraviśeṣo jyotiṣṭome chandogair gīyate ‘indra āgaccha’ ityādi |

devalaḥ |

> bahirvarṇeṣu cārityād yamayoḥ pūrvajanmataḥ |  
> yasya jātasya yamayoḥ paśyanti prathamaṃ mukham ||  
> santānaḥ pitaraś caiva tasmin jyaiṣṭhyaṃ pratiṣṭhitam |

manuḥ [9.213] |

> yo jyeṣṭho vinikurvīta lobhād bhrātṝn yavīyasaḥ |  
> so ‘jyeṣṭhaḥ syād abhāgī ca niyantavyaś ca rājabhiḥ ||

‘**vinikurvīta’** vañcayet |

manuḥ [9.116–17] |

> evaṃ samuddhṛtoddhāre samān aṃśān prakalpayet |  
> uddhāre ‘nuddhṛte tv eṣām iyaṃ syād aṃśakalpanā ||

**[661]** > ekādhikaṃ harej jyeṣṭhaḥ putro ‘dhyardhaṃ tato ‘nujaḥ |  
> aṃśam aṃśaṃ yavīyāṃsa iti dharmo vyavasthitaḥ ||

gautamaḥ [28.9–13]: “dvyaṃśaṃ vā pūrvajasya syāt | ekaikam itareṣām | ekaikaṃ vā dhanarūpaṃ kāmyaṃ pūrvaḥ pūrvo labheta | daśataḥ paśūnām | naikaśaphadvipadānām” |

‘**daśataḥ’** paśūnām iti | daśapaśūn labhata ity arthaḥ |

vasiṣṭhaḥ [17.40, 42–45]: “atha bhrātṝṇāṃ dāya[vi]bhāgaḥ | dvyaṃśaṃ harej jyeṣṭhaḥ | gavāśvasya cānudaśamam | ajāvayo gṛhaṃ ca kaniṣṭhasya | kārṣṇāyasaṃ gṛhopakaraṇāni ca madhyamasya” |

‘**gavāśvasya cānudaśamam’** iti — gavāśvānāṃ daśānām ekaikam uddhṛtya jyeṣṭho gṛhṇīyāt ity arthaḥ |

nāradaḥ [16.13–14] |

> jyeṣṭhāṃśo ‘dhiko deyaḥ kaniṣṭhāvāvaraḥ smṛtaḥ |  
> samāṃśabhāgāḥ śeṣāḥ syur aprattā bhaginī tathā ||  
> kṣetrajeṣu ca putreṣu tadvaj jāteṣu dharmataḥ ||

‘**kṣetrajeṣu dharmato jāteṣu’** | ‘**tadvat’** aurasavad bhāgakalpanā kartavyety arthaḥ |

nāradaḥ [13.3] |

> mātur nivṛtte rajasi prattāsu bhaginīṣu ca |  
> nivṛtte cāpi ramaṇe pitary uparataspṛhe ||

**[662]** bṛhaspatiḥ [vya. 26.21] |

> janmavidyāguṇajyeṣṭho dvyaṃśaṃ dāyam avāpnuyāt |  
> samāṃśabhāginas tv anye teṣāṃ pitṛsamas tu saḥ ||

uśanā |

> varṇānām anulomānāṃ vibhāgo ‘yaṃ prakīrtitaḥ |  
> samatvenaikajātānāṃ vibhāgas tu vidhīyate ||

yājñavalkyaḥ [2.117] |

> vibhajeran sutāḥ pitror ūrdhvam ṛktham ṛṇaṃ samam |

tathā [2.120] |

> sāmānyārthasamutthāne vibhāgas tu samaḥ kṛtaḥ |  
> anekapitṛkāṇāṃ tu pitṛto bhāgakalpanā ||

‘**sāmānyārthasamutthāne’** iti | yadā sāmānyasyārthasya kṛṣyādinā samyag utthāne vardhanaṃ bhavati, tadā samo vibhāgaḥ | na tatra bahutaram anenopāttam ity apekṣā kartavya ity arthaḥ | ‘**anekapitṛkāṇām’** iti | anekabhrāfṛṇāṃ ye putrāḥ teṣāṃ samaviṣamasaṃkhyākānām api paitāmahe dhane vibhajyamāne tatpitṝṇāṃ yo hy aṃśaḥ sa eva teṣām, na punaḥ pratyekam aṃśakalpanety arthaḥ |

bṛhaspatiḥ [26.18] |

> samavetais tu yat prāptaṃ sarve tatra samāṃśinaḥ |  
> tat putrāḥ viṣamasamāḥ pitṛbhāgaharāḥ smṛtāḥ ||

**[663]** kātyāyanaḥ [855–56] |

> avibhakte nije prete tatsutaṃ rikthabhāginam |  
> kurvīta jīvanaṃ yena labdhaṃ naiva pitāmahāt ||  
> labhetāṃśaṃ sa pitryaṃ tu pitṛvyāt tasya vā sutāt |  
> sa evāṃśas tu sarveṣāṃ bhrātṝṇāṃ nyāyato bhavet ||  
> labheta tatsuto vāpi nivṛttiḥ parato bhavet ||

devalaḥ |

> avibhaktavibhaktānāṃ kulyānāṃ vasatāṃ saha |  
> bhūyo dāyavibhāgaḥ syād ā caturthād iti sthitiḥ ||  
> tāvat kulyāḥ sapiṇḍāḥ syuḥ piṇḍabhedas tv anantaram |  
> samam icchanti piṇḍānāṃ dāyārthasy vibhājanam ||  
> vidhir eṣa savarṇānāṃ bahūnāṃ samudāhṛtaḥ |  
> eka eva savarṇaḥ syād dāyo ‘tra na vibhajyate ||

‘avibhaktavibhaktānām’ avibhaktānāṃ vibhaktānāṃ ca |

vasiṣṭhaḥ [17.40–41]: “atha bhrātṝṇāṃ dāyavibhāgaḥ | yāś cānapatyāḥ striyas tāsāṃ cāputralābhāt” |

‘**striyo’** atra bhrātṛbhāryāḥ | ‘**ā putralābhād’** iti — tāś ca yadi saṃbhāvitaputralābhās tadā tāsām api bhāgo deyaḥ | yadi tu putro notpadyate tadāsau bhāgo bhrātṝṇām | tāsāṃ tu bharaṇamātram |

**[664]** yājñavalkyaḥ [2.123] |

> pitur ūrdhvaṃ vibhajatāṃ mātāpy aṃśaṃ samaṃ haret |

pitety anuvṛttau bṛhaspatiḥ [26] |

> tadabhāve tu jananī tanayānāṃ samāṃśinī |

tathā |

> samāṃśā mātaras teṣāṃ turīyāṃśā ca kanyakā |

‘**turīyāṃśaḥ’** sajātīyasya bhrātur yāvān aṃśas tadapekṣayā caturtho bhāgaḥ saṃskārārthaṃ pitṛdhane kalpanīyaḥ | yat tu viṣṇuvacanam [18.34–35]: “mātaraḥ putrabhāgānusāreṇa bhāgahāriṇyo anūḍhāś ca duhitaraḥ” iti, tad apy etadvacanānusārāt duhitṝṇāṃ caturthabhāgaparam |

vyāsaḥ |

> asutās tu pituḥ patnyaḥ samānāṃśā prakīrtitāḥ |  
> pitāmahyaś ca tāḥ sarvā mātṛtulyā prakīrtitāḥ ||

atha bṛhaspatiḥ [26.19] |

> pitṛṛkthaharāḥ putrāḥ sarva eva yathāṃśataḥ |  
> vidyākarmayutas teṣām adhikaṃ labdhum arhati ||  
> vidyāvijñānaśauryārthajñānadānakriyāsu ca |  
> yasyeha prathitā kīrtiḥ pitaras tena putriṇaḥ ||

**[665]** nāradaḥ [16.35] |

> kuṭumbārtheṣu yo yuktas tat karyaṃ kurute tu yaḥ |  
> sa bhrātṛbhir bṛhaṇīyo grāsācchādanavāhanaiḥ ||

manuḥ [9.207] |

> bhrātṝṇāṃ yas tu neheta dhanaṃ śaktaḥ svakarmaṇā |  
> sa nirbhājyaḥ svakāḍ aṃśāt kiṃcid datvopajīvanam ||

āpastambaḥ [2.14.14–15]: “sarve hi dharmayuktā bhāginaḥ | yas tv adharmeṇa dravyāṇi pratipādayati jyeṣṭho ‘pi tam abhāgaṃ kurvīta” |

**atha vibhāgānarhāḥ **

tatra gautamaḥ [28.41]: “savarṇāputro ‘py anyāyavṛtto na labhetaikeṣām” |

**[666]** manuḥ [9.214] |

> sarva eva vikarmasthā nārhanti bhrātaro dhanam |

śaṅkhalikhitau: “apapātritasya rikthapiṇḍodakāni nārhanti bhrātaro dhanam” |

bṛhaspatiḥ [26.34–37] |

> savarṇājo ‘py aguṇavān nārhaḥ syāt paitṛke dhane |  
> tatpiṇḍadāḥ śrotriyā ye teṣāṃ tad abhidhīyate ||  
> uttamarṇādhamarṇebhyaḥ pitaraṃ trāyate sutaḥ |  
> atas tadviparītena nāsti tena prayojanam ||  
> tayā gavā kiṃ kriyate yā na dhenur na garbhiṇī |  
> ko ‘rthas tena tu putreṇa yo na vidvān na dhārmikaḥ ||  
> śāstraśauryārtharahitas tapojñānavivarjitaḥ |  
> ācārahīnaḥ putras tu mūtroccārasamas tu saḥ ||

manuḥ [9.201–03] |

> anaṃśau klībapatitau jātyandhabadhirau tathā |  
> unmattajaḍamūkās tu ye ca kecin nirindriyāḥ ||  
> sarveṣām api tan nyāyyaṃ dātuṃ śaktyā manīṣiṇā |  
> grāsācchādanam atyantaṃ patito hy adadad bhavet ||

**[667]** > yady arthitā tu dāraiḥ syāt klībādīnāṃ kathaṃcana |  
> teṣām utpannatantūnām apatyaṃ dāyam arhati ||

‘**nirindriyāḥ’** paṅgvādayaḥ | ‘**klībādīnām’** ity atadguṇasaṃvijñāno bahuvrīhiḥ |

yājñavalkyaḥ [2.140–42] |

> patitas tatsutaḥ klībaḥ paṅgur unmattako jaḍaḥ |  
> andho ‘cikitsyarogādyā bhartavyās tu niraṃśakāḥ ||  
> aurasāḥ kṣetrajās teṣāṃ nirdoṣā bhāgahāriṇaḥ |  
> sutāś caiṣāṃ prabhartavyā yāvad vai bhartṛsātkṛtāḥ ||

**[668]** > aputrā yoṣitaś caiva bhartavyāḥ sādhuvṛttayaḥ |  
> nirvāsyā vyabhicāriṇyaḥ pratikūlās tathaiva ca ||

nāradaḥ [16.21] |

> pitṛdviṭ patataḥ ṣaṇḍo yaś ca syād apapātritaḥ |  
> aurasā api naite ‘ṃśaṃ labheran kṣetrajāḥ kutaḥ ||

‘**apapātritaḥ’** rājavadhādinā doṣeṇa bāndhavair yasya ghaṭāpavarjanaṃ kṛtam |

devalaḥ |

> mṛte na pitari klībakuṣṭhyunmattajaḍāndhakāḥ |  
> patitaḥ patitāpatyaṃ liṅgī dāyāṃśabhāginaḥ ||  
> teṣāṃ patitavarjebhyo bhaktavastraṃ pradīyate |  
> tatputrāḥ pitṛdāyāṃśaṃ labheran doṣavarjitāḥ ||

‘**mṛte na pitari’** iti | mṛte pitari klībādayo nāṃśabhāgina iti saṃbandhaḥ |

viṣṇuḥ [15.32–39]: “patitaklībāciktsyarogavikalās tv abhāgahāriṇaḥ | rikthagrāhibhis te bhartavyāḥ | teṣāṃ caurasāḥ putrā bhāgahāriṇaḥ | na tu patitasya | patanīye kṛte **[669]** karmaṇy anantarotpannāḥ | pratilomās tu strīṣu cotpannāś cābhāginaḥ | tatputrāḥ paitāmahe ‘py arthe | aṃśagrāhibhis te bharaṇīyāḥ” |

gautamaḥ [28.44–46]: “jaḍaklībau bhartavyau | apatyaṃ jaḍasya bhāgārham | śūdrāputravat pratilomāsu” |

‘**śūdrāputravat pratilomāsu’** iti, śūdrāputro ‘py anapatyaśuśrūṣuś cel labheta vṛttim antevāsividhinā tatputroktaprakāreṇa | yathā śūdrāputro jīvanamātraṃ labhata evaṃ pratilomāsuto ‘pīti |

kātyāyanaḥ [862–65] |

> akramoḍhāsutaś caiva sagotrādyaś ca jāyate |  
> pravrajyāvasitaś caiva na rikthaṃ teṣu karhicit ||  
> akramoḍhāsutas tv ṛkthī savarṇaś ca yadā pituḥ |  
> asavarṇaprasūtaś ca kramoḍhāyāṃ tu yad bhavet ||  
> pratilomaprasūtā yā tasyāḥ putro na rikthabhāk |  
> grāsācchādanam atyantaṃ deyaṃ tadbandhubhiḥ smṛtam ||  
> bandhūnām apy alābhe tu pitryaṃ dravyaṃ tad āpnuyāt |  
> apitryaṃ tad dhanaṃ prāptaṃ dāpanīyā na bāndhavaiḥ ||

‘**kramoḍāsuto’** atra akramoḍhāyām asavarṇāyāṃ jātaḥ so ‘rikthī | evaṃ kramoḍhāyāṃ savarṇena jātaḥ ṛkthabhāg iti | ‘**sagotrādyaś ca jāyate’** iti — **[670]** sagotrāyāṃ vivāhitāyāṃ sagotrādyo jāyate ‘sau [na] ṛkthabhāg ity arthaḥ | ‘**dāpanīyā na bāndhavaiḥ’** grāsācchādanam api na dāpayitavyā ity anvayaḥ |

**athāsaṃkṛtasṃskaraṇam**

tatra nāradaḥ [16.33–34] |

> yeṣāṃ ca na kṛtāḥ pitrā saṃskāravidhayaḥ kramāt |  
> kartavyā bhrātṛbhis teṣāṃ paitṛkād eva taddhanāt ||  
> avidyamāne pitrye ‘rthe svāṃśād uddhṛtya vā punaḥ |  
> avaśyakāryāḥ saṃskārā bhrātṝṇāṃ pūrvasaṃskṛtaiḥ ||

devalaḥ |

> kanyābhyaś ca pitṛdravyaṃ deyaṃ vaivāhikaṃ vasu |  
> aputrakasya kanyā svā dharmajā putravad dharet ||

**[671]** yājñavalkyaḥ [2.124] |

> asaṃskṛtā tu saṃskāryā bhrātṛbhiḥ pūrvasaṃskṛtaiḥ |  
> bhaginyaś ca nijād aṃśād aṃśaṃ kṛtvā turīyakam ||

viṣṇuḥ [15.31]: “anūḍhāyāḥ kanyāyāḥ svavittānusāreṇa saṃskāraṃ kuryāt” |

manuḥ [9.118] |

> svebhyaḥ svebhyas tu kanyābhyaḥ pradadyur bhrātaraḥ pṛthak |  
> svāt svād aṃśāc caturbhāgaṃ patitāḥ syur aditsavaḥ ||

kātyāyanaḥ [858] |

> kanyakānāṃ tv adattānāṃ caturtho bhāga iṣyate |  
> putrāṇāṃ ca trayo bhāgāḥ svāmyaṃ svalpe dhane smṛtam ||

śaṅkhalikhitau: “vibhajyamāne dāyārthe kanyālaṃkāraṃ vaivāhikaṃ strīdhanaṃ kanyā labhet” |

baudhāyanaḥ [2.3.44]: “mātur alaṃkāraṃ duhitaraḥ sāṃpradāyikaṃ labherann anyad vā” |

**[672]** ‘na dāyam arhati strī’ ity anuvṛttau punar baudhāyanaḥ: “nirindriyā adāyāś ca striyo matā iti śrutiḥ” |

**atha vibhājyam**

tatra kātyāyanaḥ [840, 850] |

> paitāmahaṃ ca pitryaṃ ca yac cānyat svayam arjitam |  
> dāyādānāṃ vibhāge tu sarvam etad vibhajyate ||  
> ṛkthaṃ prītipradattaṃ tu datvā śeṣaṃ vibhāvayet |  
> ā caturthāt tu tad grāhyaṃ krameṇaiva hi tatsutaiḥ ||

‘**ā caturthā’** puruṣāt |

nāradaḥ [16.32] |

> yac chiṣṭaṃ pitṛdāyebhyo datvarṇaṃ paitṛkaṃ ca yat |  
> bhrātṛbhis tad vibhaktavyam ṛṇī syād anyathā pitā ||

kātyāyanaḥ [846–49, 841–42] |

> bhrātrā pitṛvyamātṛbhyāṃ kuṭumbārtham ṛṇaṃ kṛtam |  
> vibhāgakāle dātavyam ṛṇibhiḥ sarvam eva tu ||

**[673]** > tad ṛṇaṃ dhanene deyaṃ nānyathaiva pradāpayet |  
> bhāvitaṃ cet pramāṇena virodhāt parato yadā ||  
> pitryaṃ pitryarṇasaṃbaddham ātmīyaṃ cātmanā kṛtam |  
> ṛṇam evaṃvidhaṃ śodhyaṃ vibhāge bandhubhiḥ saha ||  
> dharmārthaṃ prītidattaṃ ca yad ṛṇaṃ svaniyojitam |  
> tad dṛśyamānaṃ vibhajen na dānaṃ paitṛkād dhanāt ||  
> dṛśyamānaṃ vibhajyeta gṛhaṃ kṣetraṃ catuṣpadam |  
> gūḍhadravyābhiśaṅkāyāṃ pratyayas tv atra kīrtitaḥ ||  
> gṛhopaskaravāhyās tu dohyābharaṇakarmiṇaḥ |  
> dṛśyamānā vibhajyante kośaṃ gūḍhe ‘bravīd bhṛguḥ ||

‘**tad ṛṇaṃ dhane deyam’** ityāder arthaḥ — **vibhāgakāle**, ‘**virodhāt’** parasparavipratipattau, yan na dattaṃ ‘**tad ṛṇam’**, ‘**parataḥ’** uttarakālam, yadā deyaṃ bhavati tadā ‘**pramāṇena cet vibhāvitam’** bhavati tato deyaṃ nāparata iti | ‘**pitryarṇasaṃbaddham’** pitryarṇapariśodhanārthaṃ yat ‘**kṛtaṃ’** ātmīyaṃ kuṭumbārthaṃ parakṛtam api ‘**ātmanā kṛtam’** api kuṭumbārtham eva | ‘**dharmārthaṃ prītidattam’** iti — svayam asādhāraṇyena sādhāraṇadhanaṃ ‘**dharmārtham’** dattam, prītyā ca yad dattam, ‘**ṛṇaṃ yat’** svayam uttamarṇatvenānyasmai dattaṃ tat jñāyamānaṃ vibhaktavyam | yato ‘vibhaktāt paitṛkād dhanād asādāraṇyena dānaṃ nocitam iti |

**[674]** manuḥ [9.119] |

> ajāvikaṃ caikaśaphaṃ na jātu viṣamaṃ bhajet |  
> ajāvikaṃ tu viṣamaṃ jyeṣṭhasyaiva vidhīyate ||

**athāvibhājyam**

tatra manuḥ [9.206] |

> vidyādhanaṃ tu yady asya tat tasyaiva dhanaṃ bhavet |  
> maitram audvāhikaṃ caiva mādhuparkikam eva ca ||

‘**mādhuparkikam’** madhuparkakāle pūjyatayā yal labdham |

yājñavalkyaḥ [2.119] |

> kramād abhyāgataṃ dravyaṃ hṛtam abhyuddharet tu yaḥ |  
> dāyādebhyo na tad dadyād vidyayā labdham eva ca ||

**[675]** vyāsaḥ |

> vidyāprāptaṃ śauryadhanaṃ yac ca saudāyikaṃ bhavet |  
> vibhāgakāle tat tasya nānveṣṭavyaṃ svaṛkthibhiḥ ||

‘**saudāyikam’** itthaṃ kātyāyanena lakṣitam [971] |

> ūḍhayā kanyayā vāpi patyuḥ pitṛgṛhād api |  
> bhrātuḥ sakāśāt pitror yal labdhaṃ saudāyikaṃ smṛtam ||

gautamaḥ [28.31]: “svayam arjitam avaidyebhyo vaidyaḥ kāmaṃ na dadyāt” |

‘**vaidyo’** vidvān |

kātyāyanaḥ [875] |

> nāvidyānāṃ tu vaidyena deyaṃ vidyādhanāt kvacit |  
> samavidyādhikānāṃ tu deyaṃ vaidyena tad dhanam ||

nāradaḥ [16.11] |

> vaidyo ‘vaidyāya nākāmo dadyād aṃśaṃ svato dhanāt |  
> pitryaṃ dravyaṃ samāśritya na cet tena tad āhṛtam ||

**[676]** **vibhajed** ity anuvṛttau punar nāradaḥ [16.5–7] |

> śauryabhāryādhane hitvā yat tu vidyādhanaṃ bhavet |  
> trīṇy etāny avibhājyāni prasādo yaś ca paitṛkaḥ ||  
> mātrā ca svadhanaṃ dattaṃ yasmai syāt prītipūrvakam |  
> tasyāpy eṣo vidhir dṛṣṭo mātāpīṣṭe yathā pitā ||

vyāsaḥ |

> pitāmahena yad dattaṃ pitrā vā prītipūrvakam |  
> tasya tan nāpahartavyaṃ mātrā dattaṃ ca yad bhavet ||

yājñavalkyaḥ [2.115] |

> pitṛdravyāvināśena yad anyat svayam arjitam |  
> maitram audvāhikaṃ caiva dāyādānāṃ na tad bhavet ||

manu-viṣṇū [manu 9.208; vi 18.42] |

> anupaghnan pitṛdravyaṃ śrameṇa yad upārjayet |  
> svayam īhitalabdhaṃ ca nākāmo dātum arhati ||

vyāsaḥ |

> anāśritya pitṛdravyaṃ svaśakyāpnoti yad dhanam |  
> dāyādebhyo na tad dadyād vidyālabdhaṃ ca yad bhavet ||

**[677]** kātyāyanaḥ [867, 870, 873, 871, 872, 876, 878–80] |

> parabhaktapradānena prāptavidyo yadānyataḥ   
> tayā prāptaṃ ca vidhinā vidyāprāptaṃ tad ucyate ||  
> upanyaste ca yal labdhaṃ labdhaṃ prādhyayanāc ca yat |  
> vidyādhanaṃ tu tat prāhuḥ sāmānyaṃ yad ato ‘nyathā ||  
> śiṣyād ārtvijyataḥ praśnāt saṃdhigdhapraśnanirṇayāt |  
> svajñānśaṃsanād vādāl labdhaṃ prādhyayanāc ca yat ||  
> vidyādhanaṃ tu tat prāhur vibhāge na vibhajyate |  
> śilpiṣv api hi dharmo ‘yaṃ mūlyād yac cādhikaṃ bhavet ||  
> vidyāpaṇakṛtaṃ caiva yājyataḥ śiṣyatas tathā |  
> etad vidyādhanaṃ prāhuḥ sāmānyaṃ yad ato ‘nyathā ||  
> paraṃ nirasya yal labdhaṃ vidyayā paṇapūrvakam |  
> vidyādhanaṃtu tad vidyān na vibhājyaṃ bṛhaspatiḥ ||  
> vidyāpratijñayā labdhaṃ śiṣyād āptaṃ ca yad bhavet |  
> ṛtviṅnyāyena yal labdham etad vidyādhanaṃ bhṛguḥ ||

**[678]**  
> āruhya saṃśayaṃ yatra prasabhaṃ karma kurvate |  
> tasmin karmaṇi tuṣṭena prasādaḥ svāminā kṛtaḥ ||  
> tatra labdhaṃ tu yat kiṃcit dhanaṃ śauryeṇa tad bhavet |  
> dhvajāhṛtaṃ bhaved yat tu vibhājyaṃ naiva tat smrtam ||  
> saṃgrāmād āhṛtaṃ yat tu vidrāvya dvaṣatāṃ balam |  
> svāmyarthe jīvitaṃ tyaktvā tad dhvajāhṛtam ucyate ||  
> yal labdhaṃ lābhakāle tu svajātyā kanyayā saha |  
> kanyāgataṃ tu tad vittaṃ śulkaṃ vṛddhikaraṃ smṛtam ||  
> vaivāhikaṃ tu tad vidyād bhāryayā yat samāhṛtam |  
> dhanam evaṃvidhaṃ sarvaṃ vijñeyaṃ karmasādhakam ||

śaṅkhalikhitau: “na vāstuvibhāgo nodapātrālaṃkārānuyuktastrīvāsasām apāṃ pracāravartmanāṃ vibhāgaś ceti prajāpatiḥ” |

manu-viṣṇū [ma. 9.219; vi. 18.44] |

> vastraṃ patram alaṃkāraḥ kṛtānnam udakaṃ striyaḥ |  
> yogakṣemapracāraṃ ca na vibhājyaṃ pracakṣate ||

**[679]** ‘**vastram’** samūlyam aṅgadhṛtam | ‘**patra**’śabdo ‘tra lekhyaniviṣṭadhanaparaḥ | ‘dhanapatraviśiṣṭaṃ tu’ iti kātyāyanavacanānusārāt | ‘**striyaḥ’** saṃyuktāḥ, ‘avibhāgaḥ strīṣu saṃyuktāsu’ [28.48] iti gautamavacanāt | ‘**yogakṣemam’** mantripurohitādi yogakṣemahetutvāt | ‘**pracāraḥ’** gavādīnāṃ pracāraṇamārgaḥ |

vyāsaḥ |

> avibhājyaṃ sagotrāṇām ā sahasrakulād api |  
> yājyaṃ kṣetraṃ ca pātraṃ ca kṛtānnam udakaṃ striyaḥ ||

‘**kṣetram’** vāstukṣetram |

**[680]** kātyāyanaḥ [882–84] |

> dhanaṃ patraniviṣṭaṃ tu dharmārthaṃ yan nirūpitam |  
> udakaṃ caiva dārāś ca nibandho yaḥ kramāgataḥ ||  
> dhṛtaṃ vastram alaṃkāro vānurūpaṃ ca yad bhavet |  
> yathākālopayuktāni tathā yojyāni bandhubhiḥ ||  
> gopracāraś ca rathyā ca vastraṃ yac cāṅgayojitam |  
> prayojyaṃ na vibhajyeta śilpārthaṃ ca bṛhaspatiḥ ||  
> deśasya jāteḥ saṅghasya dharmo grāmasya yo bhṛguḥ |  
> uditaḥ syāt sa tenaiva dāyadharmaṃ prakalpayet ||

bṛhaspatiḥ [26.47, 50, 51, 3, 2, 52] |

> vastrādayo ‘vibhājyā yair uktaṃ tair na vicāritam |  
> dhanaṃ bhavet samṛddhānāṃ patrālaṃkārasaṃsṛtam ||  
> madhyasthitam anājīvyaṃ dātuṃ naikasya śakyate |  
> yuktyā vibhajanīyaṃ tad anyathānarthakaṃ bhavet ||

**[681]** > vikrīya vastrābharaṇam ṛṇam udgrāhya lekhitam |  
> kṛtānnaṃ cākṛtānnena parivartya vibhajyate ||  
> uddhṛtya kūpavāpyambhas tv anusāreṇa gṛhyate |  
> yathābhāgānusāreṇa setuḥ kṣetre vibhajyate ||  
> ekāṃ strīṃ kārayet karma yathāṃśena gṛhe gṛhe |  
> bahvyaḥ samāṃśato deyā dāsānām apy ayaṃ vidhiḥ ||  
> yogakṣemavato lābhaḥ samatvena vibhajyate |  
> pracāraś ca yathāṃśena kartavya ṛṇibhiḥ saha ||

‘**yogakṣemavataḥ’** yogakṣemahetoḥ | atra ca vastrādīnāṃ prakāraviśeṣeṇa vibhājyatvam uktam | ato manvādīnāṃ vastrādyavibhājyatvavacanāni svarūpato vibhājyatāniṣedhaparāṇīty avirodhaḥ |

kātyāyanaḥ [874] |

> kule vinītavidyānāṃ bhrātṝṇāṃ pitṛto ‘pi vā |  
> śauryaprāptaṃ tu yad vittaṃ vibhājyaṃ tad bṛhaspatiḥ ||

**[682]** asyārthaḥ — [‘kule’] svakule pitāmahapitṛvyādibhyaḥ pitṛta eva vā śikṣitavidyānāṃ bhrātṝṇāṃ yat tu vidyāśauryaprāptaṃ dhanaṃ tadvibhāgakāle vibhaktavyam eveti |

nāradaḥ [16.10] |

> kuṭumbaṃ bibhṛyād bhrātur yo vidyām adhigacchataḥ |  
> bhāgaṃ vidyādhanas tasmāt sa labhetāśruto ‘pi san ||

‘**aśruto’** atra avidyaḥ |

manuḥ [9.204–05] |

> yat kiṃcit pitari prete dhanaṃ jyeṣṭho ‘dhigacchati |  
> bhāgo yavīyasāṃ tatra yadi vidyānupālinaḥ ||  
> avidyānāṃ tu sarveṣām īhātaś ced dhanaṃ bhavet |  
> samas tatra vibhāgaḥ syād apitrya iti dhāraṇā ||

‘**yat kiṃcid’** ityādi — pitṛdravyāvirodhenāpi yato jyeṣṭho dhanam arjayati tatra kaniṣṭhānām api vibhāgo bhavati yadi te vidyābhyāsaratā bhavanti | ‘**īhātaḥ’** kṛṣyādiceṣṭātaḥ |

vasiṣṭhaḥ [17.51]: “yena caiṣāṃ svayam utpāditaṃ syāt tad dvyaṃśam āharet” |

vyāsaḥ |

> sādhāraṇaṃ samāśritya yat kiṃcid vāhanāyudham |  
> śauryādināpnoti dhanaṃ bhrātaras tatra bhāginaḥ ||  
> tasya bhāgadvayaṃ kāryaṃ śeṣās tu samabhāginaḥ |

**atha strīdhanakṛtyam**

tatra manuḥ [9.199] |

> na nirhāraṃ striyaḥ kuryuḥ kuṭumbād bahumadhyagāt |  
> svakād api ca vittād dhi svasya bhartur anājñayā ||

‘**nirhāram’** niṣkṛṣya haraṇam | ‘**kuṭumba**’padena kuṭumbadhanaṃ tatsāhacaryād ihocyate | ‘**svakāt’** svabhartur asādhāraṇāt |

manu-viṣṇū [ma. 9.200; vi. 17.22] |

> patyau jīvati yaḥ strībhir alaṃkāro dhṛto bhavet |  
> na taṃ bhajeran dāyādā bhajamānāḥ patanti te ||

**[684]** āpastambaḥ [2.14.9]: “alaṃkāro bhāryāyā jñātidhanaṃ cety eke” |

nāradaḥ [4.28; nā. ma. saṃ. 2.24] |

> bhartrā prītena yad dattaṃ striyai tasmin mṛte ‘pi tat |  
> sā yathākāmam aśnīyāt dadyād vā sthāvarād ṛte ||

vyāsaḥ |

> dvisahasrapaṇo dāyaḥ striyaṃ deyo dhanasya tu |  
> yac ca bhartrā dhanaṃ dattaṃ sā yathākāmam āpnuyāt ||

kātyāyanaḥ [901, 905–07, 921] |

> ūḍhayā kanyayā vāpi patyuḥ pitṛgṛhe ‘pi vā |>   
> bhrātuḥ sakāśāt pitror vā labdhaṃ saudāyikaṃ smṛtam ||  
> saudāyikaṃ dhanaṃ strīṇāṃ prāpya svātantryam iṣyate |  
> yasmāt tadānṛśaṃsyārthaṃ tair dattaṃ tatparjīvanam ||  
> saudāyike sadā strīṇāṃ svātantryaṃ parikīrtitam |  
> vikraye caiva dāne ca yatheṣṭaṃ sthāvareṣv api ||

**[685]**  
> bhartṛdāyaṃ mṛte patyau vinyaset strī yatheṣṭataḥ |  
> vidyamāne tu saṃrakṣet kṣapayet tatkule ‘nyathā ||  
> aputrā śayanaṃ bhartuḥ pālayantī gurau sthitā |  
> bhuñjītāmaraṇāt kṣāntā dāyādā ūrdhvam āpnuyuḥ ||

‘patyur gṛhe’ iti saṃbandhaḥ | ‘bhrātuḥ pitror vā’ ity upalakṣaṇam, tenānyebhyo ‘pi | svamātāpitṛkulebhyo yal labdhaṃ dhanaṃ tat ‘saudāyikam’ | tatra ca ‘sthāvare’ api striyāḥ dānādiṣu svātantryam | bhartṛdatteṣu tu sthāvarātirikteṣv eva yatheṣṭaṃ dānādiṣv adhikāraḥ |

rājā ṛkthaṃ pālayed ity anuvṛttau manuḥ [8.28–29] |

> vaśāputrāsu caivaṃ syād rakṣaṇaṃ niṣkulāsu ca |  
> pativratāsu ca strīṣu vidhavāsv āturāsu ca ||  
> jīvantīnāṃ tu tāsāṃ ye tad dhareyuḥ svabāndhavāḥ |  
> tāñ chiṣyāc cauradaṇḍena dhārmikaḥ pṛthivīpatiḥ ||

‘**vaśā’** vandhyā | ‘**aputrā’** mṛtaputrā | ‘**niṣkulā’** pranaṣṭamātāpitṛkulā |

devalaḥ |

> vṛttir ābaharaṇaṃ śulkaṃ lābhaś ca strīdhanaṃ bhavet |  
> bhoktrī ca svayam evedaṃ patir nārhaty anāpadi ||

**[686]** > mṛṣā mokṣe ca bhoge ca striyai dadyāt savṛddhikām |  
> putrān nirharaṇe cāpi strīdhanaṃ bhoktum arhati ||

kātyāyanaḥ [911–14] |

> na bhartā naiva ca suto na pitā bhrātaro na ca |  
> ādāne vā visarge vā strīdhane prabhaviṣṇavaḥ ||  
> yadi hy ekataras teṣāṃ strīdhanaṃ harate balāt |  
> savṛddhiṃ pratidāpyaḥ syād daṇḍaṃ caiva samāpnuyāt ||  
> tad eva yady anujñāpya bhakṣayet prītipūrvakam |  
> mūlam eva sa dāpyaḥ syād yadā sa dhanavān bhavet ||  
> vyādhitaṃ vyasanasthaṃ ca dhanikaiś copapīḍitam |  
> jñātvā nisṛṣṭaṃ yat prītyā dadyād ātmecchayā ca saḥ ||

**[687]** yājñavalkyaḥ [2.147] |

> durbhikṣe dharmakāryārthe vyādhau saṃpratirodhake |  
> gṛhītaṃ strīdhanaṃ bhartā na striyai dātum arhati ||

kātyāyanaḥ [908–10] |

> yadi cet sa dvibhāryaḥ syān na ca tāṃ bhajate punaḥ |  
> prītyā visṛṣṭam api cet pratidāpyaḥ sa tad balāt ||  
> grāsācchādanavāsānām ācchedo yatra yoṣitaḥ |  
> tatra svam ādadīta strī vibhāgaṃ rikthināṃ tathā ||  
> likhitasyeti dharmo ‘yaṃ prāpte bhartṛkula vaset |  
> vyādhitā pretakāle tu gacched bandhukulaṃ tataḥ ||  
> yajñārthaṃ dravyam utpannaṃ tasmād dravyaṃ niyojayet |  
> sthāneṣu dharmajuṣṭeṣu na strīmūrkhavidharmiṣu ||

**[688]** > bhartrā pratiśrutaṃ deyam ṛṇavat strīdhanaṃ sutaiḥ |  
> tiṣṭhed bhartṛgṛhe yā tu na sā pitṛkule vaset ||

**atha strīdhanavibhāgaḥ**

tatra manuḥ [9.192–93, 195] |

> jananyāṃ saṃsthitāyāṃ tu samaṃ sarve sahodarāḥ |  
> bhajeran mātṛkaṃ rikthaṃ bhaginyaś ca sanābhayaḥ ||  
> yās tāsāṃ syur duhitaras tāsām api yathārhataḥ |  
> mātāmahyā dhanāt kiṃcit predeyaṃ prītipūrvakam ||  
> anvādheyaṃ ca yad dattaṃ patyā prītena caiva yat |  
> patyau jīvati vṛttāyāḥ prajāyās tad dhanaṃ bhavet ||

‘**sanābhayo’** atra sodaryāḥ | ‘**yathārhataḥ’** dravyāpatvabahutvādiyogyatādyanusāreṇa | ‘**anvādheyam’** vivāhottarakālaṃ bhartṛkule pitṛkule ca yal labdhaṃ dhanam |

bṛhaspatiḥ [26.31] |

> strīdhanaṃ syād apatyānāṃ duhitā ca tadaṃśinī |  
> aputrā cet samūḍhā tu labhate mānamātrakam ||

**[689]]** manuḥ [9.131] |

> mātus tu yautakaṃ yat syāt kumārībhāga eva saḥ |

‘yautakam’ vivāhakāle pitrādibhiḥ striyai yad dattaṃ dhanam |

gautamaḥ [28.25]: “strīdhanaṃ duhitṝṇām aprattānām apratiṣṭhitānāṃ ca” |

‘**apratiṣṭhitāḥ’** vivāhitā api nirdhanabhartṛkā durbhagā anapatyāś ca |

vasiṣṭhaḥ [17.46]: “mātuḥ pāriṇāhyaṃ striyo vibhajetan” |

‘**pāriṇāhyam’** paricchada ādarśakaṅkaṇādiḥ |

vibhajerann ūrdhvam ity anuvṛttau yājñavalkyaḥ [2.117] |

> mātur duhitaraḥ śeṣam ṛṇāt tābhya ṛte ‘nvayaḥ |

‘**anvayaḥ’** tatputrapautrādiḥ |

vivāhārheṣv ity anuvṛttau viṣṇuḥ [17.20]: “sarveṣv eva prasūtānāṃ tad dhanaṃ duhitṛgāmi” |

manuḥ [9.198] |

> striyās tu yad bhaved vittaṃ pitrā dattaṃ kathaṃcana |  
> brāhmaṇī tad dharet kanyā tadapatyasya vā bhavet ||

**[690]** asyārthaḥ —strīṇām abhartṛkāṇām anapatyānāṃ ca pitrā dattaṃ sapatnīduhitā brāhmaṇi yā kanyā sā haret tadapatyaṃ ceti |

kātyāyanaḥ [918, 917] |

> duhitṝṇām abhāve tu ṛkthaṃ putreṣu tad bhavet |  
> bandhudattaṃ tu bandhūnām abhāve bhartṛgāmi tat ||  
> bhaginyo bāndhavaiḥ sārdhaṃ vibhajeran sabhartṛkāḥ |  
> strīdhanasyeti dharmo ‘yaṃ vibhāgas tu prakalpitaḥ ||

**athāprajāyāḥ**

tatra manuḥ [9.196–97] |

> brāhmadaivārṣagāndharvaprājāpatyeṣu yad dhanam |  
> atītāyām aprajasi bhartur eva tad iṣyate ||  
> yat tv asyāḥ syād dhanaṃ dattaṃ vivāheṣv āsurādiṣu |  
> atītāyām aprajasi mātāpitros tad iṣyate ||

**[691]** devalaḥ |

> sāmānyaṃ putrakanyānāṃ mṛtāyāṃ strīdhanaṃ striyām |  
> aprajāyāṃ hared bhartā mātā bhrātā pitāpi ca ||

gautamaḥ [28.26–27]: “bhaginīśulkaṃ sodaryāṇām ūrdhvaṃmātuḥ | pūrvaṃ caike” |

‘**bhaginīśulkaḥ’** āsurādivivāhoḍhāyā bhaginyāḥ dhanam | ‘**ūrdhvaṃ mātuḥ’** mātari mṛtāyām ity arthaḥ |

yājñavalkyaḥ [2.144] |

> bandhudattaṃ tathā śulkam anvādheyakam eva ca |  
> aprajāyām atītāyāṃ bāndhavās tad avāpnuyuḥ ||

manuḥ [9.135] |

> aputrāyāṃ mṛtāyāṃ tu putrikāyāṃ kathaṃcana |  
> dhanaṃ tat putrikābhartā haretaivāvicārayan ||

paiṭhīnasiḥ: “pretāyāṃ putrikāyāṃ na bhartā tad dravyam arhaty aputrāyāṃ kumāryā svasrā vā tad grāhyam” |

**[692]** yājñavalkyaḥ [2.146] |

> datvā kanyāṃ haran daṇḍyo vyayaṃ dadyāc ca sodayam |  
> mṛtāyāṃ sarvam ādadyāt pariśodhyobhayavyayam ||

asyārhaḥ — svayam eva vācā **datvā**, ‘**haran’** kāraṇam antareṇa kanyām apaharan, **daṇḍyo** bhavati | yac ca vareṇa dattaṃ hiraṇyadikaṃ tatra samavṛddhikaṃ **dadyād** iti kanyādātur upadeśaḥ | atha kathaṃcid vāgdāttā mṛtā, tasyāṃ ‘**mṛtāyāṃ sarvam ādadyāt’** | yat pūrvaṃ dattam ubhayor api vyayaṃ śodhayitvā yat kanyāpitrā saṃbandhinām upacārārthaṃ paṇyādikaṃ dattam, yac ca saṃbandhināṃ maṅgalārthaṃ dattam aṅgulīyādikam, ubhayaṃ parigaṇayyāvaśiṣṭam **ādadyāt** |

arhatīty anuvṛttau śaṅkhaḥ: “svayaṃ śulkaṃ voḍhā” |

baudhāyanaḥ |

> ṛkthaṃ mṛtāyāḥ kanyāyā gṛhṇīyuḥ sodarāḥ svayam |  
> tadabhāve bhaven mātus tadabhāve pitur bhavet ||

**[693]** bṛhaspatiḥ [vya. 26.32–33] |

> mātṛṣvasā mātulānī pitṛvyastrī pituḥ svasā |  
> śvaśrūḥ pūrvajapatnī ca mātṛtulyāḥ prakīrtitāḥ ||  
> yad āsām auraso na syāt suto dauhitra eva vā |  
> tatsuto vā dhanaṃ tāsāṃ svasrīyādyāḥ samāpnuyuḥ ||

**atha strīdhanalakṣaṇam**

tatra manu-kātyāyanau [ma. 9.194’ kā. 894] |

> adhyagnyadhyāhavanikaṃ dattaṃ ca prītitaḥ striyai |  
> bhrātṛmātṛpitṛprāptaṃ ṣaḍvidhaṃ strīdhanaṃ smrtam ||

nāradaḥ [16.8] |

> adhyagnyadhyāhavanikaṃ bhartṛdāyas tathaiva ca |  
> bhrātṛdattaṃ pitṛbhyāṃ ca ṣaḍvidhaṃ strīdhanaṃ smṛtam ||

viṣnuḥ [17.18]: “pitṛmātṛsutabhrātṛdattam adhyagnyupāgatam ādhivedanikṃ bandhudattaṃ śulkam anvādheyakam iti strīdhanam” |

devalaḥ |

> vṛttir ābharaṇaṃ śulkaṃ lābhaś ca strīdhanaṃ bhavet |

**[694]** kātyāyanaḥ [904]

> prāptaṃ śilpais tu yad vittaṃ prītyā caiva yad anyataḥ |  
> bhartuḥ svāmyaṃ sadā tatra śeṣaṃ tu strīdhanaṃ bhavet ||

[kā. 895–97]

> vivāhakāle yat strībhyo dīyate ky agnisaṃnidhau |  
> tad adhyagnikṛtaṃ sadbhiḥ strīdhanaṃ parikīrtitam ||  
> yat punar labhate nārī nīyamānā hi paitṛkāt |  
> adhyāhavanikaṃ nāma tat strīdhanam udāhṛtam ||  
> prītyā pradattaṃ yat kiṃcit śvaśrvā vā śvaśureṇa vā |  
> pādavandanikaṃ yat tal lāvaṇyārjitam ucyate ||

[kā. 899–900]

> vivāhāt parato yat tu labdhaṃ bhartṛkulāt striyā |  
> anvādheyaṃ tad uktaṃ tu labdhaṃ yat svakulāt tayā ||  
> ūrdhvaṃ labdhaṃ tu yat kiṃcit saṃskārāt prītitaḥ striyā |  
> bhartuḥ pitroḥ sakāśād vā anvādheyaṃ tu tad bhṛguḥ ||

**[695]** [kā. 898]

> gṛhopaskaravāhyānāṃ dohyābharaṇakarmaṇām |  
> mūlyaṃ labdhaṃ tu yat kiṃcit śulkaṃ tat parikīrtitam ||

**athāvaluptavibhāgaḥ**

tatra manuḥ [9.218] |

> ṛṇe dhane ca sarvasmin pravibhakte yathāvidhi |  
> paścāt dṛśyeta yat kiṃcit tat sarvaṃ samatāṃ nayet ||

kātyāyanaḥ [885–88] |

> pracchāditaṃ tu yad yena punar āgatya yat samam |  
> bhajeran bhrātṛbhiḥ sārdham abhāve hi pituḥ sutāḥ ||  
> anyonyāpahṛtaṃ dravyaṃ durvibhaktaṃ ca yad bhavet |  
> yathāprāptaṃ vibhajyeta samabhāgena tad bhṛguḥ ||  
> vibhaktenaiva yat prāptaṃ dhanaṃ tasyaiva tad bhavet |  
> hṛtaṃ naṣṭaṃ ca yal labdhaṃ prāg uktaṃ ca punar bhavet ||

**[696]**  
> bandhuvargahṛtaṃ dravyaṃ balān naiva pradāpayet |  
> bandhūnām avibhaktānāṃ bhogaṃ naiva pravartayet ||

bṛhaspatiḥ [vya. 26.141–42] |

> sādhāraṇaṛṇanyāsanihnave chadmanā kriyām |  
> pārśvahānikarīṃ kṛtvā paścāc cheṣaṃ pradāpayet ||  
> māyāvino dhṛtadhanāḥ krūrā lubdhāś ca ye narāḥ |  
> saṃprītyā sādhanīyās te svārthahānyā chalena vā ||

**atha nānāvarṇasamavāyavibhāgaḥ **

tatra manuḥ [9.148–54] |

> etad vibhāgaṃ vijñeyaṃ vibhāgasyaikayoniṣu |  
> bahvīṣu caikajātānāṃ nānāstrīṣu nibodhayet ||  
> brāhmaṇasyānupūrveṇa catasras tu yadi striyaḥ |  
> tāsāṃ putreṣu jāteṣu vibhāgo ‘yaṃ vidhiḥ smṛtaḥ ||

**[697]** > kīnāśo govṛṣo yānam alaṃkārāś ca veśma ca |  
> viprasyoddhārakaṃ deyam ekāṃśaś ca pradhānataḥ ||  
> tryaṃśaṃ dāyād dhared vipro dvāv aṃśau kṣatriyāsutaḥ |  
> vaiśyājo ‘dhyardham evāṃśam aṃśaṃ śūdrāsuto haret ||  
> sarvaṃ vā rikthajātaṃ tu daśadhā pravibhajya tu |  
> dharmyaṃ vibhāgaṃ kurvīta vidhinānena dharmavit ||  
> caturo ‘ṃśān hared vipras trīn aṃśān kṣatriyāsutaḥ |  
> vaiśyāputro hared dvyaṃśam aṃśaṃ śūdrāsuto haret ||

‘ekayoniṣu’ ekajātīyāsu strīṣu jātānām ity arthaḥ | ‘nānāstrīṣu’ nānājātīyāsu strīṣu | ‘ekāṃśaś ca pradhānataḥ’ ye brāhmaṇasya trayo ‘ṃśās tatraikāṃśaḥ pradhānataḥ sāradravyāt kartavyaḥ |

nāradaḥ [16.14] |

> varṇāvareṣv aṃśahātir ūḍhājāteṣv anukramāt |

**[698]** mahābhārate [anuśāsana, 42.48–56] |

> bhīṣma uvāca —  
> kṣatriyasyāpi bhārye dve vihite kurunandana |  
> tṛtīyā vā bhavec chūdrā na tu dṛṣṭāntataḥ smṛtā ||  
> aṣṭadhā tu bhavet kāryaṃ kṣatriyasvaṃ yudhiṣṭhira |  
> kṣatriyāyā haret putraś caturo ‘ṃśān pitur dhanāt ||  
> yuddhaupacārikaṃ yat tu pitur āsīd dharec ca tat |  
> vaiśyāputras tu bhāgāṃs trīn śūdrāputras tathāṣṭamam ||  
> so ‘pi vittaṃ haret pitror nādattaṃ hartum arhati |  
> ekaiva hi bhaved bhāryā vaiśyasya kurunandana ||  
> dvitīyā vā bhavec chūdrā na tu dṛṣṭāntataḥ smṛtā |  
> pañcadhā vā bhavet kāryaṃ vaiśyasvaṃ bharatarṣabha ||  
> tayor apatyayor vakṣye vibhāgaṃ ca narādhipa |  
> vaiśyāputreṇa hartavyās catvāro ‘ṃśāḥ pitur dhanāt ||  
> pañcamas tu bhaved bhāgaḥ śūdrāputrāya bhārata |  
> so ‘pi dattaṃ haret pitrā nādattaṃ hartum arhati ||

**[699]** ‘**dṛṣṭānto’** atra vedaḥ | ‘**yuddhaupacārikam’** yuddhopakaraṇam |

viṣṇuḥ [18.1–27]: “brāhmaṇasya caturṣu varṇeṣu [cet] putrā bhaveyus te paitṛkam ṛkthaṃ daśadhā vibhajeyuḥ | tatra ca brāhmaṇīsutaś caturo ‘ṃśān ādadyāt | kṣatriyāputras trīn | dvāv aṃśau vaiśyāsutaḥ | sūdrāputras tv ekam | atha cec chūdrāputravarjaṃ brāhmaṇasya putratrayaṃ bhavet tadā navadhā dhanaṃ vibhajeyuḥ | varṇakrameṇa catustridvibhāgīkṛtān aṃśān dadyuḥ | vaiśyavarjam aṣṭadhā kṛtvā caturas trīn ekaṃ ca samādadyuḥ | kṣatriyavarjaṃ saptadhā kṛtvā caturo dvāv ekaṃ ca | brāhmaṇavarjaṃ ṣaḍdhā kṛtvā trīn dvāv ekaṃ ca | kṣatriyasya kṣatriyāvaiśyāśudrāputreṣv ayam eva vibhāgaḥ | atha brāhmaṇasya brāhmaṇakṣatriyau putrau syātām, tadā saptadhā kṛtād dhanāt brāhmaṇaś caturo ‘ṃśān dadyāt | trīn rājanyaḥ | atha brāhmaṇasya brāhmaṇavaiśyau cet putro syātāṃ tadā taddhanāt ṣaḍdhavibhaktān caturo ‘ṃśān brāhmaṇas ev ādadyāt | dvau vaiśyaḥ | atha brahmaṇasya brāhmaṇaśūdrau putrau syātāṃ tadā tadhanaṃ pañcadhā **[700]** vibhajeyātām | caturo ‘ṃśān brāhmaṇas tv ādadyāt | ekaṃ śūdraḥ | atha brāhmaṇasya kṣatriyasya vā kṣatriyavaiśyau dvau putrau syātāṃ tadā taddhanaṃ pañcadhā vibhajeyātām | trīn aṃśān kṣatriyas tv ādadyāt | dvāv aṃśau vaiśyaḥ | atha brāhmaṇasya kṣatriyasya vā kṣatriyaśūdrau putrau syātāṃ tadā taddhanaṃ caturdhā vibhajeyātām | trīn aṃśān kṣatriyas tv ādadyāt | ekaṃ śūdraḥ | atha brāhmaṇasya kṣatriyavaiśyayor vā [vaiśyaśūdrau] putrau syātāṃ tadā taddhanaṃ tridh vibhajeyātām | dvāv aṃśau vaiśyas tv ādadyāt | ekaṃ śūdraḥ” |

atha śaṅkhalikhitau: “anyavarṇastrījātānāṃ dāyād ardhārdhahānir varṇakrameṇa” |

viṣṇuḥ [18.38–40]: “yadi dvau brāhmaṇīputrao syātām ekaḥ śūdrāputras tadā navadhā vibhaktasyārthasya brāhmaṇīputrāv aṣṭau bhāgān ādadyātām ekaṃ śūdrāputraḥ | atha śūdrāputrāv ubhau syātām eko brāḥmaṇīputras tadā ṣaḍdhā vibhaktasya dhanasya caturo ‘ṃśān brāhmaṇas tv ādadyād dvāv aṃśau śūdrāputrau | anena kramenānyatrāpy aṃśakalpanā bhavati” |

punar viṣṇuḥ [18.28–31]: “athaikaputrā brāhmaṇasya [brāhmaṇa]kṣatriyaviśyāḥ sarvaharāḥ | kṣatriyavaiśyau rājanyasya | vaiśyasya vaiśyaḥ | śūdrasya śūdraḥ” |

vasiṣṭhaḥ [17.47, 50]: “yadi brāhmaṇasya brāhmaṇīkṣatriyāvaiśāsu putrāḥ syus tadā tryaṃśaṃ brāhmaṇyāḥ putro haret | dvāv aṃśau rājanyāyāḥ putraḥ | samam itare vibhajeran” |

**[701]** manuḥ [9.156–57] |

> samavarṇāsu vā jātāḥ sarve putrā dvijanmanām |  
> uddhāraṃ jyāyase datvā bhajerann itare samam ||  
> śūdrasya tu savarṇaiva nānyā bhāryā vidhīyate |  
> tatra jātāḥ samāṃśāḥ syur yadi putraśataṃ bhavet ||

baudhāyanaḥ [2.3.12–13]: “savarṇāputrānantarāputrayor anantarāputraś ced guṇavān sa jyeṣṭhāṃśaṃ haret | guṇavān aśeṣāṇāṃ bhartā bhavet” |

bṛhaspatiḥ [vy. 26.120] |

> vipreṇa kṣatriyājāto janmajyeṣṭho guṇānvitaḥ |  
> bhavet samāṃśo vipreṇa vaiśyājātas tathaiva ca ||

gautamaḥ [28.36–39]: “brāhmaṇasya rājanyāputro jyeṣṭho guṇasampannas tulyabhāk | jyeṣṭḥāṃśahīnam anyat | rājanyāvaiśyāputrasamavāye yathā sa brāhmaṇīputreṇa | kṣatriyāc cet tulyabhāk” |

‘**brāhmaṇīputreṇa’** kanīyaseti śeṣaḥ | ‘**jyeṣṭhāṃśahīnam anyat’** jyeṣṭhasya uddhārarūpo viṃśatitamo yo ‘ṃśas tadrahitaṃ ‘**anyat’** dravyaṃ samaṃ vibhaktavyam ity arthaḥ | ‘**yathā sa brāhmaṇīputreṇa’** iti — yathā sa kṣatriyāputro jyeṣṭho brāhmaṇīputreṇa kanīyasā tulyāṃśaḥ | evaṃ vaiśyāputro ‘pi brāhmaṇaja eva **[702]** kṣatriyāputreṇa kanīyasā tulyāṃśaḥ | ‘**kṣatriyāc cet’** iti, kṣatriyāc ced rājanyāvaiśyāputrau bhavataḥ, tadāpi vaiśyāputro jyeṣṭhaḥ kṣatriyāputreṇa kanīyasā tulyāṃśa ity arthaḥ |

bṛhaspatiḥ [vya. 26.121] |

> na pratigrahabhūr deyā kṣatriyāya sutāya vai |  
> yady apy asya pitā dadyān mṛte viprāsuto haret ||

vṛddhamanuḥ |

> brahmadāyāgatāṃ bhūmiṃ hareyur brāhmaṇīsutāḥ |  
> gṛhaṃ dvijātayaḥ sarve yathā kṣetraṃ kramāgatam ||

‘**brahmadāyāgatām’** pratigrahayājanādinā labdhām |

bṛhaspatiḥ [vya. 26.122] |

> śūdryāṃ dvijātibhir jāto na bhūmer bhāgam arhati |

devalaḥ [bṛ. vy. 26.123–24] |

> sajātāv āpnuyāt sarvam iti dharmo vyavasthitaḥ ||  
> niṣāda ekaputras tu viprasvasya tṛtīyabhāk |  
> dvau sapiṇḍaḥ sakulyo vā svadhādātātha saṃharet ||

**[703]**  
> kulyābhāve svadhādātā ācāryaḥ śiṣya eva vā |  
> sarvāsv āpatsu tān varṇān svagotrān pratipādayet ||

‘**niṣādaḥ’** śūdrāyāṃ brāhmaṇāj jātaḥ | ‘**dvau’** aṃśāv iti śeṣaḥ | ‘**svadhādātā’** piṇḍadaḥ | ‘**sarvāsv āpatsu’** sarveṣāṃ sapiṇḍādīnām abhāve | ‘**tān varṇān’** niṣādapitṛsavarṇān |

viṣṇuḥ [18.32–33]: “dvijātīnāṃ śūdras tv ekaḥ putro ‘rdhaharaḥ | aputrarikthasya yā gatiḥ sātrārdhasya dvitīyasya” |

‘**dvijātīnāṃ’** brāhmaṇavyatiriktānāṃ kṣatriyavaiśyānāṃ brāhmaṇajāte śūdrāputre devalena tṛtīyāṃśabhāgitvasyoktatvāt |

[manuḥ] [9.154–55] |

> yady api syāt tu satputro ‘py asatputro ‘pi vā bhavet |  
> nādhikaṃ daśamād dadyāc chūdrāputrāya dharmataḥ ||

**[704]**  
> brāhmaṇakṣatriyaviśāṃ śūdrāputro na rikthabhāk |  
> yad evāsya pitā dadyāt tad evāsya dhanaṃ bhavet ||

yadā pitā prasannaḥ śūdrāputrāya dadāti, tadā daśamam evāṃśaṃ dadyād ityarthaḥ |

bṛhaspatiḥ [vya. 26.125] |

> anapatyasya śuśrūṣur guṇavān śūdrayonijaḥ |  
> labhetājīvanaṃ śeṣaṃ sapiṇḍāḥ samavāpnuyuḥ ||

gautamaḥ [28.40]: “śūdrāputro ‘py anapatyasya suśrūṣuś cel labheta vṛttimūlam antevāsividhinā” |

anūḍhāputraviṣayam etat, aparigṛhītāsu ity adhikārāt |

śaṅkhalikhitau: “na śūdrāputro ‘rthabhāgī | yad evāsya pitā dadyāt tad evāsya bhāgaḥ | tasya gomithunaṃ cāparaṃ vā dadyāt | kṛṣṇāyasaṃ kṛṣṇadhānyaṃ tilavarjam” |

gautamaḥ [28.46]: “śūdrāputravat pratilomāsu” |

manuḥ [9.179] |

> dāsyāṃ vā dāsadāsyāṃ vā yaḥ śūdrasya suto bhavet |  
> so ‘nujñāto hared aṃśam iti dharmo vyavasthitaḥ ||

‘**dāsadāsī’** paricārakadāsī |

**[705]** yājñavalkyaḥ [2.133–34] |

> jāto ‘pi dāsyāṃ śūdreṇa kāmato ‘ṃśaharo bhavet |  
> mṛte pitari kuryus taṃ bhrātaras tv ardhabhāgikam ||

**atha vibhaktajavibhāgaḥ**

tatra manu-nāradau [ma. 9.216; nā. 16.44] |

> ūrdhvaṃ vibhāgāj jātas tu pitryam eva dhanaṃ haret |  
> saṃsṛṣṭās tena vā ye syur vibhajeta sa taiḥ saha ||

bṛhaspatiḥ [vya. 16.54–55] |

> pitrā saha vibhaktā ye sāpatnā vā sahodarāḥ |  
> jaghanyajāś ca ye teṣāṃ pitṛbhāgaharās tu te ||  
> anīśaḥ pūrvajaḥ pitrye bhrātṛbhāge vibhaktajaḥ |

tathā [vya. 26.56–57] |

> putraiḥ saha vibhaktena pitrā yat svayam arjitam |  
> vibhaktajasya tat sarvam anīśāḥ pūrvajāḥ smṛtāḥ ||

**[706]**  
> yathā dhane tatharṇe ‘pi dānādhānakrayeṣu ca |  
> parasparam anīśās te muktvā śaucodakakriyāḥ ||

yājñavalkyaḥ [2.122] |

> vibhakteṣu suto jātaḥ savarṇāyāṃ vibhāgabhāk |  
> dṛśyād vā tadvibhāgaḥ syād āyavyayaviśodhitāt ||

asyāyam arthaḥ — yo vibhāgakāle garbhastho na jñātaḥ paścāj jātaḥ sa sarvebhyo ‘ṃśaharebhyaḥ sakāśāt svāṃśaṃ tadaṃśasamaṃ labheta |

yad āha viṣṇuḥ [17.3]: “pitṛvibhaktā vibhāgānantarotpannasya bhāgaṃ dadyuḥ” iti |

vibhāgānantarakālaṃ ca yasya garbhādhānaṃ sa pitryam evāṃśaṃ labhate na tu pūrvajād aṃśād api | “anīśaḥ pūrvajaḥ pitrye bhrātṛbhāge vibhaktajaḥ” iti bṛhaspativacanāt [vya. 26.55] | pitṛvibhāgakālaprāptam āyavyayaśodhitaṃ yāvad vidyamānaṃ dhanam upalabhyate tato vā dhanāt svāṃśaṃ labhata iti |

**[707]**

**atha vibhaktāgatavibhāgaḥ**

tatra bṛhaspatiḥ [vya.26.63–67, 39] |

> kṛte ‘kṛte vibhāge vā ṛkthī yatra pravartate |  
> sāmānyaṃ ced bhāvayati tatra bhāgaharas tu saḥ ||  
> ṛṇaṃ lekhyaṃ gṛhaṃ kṣetraṃ yasya paitāmahaṃ bhavet |  
> cirakālaproṣito ‘pi bhāgabhāgāgatas tu saḥ ||  
> gotrasādhāranaṃ tyaktvā yo ‘nyadeśaṃ samāśāritaḥ |  
> tadvaṃśasyāgatasyāṃśaḥ pradātavyo na saṃśayaḥ ||  
> tṛtīyaḥ pañcamaś caiva saptamo vāpi yo bhavet |  
> janmanāmaparijñāne labhetāṃśaṃ kramāgatam ||  
> yaṃ paramparayā maulāḥ sāmantāḥ svāminaṃ viduḥ |  
> tadanvayasyāgatasya dātavyā gotrajair mahī ||  
> jātā janiṣyamāṇāś ca garbhasthā ye ca mānavāḥ |  
> sarve kāṅkṣanti tāṃ vṛttim anācchedyā tatas tu sā ||

**[708]**

**atha putrāntaravibhāgaḥ**

tatra manuḥ [9.130] |

> pitrikāyāṃ kṛtāyāṃ tu yadi putro ‘nujāyate |  
> samas tatra vibhāgaḥ syāj jyeṣṭhatā nāsti hi striyāḥ ||

‘**anujāyate’** paścād utpadyate |

bṛhaspatiḥ [vya. 26.70] |

> eka evaurasaḥ putraḥ pitrye svāmī prakīrtitaḥ |  
> tattulyā putrikā proktā bhartavyās tv apare smṛtāḥ ||

manuḥ [9.163] |

> eka evaurasaḥ putro pitryasya vasunaḥ prabhuḥ |  
> śeṣāṇām ānṛśaṃsyārthaṃ pradadyāt tu prajīvanam ||

[tathā] [9.120–21] |

> yavīyāñ jyeṣṭhabhāryāyāṃ putram utpādayed yadi |  
> samas tatra vibhāgaḥ syād iti dharmo vyavasthitaḥ ||

**[709]**  
> upasarjanaṃ pradhānasya dharmato nopapadyate |  
> pitā pradhānaṃ prajane tasmād dharmeṇa taṃ bhajet ||

[tathā] [9.146] |

> dhanaṃ yo bibhṛyād bhrātur mṛtasya striyam eva ca |  
> so ‘patyaṃ bhrātur utpādya dadyāt tasyaiva tad dhanam ||

[tathā] [9.162] |

> yady ekarikthinau syātām aurasakṣetrajau sutau |  
> yady asya paitṛkaṃ rikthaṃ sa tad gṛhṇīta netaraḥ ||

‘**vasunaḥ’** vittasya | ‘**śeṣāṇām’** kṣetrajavyatiriktānām | ‘**upasarjanam’** atra upasarjanatvam | ‘**kṣetrajaḥ’** atrāniyuktāyām utpannaḥ |

viṣṇuḥ [17.23] |

> anekapitṛkāṇāṃ tu pitṛto ‘ṃśaprakalpanā |  
> yasya yat paitṛkaṃ rikthaṃ sa tad gṛhṇīta netaraḥ ||

‘**anekapitṛkāṇām’** [ekasyāṃ yoṣiti] bahubhiḥ saṃgatāyāṃ jātānām |

**[710]** manuḥ [9.164–65] |

> ṣaṣṭhaṃ tu kṣetrajasyāṃśaṃ pradadyāt pitṛkād dhanāt |  
> auraso vibhajan dāyaṃ pitryaṃ pañcamam eva vā ||  
> aurasakṣetrajau putrau pitṛrikthasya bhāginau |  
> daśāpare tu kramaśo gotrarikthāṃśabhāginaḥ ||

ṣaṣṭhapañcamavibhāgavikalpo guṇavatvāguṇavatvena vyavasthitaḥ | ‘**daśāpare’** dattakādayaḥ | ‘**kramaśaḥ’** pūrvapūrvābhāve paraḥ paraḥ ity anena krameṇa | ‘**gotravikthāṃśabhāginaḥ’** gotrabhājaḥ trikthabhājaś ca bhavantīty arthaḥ |

‘putraṃ pratigṛhīṣyam’ ity anuvṛttau vasiṣṭhaḥ [15.9–10]: “tasmiṃś cet pratigṛhīta aurasaḥ putra utpadyate sa caturthabhāgagāmī syāt | yadi nābhyudayikeṣu prayuktaṃ syāt” |

kātyāyanaḥ [857] |

> utpanne tv aurase putre tṛtīyāṃśaharāḥ smṛtāḥ |  
> svarṇās tv asavarṇās tu grāsācchādanabhāginaḥ ||

**[711]** bṛhaspatiḥ [vya. 26.71] |

> kṣetrajādyā sutāś cānye pañcaṣaṭsaptabhāginaḥ |

hārītaḥ: “vibhajiṣyamāṇam ekaviṃśaṃ kānīyāya dadyāt | viṃśaṃ paunarbhavāya | ekonaviṃśaṃ dvyāmuṣyāyaṇāya | aṣṭādaśaṃ kṣetrajāya | saptadaśaṃ putrikāputrāya | itarān aurasāya putrāya dadyuḥ” |

brahmapurāṇe |

> samagradhanabhoktā syād auraso ‘pi jaghanyajaḥ |  
> tribhāgaṃ kṣetrajo bhuṅkte caturthaṃ putrikāsutaḥ ||  
> kṛtrimaḥ pañcabhāgaṃ tu ṣaḍbhāgaṃ gūḍhasaṃbhavaḥ |  
> saptāṃśaṃ cāpaviddhas tu kānīnaś cāṣṭamāṃśakam ||  
> navabhāgaṃ sahoḍhaś ca krīto daśamam aśnute |  
> paunarbhavas tu parato dvādaśaṃ svayam āgataḥ ||  
> trayodaśaṃ svabhāgaṃ tu śūdro bhuṅkte pitur dhanāt |  
> tadgotrajo vā dharmiṣṭho brahmacāry atha vā punaḥ ||

‘**parataḥ’** daśamāt param ekādaśamaṃ samaśnuta ity arthaḥ |

**[712]** śaṅkhalikhitau: “ṣaḍdāyādeṣu vikalpaḥ | aurasaḥ kṣetrajaḥ pitrikāsutaḥ paunarbhavaḥ kānīno gūḍhotpannaś ceti | ṣaḍvidhā bandhudāyādāḥ | pitṛpitāmahānām ekagotrā rikthapiṇḍodakasāmānyāt | teṣām arthaṃ daśabhāgān kuryāt | dvau bhāgau pitur dvāv aurasasya | trīn kṣetrajaputrikāsutayoḥ | ekaikam itareṣām” |

punaḥ śaṅkhalikhitau: “ṛṣabho ‘dhiko jyeṣṭhasya | tasyābhāve kṣetrajaputrikāputrasutayoḥ | tayor apy abhāve trayāṇām itareṣām | teṣām apy abhāve ṣaṇṇām adāyādānām | apaviddhaḥ sahoṣho dattaḥ krītakaḥ śūdrāputraḥ upanataś ca svayam ity adāyādāḥ ṣaḍ eva putrāḥ | teṣāṃ sārānusārato ‘rtham apekṣya deyam etebhyaḥ prajīvanam” |

gautamaḥ [25.33]: “putrā aurasa-kṣetraja-datta-kṛtrima-gūḍhotpannāpaviddhā rikthabhājaḥ | kānīna-sahoḍha-paunarbhava-putrikāputra-svayaṃdatta-krītā gotrabhājaś caturthāṃśina aurasābhāve” |

**[713]** ‘**gotrabhājaḥ’** gotraṃ bhajante piṇḍodakadānādikriyābhiḥ putrakāryaṃ kurvantīti tathocyante | etac ca kānīnādīnāṃ gotrabhāktvavacanam aurasādīnām ṛkthabhājām ekatarasyāpi sadbhāve ‘ṃśaharatvaniṣedhārtham” |

aurasa-kṣetraja-putrikāputra-paunarbhava-kānīna-gūḍhotpannān abhidhāya vasiṣṭhaḥ [17.25–26]: “ity ete dāyādā bandhavās trātāro mahato bhayād ity āhuḥ | athādāyādabandhūnāṃ sahoḍha eva prathamaḥ” |

idaṃ ca paunarbhava-kānīnayor aṃśaharatvābhidhānaṃ pitṛvarṇapaunarbhavakānīnaviṣayam | gautamīyaṃ caitayor aṃśaharatvaniṣedhanam asavarṇaviṣayam |

> utpanne tv aurase putre tṛtīyāṃśaharāḥ sutāḥ |  
> savarṇāstv asavarṇās tu grāsācchādanabhāginaḥ ||

iti kātyāyanavacanāt [857] | sahoḍha-datta-krīta-svayamupagatāpaviddha-śūdrāputrān abhidhāya, aurasādīn parāmṛśya — punar vasiṣṭhaḥ [17.39]: “yasya pūrveṣāṃ ṣaṇṇāṃ na kaścid dāyādaḥ syād ete tasya dāyaṃ hareyuḥ” |

hārītaḥ: “ṣaḍbandhudāyādāḥ ṣaḍabandhudāyādāḥ | sādhvyāṃ svayam utpāditaḥ kṣetrajaḥ paunarbhavaḥ kānīnaḥ putrikāputro gṛhe gūḍhotpanna iti bandhudāyādāḥ | dattaḥ krīto ‘paviddhaḥ sahoḍhaḥ svayamupāgataḥ sahasā dṛṣṭaś cety abandhudāyādāḥ” |

**[714]** ‘**sādhvyām’** vivāhasaṃskṛtāyāṃ ‘svayamutpāditaḥ’ putra aurasa ity arthaḥ | ‘**sahasā dṛṣṭaḥ’** yo mātāpitrādihīno ‘kasmād dṛṣṭaḥ kenacid apreritena ‘**mama tvaṃ putra’** ity uktaḥ ‘**tathā’** iti pratipadyate | ‘**abandhudāyādāḥ’** bandhudāyān nādadate ye tathoktāḥ |

yamaḥ |

> putrās tu dvādaś proktā munibhis tattvadarśibhiḥ |  
> teṣāṃ ṣaḍ bandhudāyādāḥ ṣaḍ adādādabāndhavāḥ ||  
> dvayamutpāditaś caiko dvitīyaḥ kṣetrajaḥ smṛtaḥ |  
> tṛtīyaḥ putrikāputra iti dharmavido viduḥ ||  
> paunarbhavaś caturthas tu kānīnaś caiva pañcamaḥ |  
> gṛhe ca gūḍha utpannaḥ ṣaḍ ete piṇḍadāḥ sutāḥ ||  
> apaviddhaḥ sahoḍaś ca dattaḥ kṛtrima eva ca |  
> pañcamaḥ krītakaḥ putro yaś copanayate svayam ||  
> ity ete saṃkarotpannaḥ ṣaḍ adāyādabāndhavāḥ |

**[715]** manuḥ [9.158–60] |

> putrān dvādaśa yān āha manuḥ svāyaṃbhuvo nṛṇām |  
> teṣāṃ ṣaḍ bandhudāyādāḥ ṣaḍ adāyādabāndhavāḥ ||  
> aurasaḥ kṣetrajaś caiva dattaḥ kṛttrima eva ca |  
> gūḍhotpanno ‘paviddhaś ca dāyādā bāndhavāś ca ṣaṭ ||  
> kānīnaś ca sahoḍhaś ca krītaḥ paunarbhavas tathā |  
> svayaṃdattaś ca śaudraś ca ṣaḍ adāyādabāndhavāḥ ||

baudhāyanaḥ [2.3.31–32] |

> aurasaṃ putrikāputraṃ kṣetrajaṃ dattakṛttrimau |  
> gūḍhajaṃ cāpaviddhaṃ ca rikthabhājaḥ pracakṣate ||  
> kānīnaṃ ca sahoḍhaṃ ca krītaṃ paunarbhavaṃ tathā |  
> svayaṃdattaṃ niṣādaṃ ca gotrabhājaḥ pracakṣate ||

aurasa-putrikāputra-kṣetraja-kānīna-gūḍhotpannāpaviddha-sahoḍha-paunarbhava-dattaka-dvayamupāgata-kṛttrima-krītān abhidhāya, devalaḥ |

> ete dvādaśaputrās tu santatyartham udāhṛtāḥ |  
> ātmajāḥ parajāś caiva labdhā yādṛcchikās tathā ||  
> teṣāṃ ṣaḍ bandhudāyādāḥ pūrve ‘nye pitur eva ṣaṭ |  
> viśeṣaś cāpi putrāṇām ānupūrvyād viśiṣyate || \
**[716]**  
> sarve hy anaurasasyaite putrā dāyaharāḥ smṛtāḥ |  
> aurase punar utpanne teṣu jyaiṣṭhyaṃ na tiṣṭhati ||  
> teṣāṃ savarṇā ye putrās te tṛtīyāṃśabhāginaḥ |  
> hīnās tam upajīveyur grāsācchādanasaṃbhṛtāḥ ||

aurasa-kṣetraja-putrikāputra-paunarbhava-kānīna-gūḍhotpanna-sahoḍha-datta-krīta-svayamupāgatāpaviddha-yatrakvacanotpāditān abhidhāya, viṣṇuḥ [15.28–30]: “eteṣāṃ pūrvaḥ pūrvaḥ śreyān | sa eva dāyaharaḥ | sa cānyān bibhṛyāt” |

aurasa-putrikāsuta-kṣetraja-kānīna-paunarbhava-dattaka-krīta-svayaṃdatta-sahoḍhāpaviddhān abhidhāya, yājñavalkyaḥ [2.132] |

> piṇḍado ‘ṃśaharaś caiṣāṃ pūrvābhāve paraḥ paraḥ |

nāradaḥ [16.45–47, 49] |

> aurasaḥ kṣetrajaś caiva putrikāputra eva ca |  
> kānīnaś ca sahoḍhaś ca gūḍhotpannas tathaiva ca ||  
> paunarbhavo ‘paviddhaś ca dattaḥ krītaḥ kṛtas tathā |  
> svayaṃ copāgataḥ putrā dvādaśaite prakīrtitāḥ ||

**[717]**  
> teṣāṃ ṣaḍ bandhudāyādāḥ ṣaḍ adāyādabāndhavāḥ |  
> pūrvaḥ pūrvaḥ smṛtaḥ śreṣṭho jaghanyo yo ya uttaraḥ ||  
> kramād ete pravartante mṛte pitari taddhane |  
> jyāyaso jyāyaso ‘bhāve jaghanyo yas tad āpnuyāt ||

manuḥ [9.185] |

> na bhrātaro na pitaraḥ putrā ṛkthaharāḥ smṛtāḥ |

tathā [9.184] |

> śreyasaḥ śreyaso ‘lābhe pāpīyān ṛktham arhati |  
> bahavaś cet tu sadṛśāḥ sarve ṛkthasya bhāginaḥ ||

śaṅkhalikhitau |

> śreyasaḥ śreyaso ‘lābhe pāpīyān ṛktham arhati |

bṛhaspatiḥ [vya. 26.72–73] |

> datto ‘paviddhaḥ krītaś ca kṛtaḥ śaudras tathaiva ca |  
> jātiśuddhāḥ karmaśuddhā madhyamās te sutā matāḥ ||  
> kṣetrajo garhitaḥ sadbhis tathā paunarbhavaḥ sutaḥ |  
> kānīnaś ca sahoḍhaś ca gūḍhotpannas tathaiva ca ||

**[718]** hārītaḥ [bṛhaspati, vy. 26.74–75] |

> śūdrāputrāḥ svayaṃdattā ye caite krītakāḥ smṛtāḥ |  
> sarve te gotriṇaḥ proktāḥ kāṇḍapṛṣṭhā na saṃśayaḥ ||  
> svakulaṃ pṛṣṭhataḥ kṛtvā yo vai parakulaṃ vrajet |  
> tena duścaritenāsau kāṇḍapṛṣṭho na saṃśayaḥ ||

yamaḥ |

> āpadgato ‘bhyupagato yaś ca syād vaiṣṇavīsutaḥ |  
> sarve te manunā proktā kāṇḍapṛṣṭhās trayas tathā ||  
> kulaṃ kāṇḍam it khyātaṃ yasmāt pūrvāṇi te jahuḥ |  
> tatra jyeṣthataro yaḥ syāt taṃ vai kāṇḍeti nirdiśet ||  
> svakulaṃ pṛṣṭhataḥ kṛtvā yo vai parakulaṃ vrajet |  
> tena duścaritenāsau kāṇḍapṛṣṭha iti smṛtaḥ ||

‘vaiṣṇavī’ śūdrā |

**atha putralakṣaṇam**

**aurasaḥ**

tatra vasiṣṭhaḥ [17.12–13]: “dvādaśa ity eva putrāḥ putrāṇadṛṣṭāḥ | svayam utpāditaḥ svakṣetre saṃskṛtāyām aurasaḥ” |||

**[719]** viṣṇuḥ [15.1–2]: “atha dvādaśa putrā bhavanti | sve kṣetre saṃskṛtāyām utpāditaḥ svayam aurasaḥ prathamaḥ” |

manuḥ [9.166] |

> sve kṣetre saṃskṛtāyāṃ tu svayam utpadayed dhi yam |  
> tam aurasaṃ vijānīyāt putraṃ prāthamakalpikam ||

devalaḥ |

> saṃskṛtāyāṃ ca bhāryāyāṃ svayam utpādito hi yaḥ |  
> auraso nāma putraḥ sa pradhānaḥ pitṛvaṃśadhṛk ||

yājñavalkyaḥ [2.128]: “auraso dharmapatnījaḥ”

āpastambaḥ [2.13.1–2]: “savarṇām apūrvāṃ śāstravihitāṃ yathartu gacchataḥ putrās teṣāṃ karmabhiḥ saṃbandhaḥ | dāyenāvyatikramaś cobhayoḥ” |

**[720]** baudhāyanaḥ [2.3.14, 16]: “savarṇāyāṃ saṃskṛtāyāṃ svayam utpāditam aurasaṃ putram vidyāt | athāpy udāharanti —

> aṅgād aṅgāt saṃbhavati hṛdayād abhijāyase |  
> ātmā vai putranāmāsi saṃjīva śaradaḥ śatam” ||

śaṅkhalikhitau: “brāhmaṇas tu savarṇāyāḥ pāṇiṃ gṛhṇīyāt | tasyāṃ hi pitāmahānāṃ tanavo ‘nusūyante | putropacāreṇātmānam anumantrayate | evaṃ hy āha —

> aṅgād aṅgāt saṃbhavati hṛdayād abhijāyase |  
> ātmā vai putranāmāsi saṃjīva śaradaḥ śatam” ||  
> ādhatta pitaro garbhaṃ kumāraṃ puṣkarasrajam |  
> tatheha puruṣasyātmā tasmāt tvam iha jāyase |  
> ātmā putra iti proktaḥ pitur mātur anugrahāt |  
> punnāmnas trāyate yas tatputras tenāsi saṃjñitaḥ ||

**atha kṣetrajaḥ**

tatraurasānantaraṃ vasiṣṭhaḥ [17.18]: “tadalābhe niyuktāyāṃ kṣetrajo dvitīyaḥ” |

**[721]** viṣṇuḥ [15.2]: “niyuktāyāṃ sapiṇḍenottamavarṇena votpāditaḥ kṣetrajo dvitīyaḥ” |

manuḥ [9.167] |

> yas talpajaḥ pramītasya klībasya vyādhitasya vā |  
> svadharmeṇa niyuktāyāṃ sa putraḥ kṣetrajaḥ smṛtaḥ ||

yājñavalkyaḥ [2.128] |

> kṣetrajaḥ kṣetrajātas tu sagotreṇetareṇa vā |

baudhāyanaḥ [2.3.17–18]: “mṛtasya prasūto yaḥ klībasya vyādhitasya vānyenānumataḥ svakṣetre sa kṣetrajaḥ | sa eṣa dvipitā dvigotraś ca dvayor api svadhārikthabhāg bhavati” |

yājñavalkyaḥ [2.127] |

> aputreṇa parakṣetre niyogotpāditaḥ sutaḥ |  
> ubhayor apy asau rikthī piṇḍadātā ca dharmataḥ ||

**[722]** manuḥ [9.53] |

> kriyābhyupagamād etad bījārthaṃ yatra dīyate |  
> tasyeha bhāginau dṛṣṭau bījī kṣetrika eva ca ||

nāradaḥ [15.58] |

> kṣetrikānumate bījaṃ yasya kṣetre prasicyate |  
> tadapatyaṃ dvayor eva bījikṣetrikayor matam ||

śaṅkhalikhitau: “matrasaṃskārakartur apatyam ity āṅgirasaḥ | bījakṣetrayor anumate yad bīkaṃ prakīryate tad dvidhā śasyam ity uśanā” |

kātyāyanaḥ [859] |

> kṣetrikasya matenāpi phalam utpādayet tu yaḥ |  
> tasyeha bhāginau tau tu na phalaṃ hi vinaikataḥ ||

**[723]** hārītaḥ: “jīvati kṣetrajam āhur asvātantryāt | mṛte dvyāmuṣyāyaṇam anūptabijatvāt | nābījaṃ kṣetraṃ phalati, nākṣetraṃ bījaṃ prarohati, ity ubhayadarśanād ubhayor apatyam ity eke | teṣām utpādayituḥ prathamapiṇḍo bhavati dvau piṇḍau nirvapen nirvāpe | atha vaikapiṇḍe dvā anukīrtayet | dvitīye putraṃ tṛtīye pautraṃ lepinaś ca trīn vācakṣāṇa ā saptamād ity apare” |

‘**jīvati’** kṣetapatau | tasyaiva putram ‘**kṣetrajam āhuḥ’** | atra hetuḥ — ‘**asvātantryāt’** striyāḥ | ‘**mṛte’** tu kṣetrapatau, ‘aputrā śayanaṃ bhartuḥ pālayantī vrate sthitā’ iti manuvacanāt | yady api striyā asvātantryaṃ tadavasthaṃ tathāpi na kṣetriṇa eveti | atra hetum āha — ‘**anūptabījatvāt’** kṣetriṇā | ‘**nirvāpe’** nirupyate ‘sminn iti ‘**nirvāpaḥ’** pitṛyajñaḥ | ‘**ekapiṇḍe dvau’** iti — ekaikasmin piṇḍe dvau dvāv iti vīpsāvagantavyā | yadi dvipitā syād ekaikasmin piṇḍe dvau dvāv upalakṣayed iti āpastambavacanānusārāt [āp. śrau. 1.9.7] | ‘**dvitīye putram’** ityādi — dvitīye putram ārabhyed ity arthaḥ | ‘**lepinaś ca trīn vācakṣāṇo’** dvau dvāv anukīrtayed ity arthaḥ |

nāradaḥ [16.23] |

> dvyāmuṣyāyaṇakā dadyur dvābhyāṃ piṇḍodake pṛthak |  
> rikthād ardhaṃ samādadyur bījikṣetrikayos tathā ||

**[724]** baudhāyanaḥ [2.3.19: “athāpy udāharanti —

> dvipituḥ piṇḍadānaṃ syāt piṇḍe piṇḍe ca nāmanī |  
> trayaś ca piṇḍāḥ ṣaṇṇāṃ syur evaṃ kurvan na muhyati || iti”

**atha putrikāputraḥ**

tatra vasiṣṭhaḥ [17.15]: “tṛtīyaḥ putrikā vijñāyate | abhrātṛkā [hi] puṃsaḥ pitṝn abhyeti pratīcīnaṃ gacchati putratvam” |

‘**puṃsaḥ’** patyuḥ sakāśāt | ‘**pratīcīnam’** pratyāvṛttim, pitṛkulābhimukhyam ity arthaḥ |

śaṅkhalikhitau: “putrikā putravad iti pracetasaḥ | tasyāpatyaṃ putrikāsutā mātāmahapitāmahābhyāṃ piṇḍadaḥ |

> putradauhitrayor loke na viśeṣo ‘sty anugrahe |  
> tasmāt tu saṃśayān nehopeyād abhrātṛkāṃ striyam ||

**[725]** yājñavalkyaḥ [2.128] |

> auraso dharmapatnījas tatsamaḥ putrikāsutaḥ |

vidyād ity anuvṛttau baudhāyanaḥ [2.3.15]: “abhyupagamya duhitari jātaṃ putrikāputram asyāṃ dauhitram” |

atrānaurasābhiprāyeṇa manuḥ [9.131–32] |

> dauhitra eva tu hared aputrasyākhilaṃ dhanam |  
> dauhitro hy akhilaṃ riktham aputrasya pitur haret ||

aurasānuvṛttau devalaḥ |

> tattulyaḥ putrikāputro dāyadaḥ so ‘tha vā bhavet |  
> sa eva dadyāt piṇḍaṃ tu pitre mātāmahāya ca ||  
> pautradauhitrayor loke na viśeṣo ‘stu dharmataḥ |  
> tayor ‘hi mātāpitarau saṃbhūtau tasya dehataḥ ||  
> akṛtā vā kṛtā vāpi yaṃ vindet sadṛśaṃ sutam |  
> pautrī mātāmahas tena dadyāt piṇḍaṃ hared dhanam ||

kṛtākṛtaduhitradhikāre bṛhaspatiḥ [vya. 26.133] |

> yathā pitṛdhane svāmyaṃ tasyāḥ satsv api bandhuṣu |  
> tathaiva tatsuto ‘pīṣṭe mātṛmātāmahe dhane ||

**[726]** śaṅkhalikhitau: “strīdhanaṃ ca kanyā labhate | tadapatyasya dhanaṃ kanyābhāga eva” |

‘**tadapatyasya’** tacchabdena putrikāmātuḥ parigrahaḥ | tatsutasyottarakālaṃ jātasya aputrakasyātītasya dhanam ‘**kanyābhāga eva’** putrikābhāga eva | tasyāḥ sodarabhrātṛrūpatvād ity abhiprāyaḥ |

atha manuḥ [9.127–29] |

> aputro ‘nena vidhinā sutāṃ kurvīta putrikām |  
> yadapatyaṃ bhaved asyāṃ tan mama syāt svadhākaram ||  
> anena tu vidhānena purā cakre ‘tha putrikām |  
> vivṛddhyarthaṃ svavaṃśasya svayaṃ dakṣaprajāpatiḥ ||  
> dadau sa daśa dharmāya kāśyapāya trayodaśa |  
> somāya rājñe satkṛtya prītātmā saptaviṃśatim ||

vasiṣṭhaḥ [18.17] |

> abhrātṛkāṃ pradāsyāmi tubhyaṃ kanyām alaṅkṛtām |  
> asyāṃ yo jāyate putraḥ sa me putro bhaved iti ||

**[727]** gautamaḥ [28.18–20]: “pitotsṛjet putrikām anapatyo ‘gniṃ prajāpatiṃ ceṣṭvāsmadartham apatyam iti saṃvādya | abhisandhimātrāt putrikety ekeṣām | tatsaṃśayān nopayacched abhrātṛkām” |

jābāliḥ |

> pitrikāyāḥ pradāne tu sthālīpākena dharmavit |  
> agniṃ prajāpatiṃ ceṣṭvā putradāne tathaiva ca ||

brahmapurāṇe |

> aputreṇa ca yā kanyā manasā putravat kṛtā |  
> rājāgnibāndhavebhyaś ca samakṣaṃ vātha kutracit ||  
> prāggarbham atha vā śulkam uktvā pitrā varāya vai |  
> mṛte pitari vā dattā sā vijñeyā tu putrikā ||  
> pitryād ṛkthāt samaṃ bhāgaṃ labhate tādṛśī tu sā |

**[728]** manuḥ [9.140] |

> mātuḥ prathamataḥ piṇḍaṃ nirvapet putrikāsutaḥ |  
> dvitīyaṃ tu pitus tasyās tṛtīyaṃ tu pituḥ pituḥ ||

**atha paunarbhavaḥ**

tatra vasiṣṭha-viṣṇū [va. 17.18; vi. 14.7] | “paunarbhavaś caturthaḥ” |

manuḥ [9.175] |

> yā tu patyā parityaktā vidhavā vā svecchayā |  
> utpādayet punar bhūtvā sa paunarbhava ucyate ||

yājñavalkyaḥ [2.130] |

> akṣatāyāṃ kṣatāyāṃ vā jātaḥ paunarbhavaḥ sutaḥ |

kātyāyanaḥ [860] |

> klībaṃ vihāya patitaṃ yā punar labhate patim |  
> tasyāṃ paunarbhavo jāto vyaktam utpādakasya saḥ ||

**[729]**

**atha kānīnaḥ**

tatra vasiṣṭhaḥ [17.21–23]: “kānīnaḥ pañcamaḥ | yā pitṛgṛhe ‘saṃskṛtā kāmād utpādayet sa kānīno mātāmahasya putro bhavatīty āhuḥ | athāpy udāharanti —

> aprattā duhitā yasya sutaṃ vindeta tulyataḥ |  
> pautrī mātāmahas tena dadyāt piṇḍaṃ hared dhanam || iti |

nāradaḥ [16.18] |

> ajñātapitṛko yas tu kānīno gūḍhamātṛkaḥ |  
> mātāmahāya dadyāt sa piṇḍaṃ rikthaṃ haret tataḥ ||

baudhayanaḥ [2.3.24]: “asaṃskṛtām anatisṛṣṭāṃ yām upagacchet tasyāṃ yo jātaḥ sa kānīnaḥ” |

brahmapurāṇe |

> adattāyāṃ tu yo jātaḥ savarṇena pitur gṛhe |  
> sa kānīnaḥ sutas tasya yasmai sā dīyate punaḥ ||

**[730]** nāradaḥ [16.17] |

> kānīnaś ca sahoḍhaś ca gūḍhāyāṃ yaś ca jāyate |  
> teṣāṃ voḍhā pitā jñeyas te [ca bhāgaharā smṛtāḥ] ||

**atha gūḍhotpannaḥ**

tatra manuḥ [9.170] |

> utpadyate gṛhe yasya na ca jñāyeta kasya saḥ |  
> sa gṛhe gūḍha utpannas tasya syād yasya talpajaḥ ||

**atha sahoḍhaḥ**

tatra viṣṇuḥ [14.15–17]: “sahoḍhaḥ saptamaḥ | garbhiṇī yā saṃskriyate tasyāḥ putraḥ | sa tu pāṇigrāhasya” |

manuḥ [9.173] |

> yā garbhiṇī saṃskriyate jñātājñātāpi vā satī |  
> voḍhuḥ sa garbho bhavati sahoḍha iti cocyate ||

**[731]**

**atha dattakaḥ**

tatra manuḥ [9.168, 141–42] |

> mātā pitā vā dadyātāṃ yam adbhiḥ putram āpadi |  
> sadṛśaṃ prītisaṃyuktaṃ sa jñeyo dattrimaḥ sutraḥ ||  
> upapanno guṇaiḥ sarvaiḥ putro yasya tu dattrimaḥ |  
> sa haretaiva tad rikthaṃ saṃprāpto ‘py anyagotrataḥ ||  
> gotrarikthe janayitur na hared dattrimaḥ sutaḥ |  
> gotrarikthānugaḥ piṇḍo vyapaiti dadataḥ svadhā ||

vasiṣṭhaḥ [15.1–8]: “śoṇitaśukrasaṃbhavaḥ puruṣo mātāpitṛnimittakaḥ | tasya pradānavikrayaparityāgeṣu mātāpitarau prabhavataḥ | na tv ekaṃ putraṃ dadyāt pratigṛhṇīyād vā | sa hi santānāya pūrveṣām | na tu strī putraṃ dadyāt pratigṛhṇīyād vā | anyatrānujñānād bhartuḥ | putraṃ pratigrahīṣyan bandhūn āhūya rājani ca nivedya niveśanasya **[731]** madhye vyāhṛtīḥ hutvādūrebāndhavam asannikṛṣṭam eva pratigṛhṇīyāt | saṃdehe cotpanne dūrebāndhavaṃ śūdram iva asthāpayet | vijñāyate hy ekena bahūṃs trāyata iti” |

‘**adūrebāndhavam’** sannihitamātulādikam | ‘**asannikṛṣṭam eva’** avijñātaguṇadoṣam api | apyarthaḥ evakāraḥ | ‘**saṃdehe’** ityādi — bāndhavānām asannidhānāj jātisaṃdehe śūdratvenādhyavasya saṃskārahīnam eva ‘**sthāpayet’** | śūdro ‘pi hi kila putro bhavatīty abhiprāyaḥ |

**atha krītaḥ**

tatra manuḥ [9.174] |

> krīṇīyād yas tv apatyārthe mātāpitror yam antikāt |  
> sa krītakaḥ sutas tasya sadṛśo ‘sadṛśo ‘pi vā ||

**[733]** baudhāyanaḥ [2.3.26]: “mātāpitror hastāt krīto ‘nyatarasya vā yo ‘patyārthe gṛhyate sa krītakaḥ” |

**atha svayamupāgataḥ**

tatra manuḥ [9.177] |

> mātāpitṛvihīno yas tyakto vā syād akāraṇāt |  
> ātmānaṃ darśayed yasmai svayaṃdattas tu sa smṛtaḥ ||

**athāpaviddhaḥ**

tatra viṣṇuḥ [15.24–26]: “apaviddhas tv ekādaśaḥ | pitrā mātrā ca parityaktaḥ | sa ca yena gṛhītaḥ” |

vasiṣṭhaḥ [17.36–37]: “apaviddhaḥ pañcamaḥ | yaṃ mātāpitṛbhyām apāstaṃ gṛhṇīyāt” |

**[734]**

**atha kṛttrimaḥ**

tatra manuḥ [9.169] |

> sadṛśaṃ yaṃ prakuryātāṃ guṇadoṣavicakṣaṇam |  
> putraṃ putraguṇair yuktaṃ sa vijñeyas tu kṛttrimaḥ ||

**atha śūdrāputraḥ**

[tatra] viṣṇuḥ [15.27]: “yatra kvacanotpāditaś ca dvādaśaḥ” |

vasiṣṭhaḥ [17.38]: “śūdrāputra eva [ṣaṣṭho] bhavatīty āhuḥ” |

manuḥ [9.177] |

> yaṃ brāhmaṇas tu śūdrāyāṃ kāmād utpadeyet sutam |  
> sa pārayann eva śavas tasmāt pāraśavaḥ smṛtaḥ ||

baudhāyanaḥ [2.3.29–30]: “dvijātipravarāc chūdrāyāṃ jātaḥ kāmāt pāraśava iti” |

**[735]** atha manuḥ [9.180–81] |

> kṣetrajādīn sutān etān ekādaśa yathoditān |  
> putrapratinidhīn āhuḥ kriyālopān manīṣibhiḥ ||  
> ya ete vihitāḥ putrāḥ prasaṅgād anyabījajāḥ |  
> yasya te bījato jātās tasya te netarasya tu ||

bṛhaspatiḥ [vya. 26.77–78] |

> putrās trayodaśa proktā manunā ye ‘nupūrvaśaḥ |  
> santānakāraṇaṃ teṣām aurasaḥ putrikāsutaḥ ||  
> ājyaṃ vinā yathā tailaṃ sadbhiḥ pratinidhiḥ smṛtam |  
> tathaikādaśaputrās tu putrikaurasayor vinā ||

**[736]** brahmapurāṇe |

> dattakaś ca svayaṃdattaḥ kṛttrimaḥ krīta eva ca |  
> apaviddhaś ca ye putrā bharaṇīyāḥ sadaiva hi ||  
> bhinnagotrāḥ pṛthak piṇḍāḥ bhinnavaṃśakarās tathā |  
> sūtake mṛtake vāpi tryahāśaucasya bhāginaḥ ||  
> api vastrānnadārṝṇāṃ kṣetrabījavatāṃ tathā |  
> śūdro dāsaḥ pāraśavo viprāṇāṃ vidyate kvacit ||  
> rājñāṃ tu śāpadagdhānāṃ nityaṃ kṣayavatāṃ tathā |  
> atha saṃgrāmaśīlānāṃ kadācid vā bhavanti te ||  
> auraso yadi vā putras tv atha vā putrikāsutaḥ |  
> vidyate tatra teṣāṃ tu vijñeyāḥ kṣetrajādayaḥ ||  
> ekādaśa pṛthaggotrā vaṃśamātrakarās tu te |  
> śrāddhādi dāsavat sarve teṣāṃ kurvanti nityaśaḥ ||  
> gūḍhotpannaś ca kānīnaḥ sahoḍhaḥ kṣetrajas tathā |  
> paunarbhavaś ca vaiśyānāṃ rājadaṇḍabhayād api ||  
> varjitāḥ pañca dhanināṃ śeṣāḥ sarve bhavanty api |  
> śūdrāṇāṃ dāsavṛttīnāṃ parapiṇḍopajīvinām ||  
> parāyattaśarīrāṇāṃ na kvacit putra ity api |  
> tasmād dāsāc ca dāsyāc ca jāyate dāsa eva hi ||

**[736]**

**atha putratvavicāraḥ**

tatra vasiṣṭhaḥ [18.6]: “kṣetriṇaḥ putro janayituḥ putra iti vivadante” |

āpastambaḥ [2.13.6] |

> apramattā rakṣatha tantum etaṃ mā vaḥ kṣetre parabījāni vāpsuḥ |  
> janayituḥ putro bhavati sāṃparāye modhaṃ pitā kurute tantum enam || iti |

manuḥ [9.35–36] |

> bījasya caiva yonyāś ca bījam utkṛṣṭam ucyate |  
> sarvabhūtaprasūtir hi bījalakṣaṇalakṣitā ||  
> yādṛśaṃ tūpyate bījaṃ kṣetre kālopapāditam |  
> tādṛg rohati tat tasmin bījaṃ svair vyañjanaṃ guṇaiḥ ||

tathā [9.41, 45–46, 48–52, 54–55] |

> tat prājñena vinītena jñānavijñānavedinā |  
> āyuṣkāmena vaptavyaṃ na jātu parayoṣiti ||

**[738]**  
> etāvān eva puruṣo yaj jāyātmā prajeti ca |  
> viprāḥ prāhus tathā caiva yo bhartā sā smṛtāṅganā ||  
> na niṣkrayavisargābhyāṃ bhartur bhāryā vimucyate |  
> evaṃ dharmaṃ vijānīmaḥ prāk prajāpatinirmitam ||  
> yathā yo’śvoṣṭradāsīṣu tv ajāvimahiṣīṣu ca |  
> notpādakaḥ prajābhāgī tathaivānyāṅganāsv api ||  
> ye ‘kṣetriṇo bījavantaḥ parakṣetrapravāpiṇaḥ |  
> te vai sasyasya jātasya na labhante phalaṃ kvacit ||  
> yady anyagoṣu vṛṣabho vatsānāṃ janayec chatam |  
> gominām eva te vatsā moghaṃ skanditam ārṣabham ||  
> tathaivākṣetriṇo bījaṃ parakṣetrapravāpiṇaḥ |  
> kurvanti kṣetriṇām arthaṃ na bījī labhate phalam ||  
> phalaṃ tv anabhisaṃdhāya kṣetriṇāṃ bījināṃ tathā |  
> pratyakṣaṃ kṣetriṇām artho bījād yonir garīyasī ||

**[739]**  
> moghavātāhṛtaṃ bījaṃ yasya kṣetre prarohati |  
> taj jñeyaṃ kṣetrikasyaiva na bījī labhate phalam ||  
> eṣa dharmo gavāśvasya dāsyuṣṭrājāvikasya ca |  
> vihaṅgamahiṣīṇāṃ ca vijñeyaḥ prasavaṃ prati ||

śaṅkhalikhitau: “kṣetrikasyāvijñānena yad bījaṃ prakīryate tat kṣetrikasyaiva | na tatra bījī bhāgam arhati” |

gautamaḥ [18.9–14]: “kṣetriyaḥ pāradāriko na vibhāgam arhati | nātidvitīyaṃ janayitur apatvyam | samayād anyasya | jīvataś ca kṣetre | parasmāt tasya | dvayor vā | rakṣaṇāt tu bhartur eva” |

**[740]** ‘**nātidvitīyaṃ janayitur apatyam’** iti — ‘**dvitīyaṃ’** niyogena ‘**janayituḥ’** dvitīyam atikramya tṛtīyam apatyaṃ na bhavatīty arthaḥ | ‘**samayād anyasya’** ‘mamedam apatyaṃ bhavatu’ it saṅketāt, ‘**anyasya’** bījino bhavati | ‘**jīvataś ca kṣetre** — jīvataḥ prajananāsamarthasya [patyuḥ] ‘**kṣetre’** bhāryāyām, yad apatyaṃ jāyate tat kṣetriṇa eva |

śaṅkhalikhitau: “niyataṃ kṣetriṇām apatyam iti vedavādo mātur apatyam ity eke” |

tathā: “vasiṣṭhakaśyapayor jalagatayor udavāsād uttīryaikaḥ prajām utpādayaty avijñāto lokānām | evaṃ tayor dvidhā santānaḥ | yasmāt kuladharmaparigraharikthapiṇḍodakāni caikataḥ kṛtvā parakṣetrotpannā api prayacchanti” |

**atha putrādideśaḥ**

tatra manuḥ [9.182–83] |

> bhrātṝṇām ekajātānām ekaś cet putravān bhavet |  
> sarve te tena putreṇa putriṇo manur abravīt |  
> sarvāsām ekapatnīnām ekā cet putriṇī bhavet |  
> sarvās tās tena putreṇa prāha putravatīr manuḥ ||

bṛhaspatiḥ [vya. 26.79–80] |

> yady ekajātā bahavo bhrātaras te sahodarāḥ |  
> ekasyāpi sute jāte sarve te putriṇaḥ smṛtāḥ ||

**[741]**  
> bahvīnām ekapatnīnām eṣa eva vidhiḥ smṛtaḥ |  
> ekā cet putriṇī tāsāṃ sarvāsāṃ piṇḍadas tu saḥ ||

**atha putraniruktādiḥ**

tatra manu-viṣṇū [ma. 9.138; vi. 15.44] |

> punnāmno narakād yasmāt pitaraṃ trāyate sutaḥ |  
> tasmāt putra iti proktaḥ svayam eva svayaṃbhuvā ||

hārītaḥ |

> punnāmā nirayaḥ proktaś chinnatantuś ca nairayaḥ |  
> tatra vai trāyate yasmāt tasmāt putra iti smṛtaḥ ||

bṛhaspatiḥ [vya. 26.81–82] |

> puṃnāmno narakād yasmāt pitaraṃ trāyate yataḥ |  
> mukhasaṃdarśanenāpi tadutpattau yateta saḥ ||  
> pautro ‘tha putrikāputraḥ svargaprāptikarāv ubhau |  
> rikthapiṇḍapradānena samau saṃparikalpitau ||

**[742]** viṣṇu-vasiṣṭhau [vi. 15.45; vas. 17.1] |

> ṛṇam asmin sannayati amṛtatvaṃ ca vindati |  
> pitā putrasya jātasya paśyec cej jīvito mukham ||

śaṅkhalikhita-pauṭhīnasayaḥ |

> yatra kvacana jātena pitā putreṇa nandati |  
> tena cānṛṇatāṃ yāti pitṝṇāṃ piṇḍadena vai ||

hārītaḥ |

> yasya putraḥ śucir dakṣaḥ pūrve vayasi dhārmikaḥ |  
> niyantā cātmadoṣāṇāṃ sa tārayati pūrvajān ||

śaṅkhalikhitau |

> agnihotraṃ trayo vedā yajñāś ca śatadakṣiṇāḥ |  
> jyeṣṭhaputraprasūtasya kalāṃ nārhanti ṣoḍaśīm ||  
> putrapautrapratiṣthasya bahuputrasya jīvataḥ |  
> askannavedayajñasya hantaprāptaṃ triviṣṭapam ||

śaṅkhalikhita-viṣṇu-vasiṣṭha-hārītāḥ |

> putreṇa lokañ jayati pautreṇānantyam aśnute |  
> atha putrasya pautreṇa bradhnasyāpnoti viṣṭapam ||

**[743]** yājñavalkyaḥ [1.78] |

> lokānantyaṃ divaḥ prāptiḥ putrapautraprapautrakaiḥ |

vasiṣṭhaḥ [17.2–4]: “anantā putriṇo lokā nāputrasya loko ‘stīti śrūyate | ‘prajāḥ santv aputriṇaḥ’ ity abhiśāpaḥ | ‘prajābhir agne amṛtatvam aśyām’ ity api nigamo bhavati” |

bṛhaspatiḥ [vya. 26.88–90] |

> aputreṇa sutaḥ kāryo yādṛk tādṛk prayatnataḥ |  
> piṇḍodakakriyāhetor nāmasaṃkīrtanasya ca ||  
> kaṅkṣanti pitaraḥ putrān narakāpātabhīravaḥ |  
> gayāṃ yāsyati yaḥ kāścit so ‘smān santārayiṣyati ||  
> yathā jalaṃ kuplavena taran majjati mānavaḥ |  
> tathā pitā kuputrais tu tamasy andhe nimajjati ||

**[744]**

**atha ninditaḥ**

tatra manuḥ [9.143–44] |

> aniyuktāsutaś caiva putriṇyāptaś ca devarāt |  
> ubhau tau nārhatau bhāgaṃ jārajātakakāmajau ||  
> niyuktāyām api pumān nāryāṃ jāto ‘vidhānataḥ |  
> naivārhaḥ paitṛkaṃ rikthaṃ patitotpādito hi saḥ ||

gautamaḥ [28.24]: “devaravatyām anyajātam abhāgam” |

nāradaḥ [16.19–20] |

> jātā ye tv aniyuktāyām ekena bahubhis tathā |  
> ariktabhāgas te sarve bījinām eva te sutāḥ ||  
> dadyus te bījino piṇḍaṃ mātā cec chulkato hṛtā |  
> aśulkopanatāyāṃ ca piṇḍadā voḍhur eva te ||

**[745]** manuḥ [9.191] |

> dvau tu yau vivadeyātāṃ dvābhyāṃ jātau striyāṃ dhane |  
> tayor yady asya pitryaṃ syāt tat sa gṛhṇīta netaraḥ ||

**atha aputradhanavibhāgaḥ**

tatra manuḥ [9.190] |

> saṃsthitasyānapatyasya sagotrāt tantum āharet |  
> tatra yad ṛkthajātaṃ syāt tat tasmai pratipādayet ||

‘**tantum āharet’** sagotrāt puruṣāt santānam utpādayed ity arthaḥ |

vṛddhamanuḥ |

> aputrā śayanaṃ bhartuḥ pālayantī vrate sthitā |  
> patny eva dadyāt tat piṇḍaṃ kṛtsnam arthaṃ labheta ca ||

**[746]** bṛhaspatiḥ [vya. 26.92–95, 97–98, 105] |

> āmnāye smṛtitantre ca lokācāre ca sūribhiḥ |  
> śarīrārdhaṃ smṛtā jāyā puṇyāpuṇyaphale samā ||  
> yasya noparatā bhāryā dehārdhaṃ tasya jīvati |  
> jīvaty ardhaśarīre ‘rthaṃ katham anyaḥ samāpnuyāt ||  
> sakulyair vidyamānais tu pitṛbhrātṛsanābhibhiḥ |  
> asutasya pramītasya patnī tadbhāgahāriṇī ||  
> pūrvapramītāgnihotraṃ mṛte bhartari taddhanam |  
> vindet pativratā nārī dharma eṣa sanātanaḥ ||  
> jaṅgamaṃ sthāvaraṃ haimaṃ kupyadhānyarasāmbaram |  
> ādāya dāpayec chrāddhaṃ māsaṣāṇmāsikādikam ||  
> pitṛvyagurudauhitrān bhartuḥ svasrīyamātulān |  
> pūjayet kavyapūrtābhyāṃ vṛddhāndhān atithīn striyaḥ ||  
> tatsapiṇḍā bāndhavāś ca ye ‘nye syuḥ paripanthinaḥ |  
> hiṃsyur dhanāni tān rājā cauradaṇḍena śāsayet ||

**[747]** atha nāradaḥ [16.50] |

> putrābhāve tu duhitā tulyasantānadarśanāt |  
> putraś ca duhitā cobhau pituḥ santānakārakau ||

tathā (?) | [manu 9.130]

> yathaivātmā tathā putraḥ putreṇa duhitā samā |  
> tasyām ātmani tiṣṭhantyāṃ katham anyo dhanaṃ haret ||

bṛhaspatiḥ [vya. 26.132] |

> sadṛśī sadṛśenoḍhā sādhvī śuśrūṣaṇe ratā |  
> kṛtākṛtā vāputrasya pitur dhanaharī tu sā ||

‘kṛtā’ putrikātvena sthāpitā |

tathā [vya. 26.135] |

> bhāryāsutavihīnasya tanayasya mṛtasya ca |  
> mātā ṛkthaharī jñeyā bhrātā vā tadanujñayā ||

**[748]** manuḥ [9.217] |

> anapatyasya putrasya mātā dāyādam āpnuyāt |  
> mātary api ca vṛttāyāṃ pitur mātā hared dhanam ||

gautamaḥ [27.28]: “asaṃsṛṣṭivibhāgaḥ | pretānāṃ jyeṣṭhasya” |

manuḥ [9.185–87] |

> pitā hared aputrasya rikthaṃ bhrātara eva vā |  
> trayāṇām udakaṃ kāryaṃ triṣu piṇḍaḥ pravartate ||  
> caturthaḥ saṃpradātaiṣāṃ pañcamo nopapadyate |  
> ata ūrdhvaṃ sakulyaḥ syād ācāryaḥ śiṣya eva vā ||

paiṭhīnasiḥ: “aputrasya svaryātasya bhrātṛgāmi dravyam | tadabhāve mātāpitarau labhetām | patnī vājyeṣṭhā sagotraśiṣyasabrahmacāriṇaḥ” |

yac ca ‘aputradhanaṃ patnyabhigāmi’ ityādi viṣṇuvacanena [17.4] bhrātṛsadbhāve ‘py aputradhanasya patnyabhigāmitvaṃ pratipāditam, tat ‘aputrā **[749]** śayanaṃ bhartuḥ’ ityādi vṛddhamanuvākyaparyālocanayā bhartṛśayanaparipālanaśrāddhakaraṇādiguṇopetā yā patnī tadviṣayam | yā caivaṃvidhā na bhavati tasyāṃ vidyamānāyām ap bhrātṛgāmy eva tad dhanam | yac ca —

> bharaṇaṃ cāsya kurvīran strīṇām ājīvanakṣayāt |  
> rakṣanti śayyāṃ bhartuś ced ācchidyur itarāsu tat ||

iti bharaṇamātraṃ śaṅkhenoktam | tadvaidhavyavrarahitāvyabhicāriṇīmātraviṣayam | yaś ca yājñavalkyena (2.135) ‘pitarau bhrātaras tathā’ iti bhrātṛsadbhāve pitror evādhikāra uktaḥ; saḥ pitṛpitāmahādyupārjitadhanaviṣayaḥ | yac ca pitṛdrvyāvirodhenopārjitaṃ tat pitroḥ sadbhāve ‘pi bhrātṝṇām eva |

devalaḥ |

> tato dāyam aputrasya vibhajeran sahodarāḥ |  
> kulyā duhitaro vāpi dhriyamāṇaḥ pitāpi vā ||  
> savarṇā bhrātaro mātā bhāryā veti yathākramam |  
> teṣām abhāve gṛhṇīyuḥ kulyānāṃ sahavāsinaḥ ||

**[750]** yājñavalkyaḥ [2.135–36] |

> patnī duhitaraś caiva pitarau bhrātaras tathā |  
> tatsuto gotrajo bandhuḥ śiṣyaḥ sabrahmacāriṇaḥ ||  
> eṣām abhāve pūrvasya dhanabhāg uttarottaraḥ |  
> svaryātasya hy aputrasya sarvavarṇeṣv ayaṃ vidhiḥ ||

viṣṇuḥ (19.4–13): “aputrasya dhanaṃ patnyabhigāmi | tadabhāve duhitṛgāmi | tadabhāve mātṛgāmi | tadabhāve pitṛgāmi | tadabhāve bhrātṛgāmi | tadabhāve bhrātṛputragāmi | tadabhāve bandhugāmi | tadabhāve sakulyagāmi | tadabhāve sahādhyāyigāmi | tadabhāve brāhmaṇadhanavaarjaṃ rājagāmi” |

duhitṛdauhitrānantaraṃ bṛhaspatiḥ [vya. 26.134] |

> tadabhāve bhrātaras tu bhrātṛputrāḥ sanābhayaḥ |  
> sakulyā bāndhavāḥ śiṣyāḥ śrotriyāś ca dhanārhakāḥ ||  
> mṛta ‘napatyo ‘bhāryaś ced abhrātṛpitṛmātṛkaḥ |  
> sarve sapiṇḍās tad dāyaṃ vibhajeran yathāṃśataḥ ||

**[751]**  
> samutpannā dhanād ardhaṃ tadardhaṃ sthāpayet pṛthak |  
> māsaṣāṇmāsikaśrāddhe vārṣikaṃ ca prayatnataḥ ||  
> bahavo jñātayo yatra sakulyā bāndhavās tathā |  
> yo hy āsannataras teṣāṃ so ‘napatyadhanaṃ haret ||

baudhāyanaḥ [1.11.15–12]: “prapitāmahaḥ pitāmahaḥ pitā svayaṃ sodaryā bhrātaraḥ savarṇāyāḥ putrapautrāḥ prapautrās tān avibhaktadāyādān sapiṇḍān ācakṣate | vibhaktādāyādān api sakulyān ācakṣate | asatsv aṅgajeṣu tadgāmī hy artho bhavati | sapiṇḍābhāve sakulyaḥ | tadabhāve pitācāryo ‘ntevāsī ṛtvig vā haret | tadabhāve rājā” |

nāradaḥ [16.51–52] |

> abhāve duhitṝṇāṃ ca sakulyā bāndhavās tathā |  
> tataḥ sajātyāḥ sarveṣām abhāve rājagāmi tat ||  
> anyatra brāhmaṇāt kiṃ tu rājā dharmaparāyaṇaḥ |  
> tat strīṇāṃ jīvanaṃ dadyād eṣa dāyavidhiḥ smṛtaḥ ||

devalaḥ |

> sarvatra dāyakaṃ rājā hared brahmasvavarjitam |  
> adāpayaṃ brahmasvaṃ śrotriyabhyaḥ pradāpayet ||

**[752]** baudhāyanaḥ [1.11.14] |

> brahmasvaṃ putrapautraghnaṃ hanyād ekākinaṃ viṣam |  
> [na viṣaṃ viṣam ity āhur brahmasvaṃ viṣam ucyate] ||  
> tasmād rājā brāhmaṇasvaṃ nadadīta kathaṃcana |  
> paramaṃ hy etad viṣaṃ yad brāhmaṇasvam iti ||

bṛhaspatiḥ [vya. 26.119] |

> ye ‘putrāḥ kṣatraviṭśūdrāḥ patnībhrātṛvivarjitāḥ |  
> teṣāṃ dhanaṃ hared rājā sarvasyādhipatir hi yaḥ ||

śaṅkhalikhitau: “pariṣadgāmi vā śrotriyadravyaṃ na rājagāmi | na hāryaṃ rājñā devabrāhmaṇasaṃsthitam | na nikṣepopanidhikramāgatam | na bālastrīdhanāni | evaṃ hy āha —

> na hāryaṃ strīdhanaṃ rājñā tathā bāladhanāni ca |  
> nāryāḥ ṣaḍāgamaṃ vittaṃ bālānāṃ paitṛkaṃ dhanam ||”

manuḥ [8.27] |

> bāladāyāgataṃ rikthaṃ tāvad rājā tu pālayet |  
> yāvat sa syāt samāvṛtto yāvad vātītaśaiśavaḥ ||

**[753]** viṣṇuḥ [3.65]: “bālānāthastrīdhanāni ca rājā paripālayet” |

śaṅkhalikhitau: “rakṣed rājā bālānāṃ dhanāny aprāptavyavahārāṇāṃ śrotriyaviīrapatnīnām | prahīṇasvāmikāni rājagāmīni bhavanti” |

putrādhikāre baudhāyanaḥ [2.3.37]: “teṣām aprāptavyavahārāṇām aṃśān sopacayān suguptān nidadhyād ā vyavahāraprāpaṇāt” |

kātyāyanaḥ [845] |

> proṣitasya ca yo bhāgo rakṣeyuḥ sarva eva tam |  
> bālaputre mṛte rikthaṃ rakṣyaṃ tatsvaṃ tu bandhubhiḥ ||  
> poganḍāḥ paratas taṃ tu vibhajeran yathāṃśataḥ |

‘**bālaputre’** bālaḥ putraḥ yasya tasmin | ‘**pogaṇḍo’** atibālaḥ vyavahārānabhijñaḥ |

viṣṇuḥ [15.40]: “yaś cārthaharaḥ sa piṇḍadāyī” |

smṛtiḥ: “yo dhanam ādadīta sa tasmai śrāddhaṃ kuryāt | piṇḍaṃ ca tripuruṣaṃ dadyāt” iti |

**[754]** bṛddhaśātātapo bṛhaspatiś ca [vya. 26.139] |

> bhrātā vā bhrātṛputro vā sapiṇḍaḥ śiṣya eva vā |  
> saha piṇḍakriyāṃ kṛtvā kuryād abhyudayaṃ tataḥ ||

vasiṣṭhaḥ [viṣṇu 15.31]: “putraḥ pitṛvittālābhe ‘pi piṇḍaṃ dadyāt” |

atha viṣṇuḥ [17.15]: “vānaprasthadhanam ācāryo gṛhṇīyāc chiṣyo vā” |

yājñavalkyaḥ [2.137] |

> vānaprasthayatibrahmacāriṇām ṛkthabhāginaḥ |  
> kremenācāryasacchiṣyadharmabhrātrekatīrthinaḥ ||

**atha saṃsṛṣṭivibhāgaḥ**

tatra manuḥ [9.210–12] |

> vibhaktaḥ saha jīvanto vibhajeran punar yadi |  
> samas tatra vibhāgaḥ syāj jyaiṣṭhyaṃ tatra na vidyate ||  
> yeṣāṃ jyeṣṭhaḥ kaniṣṭho vā hīyetāṃśapradānataḥ |  
> mriyetānyataro vāpi tasya bhāgo na lupyate ||

**[755]**  
> sodaryā vibhajeraṃs taṃ sametya sahitāḥ samam |  
> bhrātaro ye ca saṃsṛṣṭā bhāginyaś ca sanābhayaḥ ||

bṛhaspatiḥ [vya. 26.106] |

> saṃsṛṣṭau yau punaḥ prītyā tau parasparabhāginau |

tathā [vya. 26.106–08, 112] |

> vibhaktā bhrātaro ye ca saṃprītyaikatra saṃsthitāḥ |  
> punar vibhāgakaraṇe jyaiṣṭhyaṃ teṣāṃ na vidyate ||  
> yadā kaścit pramīyeta pravrajed vā kathaṃcana |  
> na lupyate tasya bhāgaḥ sodarasya vidhīyate ||  
> yā tasya bhaginī sā tu tato ‘ṃśaṃ labdhum arhati |  
> anapatyasya dharmo ‘yam abhāryāpitṛkasya ca ||  
> saṃsṛṣṭānāṃ tu yaḥ kaścid vidyāśauryādinādhikam |  
> prāpnoti tasya dātavyo dvyaṃśaḥ śeṣāḥ samāṃśinaḥ ||

nāradaḥ [16.24] |

> saṃsṛṣṭānāṃ tu yo bhāgas teṣām eva sa iṣyate |  
> ato ‘nyathāṃśabhājas tu nirbījeṣv itarān iyāt ||

**[756]** ‘**ato ‘nyathā’** saṃsṛṣṭinām abhāve | ‘**nirbījeṣu’** santānarahiteṣu | ‘**itarān’** aṃśaharān | ‘**iyāt’** gacchet |

śaṅkhaḥ |

> bhrātṝṇām aprajāḥ preyāt kaścit cet pravrajet vā |  
> vibhajeran dhanaṃ tasya śeṣās tu strīdhanaṃ vinā ||  
> bharaṇaṃ cāsya kurvīran strīṇām ā jīvitakṣayāt |  
> rakṣanti śayyāṃ bhartuś ced ācchindyur itarāsu tat ||  
> yā tasya duhitā tasyāḥ pitraṃśo bharaṇe mataḥ |  
> ā saṃskārād dhared bhāgaṃ parato bibhṛyāt patiḥ ||

‘**itarāsu’** śayyām arakṣantīṣu | ‘**ā saṃskārāt’** vivāham abhivyāpya tāvataṃ bhāgaṃ hared yāvatā vivāhasya niṣpattir ity arthaḥ |

yājñavalkyaḥ [2.138] |

> saṃsṛṣṭinas tu saṃsṛṣṭī sodarasya tu sodaraḥ |  
> dadyāc cāpaharec cāṃśaṃ jātasya ca mṛtasya ca ||

**[757]** anantaraṃ yājñavalkyaḥ [2.139] |

> anyodaryas tu saṃsṛṣṭī nāyodaryadhanaṃ haret |  
> asaṃsṛṣṭy api vādadyāt saṃsṛṣṭo nānyamātṛjaḥ ||

‘**saṃsṛṣṭo’** atra ekodarasambaddhaḥ sodaro ‘bhipretaḥ |

kātyāyanaḥ [932] |

> saṃsṛṣṭānāṃ tu saṃsṛṣṭā pṛthaksthānāṃ pṛthaksthitāḥ |  
> abhāve ‘rthaharā jñeyā nirbījānyonyabhāginaḥ ||

‘**abhāve’** strīputrādīnām arthaharāṇām abhāve |

bṛhaspatiḥ [vya. 26.113] |

> vibhakto yaḥ punaḥ pitrā bhrātrā vaikatra saṃsthitaḥ |  
> pitṛvyenātha vā prītyā sa tu saṃsṛṣṭa ucyate ||

**[758]**

**atha vibhāganiścayaḥ**

tatra nāradaḥ [16.36–40] |

> vibhāgadharmasaṃdehe dāyādānāṃ vinirṇayaḥ |  
> jñātibhir bhāgalekhyena pṛthakkāryapravartanāt ||  
> bhrātṝṇām avibhaktānām eko dharma pravartate |  
> vibhāge sati dharmo ‘pi bhavet teṣāṃ pṛthak pṛthak ||  
> dānagrahaṇapaśvannagṛhakṣetraparigrahāḥ |  
> vibhaktānāṃ pṛthag jñeyāḥ pākadharmāgamavyayāḥ ||  
> sākṣitvaṃ prātibhāvyaṃ ca dānaṃ grahaṇam eva ca |  
> vibhaktā bhrātaraḥ kuryur nāvibhaktāḥ parasparam ||  
> yeṣām etāḥ kriyā loke pravartante svarikthataḥ |  
> vibhaktān avagaccheyur lekhyam apy antareṇa tān ||

yājñavalkyaḥ [2.149] |

> vibhāganihnave jñātibandhusākṣyabhilekhitaiḥ |  
> vibhāgabhāvanā jñeyā gṛhakṣetraiś ca yautakaiḥ ||

**[759]** tathā [2.52] |

> bhrātṝṇām atha dampatyoḥ pituḥ putrasya caiva hi |  
> prātibhāvyam ṛṇaṃ sākṣyam avibhakte na tu smṛtam ||

‘**yautakaiḥ’** pṛthābhūtaiḥ |

bṛhaspatiḥ [vya. 26.147] |

> pṛthag āyavyayadhanāḥ kusīdaś ca parasparam |  
> vaṇikpathaṃ ca ye kuryur vibhaktās te na saṃśayaḥ ||

**atha vibhktakṛtyam**

tatra nāradaḥ |

> yady ekajātā bahavaḥ pṛthagdharmāḥ pṛthakkriyāḥ |  
> pṛthakkarmaguṇopetā na cet kāryeṣu saṃmatāḥ ||

**[760]**  
> svabhāgān yadi dadyus te vikrīṇīyur athāpi vā |  
> kuryur yatheṣṭaṃ tat sarvam īśās te svadhanasya vai ||

bṛhaspatiḥ [vya. 26]

> yenāṃśo yādṛśō bhuktas tasya tan na vicālayet |

tathā [vya. 26] |

> svecchākṛtavibhāgo yaḥ punar eva visaṃvadet |  
> sa rājñāṃśe svake sthāpyaḥ śāsanīyo ‘nubandhakṛt ||

tathā [vya 26] |

> vibhaktā hy avibhaktā vā dāyādā sthāvare samāḥ |  
> eko hy anīśaḥ sarvatra dānādhamanavikraye ||

**iti mahārājādhirājaśrīgovindcandradevamahāsāndhivigrahikeṇa**

**bhaṭṭaśrīhṛdayadharātmajena bhaṭṭaśrīlakṣmīdhareṇa viracite **

**kṛtyakalpatarau vyavahārakāṇḍe dāyavibhāgaḥ ||**

**[761]**

## 75 dyūtasamāhvayam
atha dyūtasamāhvayam

tatra nāradaḥ [19.1] |

> akṣavadhraśalākādyair devanaṃ jihmakāritam |  
> paṇakrīḍāvayobhiś ca padaṃ dyūtasamāhvayam ||

manuḥ [9.229] |

> aprāṇibhir yat kriyate tal loke dyūtam ucyate |  
> prāṇibhiḥ kriyate yas tu sa vijñeyaḥ samāhvayaḥ ||  
> kākinyo vadhrikāś caiva śalākāḥ sīsam eva ca |  
> akṣāḥ sabījāḥ kuhakā dyūtopakaraṇāni ṣaṭ ||

bṛhaspatiḥ [vya. 28.1] |

> anyonyaṃ parigṛhītāḥ pakṣimeṣamṛgādayaḥ |  
> praharante kṛtapaṇās taṃ vadanti samāhvayam ||

**[762]** manuḥ [9.221–22, 224, 227–28] |

> dyūtaṃ samāhvayaṃ caiva rājā rāṣṭrād vivāsayet |  
> rāṣṭāntakaraṇāv etau dvau doṣau pṛthivīkṣitām ||  
> prakāśam etat tāskaryaṃ yad devanasamāhvayau |  
> tayor nityaṃ pratīghāte nṛpatir yatnavān bhavet ||  
> dyūtaṃ samāhvayaṃ caiva yaḥ kuryād yaś ca kārayet |  
> tān sarvān ghātayed rājā śūdrāṃś ca dvijaliṅginaḥ ||  
> dyūtam etat purākalpe dṛṣṭaṃ vairakaraṃ mahat |  
> tasmād dyūtaṃ na seveta hāsyārtham api buddhimān ||  
> pracchannaṃ vā prakāśaṃ vā tan niṣeveta yo naraḥ |  
> tasya daṇḍavikalpaḥ syād yatheṣṭaṃ nṛpates tathā ||

kātyāyanaḥ |

> dyūtaṃ naiva tu seveta krodhalobhavivardhanam |  
> asādhujananaṃ krūraṃ narāṇāṃ dravyanāśanam ||

**[763]**  
> dhruvaṃ dyūtāt kalir yasmād viṣaṃ sarpamukhād iva |  
> tasmād rājā nivarteta viṣaye vyasanaṃ hi tat ||  
> varteta cet prakāśaṃtu dvārāvasthitatorṇam |  
> saṃmohārtham āryāṇāṃ kārayet tatkarapradam ||

bṛhaspatiḥ [vya. 27.1–2] |

> dyūtaṃ niṣiddhaṃ manunā satyaśaucadhānapam |  
> tatpravartitam anyaiś ca rājabhāgasamanvitam ||  
> sabhikādhiṣṭhitaṃ kāryaṃ taskarajñāpakaṃ hi tat |

yājñavalkyaḥ [2.203] |

> dyūtam ekamukhaṃ kāryaṃ taskarajñānakāraṇāt |  
> eṣa eva vidhir jñeyaḥ prāṇidyūtasamāhvaye ||

bṛhaspatiḥ [vya. 27.3] |

> sabhiko grāhakas tasya dadyāj jetre nṛpāya ca |

**[764]** kātyāyanaḥ |

> sabhikaḥ kārayed dyūtaṃ deyaṃ dadyāt svayaṃ nṛpe |  
> daśakaṃ tu śate vṛddhiṃ gṛhṇīyāc ca parājayāt ||  
> jetur dadyāt svayaṃ dravyaṃ jitaṃ grāhyaṃ tripakṣakam |  
> sadyo vā sabhikenaiva kitavāt tu na saṃśayaḥ ||

nāradaḥ [19.2, 8] |

> sabhikaḥ kārayed dyūtaṃ deyaṃ dadyāc ca tattvataḥ |  
> daśakaṃ tu śataṃ vṛddhis tataḥ syād dyūtakāritā ||  
> atha vā kitavo rājñe datvā bhāgaṃ yathoditam |  
> prakāśaṃ devanaṃ kuryād evaṃ doṣo na vidyate ||

yājñavalkyaḥ [2.199–200] |

> glahe śatikavṛddhes tu sabhikaḥ pañcakaṃ śatam |  
> gṛhṇīyād dhūrtakitavād itarād daśakaṃ śatam ||

**[765]** > sa samyak pālito dadyād rājñe bhāgaṃ yathākṛtam |  
> jitam udgrāhayej jetre dadyāt satyavacāḥ kṣamī ||

nāradaḥ [19.3] |

> dvir abhyastāḥ patanty akṣā glahe yasyākṣadevinaḥ |  
> jayaṃ tasyāparasyāhuḥ kitavasya parājayam ||

kātyāyanaḥ [938] |

> ekarūpā dvirūpā vā dyūte yasyākṣadevinaḥ |  
> dṛśyate ca jayas tasya yasminn akṣā vyavasthitāḥ ||

**[766]** bṛhaspatiḥ [vya. 28.2] |

> dvandvayuddhe tu yaḥ kaścid avasādam avāpnuyāt |  
> tatsvāminā paṇo deyo yas tatra parikalpitaḥ ||

nāradaḥ [19.5] |

> aśuddhaḥ kitavo nānyad āśrayed dyūtamaṇḍalam |  
> pratihanyān na kitavaṃ dāpayantaṃ svam iṣṭataḥ ||

yājñavalkyaḥ [2.201] |

> prāpte nṛpatibhāge tu prasiddhe dyūtamaṇḍale |  
> jitaṃ sa sabhike sthānaṃ dāpayed anyathā na tu ||

nāradaḥ [19.7] |

> anirdiṣṭas tu yo rājñā dyūtaṃ kurvīta mānavaḥ |  
> na sa taṃ prāpnuyāt kāmaṃ vinayaṃ caiva so ‘rhati ||  
> parihāsakṛtaṃ yac ca yac cāpy aviditaṃ nṛpe |  
> tatrāp nāpnuyāt kāmam atha vā nāśam āptayoḥ ||  
> bhakṣyabhojyānnapānāni svalpāny anyāni kānicit |  
> prītyā tu sakṛd ājīvet prasaṅgaṃ tu vivarjayet ||

**[767]** kātyāyanaḥ |

> prasahya dāpayed deyaṃ tasmin sthāne na cānyathā |  
> jitaṃ vai sabhikas tatra sabhikapratyayāt kriyā ||  
> anabhijño jito mocyo ‘bhijño vāpi jito rahaḥ |  
> sarvasve ‘pi jite ‘bhijñe na sarvasvaṃ pradāpayet ||

bṛhaspatiḥ [vya. 27.6] |

> raho jito ‘nabhijñaś ca kūṭākṣaiḥ kapaṭena vā |  
> mocyo ‘bhijño ‘pi sarvasvaṃ jitaṃ sarvaṃ na dāpyate ||

nāradaḥ [19.6] |

> kūṭākṣadevinaḥ pāpān nirhared dyūtamaṇḍalāt |  
> kaṇṭhe ‘kṣamālām āsajya sa hy eṣāṃ vinayaḥ smṛtaḥ ||

bṛhaspatiḥ [vya. 27.7] |

> kūṭākṣadevinaḥ kṣudrā rājabhāgaharāś ca ye |  
> gaṇanāvañcakāś caiva daṇḍyās te kitavāḥ smṛtāḥ ||

‘**gaṇanāvañcakāḥ’** gaṇanāyāṃ vañcakāḥ |

**[768]** tathā [vya. 22.11] |

> glahaḥ prakāśaḥ kartavyo nirvāsyāḥ kūṭādevinaḥ |

‘**glahaḥ’** dyūte paṇaḥ |

yājñavalkyaḥ [2.202] |

> rājñā sacihnaṃ nirvāsyāḥ kūṭākṣopadhidevinaḥ |

viṣṇuḥ [5.134–35]: “dyūte kūṭākṣadevināṃ karacchedaḥ | upadhidevināṃ saṃdaṃśacchedaḥ” |

‘**saṃdaṃśo’** atrāṅguṣṭhatarjanīsaṃyogaḥ |

nāradaḥ [19.4] |

> kitaveṣv eva tiṣṭhetan kitavāḥ saṃśayaṃ prati |  
> ta eva tatra draṣṭāras tatra caite tu sākṣiṇaḥ ||

kātyāyanaḥ |

> vigrahe vijaye lābhe karaṇe kūṭadevinām |  
> pramāṇaṃ sabhikas tatra śuciś ca sabhiko yadi ||

**[769]** > mlecchaśvapākadhūrtānāṃ kitavānāṃ tapasvinām |  
> tatkṛtācārabhettṝṇāṃ niścayo na tu rājani ||

bṛhaspatiḥ [vya. 27.9–11] |

> ubhayor api saṃdigdhau kitavās tu parīkṣakāḥ |  
> yadā vidveṣiṇas te tu tadā rājā vicāralet ||  
> evaṃ vādikṛtān vādān avekṣet pratyahaṃ nṛpaḥ |  
> nṛpāśrayās tathā cānye vidvadbhir brāhmaṇaiḥ saha ||

manuḥ [8.178–80] |

> anena vidhinā rājā mithyā vivadatāṃ nṛṇām |  
> sākṣipratyayasiddhāni kāryāṇi samatāṃ nayet ||

**[770]**  
> udito ‘yaṃ vistareṇa mitho vivadamānayoḥ |  
> aṣṭādaśasu mārgeṣu vyavahāravinirṇayaḥ ||  
> evaṃ kāryāṇi sarvāṇi kurvan samyaṅ mahīpatiḥ |  
> deśān alabdhaṇ lipseta labdhāṃś ca paripālayet ||

**iti śrībhaṭṭalakṣmīdharaviracit kṛtyakalpatarau**

**dyūtasamāhvayam**

**[771]**

## 76 kriyābhedaḥ
atha kriyābhedaḥ

tatra bṛhaspatiḥ [vya. 10.56–59] |

> vivādo ‘ṣṭādaśopetaḥ pūrvottaraviśeṣataḥ |  
> vyākhyātas tv adhunā samyak kriyābhedān nibodhata ||  
> pūrvaṃ kṛtā kriyā yā tu pālanīyā tathaiva sā |  
> anyathā kriyate yatra kriyābhedas tadā bhavet ||  
> vihāya karaṇaṃ pūrvaṃ dhaniko vādhamarṇikaḥ |  
> kuryān nyūnādhikaṃ tulyaṃ kriyābhedaḥ sa ucyate ||  
> dvikenārthaṃ samādāya prapannaḥ pañcakaṃ tu yaḥ |  
> lābhaṃ tatra pramāṇaṃ syāt paścimaṃ tad dhi niścitam ||

yājñavalkyaḥ [2.23] |

> sarveṣv eva vivādeṣu balavaty uttarakriyā |  
> ādhau pratigrahe krīte pūrvā tu balavattarā ||

**[772]** nāradaḥ [4.97] |

> kriyārṇādiṣu sarveṣu balavaty uttarottarā |  
> pratigrahādhikrīteṣu pūrvā pūrvā garīyasī || 

bṛhaspatiḥ [vya. 10.61–64] |

> kriyā balavatī pūrvā vikrayādhipratigrahe |  
> ṛṇādikeṣu kāryeṣu paścimā tu garīyasī ||  
> uttarottarabandhena prāgbandhaḥ śithilo bhavet |  
> yaḥ paścimaḥ kriyākāraḥ sa pūrvād balavattaraḥ ||  
> nyāsaṃ kṛtvā tataś cārthaṃ gṛhītvādhiṃ karoti yaḥ |  
> vikrayaṃ vā kriyā tatra paścimā balavattarā ||  
> kṛtaṃ ced ekadivase vikryādhipratigraham |  
> trayāṇām api saṃdehe kathaṃ tatra vicāraṇā ||  
> trīṇy eva hi pramāṇāni vibhajeran yathāṃśataḥ |  
> ubhau cārthānurūpeṇa vibhāgena pratigrahaḥ ||

**iti kriyābhedaḥ**

**[773]**

## 77 prakīrṇakam
atha prakīrṇakam

tatra bṛhaspatiḥ [vya. 29.1] |

> eṣa vādikṛtaḥ prokto vyavahāraḥ samāsataḥ |  
> nṛpāśrayaṃ pravakṣyāmi vyavahāraṃ prakīrṇakam ||

nāradaḥ [20.1–4] |

> prakīrṇakaḥ punar jñeyo vyavahāro nṛpāśrayaḥ |  
> rājñām ājñāpratīghātas tatkarmakaraṇaṃ tathā ||  
> purapradhānasaṃbhedaḥ prakṛtīnāṃ tathaiva ca |  
> pāṣaṇḍinaigamaśreṇigaṇadharmaviparyayāḥ ||  
> pitāputravivādaś ca prāyaścittavyatikramaḥ |  
> pratigrahavilopaś ca lopa āśramiṇām api ||

**[774]** > varṇasaṃkaradoṣaś ca tadvṛttir ahitas tathā |  
> na dṛṣṭaṃ yac ca pūrveṣu sarvaṃ tat syāt prakīrṇakam ||

kātyāyanaḥ |

> pūrvoktād uktaśeṣaṃ syād adhikāracyutaṃ ca yat |  
> āhṛtya paratantrārthanibaddham asamañjasam ||  
> dṛṣṭāntatvena śāstrānte punaruktakriyāsthitam |  
> anena vidhinā yat tu vākyaṃ tat syāt prakīrṇakam ||  
> rājadharmān svadharmāṃś ca saṃdigdhānāṃ viśeṣaṇam |  
> prāguktād uktaśeṣaṃ ca sarvaṃ tat syāt prakīrṇakam ||

bṛhaspatiḥ [vya. 29.12–15] |

> ṣaḍbhāgakaraṇaṃ śulkaṃ garte deyaṃ tathaiva ca |  
> saṃgramacaurabhedī ca paradārābhimarśanam ||

**[775]** > gobrāhmaṇajighāṃsā ca sasyavyāghātakṛt tathā |  
> etān daśāparādhāṃs tu nṛpatiḥ svayam aniveṣet ||  
> niṣkṛtīnām akaraṇam ājñāsedhavyatikramaḥ |  
> varṇāśramavilopaś ca varṇasaṃkaralopanam ||  
> nidhir niṣphalavittaṃ ca daridrasya dhanāgamaḥ |  
> etāṃś cāraiḥ suviditān svayaṃ rājā nivārayet ||  
> anāmnātāni kāryāṇi kriyāvādāś ca vādinām |  
> prakṛtīnāṃ prakopaś ca saṃketaś ca parasparam ||  
> aśāstravihitaṃ yac ca prajāyāṃ saṃpravartate |  
> upāyaiḥ sāmabhedādyair etāni śamayen nṛpaḥ ||

**varṇāśramavyavasthāpanam**

yājñavalkyaḥ [1.361] |

> kulāni jātīḥ śreṇīś ca gaṇān jānapadān api |  
> svadharmāc calitān rājā vinīya sthāpayet pathi ||

nāradaḥ [20.5–6] |

> rājā tv avahitaḥ sarvān āśramān paripālayet |  
> upāyaiḥ śāstravihitaiḥ caturbhiḥ prakṛtīs tathā ||  
> yo yo varṇo ‘vahīyet yaś codrekam anuvrajet |  
> taṃ taṃ dṛṣṭvā svato mārgāt pracyutaṃ sthāpayet pathi ||

**[776]** śaṅkhalikhitau |

> varṇāśramāṇāṃ saṃsthānam ānupūrvyānupūrvaśaḥ |  
> teṣāṃ hetur avasthāne rājā suprasthito yadi ||  
> rājamūlam idaṃ rāṣṭraṃ brahmakṣatrapurogamam |  
> sthite rājani taddharme durācārān na kurvate ||

manuḥ [9.273; 8.410; 8.418] |

> yaś cāpi dharmasamayāt pracyuto dharmajīvanaḥ |  
> daṇḍenaiva samāploṣet svakād dharmād dhi vicyutam |  
> vāṇijyaṃ kārayed vaiśyaṃ kusīdaṃ kṛṣim eva ca |  
> paśūnāṃ rakṣaṇaṃ caiva śūdraṃ dāsyaṃ dvijanmanām ||  
> vaiśyaśūdrau prayatnena svāni karmāṇi kārayet |  
> tau hi cyutau svakarmabhyaḥ kṣobhayetām idaṃ jagat ||

yamaḥ |

> yat kiṃcit kurute rājā śubhaṃ vā yadi vāśubham |  
> bhṛtyās tad anukurvanti nartakyo nartanaṃ yathā ||  
> tasmāt paurāṇikān dharmān nipuṇair mantribhiḥ saha |  
> praśiṣyād bhūpatiḥ samyag brahmakṣatravivṛddhaye ||

**[777]** gautamaḥ [8.1–3]: “dvau loke dhṛtavratau rājā brāhmaṇaś ca bahuśrutaḥ | tayoś caturvidhasya manuṣyajātasyāntaḥsaṃjñānāṃ calanapatanasarpiṇām āyattaṃ jīvanam | prasūtirakṣaṇam asaṃkaro dharmaḥ” |

vasiṣṭhaḥ [1.40–42]: “trayo varṇā brāhmaṇasy nideśe varteran | brāhmaṇo dharmān prabrūyāt | rājā cānuśiṣyāt” |

hārītaḥ: “nigrahānugrahapālaneṣu sarveṣām unmaryādināṃ maryādābhedināṃ paradāraparadravyāpahāriṇāṃ rājā śāstā bhavaty evety āha |

> gurur ātmavatāṃ śāstā śāstā rājā durātmanām |  
> antaḥpracchannapāpānāṃ śāstā vaivasvato yamaḥ ||  
> gurubhir ye na śāsyante rājñā vā gūḍhakilbiṣāḥ |  
> te narā yamadaṇḍena śastā yānty adhamāṃ gatim ||

āpastambaḥ [2.10.13–16; 2.11.1]: “śāstrair adhigatānām indriyadaurbalyād vipannānāṃ śāstā nirveśam upadiśed yathākarma yathoktam | tasya cec chāstram ativarteran rājānaṃ gamayet | **[778]** rājā purohitaṃ dharmārthakuśalam | sa brāhmaṇān niyuñjyāt | balaviśeṣeṇa paradāsyavarjaṃ niyamair upaśodhayet | itareṣāṃ varṇānām ā prāṇaviyogāt samavekṣya teṣāṃ karmāṇi rājā daṇḍaṃ praṇayet” |

uśanā |

> mohāt pramādāt saṃharṣāt prītyā coktaṃ mayeti yaḥ |  
> nāham evaṃ punar vakṣye daṇḍārdhaṃ tasya kalpayet ||

vākpāruṣyaviṣayam etat |

gautamaḥ [12.48–49]: “puruṣaśaktyaparādhānubandhavijñānād daṇḍaniyogaḥ | anujñānaṃ vā vedavitsamavāyavacanāt” |

vasiṣṭhaḥ [19.6]: “daṇḍas tu deśakālakarmavarṇavayovidyāsthānaviśeṣair hiṃsākrośayoḥ kalpyaḥ, āgamād dṛṣṭāntāc ca” |

‘rājñā’ ity anuvṛttau, śaṅkhaḥ: “daṇḍo yathāsārāpakāraṃ ca vayovidyāvarṇalakṣaṇaguṇānugaḥ” |

**[779]** daṇḍasṛṣṭyanantaraṃ manuḥ [7.16] |

> taṃ deśakālau śaktiṃ ca vidyāṃ cāvekṣya tattvataḥ |  
> yathārhataḥ saṃpraṇayen nareṣv anyāyavartiṣu ||

yājñavalkyaḥ [1.368] |

> jñātvāparādhaṃ deśaṃ ca kālaṃ balam athāpi vā |  
> vayaḥ karma ca vittaṃ ca daṇḍaṃ daṇḍyeṣu pātayet ||

viṣṇuḥ [5.190] |

> āgaḥsu ca yathānyeṣu jñātvā jātiṃ dhanaṃ vayaḥ |  
> daṇḍaṃ prakalpayed rājā saṃmantrya brāhmaṇaiḥ saha ||

punar viṣṇuḥ [3.91–94]: “aparādhānurūpaṃ ca daṇḍaṃ daṇḍyeṣu pātayet | samyagdaṇḍapraṇayanaṃ kuryāt | dvitīye ‘parādhe na sa kasyacit kṣameta | svadharmam apālayan nādaṇḍyo nāmāsti rājñaḥ” |

manuḥ [8.335] |

> pitācāryaḥ suhṛn mātā bhāryā putraḥ purohitaḥ |  
> nādaṇḍyo nāma rājño ‘sti yaḥ svadharme na tiṣthati ||

**[780]** yājñavlkyaḥ |

> ṛtvikpurohitāmātyaputrasaṃbandhibāndhavāḥ |  
> dharmād civalitā daṇḍyā nirvāsyā rājahiṃsakāḥ ||

śaṅkhalikhitau: “adaṇḍyau mātāpitarau snātakapurohitau parivrājakavānaprasthau janmakarmaśrutaśīlaśaucācāravantaś ca | ete hi darmapratikarā rājñaḥ | strībālavṛddhās tapasvinas tebhyaḥ krodhaṃ niyacchet” |

kātyāyanaḥ |

> ācāryasya pitur mātur bāndhavānāṃ tathaiva ca |  
> eteṣām aparādhe tu daṇḍo naiva vidhīyate ||

bṛhaspatiḥ [vya. 9.17, 11] |

> gurūn purohitān pūjyān vāgdaṇḍenaiva daṇḍayet |  
> vivādino narāṃś cānyān doṣiṇo ‘rthena daṇḍayet ||  
> mahāparādhayuktāṃś ca vadhadaṇḍena śāsayet |

**[781]** kātyāyanaḥ |

> mitrādiṣu prayuñjīta vāgdaṇḍaṃ dhik tapasvini |  
> yathoktaṃ tasya tat kuryād anuktaṃ sādhukalpitam ||

bṛhaspatiḥ [vya. 29.2; 9.12–13] |

> vāgdhigdaṇḍaṃ vadhaṃ caiva caturdhā kalpitaṃ damam |  
> puruṣaṃ doṣavibhavaṃ jñātvā saṃparikalpayet ||  
> svalpe ‘parādhe vāgdaṇḍaṃ dhigdaṇḍaṃ pūrvasāhase |  
> madhye tu rodhanaṃ daṇḍaṃ rājadroheṣu bandhanam ||  
> nirvāsanaṃ virodhe ‘pi kāryam ātmahitaiṣiṇā |  
> yojyāḥ samastāś caikasya mahāpātakakāriṇaḥ ||

manuḥ [8.123] |

> vāgdaṇḍaṃ prathamaṃ kuryād dhigdaṇḍaṃ tadanantaram |  
> tṛtīyaṃ dhanadaṇḍaṃ tu vadhadaṇḍam ataḥ param ||

tathā [8.130] |

> vadhenāpi yadā tv enaṃ nigṛhītuṃ na śaknuyāt |  
> tadaiṣu sarvam apy etat prayuñjīta catuṣtayam ||

‘**vadhenāpi’** tāḍanenāpīty arthaḥ |

**[782]** bṛhaspatiḥ [1.91; 29.6, 9] |

> vāgdaṇḍaś caiva dhigdaṇḍo viprāyattāv ubhau smṛtau |  
> arthadaṇḍavadhāv uktau rājāyattāv ubhāv api ||

manuḥ [8.310; 9.288; 8.124–25] |

> adhārmikaṃ tribhir nyāyair nigṛhṇīta prayatnataḥ |  
> nirodhanena bandhena vividhena vadhena ca ||  
> bandhanāni ca sarvāṇi vamāṅge viniveśayet |  
> duḥkhitā yatra dṛśyeran vikṛtāḥ pāpakāriṇaḥ ||  
> daśasthānāni daṇḍasya manuḥ svāyaṃbhuvo ‘bravīt |  
> triṣu varṇeṣu yāni syū rakṣato brāhmaṇo vrajet ||  
> upastham udaraṃ jihvā hastau pādau ca pañcamam |  
> cakṣur nāsā ca karṇau ca dhanaṃ dehas tathaiva ca ||

bṛhaspatiḥ [vya. 29.4–5] |

> hastāṅghriliṅganayanaṃ jihvā karṇau ca nāsikā |  
> grīvā pādārdhasaṃdaṃśalalāṭauṣṭhagudaṃ kaṭiḥ ||  
> sthānāny etāni daṇḍasya nirdiṣṭāni caturdaśa |  
> lalāṭāṅko brāhmaṇasya nānyo daṇḍo vidhīyate ||

yamaḥ |

> sarveṣām eva varṇānām anyonyasyāparādhinām |  
> śārīraṃ dhanasaṃyuktaṃ daṇḍaṃ dharmyaṃ prakalpayet ||

**[783]** > jagat sarvam idaṃ hanyād brāhmaṇasya na tatsamam |  
> tasmāt tasya vadhaṃ rājā manasāpi na cintayet ||  
> avadhyān brāhmaṇān āhuḥ sarvapāpeṣv avasthitān |  
> yad yad vipreṣu kuśalaṃ na tad rājā samācaret ||

hārītaḥ |

> na tv aṅgabhedaṃ viprasya pravadanti manīṣiṇaḥ |  
> tapasā cejyayā caiva brāhmaṇaḥ pūyate sadā ||

manuḥ [8.380–81] |

> na jātu brāhmaṇaṃ hanyāt sarvapāpeṣv avasthitam |  
> rāṣṭrād enaṃ bahiḥ kuryāt samagradhanam akṣatam ||  
> na brāhmaṇavadhād bhūyān adharmo bhuvi vidyate |  
> tasmād asya vadhaṃ rājā manasāpi na cintayet ||

gautamaḥ [8.4–12]: “sa eva bahuśruto bhavati | lokavedavedāṅgavit | vākovākyetihāsapurāṇakuśalaḥ | tadapekṣas tadvṛttiḥ | catvāriṃśatā saṃskāraiḥ saṃskṛtaḥ | triṣu karmasv abhirataḥ | ṣaṭsu vā | sāmayācārikeṣv abhivinītaḥ | ṣaḍbhiḥ parihāryo rājñā avadhyaś cābandhyaś cādaṇḍyaś cābahiṣkāryaś cāparivādyaś cāparihāryaś ceti” |

‘**triṣu’** dānādhyayanayāgeṣu | ‘**ṣaṭsu’** [anu]pravacanayājanapratigrahādhyayanādiṣu |

**[784]** vasiṣṭhaḥ [1.45–46]: “brāhmaṇo vedam ādyaṃ karoti | brāhmaṇa āpad uddharati | tasmād brāhmaṇo ‘nādyaḥ somo rājā bhavatīti ha pretya cābhyudayikam itīha vijñāyate” |

śaṅkhalikhitau: “sarvatra trayāṇāṃ varṇānāṃ dhanahārakārāvadhabandhāḥ kriyāsu coparodho mahatsv api pātakeṣu vivāso ‘ṅkakaraṇaṃ brāhmaṇasya prāyaścittāni vā śodhanam | apīḍyo hi brāhmaṇaḥ” |

bṛhaspatiḥ [vya. 9.10] |

> mahāpātakayukto ‘pi na vipro vadham arhati |  
> nirvāsanāṅkane mauṇḍyaṃ tasya kuryān narādhipaḥ ||

manuḥ [9.235–42] |

> brahmahā ca surāpaś ca taskaro gurutalpagaḥ |  
> ete sarve pṛthag jñeyā mahāpātakino narāḥ ||  
> caturṇām api caiteṣāṃ prāyaścittam akurvatām |  
> śārīraṃ dhanasaṃyuktaṃ dharmyaṃ daṇḍaṃ prakalpayet ||  
> gurutalpe bhagaḥ kāryaḥ surāpāne surādhvajaḥ |  
> steye tu śvapadaṃ kāryaṃ brahmahaṇy aśirāḥ pumān ||  
> asaṃbhojyā asaṃyājyā asaṃpāṭhyāvivāhinaḥ |  
> careyuḥ pṛthivīṃ dīnāḥ sarvadharmabahiṣkṛtāḥ ||

**[785]** > jñātisaṃbandhibhis tv ete tyaktavyāḥ kṛtalakṣaṇāḥ |  
> nirdayā nirnamaskārās tan manor anuśāsanam ||  
> prāyaścittaṃ tu kurvāṇāḥ pūrve varṇā yathoditam |  
> nāṅkyā rājñā lalāṭeṣu dāpyās tūttamasāhasam ||  
> āgaḥsu brāhmaṇasyaiṣ kāryo madhyamasāhasaḥ |  
> vivāsyo vā bhaved rāṣṭrāt sadravyaḥ saparicchadaḥ ||  
> itare kṛtavantas tu pāpāny etāni dharmataḥ |  
> sarvasvahānim arhanti kāmatas tu pravāsanam ||

‘**taskaro’** atra suvrṇacoraḥ |

baudhāyanaḥ [1.18.18]: “brāhmaṇasya bhrūṇahatyāgurutalpagamanasvarṇasteyasurāpāneṣu kabandhabhagaśvapadadhvajāṃs taptenāyasā lalāṭe ‘ṅkayitvā viṣayān nirvāsanam” |

nāradaḥ [21.43–45] |

> brāhmaṇasyāparādheṣu caturṣv aṅko vidhīyate |  
> gurutalpe surāpāne steye brāhmaṇahiṃsane ||

**[786]** > gurutalpe bhagaḥ kāryaḥ surāpāne surādhvajaḥ |  
> steye tu śvapadaṃ kṛtvā śikhipittena pūrayet ||  
> aśirāḥ puruṣaḥ kāryo lalāṭe dvijaghātinaḥ |  
> asaṃbhāṣyas tu kartavyas tan manor anuśāsanam ||

yamaḥ |

> brāhmaṇasyāparādheṣu caturṣv evaṃ vidhīyate |  
> śiraso muṇḍanaṃ daṇḍaṃ purān nirvāsanaṃ tathā ||  
> prakhyāpanārthaṃ pāpasya prayāṇaṃ gardabhena tu |  
> lalāṭe vāṅkakaraṇaṃ kuryād rājā yathāvidhi ||

āpastambaḥ [2.27.18–21]: “niyamātikraminam anyaṃ vā rahasi bandhayet | ā samāpatteḥ | asamāpattau nāśyaḥ | ācārya ṛtvik snātako rājeti trāṇaṃ syur anyatra vadhyāt” |

‘**niyamātikramiṇam’** vihitasyākartāram | ‘**anyam’** niṣiddhakāriṇaṃ brāhmaṇam | ‘**rahasi’** rahasyasthāne ‘**bandhayed’** | ‘**ā samāpteḥ’** yāvan na kariṣyāmīti saṃpratipattiṃ kuryāt | anyathā ‘**nāśyo’** nirvāsyaḥ | ācāryādayo daṇḍyānāṃ ‘**trāṇaṃ syuḥ’** trātāro bhaveyuḥ, na kadācid audāsīnyaṃ bhajeyuḥ |

yamaḥ |

> stenāḥ surāpā brahmaghnā gurudārābhigāminaḥ |  
> na santi yasya rāṣṭreṣu sa rājā śakralokabhāk ||

**[787]** manuḥ [9.243–47] |

> nādadīta nṛpaḥ sādhur mahāpātakino dhanam |  
> ādadānas tu tallobhāt tenādharmeṇa lipyate ||  
> apsu preveśya tad daṇḍaṃ varuṇāyopapādayet |  
> śrutividyopasaṃpanne brāhmaṇe pratipādayet ||  
> īśo daṇḍasya varuṇo rājño daṇḍadharo hi saḥ |  
> īśaḥ sarvasya jagato brāhmaṇo vedapāragaḥ ||  
> yatra varjayate rājā pāpakṛdbhyo dhanāgamam |  
> tatra kālena jāyanta mānavā dīrghajīvinaḥ ||  
> niṣpadyante ca sasyāni yathoktāni viśāṃpate |  
> bālāś ca na pramīyante vikṛtiṃ na ca jāyate ||

yamaḥ |

> patitasya dhanaṃ hṛtvā rājā parṣadi dāpayet |  
> sarvasvaṃ ca hared rājā caturthaṃ cāvaśeṣayet |  
> bhṛtyebhyo ‘nnaṃ smaran dharmaṃ prājāpatyam iti śrutiḥ ||

**[788]**

## 78 taraśulkaḥ
atha taraśulkaḥ

tatra vasiṣthaḥ (18.17–22): “saṃyāne daśavāhavāhinī dviguṇakāriṇī syāt | daśapuruṣavatī pratyekaṃ prapāḥ syuḥ | puṃsāṃ cāvarārdhavāhaṃ vahet | adhyardhā striyaḥ syus taro ‘ṣṭau māṣāḥ śaramadhyāyā aśaramadhyāyāḥ pādaḥ kārṣāpaṇasya | nirudakas taro māṣyaḥ” |

saṃyāti sametyāneneti ‘**saṃyānaḥ’** nadīparaḥ | tatra vāhinī nauḥ| vāhayantīti ‘**vāhāḥ’** || daśa puruṣāḥ yatra sā tathā ‘**daśapuruṣavatī’** vāhakād anye ‘pi daśapuruṣā yasyām ārūḍhāḥ | ‘**prapāḥ syuḥ’** evaṃ daśapuruṣāḥ prativāhakaṃ prakarṣeṇa pālayitāraḥ syuḥ | puṃsām eva ‘**avarārdhaṃ vāhaṃ vahet’** sā nauḥ yāvantaṃ bhāraṃ vahati tadapekṣayā ‘**avarārdham’** avaraṃ nyūnam ardhaṃ yasmin vāhe taṃ bhāraṃ puruṣaiḥ pūrayet | ‘**adhyardhāḥ striyaḥ syuḥ’** puruṣāpekṣayā adhyardhāḥ striyaḥ, tāsām atibhīrutvāt | ‘**taraḥ’** śulkaḥ ‘**māṣaḥ**,’ kārṣāpaṇaviṃśatitamo bhāgaḥ | ‘**śaramadhyāyāḥ’** yasyāṃ nadyāṃ dhanuṣmatā kṣiptaśaro madhye patati **[789]** tasyāḥ ity arthaḥ | ‘**aśaramadhyāyāḥ pādaḥ’** na madhyaṃ yasyāṃ śareṇa lakṣyate [yāṃ śaro laṅghayatīry arthaḥ] ‘**pādaḥ’** caturthāṃśaḥ ‘**kārṣāpaṇasya’** | ‘**nirudakaḥ’** alpodakaḥ | ‘**māṣyaḥ’** māṣaḥ śulko yatra dīyate |

manuḥ [8.404–07] |

> paṇaṃ yāne taraṃ dadyāt pauruṣe ‘rdhapaṇaṃ taram |  
> pādaṃ paśuś ca yoṣic ca pādārdhaṃ riktakaḥ pumān ||  
> bhāṇḍapūrṇāni yānāni tāryaṃ dāpyāni sārataḥ |  
> riktabhāṇḍāni yat kiṃcit pumāṃsaś cāparicchadāḥ ||  
> dīrghādhvani yathādeśaṃ yathākālaṃ taro bhavet |  
> nadītīreṣu tad vidyāt samudre nāsti lakṣaṇam ||  
> garbhiṇī tu dvimāsādis tathā pravrajito muniḥ |  
> brāhmaṇā liṅginaś caiva nādāpyās tārikaṃ tare ||

**[790]** vasiṣṭhaḥ [18.23–25]: “akaraḥ śrotriyo rājā pumān anāthaḥ pravrajito bālavṛddhataruṇaprajātāḥ prāggāmikāḥ kumāryo mṛtapatyaś ca | bāhubhyāṃ taran śataguṇaṃ dāpyaḥ” |

‘**pumān anāthaḥ’** svajanarahito rogārto vā | ‘**taruṇaprajātāḥ’** aciraprasūtāḥ | ‘**prāggāmikāḥ’** [satatagamanaśīlāḥ] lekhahārakādayaḥ | ‘**mṛtapatyo’** vidhavāḥ |

viṣṇuḥ [5.131]: “tarikaś ca sthalaśulkaṃ gṛhṇan daśapaṇān daṇḍyaḥ | brahmacārivānaprasthabhikṣugurviṇītīrthānusāriṇāṃ nāvikaḥ śaulkikaḥ śulkam ādadānaś ca | tac ca teṣāṃ jahyāt” |

‘**ādadānaś ca’** daṇḍya ity anuṣaṅgaḥ |

manuḥ [8.408–09] |

> yan nāvi kiṃcid dāśānāṃ viśīryetāparādhataḥ |  
> tad dāśair eva dātavyaṃ samāgamya svato ‘ṃśataḥ ||  
> eṣa nauyāyinām ukto vyavahāravinirṇayaḥ |  
> dāśāparādhatas toye daivike nāsti nigrahaḥ ||

**[791]**

## 79 nidhiḥ
atha nidhiḥ

tatra manuḥ [8.35–36] |

> mamāyam iti yo brūyān nidhiṃ satyena hetutaḥ |  
> tasyādadīta ṣaḍbhāgaṃ rājā dvādaśam eva ca ||  
> anṛtaṃ tu vadan dāpyaḥ svavittasyāṃśam aṣṭamam |  
> tasyaiva vā nidhānasya saṃkhyayālpīsasīṃ kalām ||

viṣṇuḥ [3.63–64]: “svanihitād rājñe brāhmaṇavarjaṃ dvādaśam amśaṃ dadyuḥ | paranihitaṃ svanihitam iti vadantas tatsamaṃ daṇḍam āvaheyuḥ” |

nāradaḥ [10.8] |

> svam apy arthaṃ tathā naṣṭaṃ labdhvā rājñe nivedayet |  
> gṛhṇīyāt tu tataḥ śuddham asuddhaṃ syāt tv ato ‘nyathā ||

**atha paranihitam**

tatra vasiṣṭhaḥ [3.14–15]: “aprajñāyamānaṃ vittaṃ yo ‘dhigaccheta rājā tad uddhared adhigrantre ṣaṣṭham aṃśaṃ pradāya | brāhmaṇaś ced adhigacchet ṣaṭkarmasu vartamāno mā rājā haret” |

‘aprajñāyamānam’ ajñāyamānasvāmikam asvāmikaṃ ca |

**[792]** nāradaḥ [10.6–7] |

> pareṇa nihitaṃ labdhvā rājany upaharen nidhim |  
> rājagāmī nidhiḥ sarvaḥ sarveṣāṃ brāhmaṇād ṛte ||  
> brāhmaṇo ‘pi nidhiṃ labdhvā kṣipraṃ rājñe nivedayet |  
> tena dattaṃ tu bhuñjīta stenaḥ syād anivedane ||

yājñavalkyaḥ [2.34–35] |

> rājā labdhvā nidhiṃ dadyād dvijebhyo ‘rdhaṃ dvijaḥ punaḥ |  
> vidvān aśeṣam ādadyāt sa sarvasya prabhur yataḥ ||  
> itareṇa nidhau labdhe rājā ṣaṣṭhāṃśam āharet |  
> aniveditavijñātaṃ dāpyas taṃ daṇḍam eva ca ||

viṣṇuḥ [3.56–62]: “nidhiṃ labdhvā tadardhaṃ brāhmaṇebhyo dadyāt | datvā dvitīyam ardhaṃ kośe praveśayet | nidhiṃ labdhvā brāhmaṇaḥ svayam ādadyāt | kṣatriyaś caturtham aṃśaṃ rājñe dadyāt, śeṣaṃ caturtham aṃśaṃ brāhmaṇebhyo dadyād ardham ādadyāt | vaiśyaś caturtham aṃśaṃ rājñe dadyād brāhmaṇebhyo ‘rdham aṃśaṃ svayam ādadyāt  [793]| śūdras tv avāptaṃ dvādaśadhā vibhajya pañcamaṃ rājñe dadyāt | brāhmaṇebhyo ‘ṃśadvayam eva dadyāt | avaśiṣṭaṃ sarvaṃ svayam ādadyāt | aniveditavijñātasya sarvasvam apaharet” |

manuḥ [8.38–39] |

> yaṃ tu paśyen nidhiṃ rājā purāṇaṃ nihitaṃ kṣitau |  
> tasmād dvijebhyo datvārdham ardhaṃ kośe niveśayet ||  
> nidhīnāṃ tu purāṇānāṃ dhātūnām ākarasya ca |  
> rakṣaṇād dharmabhāg rājā bhūmer adhipatir hisaḥ ||

viṣṇuḥ [3.55]: “ākarebhyaḥ sarvam ādadyāt” |

vasiṣṭhaḥ: “udvāhakāriṇaṃ tv āgmayet kasya kena saha vivāho yujyata it varṇavibhāgapratiṣṭhāpanāya saṃpradāyaṃ rakṣet | ākaraśuddhiś ca tadanurūpakaragrahaṇādyarthe jānīyāt | ākarādhpatayo hi prāyeṇa māyāvino bhavanti” |

**[794]**

## 80 daṇḍapraṇayanavivekaḥ
atha daṇḍapraṇayanavivekaḥ

tatra manuḥ [7.14–15, 17–18] |

> tadarthaṃ sarvabhūtānāṃ goptāraṃ dharmam ātmajam |  
> brahmatejomayaṃ daṇḍam asṛjat pūrvam īśvaraḥ ||  
> tasya sarvāṇi bhūtāni sthāvarāṇi carāṇi ca |  
> bhayād bhogāya kalpante svadharmān na calanti ca ||  
> sa rājā puruṣo daṇḍaḥ sa netā śāsitā ca saḥ |  
> caturṇām āśramāṇāṃ ca dharmasya pratibhūḥ kṛtaḥ ||  
> daṇḍaḥ śāsti prajāḥ sarvā daṇḍa evābhirakṣati |  
> daṇḍaḥ supteṣu jāgarti daṇḍaṃ dharmaṃ vidur budhāḥ ||

tathā [7.25] |

> yatra śyāmo lohitākṣo daṇḍaś carati pāpahā |  
> prajās tatra vivardhante netā cet sādhu paśyati ||

tathā [7.31, 26, 30, 27–29, 19] |

> śucinā satyasandhena yathāśāstrānusāriṇā |  
> daṇḍaḥ praṇayituṃ śakyaḥ susahāyena dhīmatā ||  
> tasyāhuḥ saṃpraṇetāraṃ rājānaṃ satyavādinam |  
> samīkṣyakāriṇaṃ prājñaṃ dharmakāmārthakovidam ||  
> asahāyena mūḍhena lubdhenākṛtabuddhinā |  
> na śakto nyāyato netum ṛktheṣu viṣayeṣu ca ||

**[795]** > taṃ rājā praṇayan samyak trivargenābhivardhate |  
> kāmātmaviṣayaḥ kṣudro daṇḍenaiva nihanyate ||  
> daṇḍo hi sumahatejo durdharaś cākṛtātmabhiḥ |  
> dharmād vicalitaṃ hanti nṛpam eva sabāndhavam ||  
> tato durgaṃ ca rāṣṭraṃ ca lokaṃ ca sacarācaram |  
> antarikṣagatāṃś caiva yatīn devāṃś ca pīḍayet ||  
> samīkṣya subhṛtaḥ samyak sarvā rañjayati prajāḥ |  
> asamīkṣya praṇītas tu vināśayati sarvataḥ ||

‘**sudhṛtaḥ’** yathārhaṃ dhṛtaḥ |

tathā [7.20–21] |

> yadi na praṇayed rājā daṇḍaṃ daṇḍyeṣv atandritaḥ |  
> śūle matsyān ivāpakṣyan durbalān balavattarāḥ ||  
> adyāt kākaḥ puroḍāśaṃ śvā ca lihyād dhavis tathā |  
> svāmyaṃ ca na syāt kasmiṃś cit pravartetādharottaram ||

aṅgirāḥ |

> rājā gurur yamaś caiva śāsan dharmeṇa yujyate |  
> kartā ca mucyate pāpān na ca pāpena lipyate ||

yājñavalkyaḥ [1.359–60] |

> yo daṇḍyān daṇḍayed rājā samyag vadhyāṃś ca ghātayet |  
> iṣṭaṃ syāt kratubhis tena samāptavaradakṣiṇaiḥ ||

**[796]** > iti saṃcintya nṛpatiḥ kratutullyaphalaṃ pṛthak |  
> vyavahārān svayaṃ paśyet sabhyaiḥ parivṛto ‘nvaham ||

tathā [1.357] |

> adharmadaṇḍanaṃ loke dharmakīrtivināśanam |  
> samyak ca daṇḍanaṃ rājñaḥ svargakīrtijayāvaham ||

manuḥ [8.128; 9.247] |

> adaṇḍyaṃ daṇḍayan rājā daṇḍyaṃ caivāpy adaṇḍayan |  
> ayaśo mahad āpnoti narakaṃ caiva gacchati ||  
> yāvān avadhyasya vadhe tāvān vadhyasya mokṣaṇe |  
> adharmo nṛpater dṛṣṭo dharmas tu viniyacchataḥ ||

kātyāyanaḥ |

> rājāno mantriṇaś caiva viśeṣād enam avāpnuyuḥ |  
> aśāsanāt tu pāpānāṃ natānāṃ daṇḍadhāraṇāt ||

‘**natānām’** vinītānām, adaṇḍyānām iti yāvat |

vasiṣṭhaḥ [19.40–43]: “daṇḍotsarge rājaikarātram upavaset | trirātraṃ purohitaḥ | kṛcchram adaṇḍane purohitas trirātraṃ rājā ca” |

**[797]**

**atha daṇḍotkarṣāpakarṣādiḥ**

tatra kātyāyanaḥ |

> sacihnam api pāpaṃ tu pṛcchet pāpasya kāraṇam |  
> tathā daṇḍaṃ niyuñjīta doṣam āropya yatnataḥ ||  
> prāṇātyaye tu yatra syād akāryakaraṇaṃ kṛtam |  
> daṇḍas tatra tu naiva syād eṣa dharmaḥ smṛto bhṛguḥ ||  
> sadvṛttānāṃ tu sarveṣām aparādho yadā bhavet |  
> avaśenaiva daivāt tu daṇḍaṃ tatra na kalpayet ||  
> samyagdaṇḍapraṇetāro nṛpāḥ pūjyāḥ surair api |  
> ārambhe prathamaṃ dadyāt pravṛtte madhyamaḥ smṛtaḥ ||  
> yasa yo vihito daṇḍaḥ paryāptasya sa vai bhavet |  
> kalpito yasya yo daṇḍas tv aparādhasya yatnataḥ ||

**[798]** > paṇānāṃ grahaṇaṃ tat syāt tanmūlyaṃ vātha rājani |  
> aparādheṣu niyatam āhur gārgīyamānavāḥ ||  
> daṇḍanīyaḥ sa śauthilyāt prathamaṃ neti gautamaḥ |  
> arthavanto yatas santo yathoktān api te damān ||  
> dadyur naivopaśāmyeyus tasmāt tatra viniścayaḥ |  
> tasmād avyāhatāḥ pāpā yena yena śubhaṃ punaḥ ||  
> na kuryus tat tad evaiṣāṃ kartavyam iti niścayaḥ |  
> samūhasthāḥ pravṛttāś ca pāpeṣu puruṣādhamāḥ ||  
> yathoktaṃ dviguṇaṃ daṇḍam ekaikasya pradāpayet |

nāradaḥ [21.53–56] |

> śārīraś cārthadaṇḍaś ca daṇḍas tu dvividhaḥ smṛtaḥ |  
> śārīro dvividhaḥ prokto hy arthadaṇḍo ‘py anekadhā ||  
> kākiṇyādis tv arthadaṇḍaḥ sarvasvāntas tathaiva ca |  
> śārīras tv avarodhādir jīvitāntakaras tathā ||  
> kākiṇyādis tu yo daṇḍaḥ sa tu māṣaparaḥ smṛtaḥ |  
> māṣāvarārdho yaḥ proktaḥ kārṣāpaṇaparas tu saḥ ||

**[799]** > kārṣāpaṇāvarād yas tu catuḥkārṣāpaṇottaraḥ |  
> dvyavaro ‘ṣṭapaṇās tv anyas tryavaro dvādaśōttaraḥ ||  
> kārṣāpaṇādyā ye proktāḥ sarve te syuś caturguṇāḥ |  
> evam anye ‘pi vijñeyāḥ prāk caite pūrvasāhasāt ||

manuḥ [8.336] |

> kārṣāpaṇaṃ bhaved daṇḍo yatrānyaḥ prākṛto janaḥ |  
> tatra rājñāṃ bhaved daṇḍaḥ sahasram iti dhāraṇā ||

tathā [9.148] |

> brāhmaṇān bādhamānaṃ tu kāmād avaravarṇajam |  
> hanyāc citrair vadhopayair udvegajanakair nṛpaḥ ||

kātyāyanaḥ |

> pravrajyāvasitaṃ śūdraṃ japahomaparaṃ tathā |  
> vadhena śasayet pāpaṃ dāpyo vā dviguṇaṃ damam ||

**[800]** > aspṛśyadhūrtadāsānāṃ narāṇāṃ pāpakāriṇām |  
> prātilomyaprasūtānāṃ tāḍanaṃ nārthato damaḥ ||  
> paratantrās tu ye kecid dāsatvaṃ ye ca saṃsthitāḥ |  
> anāthās te tu nirdiṣṭās teṣāṃ daṇḍas tu tādanam ||  
> tāḍanaṃ bandhanaṃ caiva tathaiva ca viḍambanam |  
> eṣa daṇḍo hi dāsasya nārthadaṇḍo bṛhaspatiḥ ||

śaṅkhalikhitau: “śilpinaḥ kāravaḥ śūdrās teṣāṃ vyabhicāreṣv api śilpopakaraṇāni rakṣed rājā | tulamānapratimānasamutthāni vaṇikpathānām | kṣetrabījabhaktagośakaṭakarṣaṇadravyāṇi karṣakāṇām | vādyabhāṇḍālaṅkāravāsāṃsi raṅgopajīvinām | gṛhaśayanālaṅkāravāsāṃsi veśyānām | śastrāṇi cāyudhopajīvinām | sarveṣāṃ karaṇadravyāṇi nāhāryāṇi rājñā dhārmikeṇa | asvā hi puruṣāḥ pāpabahulāś cāvidheyāś ca bhavanti | tebhyaḥ pāpāṃśabhāg rājā | tasmān nādhanānnānupakaraṇān kuryāt | tanmūlā hi vṛttiḥ | vṛttimūlo nivāsaḥ | tair nivasadbhiḥ sphītaṃ rāṣṭram ity ucyate” |

**[801]** bṛhaspatiḥ [vya. 9.19] |

> vadhārhaḥ suvarṇaśataṃ damaṃ dapyas tu pūruṣaḥ |  
> aṅgacchedārhakas tv ardhaṃ saṃdaṃśārhas tadardhakam ||

kātyāyanaḥ [964–66] |

> suvarṇaśatam ekaṃ tu vadhārho daṇḍam arhati |  
> aṅgacchede tadardhaṃ tu vivāse pañcaviṃśatim ||  
> kulīnāryaviśiṣṭeṣu nikṛṣṭeṣv anusārataḥ |  
> sarvasvaṃ vā nigṛhyaitān purācchīghraṃ pravāsayet ||  
> nirdhanā bandhane sthāpyā vadhaṃ naiva pravartayet |  
> sarveṣāṃ pāpayuktānāṃ viśeṣārthaś ca śāstrataḥ ||

tathā [967–68, 781, 969] |

> vadhāṅgacchedārhavipro niḥsaṅge bandhane viśet |  
> tadā karmaviyukto ‘sau vṛttasthasya damo hi saḥ ||

**[802]** > kūṭasakṣy api nirvāsyo vikhyāpyo ‘satpratigrahI |  
> aṅgacchedī viyojyaḥ syāt svadharme bandhanena tu ||  
> karṇauṣṭhaghrāṇapādākṣijihvāśiśnakarasya ca |  
> chedane cottamaṃ dadyād bhedane madhyamaṃ bhṛguḥ ||  
> etaiḥ samāparādhānāṃ tatrāpy evaṃ prakalpayet |  
> bālavṛddhāturastrīṇāṃ na daṇḍas tāḍanaṃ damaḥ ||

‘**vadhāṅgacchedārhaḥ’** varṇāntarāṇāṃ yenāparādhena vadho ‘ṅgacchedo vā daṇḍaḥ, tad yukto vipraḥ | ‘**vṛttasthasya’** iti viśeṣaṇena durvṛttasya daṇḍāntaraṃ sūcayati |

manuḥ [9.229–30] |

> kṣatraviṭśūdrayonis tu daṇḍaṃ dātum aśaknuvan |  
> ānṛṇyaṃ karmaṇā gacched vipro dadyāc chanaiḥ śanaiḥ ||  
> strībālonmattavṛddhānāṃ daridrāṇāṃ ca rogiṇām |  
> śiphāvidalarajjvādyair vidadhyān nṛpatir damam ||

**[803]** kātyāyanaḥ [970] |

> strīdhanaṃ dāpayed daṇḍaṃ dhārmikaḥ pṛthivīpatiḥ |  
> nirdhanā prāptadoṣā strī tāḍanaṃ daṇḍam arhati ||

nāradaḥ [20.35–38] |

> brāhmaṇasya parīhāro rājñaś cāsanam agrataḥ |  
> prathamaṃ darśanaṃ prātaḥ sarvebhyaś cābhivādanam ||  
> agraṃ navebhyaḥ sasyebhyo mārgadānaṃ ca gacchataḥ |  
> bhaikṣyahetoḥ parāgāre praveśaś cānivāritaḥ ||  
> samitpuṣpakuśādhāneṣv asteyaṃ svaparigrahāt |  
> anākṣepaḥ parebhyaś ca saṃbhāṣas tu parastriyā ||  
> nadīṣv avetanas tāraḥ pūrvam uttāraṇaṃ tathā |  
> tareṣv aśulkadānaṃ ca na ced vāṇijyam asya tat ||

**[804]**

**atha brāhmaṇasy parīhāraḥ**

tatra śaṅkhalikhitau: “indhanodakāgnikāṣṭhatṛṇopalapuṣpamūlaphalaparṇādāneṣv agrāpacayam, daivatīrthābhigamanam, gṛhakoṣṭhapraveśanam, pathi śastradhāraṇam, asaṃbaddham āsanam, prastuteṣv anivāraṇam, asadvāsaś ceti, śiloñchapadayor dhānyarāśigrahaṇam, agrotsargaprasavavṛddhikarṣāpaṇaśulkanadītareṣv anuparodhanam, parastrīsaṃbhāṣaṇam, rājastrīdarśanam, rājñā samāsanam, vyatikramaṇaṃ ca kopāt sarvam arhati brāhmaṇaḥ” |

**atha nagaraparīhāraḥ**

tatra śaṅkhalikhitau: “na vaiṣṭikaṃ jāṅghikaṃ kṣetradravyāpaharaṇaṃ puṣpamūlapracayanaṃ svayamarjitapraveśanaṃ niṣkramaṇapraveśaneṣv anivedanaṃ skandhavāhyeṣu śulko gaṇasamayaśreṇipūgacaraṇavyavahāraniṣṭhā **[805]** svāminaḥ parijñātāro ‘nyatra rājābhidrohāt nagaranivāsināṃ vipretarāṇām api parigrahā anaparādhāḥ” |

bṛhaspatiḥ [vya. 9.25] |

> sākṣilekhyānumānena samyag divyena vā jitaḥ |  
> yo na dadyād deyam arthaṃ sa nirvāsyas tataḥ purāt ||

[bṛh. prāya. 84]

> viṣodbandhanaśastreṇa yas tv ātmānaṃ pramāpayet |  
> mṛto ‘medhyena leptavyo nānyaṃ saṃskāram arhati ||

aṅgirāḥ |

> ātmānaṃ ghātayed yas tu rajjvādibhir upakramaiḥ |  
> mṛte ‘medhyena leptavyo jīvec ced dviguṇo damaḥ ||

**[806]** yājñavalkyaḥ [2.307] |

> rājñānyāyena yo daṇḍo gṛhīto varuṇāya tam |  
> nivedya dadyād viprebhyaḥ svayaṃ triṃśadguṇīkṛtam ||

kātyāyanaḥ [971–73] |

> anyāyopārjitaṃ nyastaṃ kośe kośaṃ niveśayet |  
> kāryārthe kāryanāśaḥ syād buddhimān nopapātayet ||  
> datvā dhanaṃ tad viprebhyaḥ sarvaṃ daṇḍasamutthitam |  
> putre rājyaṃ samāsajya kurvīta prāyaṇaṃ vane ||  
> evaṃ varet sadā yukto rājadharmeṣu pārthivaḥ |  
> hiteṣ caiva lokasya sarvān bhṛtyān niyojayet ||

**atha daṇḍasaṃjña**

tatra śaṅkhalikhitau: “caturviṃśatir ekanavatiḥ prathamasāhasaḥ, dviśataṃ pañcaśataṃ caiva madhyamasāhasaḥ, ṣaṭśataṃ sahasraṃ cottamaḥ | yathāsārāpakāraṃ sarveṣām ānupūrveṇa” |

nāradaḥ [21.30–31] |

> caturviṃśāvaraḥ pūrvaḥ paraḥ ṣaṇṇavatir bhavet |  
> śatāni pañca ca tu paro madhyamo dviśatāvaraḥ ||

**[807]**  
> sahasras tūttamo jñeyaḥ sa tu pañcaśatāvaraḥ |  
> trividhaḥ sāhaseṣv evaṃ daṇḍa uktaḥ svayaṃbhuvā ||

atra manuḥ [8.138] |

> paṇānāṃ dve śate sārdhe pathamaḥ sāhasaḥ smṛtaḥ |  
> madhyamaḥ pañca vijñeyaḥ sahasraṃ tv eva cottamaḥ ||

yājñavalkyaḥ [1.366] |

> sāśītipaṇasāhasro daṇḍa uttamasāhasaḥ |  
> tadardhaṃ madhyamaḥ proktas tadardham adhamaḥ smṛtaḥ ||

**atha mānasaṃjñā**

tatra manuḥ [8.131–37] |

> lokasaṃvyavahārārthaṃ yāḥ saṃjñāḥ prathitā bhuvi |  
> tāmraraupyasuvarṇānāṃ tāḥ pravakṣyāmy aśeṣataḥ ||  
> jālāntaragate bhānau yat sūkṣmaṃ dṛśyate rajaḥ |  
> prathamaṃ tat pramāṇānāṃ trasareṇuṃ pracakṣate ||  
> trasareṇavo ‘ṣṭau vijñeyā likṣaikā ca pramāṇataḥ |  
> tā rājasarṣapas tisras te tu dve gaurasarṣapaḥ ||

**[808]**  
> sarṣapāḥ ṣaḍ yavo madhyaḥ triyavaṃ tv ekakṛṣṇalam |  
> pañcakṛṣṇalako māṣas te suvarṇaṃ tu ṣodaśa ||  
> palaṃ suvarṇāś catvāraḥ palāni dharaṇaṃ daśa |  
> dve kṛṣṇale samadhṛte vijñeyo raupyamāṣakaḥ ||  
> te ṣoḍaś syād dharaṇaṃ purāṇaś caiva rājataḥ |  
> kārṣāpaṇas tu vijñeyas tās tisraḥ kārṣikaḥ paṇaḥ ||  
> dharaṇāni daśa jñeyaḥ śatamānaṃ tu rājataḥ |  
> catuḥsuvarṇiko niṣko vijñeyas tu pramāṇataḥ ||

yājñavalkyaḥ [1.364] |

> plaṃ suvarṇāś catvāraḥ pañca vāpi prakīrtitam |

māṣādhikāre viṣṇuḥ [4.8–9]: “taddvādaśam akṣārdham | akṣārdham eva caturmāṣakaṃ suvarṇaḥ” | bṛhaspatiḥ [vya. 8.8, 10] |

> loke saṃvyavahārārthaṃ saṃjñeyaṃ kathitā bhuvi |  
> tāmrakarṣakṛtā mudrā vijñeyaḥ kārṣikaḥ paṇaḥ ||  
> sa eva candrikā proktā nāś catasras tu dhānakāḥ |  
> tā dvādaś suvarṇas tu dīnārākhyaḥ sa eva hi || \
**[809]** nāradaḥ [21.58–60] |

> māṣo viṃśatibhāgas tu jñeyaḥ kārṣāpaṇasya tu |  
> kākinī tu caturbhāgo māṣasya ca paṇasya ca ||  
> pañcanadyāḥ pradeśe tu saṃjñeyaṃ vyāvahārikī |  
> kārṣāpaṇpramāṇaṃ tu tannibaddham ihaiva vā ||  
> kārṣāpaṇo ‘bdhikā jñeyā tās catasras tu dhānakaḥ |  
> te dvādaśa suvarṇas tu dīnāraś citrakaḥ smṛtaḥ ||

tathā [21.57] |

> kārṣāpaṇo dakṣiṇasyāṃ diśi raupyaḥ pravartate |  
> paṇair nibaddhaḥ pūrvasyāṃ ṣoḍaśaiva paṇāḥ sa tu ||

kātyāyanaḥ [491–92] |

> māṣaḥ pādo dvipādo vā daṇḍo yatra prakalpitaḥ |  
> anirdiṣṭaṃ tu sauvarṇaṃ māṣakaṃ tatra kalpayet ||  
> yatrokto māṣako daṇḍo rājānaṃ tatra nirdiśet |  
> kṛṣṇalaiś coktam eva syād uktaṃ daṇḍaviniścaye ||

**[810]**

**atha naigamādisaṃjñā**

tatra kātyāyanaḥ [678–82] |

> nānāpaurasamūhas tu naigamas tu prakīrtitaḥ |  
> nānāyudhadharavrātāḥ samavetāḥ prakīrtitāḥ ||  
> samūho vaṇigādīnāṃ pūgaḥ saṃparikīrtitaḥ |  
> brāhmaṇānāṃ samūhas tu gaṇa ity ucyate budhaiḥ ||  
> pravrajyāvasitā ye tu pāṣaṇḍāḥ parikīrtitāḥ |  
> śilpopajīvino ye tu śilpinaḥ parikīrtitāḥ ||  
> ārhatasaugatānāṃ tu samūhaḥ saṅga ucyate |  
> cāṇḍālaśvapacādīnāṃ samūho gulma saṃjñitaḥ ||  
> gaṇapāṣaṇḍapūgāś vrātāś ca śreṇayas tathā |  
> samūhasthāś ca ye cānye vargākhyās te bṛhaspatiḥ ||  
> cāturvarṇyasya yā sūtirasajātyādisaṃbhavā |  
> tasyā dharmāḥ samuddiṣṭā jātiḥ sā parikīrtitā ||

**iti śrīlakṣmīdharakṛte kṛtyakalpatarau**

**vyavahārakāṇḍe prakīrṇakam**

**[811]**

## 81 varṇānulomapratilomāḥ
atha varṇānulomapratilomāḥ

tatra āpastambaḥ [1.1.4–5]: “catvāro varṇā brāhmaṇakṣatriyavaiśyaśūdrāḥ | teṣāṃ pūrvaḥ pūrvo janmataḥ śreyān” |

manuḥ [10.3–4] |

> vaiśeṣyāt prakṛtiśraiṣṭhyān niyamasya ca dhāraṇāt |  
> saṃskārasya viśeṣāc ca varṇānāṃ brāhmaṇaḥ prabhuḥ ||  
> brāhmaṇaḥ kṣatriyo vaiśyas trayo varṇā dvijātayaḥ |  
> caturtha ekajātis tu śūdro nāsti tu pañcamaḥ ||

bṛhaspatiḥ |

> viprakṣatriyavaiśyāś ca śūdrāś cāntyās trayo dvijāḥ |  
> pratilomānulomāś ca tair yutā varṇasaṃkarāḥ ||

devalaḥ: “catvāro varṇā brāhmaṇakṣatriyavaiśyaśūdrā iti | anulomāś catvāraḥ savarṇāmbaṣṭhapāraśavogrā iti | pratilokāḥ ṣaḍ āyogavakṣattacaṇḍālamāgadhavaidehakasūtā **[812]** iti | antarālāḥ ṣaṭ kukkuṭapulkasavenakuśīlavabandiśvapākā iti | sarveṣāṃ lakṣaṇāni vidhānānupūrvaṃ vyākyāsyāmaḥ |

> brāhmaṇyāṃ brāhmaṇāj jātaḥ saṃskṛto brāhmaṇo bhavet |  
> evaṃ kṣatriyaviṭśūdrā jñeyās tebhyaḥ svayonijāḥ ||  
> brāhmaṇāt kṣatriyāyāṃ tu samutpannaḥ savarṇakaḥ |  
> vaiśyāyāṃ brāhmaṇāj jātaḥ putro ‘mbaṣṭha iti smṛtaḥ ||  
> viprān niṣādaḥ śūdrāyāṃ jātaḥ pāraśavo ‘pi saḥ |  
> vaiśyāyāṃ kṣatriyāj jātaḥ savarṇaḥ sa ca saṃjñayā ||  
> śūdrāyāṃ kṣatriyāj jātaṃ prāhur ugram iti dvijāḥ |  
> vaiśyāc chūdrasya kanyāyāṃ śūdra eva prajāyate ||”

manuḥ [10.6–10] |

> strīṣv anantarajātāsu dvijair utpāditān sutān |  
> sadṛśān eva tān āhur mātṛdoṣavigarhitān ||  
> anantarāsu jātāyāṃ vidhir eṣa sanātanaḥ |  
> dvyekāntarāsu jātānāṃ dharmyaṃ vidyād imaṃ vidhim ||

**[813]**  
> brāhmaṇād vaiśyakanyāyām ambaṣtho nāma jāyate |  
> niṣādaḥ śūdrakanyāyāṃ yaḥ pāraśava ucyate ||  
> kṣatriyāc chūdrakanyāyāṃ krūtācāravihāravān |  
> kṣatraśūdravapur jantur ugro nāma prajāyate ||  
> viprasya triṣu varṇeṣu nṛpater varṇayor dvayoḥ |  
> vaisyasya varṇe caikasmin ṣaḍ ete ‘pasadāḥ smṛtāḥ ||

tathā [10.14] |

> putrā ye ‘nantarastrījāḥ krameṇoktā dvijanmanām |  
> tān anantaranāmnas tu mātṛdoṣāt pracakṣate ||

yājñavalkyaḥ [1.90–95] |

> savarṇebhyaḥ savarṇāsu jāyante hi sajātayaḥ |  
> anindyeṣu vivāheṣu putrāḥ santānavardhanāḥ ||  
> viprān mūrdhāvasikto hi kṣatriyāyāṃ viśaḥ striyām |  
> jāyate ‘mbaṣṭhaḥ śūdrāyāṃ niṣādaḥ pāraśavo ‘pi vā ||  
> māhiṣyograu prajāyete viṭśūdrāṅganayor nṛpāt |  
> śūdrāyāṃ karaṇo vaiśyād dvijebhyaḥ kṣatriye tathā ||

**[814]** > ambaṣṭho brāhmaṇāc chūdryāṃ jātaḥ pāraśavo ‘pi vā |  
> vaiśyāśūdrayos tu rājanyān māhiṣyograu sutau smṛtau ||  
> vaiśyāt tu karaṇaḥ śūdryāṃ vinnāsv eṣa vidhiḥ smṛtaḥ |

baudhāyanaḥ [1.17.4–6]: “kṣatriyā vaiśyāyāṃ kṣatriyaḥ | śūdrāyām ugraḥ | vaiśyāc chūdrāyāṃ rathakāraḥ” |

uśanā: “utkarṣāpakarṣā varṇā vijñāyante | rathakārāmbaṣṭhasutogramāgadhavenapukkasa-kṣattakukkuṭavaidehavaṇḍālaśvapākavrātyaprabhṛtayaḥ | tatra savarṇāyām eva savarṇaḥ | brāhmaṇāt kṣatriyāyāṃ jāto brāhmaṇa eva saḥ | vaiśyāyām ambaṣṭhaḥ | śūdrāyāṃ pāraśavaḥ | niṣāda ity eke | kṣatriyeṇa vaiśyāyāṃ kṣatriyaḥ, śūdrāyām ugraḥ, vaiśyena śūdrāyāṃ vaiśyaḥ” |

‘**brāhmaṇa va sa’** iti, kṣatriyapūrvanāt kṣatriyād utkṛṣṭo brāhmaṇavad ity arthaḥ |

śaṅkhalikhitau: “tatra brāhmaṇāt kṣatriyāyāṃ kṣatriya eva jāyate | kṣatriyeṇa vaiśyāyāṃ vaiśya eva | vaiśyena śūdrāyāṃ śūdraḥ | brāhmaṇena śūdrāyāṃ niṣādaḥ pāraśavo **[815]** vā jāyata ānulomyena vidhinā | viparyaye brāhmaṇyāṃ sūtaḥ kṣatriyeṇa | kṣatriyāyāṃ māgadho vaiśyena | vaiśyāyām āyogavaḥ śūdreṇa | śūdreṇa brāhmaṇyāṃ caṇḍālo jāyate | ambaṣṭhogrāv ekāntarānulomyena | kṣattṛvaidehakāv ekāntaraprātilomyena | yasmād varṇāḥ saṃkīryante tasmāt pratisaṃskāraḥ” |

gautamaḥ {4.16–21]: “anulomā anantaraikāntaradvyantarāsu jātāḥ savarṇāmbaṣṭhograniṣādadauṣyantapāraśavāḥ | pratilomāḥ sūtamāgadhāyogavakṣattṛvaidehakacaṇḍālāḥ | brāhmaṇy ajījanat putrān varṇebhya ānupūrvyād brāhmaṇasūtamāgadhacaṇḍālān | tebhya eva kṣattriyā mūrdhāvasiktakṣatriyadhīvarapulkasān | tebhya eva vaiśyā bhṛjyakaṇṭhamāhiṣyavaiśyavaidehakān | pāraśavayavanakaraṇaśūdrān śūdrety eke” |

nāradaḥ [14.103–04] |

> anantaraḥ smṛtaḥ putraḥ putra ekāntaras tathā |  
> dvyantaraś cānulomyena tathaiva pratilomataḥ ||  
> ugraḥ pāraśavaś caiva niṣādaś cānulomataḥ |  
> uttamebhyas trayas tribhyaḥ śūdrāputrāḥ prakīrtitāḥ ||  
> brāhmaṇyām api daṇḍālasūtavaidehakā api |  
> aparebhyas trayas tribhyo vijñeyā pratilomajāḥ ||

**[816]**  
> savarṇo māgadhaś caiva kṣattā ca kṣatriyāsutaḥ |  
> ānulomyena tatraiko dvau jñeyau pratilomajau ||  
> vaiśyāputrās tathāmbaṣṭhayavanāyogavā api |  
> prātilomyena tatraiko dvau jñeyāv anulomajau ||  
> savarṇo brāhmaṇīputraḥ kṣatriyāyām anantaraḥ |  
> ambaṣṭhograu tathā putrāv evaṃ kṣatriyavaiśyayoḥ ||  
> ekāntaras tu dauṣyanto vaiśyāyāṃ brāhmaṇāt sutaḥ |  
> śūdrāyāṃ kṣatriyāt tadvan niṣādo nāma jāyate ||  
> śūdrā pāraśavaṃ sūte brāhmaṇāḍ dvyantaraṃ sutam |  
> ānulomyena varṇānāṃ tathaiva pratilomataḥ ||  
> anantaraḥ smṛtaḥ sūto brāhmaṇyāṃ kṣatriyāt sutaḥ |  
> māgadhāyogavau tadvat sutau dvau vaiśyaśūdrayoḥ ||  
> brāhmaṇy ekāntaraṃ sūte vaiśyād vaidehakaṃ sutam |  
> kṣattāraṃ kṣatriyā śūdrāt putram ekāntaraṃ tathā ||  
> dvyantaraḥ prātilomyena pāpiṣṭhaḥ saṃkare sati |  
> caṇḍālo jāyate śūdrād brāhmaṇī yatra muhyati ||

**[817]** devalaḥ |

> śūdrād āyogakṣattṛvaṇḍālāḥ pratilomajāḥ |  
> vaiśyāyāṃ kṣatriyāyāṃ ca brāhmaṇyāṃ ca yathākramam ||  
> tathaiva māgadho vaiśyāj jāto vaidehako ‘pi ca |  
> brāhmaṇyāṃ kṣatriyāj jātaḥ sūto jātyā svakarmaṇā ||

viṣṇuḥ [16.3–6]: “pratilomāś cāryavigarhitāḥ | tatra vaiśyāputraḥ śūdreṇāyogavaḥ | pulkasamāgadhau kṣatriyāputrau śūdravaiśyābhyām | caṇḍālavaidehakasūtāś ca brāhmaṇīputrāḥ śūdraviṭkṣatriyaiḥ” |

vasiṣṭhaḥ [18.1–6]: “śūdreṇa brāhmaṇyām utpannaś caṇḍālo bhavatīty āhuḥ | rājanyāyāṃ vaiṇaḥ | vaiśyāyām antyāvasāyī | vaiśyena brāhmaṇyām utpanno rāmako bhavatīty āhuḥ | rājanyāyāṃ pulkasaḥ | rājanyena brāhmaṇyām utpannaḥ sūto bhavatīty āhuḥ” |

yamaḥ |

> sarvāś caṇḍālayonayas tu cāturvarṇyād viniḥsṛtāḥ |  
> sūtamāgadhacaṇḍālaśvapacā ugrapulkasāḥ ||  
> ekayonaya evādyās trayas teṣām anantarāḥ |  
> dvāv ekayonijāv eva eka evottaraḥ smṛtaḥ ||

**[818]** > kṣatriyāj jāyate sūto vaiśyāj jāyeta māgadhaḥ |  
> śūdrāj jāyeta caṇḍālo brāhmaṇī yatra muhyati ||  
> kṣatriyāyāṃ tu vaiśyena śvapaco nāma jāyate |  
> śūdreṇa jāyate cograḥ kṣatriyā yatr muhyati ||  
> vaiśyāyām eva śūdreṇa pulkaso nāma jāyate |  
> bījayoniviśiṣṭās te varṇebhyas tv adhamottamāḥ ||

hārītaḥ: “viparītā brāhmaṇyāṃ kṣatriyavaiśyaśūdrāḥ sūtamāgadhamātaṅgān janayanti | kṣatriyāyāṃ vaiśyaśūdrau vandiniṣādau janayataḥ | vaiśyāyāṃ śūdraḥ pulkasaṃ janayati” |

paiṭīnasiḥ: “sūtamāgadhacaṇḍālāś ceti brāhmaṇyāṃ mohād adhovarṇebhyaḥ | ambaṣṭhaś cāyogavaś ceti kṣatriyāyām | vaiśyāyāṃ māgadhaś ceti | pulkaso vaiṇo rathakāraḥ śvapākaḥ kaivarto niṣādaś ceti varṇasaṃkarā jāyante” |

baudhāyanaḥ [1.16.6–15]: “śūdrād vaiśyāyāṃ māgadhaḥ kṣatriyāyāṃ kṣattā brāhmaṇyām caṇḍālaḥ | vaiśyāt kṣatriyāyām āyogavo brāhmaṇyāṃ vaidehakaḥ | kṣatriyād brāhmaṇyām sūtaḥ | tatrāmbaṣṭhograsaṃyoge bhavaty anulomaḥ | kṣattṛvaidehayoḥ pratilomaḥ | ugrāj jātaḥ **[819]** kṣattāyāṃ śvapākaḥ | vaidehakād ambaṣṭhāyāṃ vaiṇaḥ | niṣādāc chrūdrāyāṃ pulkasaḥ | śūdrān niṣādyāṃ kukkuṭaḥ | varṇasaṃkarād utpannāt vrātyān āhur manīṣiṇa iti” |

paiṭhīnasiḥ: “pratilomād avyabhicāre sūtamāgadhāyogavā jāyante | śūdreṇottamāsu śvapākacaṇḍālaniṣādā jāyante | brāhmaṇena kṛṣṇāyāṃ pāraśavaḥ | pāraśavyāṃ kṣattā | kṣatriyeṇa kṣṣṇāyāṃ vandī | vaiśyena vaitālaḥ | pāraśavena kṣatriyāyām ambaṣtho vaiśyāyāṃ dundalādo ‘mbaṣṭhaś ceti | videhāyāṃ venaḥ | vaidehakavandiniṣādāmbaṣṭhāsu brāhmaṇena cūcukamudgupaulkasakukkuṭakā jāyante | vaiśyāyām āyogavaḥ | kṣatriyeṇa kṣattāpulkasavenogreṣu dūtapreṣyakaivartārā jāyante | ugreṇādyāsu mauñjiṣṭhasautapāṇivikalā jāyante | ugrāyāṃ tv ādyaiḥ pauṣṭikaḍombabhiñjaśiṇḍikā jāyante” |

śaṅkhalikhitau: “kṣatryām ugrasaṃge śvapākaḥ | vaidehakāyām ambaṣṭhasaṃyoge venaḥ | śūdrāyāṃ niṣādena pulkasaḥ māgadhena kukkuṭakaḥ” |

**[820]** baudhāyanaḥ [1.13.9]: “ambaṣṭhāt prathamāyāṃ śvapākaḥ | ugrād dvitīyāyāṃ venaḥ | niṣādāt tṛtīyāyāṃ pulkasaḥ | viparyaye kukkuṭakaḥ” |

devalaḥ |

> ugrān niṣādyām utpannas tanayaḥ kukkuṭo bhavet |  
> tato niṣādāc chūdrāyāṃ jāto bhavati pulkasaḥ ||  
> vaidehakena tv ambaṣṭhyāṃ jāto vena iti smṛtaḥ |  
> vaidehakāyām ambaṣṭhād bhavej jātaḥ kuśīlavaḥ ||  
> kṣatryāṃ tathograjaḥ putraḥ śvapāka iti kīrtyate |  
> antarālā bhavanty evam ete cānye ca miśrajāḥ ||

manu-viṣṇū [ma. 10.15, 18–19, 25–40; vi. 16–17] |

> brāhmaṇād ugrakanyāyāṃ āvṛto nāma jāyate |  
> ābhīro ‘mbaṣṭhakanyāyām āyogavyāṃ tu dhigvaṇaḥ ||  
> jāto niṣādāc chūdrāyāṃ jātyā bhavati pulkasaḥ |  
> śūdrāj jāto niṣādyāṃ tu sa vai kukkuṭakaḥ smṛtaḥ ||  
> kṣattur jātas tathogrāyāṃ śvapāka iti kīrtyate |  
> vaidehakena tv ambaṣṭhyām utpanno vena ucyate ||  
> saṃkīrṇayonayo ye tu pratilomānulomajāḥ |  
> anyonyavyatiṣaktāś ca tān pravakṣyāmy aśeṣataḥ ||

**[821]**  
> sūto vaidehakaś caiva caṇḍālaś cādhamo nṛṇām |  
> māgadhaḥ kṣatrajātiś ca tathāyogava eva ca ||  
> ete ṣaṭ sadṛśān varṇāñ janayanti svayoniṣu |  
> mātṛjātyāṃ prasūyante pravarāsu ca yoniṣu ||  
> tathā trayāṇāṃ varṇānāṃ dvayor ātmāsya jāyate |  
> ānantaryāt svayonyāṃ ca tathā bāhyeṣv api kramaḥ ||  
> te cāpi bāhyān subahūṃs tato ‘py adhikadūṣitān |  
> parasparasya dāreṣu janayanti vigarhitān ||  
> yathaiva śūdro brāhmaṇyāṃ bāhyaṃ jantuṃ prasūyate |  
> tathā bāhyataraṃ bāhyaś cāturvarṇye prasūyate ||  
> pratikūlaṃ vartamānā bāhyā bāhyatarān punaḥ |  
> hīnā hīnān prasūyante varṇān pañcadaśaiva tu ||  
> prasādhanopacārajñam adāsaṃ dāsyajīvanam |  
> sairindhraṃ vāgurāvṛttiṃ sūte dasyur ayogave ||  
> maitreyakaṃ tu vaideho mādhūkaṃ saṃprasūyate |  
> nṝn praśaṃsaty ajasraṃ yo ghaṇṭātāḍo ‘ruṇodaye ||

**[822]**  
> niṣādo mārgavaṃ sūte dāsaṃ naukarmajīvinam |  
> kaivartam iti yaṃ prāhur āryāvartanivāsinaḥ ||  
> mṛtavastrabhṛtsv anāryāsu garhitānnāśanāsu ca |  
> bhavanty āyogavīṣv ete jātihīnāḥ pṛthak trayaḥ ||  
> kārāvaro niṣādāt tu carmakāraḥ prasūyate |  
> vaidehakād andhramedau bahirgrāmapratiśayau ||  
> caṇḍālāt pāṇḍusopākas tvaksāravyavahāravān |  
> āhiṇḍiko niṣādena vaidehyām eva jāyate ||  
> caṇḍālena tu sopāko mūlavyasanavṛttimān |  
> pulkasyāṃ jāyate pāpaḥ sadā sajjanagarhitaḥ ||  
> niṣādastrī tu caṇḍālāt putram antyāvasāyinam |  
> śmaśānagocaraṃ sute bāhyānām api garhitam ||  
> saṃkare jātayas tv etāḥ pitṛmātṛpradarśitāḥ |  
> pracchannā vā prakāśā vā veditavyāḥ svakarmabhiḥ ||

nāradaḥ [14.105] |

> sūtādyāḥ pratilomās tu ye jātāḥ pratilomataḥ |  
> sasaṃskārāś ca pākādyās teṣāṃ triḥsaptako gaṇaḥ ||

**[823]** śaṅkhalikhitau: [kṣatriyavaiśyānulomāntarotpanno yo rathakāras tasyejyādānopanayanasaṃskārakriyā aśvapratiṣṭhārathasūtravāstuvidyādhyayanavṛttitā ca] |

vasiṣṭhaḥ: “kṣatriyavaiśyānulomāntarajāto rathakāra ity eke | tasyādhyayanejyādhānopanayanasaṃskārāś cāpratiṣiddhāḥ | rathasūtravāstuvidyādhyayanakarmavṛttiś ceti” |

yājñavalkyaḥ [1.95] |

> māhiṣyeṇa karaṇyāṃ tu rathakāraḥ prajāyate |

yamaḥ |

> maryādāyā vilopena jāyate varṇasaṃkaraḥ |  
> bhraṣṭavaṃśās tu patitā bhraṣṭācārā bhavanti te ||

punar yamaḥ |

> prātilomyānulomyena guṇadoṣān nibodhata |  
> ānulomyena varṇatvaṃ prātilomyena pātakam ||

manuḥ [10.66–72] |

> anāryāyāṃ samutpanno brāhmaṇāt tu yadṛcchayā |  
> brāhmaṇyām apy anāryāt tu śreyastvaṃ kveti ced bhavet ||

**[824]**  
> jāto nāryām anāryāyām āryād āryo bhaved guṇaiḥ |  
> jāto ‘py anāryād āryāyām anārya iti niścayaḥ ||  
> ubhāv api tv asaṃskāryāv iti dharmo vyavasthitaḥ |  
> vaiguṇyāj janmataḥ pūrva uttaraḥ pratilomataḥ ||  
> subījaṃ tv eva sukṣetre jātaṃ saṃpadyate yathā |  
> tathāryāj jāt āryāyāṃ sarvaṃ saṃskāram arhati ||  
> bījam eke praśaṃsanti kṣetram eke manīṣiṇaḥ |  
> bījakṣetre tathaivānye tatreyaṃ tu vyavasthitiḥ ||  
> akṣetre bījam utsṛṣṭam antaraiva vinaśyati |  
> ajījakam api kṣetraṃ kevalaṃ sthaṇḍilaṃ bhavet ||  
> yasmād bījaprabhāveṇa tiryagjā ṛṣayo ‘bhavan |   
> pūjitāś ca praśastāś ca tasmād bījaṃ viśiṣyate ||

tathā [10.41–42] |

> svajātijānantarajāḥ ṣaṛsutā dvijadharmiṇaḥ |  
> śūdrāṇāṃ tu sadharmāṇaḥ sarve ‘padhvaṃsajāḥ smṛtāḥ ||  
> tapobījaprabhāvaiś ca te gacchanti yuge yuge |  
> utkarṣaṃ cāpakarṣaṃ ca manuṣyeṣv iha janmataḥ ||

**[825]** tathā [10.64–65] |

> śūdrāyāṃ brāhmaṇāj jātaḥ śreyasā cet prajāyate |  
> aśreyān śreyasīṃ jātiṃ gacchaty āsaptamād yugāt ||  
> śūdro brāhmaṇyam abhyeti brāhmaṇaś caiva śūdratām |  
> kṣatriyāj jātam evaṃ tu vidyād vaiśyāt tathaiva ca ||

baudhāyanaḥ [1.16.13–14]: “niṣādena niṣādyām ā pañcamāj jāto ‘pahanti śūdratām | tam upanayet ṣaṣṭhaṃ yājayet saptamo ‘vikṛto [bhavati] | jīvasaṃjīvakara ity eṣāṃ sajñāḥ krameṇa nipatanti” |

yājñavalkyaḥ [1.96] |

> jātyutkarṣo yuge jñeyaḥ pañcame saptame ‘pi vā |  
> vyatyaye karmaṇāṃ sāmyaṃ pūrvavac cādharottaram ||

**[826]** āpastambaḥ [2.11.10–11]: “dharmacaryayā jaghanyo varṇaḥ pūrvaṃ pūrvaṃ varṇam āpadyate jātiparivṛttau | adharmacaryayā pūrvo varṇo jaghanyaṃ varṇam āpadyate varṇam āpadyate jātiparivṛttau” |

manuḥ [10.73] |

> anāryam āryakarmāṇam āryaṃ cānāryakarmiṇam |  
> saṃpradhāryābravīd dhātā na samau nāsamāv iti ||

tathā [10.20–23] |

> dvijātayaḥ savarṇāsu janayanty avratāṃs tu yān |  
> tān sāvitrīparibhraṣṭān vrātyān iti vinirdiśet ||  
> vrātyāt tu jāyate viprāt pāpātmā bhṛjjakaṇṭakaḥ |  
> āvantyavāṭadhānau ca puṣpadhaḥ śaikha eva ca ||  
> jhallo mallaś ca rājanyād vrātyāl licchavir eva ca |  
> naṭaś ca karaṇaś caiva khaso draviṣa eva ca ||  
> vaiśyāt tu jāyate vrātyāt sudhanvācārya eva ca |  
> kāruṣaś ca vijanmā ca maitraḥ sātvata eva ca ||

**[827]** devalaḥ |

> vratahīnā asaṃskārāḥ savarṇāsv api ye punaḥ |  
> utpāditā bhaveyus te vrātyā iva bahiṣkṛtāḥ ||

śaṅkhalikhitau: “triṣu varṇeṣv asaṃskṛtaprasūtaḥ syāt kālābhijñātaḥ patitasāvitrīko brāhmaṇaḥ” |

yamaḥ |

> yas tu pravrajitāj jātaḥ pravrajyāvasitaś ca yaḥ |  
> tāv ubhau brahmacaṇḍālāv āha vaivasvato yamaḥ ||  
> ārūḍhapaitāj jāto hy ārūḍhapatitaś ca yaḥ |  
> dvāv etau brahmacaṇḍālau manuḥ svāyambhuvo ‘bravīt ||  
> yas tu pravratijāputro brāhmaṇyāṃ caiva śūdrajaḥ |  
> dvāv etau brahmacaṇḍālau manuḥ svāyambhuvo ‘bravīt ||

aṅgirāḥ |

> yas tu pravrajitāputro brāhmaṇyāṃ yaś ca śūdrajaḥ |  
> tāv ubhau viddhi caṇḍālau sagotrādyaś ca jāyate ||

**[828]** manuḥ [10.43–44] |

> śanakais tu kriyālokād imāḥ kṣatriyajātayaḥ |  
> vṛṣalatvaṃ gatā loke brāhmaṇādarśanena ca ||  
> pauṇḍrakāś cauḍhradraviḍā kāmbojā yavanāḥ śakāḥ |  
> pāradāḥ pallavāś cīnāḥ kirātā daradāḥ khaśāḥ ||

tathā [10.57–61] |

> varṇāpetam avijñātaṃ naraṃ kaluṣayonijam |  
> āryarūpam ivānāryaṃ karmabhiḥ svair vibhāvayet ||  
> anāryatā niṣṭhuratā krūratā niṣkriyātmatā |  
> puruṣaṃ vyañjayantīha loke kaluṣayonijam ||  
> pitur vā bhajate śīlaṃ mātur vobhayam eva vā |  
> na kathaṃcana kuryoniḥ prakṛtiṃ svāṃ niyacchati ||  
> kule mukhye ‘pi jātasya yasya syād yonisaṃkaraḥ |  
> saṃśrayaty eva tacchīlaṃ naro ‘lpam api vā bahu ||  
> yatra tv ete paridhvaṃsāj jāyante varṇadūṣakāḥ |  
> rāṣṭrīyaiḥ saha tad rāṣṭraṃ kṣipram eva vinaśyati ||

nāradaḥ [14.113] |

> rakṣāpramādān nṛpater jāyate varṇasaṃkaraḥ |  
> tasmād rājñā viśeṣeṇa striyo rakṣyās tu saṃkarāt ||

**[829]** śaṅkhalikhitau: “evaṃ varṇe bhedaḥ | pramādād daurbalyāc ca rājñas tu kilbiṣaṃ kartur yad dāpayet teṣāṃ pratiniyatāni karmāṇi rājñā pratipādanīyāni” |

**atha teṣāṃ karmāṇi**

tatra manuḥ [10.46–50] |

> ye dvijānām apasadā ye cāpadhvaṃsajāḥ smṛtāḥ |  
> te ninditair vartayeyur dvijānām eva karmabhiḥ||  
> sūtānām aśvasārathyam ambaṣṭhānāṃ cikitsitam |  
> vaidehakānāṃ strīkāryaṃ māgadhānāṃ vaṇikpathaḥ ||  
> matsyaghāto niṣādānāṃ tvaṣṭir āyogavasya ca |  
> medāndhracuñcumadgūnām āraṇyapaśuhiṃsanam ||  
> kṣatrugrapulkasānāṃ tu bilaukovadhabandhanam |  
> dhigvaṇānāṃ carmakāryaṃ veṇānāṃ bhāṇḍavādanam ||  
> caityadrumaśmaśāneṣu śailūṣopavaneṣu ca |  
> vaseyur ete vijñātā vartayantaḥ svakarmabhiḥ ||

**[830]** ‘**apadhvaṃsajāḥ’** pratilomajāḥ | ‘**ninditaiḥ’** dvijānām āpadvihitair vāṇijyādibhiḥ | ‘dvijānām upayogibhiḥ preṣyakarmabhir’ iti medhātithiḥ [on MDh 10.46]|

śaṅkhalikhitau: “sūtānām annasaṃskārakriyā keśaśmaśrunakhalomavāpanasnapanavilepāny alaṃkaraṇam aśvadamanayogyāsanaprekṣaṇāni karmāṇi | kṣattuḥ pratīhāradautye | māgadhānāṃ mṛdaṅgaveṇuvīṇāvādanavṛtyagītapuṣpamāṇavakakarmasiddhikopasthānagāthāślokapratyūṣa-pratibodhanāni karmāṇi | ambaṣṭhānāṃ jātiviśeṣāt kāyaśalyaśalākārasāyanaviṣonmādaklība-jvarāpasmārakumāracikitsāśarīrapoṣaṇādikarmāṇi | vaidehakānāṃ patracchedanasīvana-rañjanāvanirṇejanavāpītaṭākodyānārāmāvaskaraśodhanāni karmāṇi | ugrāṇāṃ kuñjaragrahaṇa-rājacchatradhāraṇapurataḥpradhāvanabandhanāgārasaṃyamanāni karmāṇi | veṇānāṃ laṅganavanakṛīḍāniyuddhamāyāśāstraindrajālaprasthāpanapraharaṇāni karmāṇi | kukkuṭānāṃ praharaṇakaraṇacakratomarabhiṇḍipālapāśāsiparaśvathalaguḍalohajālikāsamarasaṃdhāraṇādīni karmāṇi | āyogavānām avaskaraṇakumbhakaraṇasuvarṇarajatamaṇilohādiśilpakaraṇāni carmavṛttitā ceti | pulkasānāṃ nagaravīthīrakṣaṇajāgaraṇānāthamṛtanirharaṇālekhyapatra-cchedamālikatvam iti karmāṇi | niṣādānāṃ vāgurāpāśasaṃdhāraṇamṛgapaśupakṣimatsyadāraṇa-madhupātanavikartanādīni karmāṇi |

**[831]** ‘puṣpamāṇavakakarmasiddhikopasthānam’ puṣpamāṇavakatvena jyotiḥśāstravittvena karmasiddhyupadeśārthaṃ rājasamīpopasthānam iti śabarasvāmī |

viṣṇuḥ [16.7–13]: “raṅgāvataraṇam āyogavānām | vyādhatā pulkasānām | stutikriyā māgadhānām | vadhyaghātitvaṃ caṇḍālānām | strīrakṣātajjīvanaṃ ca vaidehakānām | aśvasārathyaṃ sūtānām” |

hārītaḥ: “teṣāṃ vṛttīr vakṣyāmaḥ aśvarathasūtatvaṃ sūtāya | mṛdaṅgavādopajīvanaṃ māgadhāya | śmaśānamṛtaparicchadopajīvanaṃ caṇḍālāya | naṭayitaryanuvāditvaṃ vandine | potavāhopajīvanaṃ niṣādāya | tūryavādavīthīraṅgavāstuprakṣālanaṃ pulakasāya” |

yamaḥ |

> sūtānām aśvasārathyaṃ māgadhānāṃ cikitsitam |  
> caṇḍālānāṃ vadhyaghātaś cuñcupānāṃ ca vetanam ||  
> āghoṣaṇaṃ ca madgūnāṃ pulkasānāṃ ca saṃtaram |

**[832]** manuḥ [10.51–52, 50, 53–56] |

> caṇḍālaśvacapānāṃ tu bahirgrāmāt pratiśrayaḥ |  
> apapātrāś ca kartavyā dhanam eṣāṃ śvagardabham ||  
> vāsāṃsi mṛtacailāni bhinnabhāṇḍeṣu bhojanam |  
> kārṣṇāyasam alaṅkāraḥ parivrajyā ca nityaśaḥ ||  
> caityadrumaśmaśāneṣu vaneṣūpavaneṣu ca |  
> vaseyur ete vijñātā vartayantaḥ svakarmabhiḥ ||  
> na taiḥ samayam anvicchet puruṣo dharmam ācaran |  
> vyavahāro mithas teṣāṃ vivāhaḥ sadṛśaiḥ saha ||  
> annam eṣāṃ parādhīnaṃ deyaṃ syād bhinnabhājane |  
> rātrau na vicareyus te grāmeṣu nagareṣu ca ||  
> divā careyuḥ kāryārthaṃ cihnitā rājaśāsanaiḥ |  
> abāndhavaṃ śavaṃ caiva nirhareyur iti sthitḥ ||  
> vadhyāṃś ca hanyuḥ satataṃ yathāśāstraṃ mṛpājñayā |  
> vadhyavāsāṃsi gṛhṇīyuḥ śayyādyābharaṇāni ca ||

yamaḥ |

> kārṣṇāyasam alaṃkāras tatpātreṣu ca bhojanam |  
> bahirgrāmanivāsaś ca dhanam eṣāṃ ca gardabhaḥ ||

**[833]** śaṅkhalikhitau: “caṇḍālānām ekāntavāsaḥ śmaśānasaṃrakṣaṇaṃ śvakulaparidhāvanaṃ vadhyaghātitvam iti karmāṇi | śvapacānāṃ caivam | dasyumlecchagaṇānāṃ ca kṛtaśastropajīvanam iti karmāṇi | nāryaḥ sajātīyāḥ sarveṣāṃ śreyasyaḥ syur iti” |

viṣṇuḥ [16.14–16]: “caṇḍālānāṃ bahirgrāmanivasanaṃ mṛtacailadhāraṇam iti viśeṣaḥ | samānajātibhir vāsaḥ sarveṣām | svapitṛvittānuharaṇaṃ ca” |

devalaḥ |

> tatra jātyantarālānāṃ pratilomānulomayoḥ |  
> sve sve ca yonisaṃbandhāṃs tān saṃpādayet pṛthak ||  
> tathaiva caturo varṇān sve sve dharme niyojayet |  
> rājño bhūtir yaśas tuṣṭir dharmaś ca parivardhate ||

manuḥ [10.62–63] |

> brāhmaṇārthe gavārthe ca dehatyāgo ‘nupaskṛtaḥ |  
> strībālābhyupapattau ca bāhyānāṃ siddhikāraṇam ||

**[834]**  
> ahiṃsā satyam asteyaṃ śaucam indriyanigrahaḥ |  
> etaṃ sāmāsikaṃ dharmaṃ caturvarṇye ‘bravīn manu ||

devalaḥ: “svajātijīvanaṃ sarvapramāṇatitikṣā vyavahāraparapramāṇaṃ svabhṛtyapoṣaṇam akarmaparivarjanam ityā (?) caṇḍāladharmaḥ” |

iti vyavahārakāṇḍe varṇānulomapratilomalakṣaṇavṛttidharmāḥ ||

**iti mahārājādhirājaśrīmadgovindcandradevamahāsāndhivigrahika-**

**bhaṭṭahṛdayadharātmajabhaṭṭaśrīlakṣmīdhareṇa viracite **

**kṛtyakalpatarau vyavahārakāṇḍaṃ samāptam ||**
