+++
title = "व्यवहार-काण्डम्"
unicode_script = "devanagari"

+++

**लक्ष्मीधर**

**कृत्यकल्पतरु**

**व्यवहारकाण्ड**

ॐ नमो भगवते वासुदेवाय ।

ॐ नमः शिवाय ।

> नानाशास्त्रवचोविचारचतुरप्रज्ञाबलस्थापित  
> न्यायादिव्यवहारमार्गविशदास् तास् ताः प्रगल्भा गिरः ।  
> यस्याकर्ण्य विपश्चितः प्रति(स?)पदं रोमाञ्चम् आतन्वते  
> काण्डे स व्यवहारम् अत्र तनुते लक्ष्मीधरो द्वादशे ॥

प्रतिज्ञा

> प्रथमं तत्र भूपस्य व्यवहारावलोकनम् ।  
> प्राड्विवाकसभासभ्योपदेशस् तदनन्तरम् ॥

**[२]**  
> लक्षणं व्यवहारस्य विचारस्य विधिस् ततः ।  
> भाषोत्तरं व्याकलिते कथितं दुष्टलक्षणम् ॥  
> हीनस्य लक्षणं सन्धिः क्रियादानं ततः स्मृतम् ।  
> क्रियापादस् तद्विषयः साक्षिणो ऽसाक्षिणस् तथा ॥  
> साक्षिप्रत्युद्धृतिः साक्षिदूषणश्रावणे तथा ।  
> शपथः साक्षिणो ऽप्य् उक्तिः साक्ष्यस्यैतत् परीक्षणम् ॥  
> ततो नु कूटसाक्षित्वं साक्षिणां च बलाबलम् ।  
> निगदश् चेति लिखिते लोकिकं शासनं ततः ॥  
> पश्चात्कारादि लेख्यस्य परीक्षा तदनन्तरम् ।  
> तथा दूषितलेख्यस्य परीक्षा च ततो बलम् ॥  
> लेख्यस्य लेख्यदौर्बल्यं भुक्तिश् च तदनन्तरम् ।  
> तत्रासिद्धिर् अभोगेन क्रमेण परिकीर्तिताः ॥  
> अन्योन्यभोगहानिः स्याद् अपवादस् ततः परम् ।  
> निर्णयश् छिन्नभोगे स्याद् युक्तेश् च परिभाषणम् ॥

**[३]**  
> क्रमाद् धटाग्नितोयानां विधयः परिकीर्तिताः ।  
> विषकोषविधिश् चातस् तण्डुलाणां विधिस् ततः ॥  
> तप्तमाषस्य फालस्य विधानं धर्मदस्य च ।  
> शपथान् निश्चयं भेदान् निर्णयानां बलाबलम् ॥  
> निर्णीतकृत्यं जयिनः प्रतिपत्तिश् च वादिनः ।  
> पुनर्न्यायविधानं च विनिवृत्तिः कृतस्य च ॥  
> ततश् च लक्षणं प्रोक्तं स्वतन्त्रपरतन्त्रयोः ।  
> ऋणादानप्रयोजः स्याद् वृद्धिस् तत्प्रतिषेधनम् ॥  
> आधिराधेश् च संसिद्धिर् विधिः प्रतिभुवां ततः ।  
> ऋणस्य चापहर्तारो विधिर् उद्ग्राहणस्य च ॥  
> निक्षेपस्य विधानं च ततश् चास्वामिविक्रयः ।  
> संभूय च समुत्थानं तथा दत्ताप्रदानिकम् ॥  
> ततो भृतिविधानाभ्युपेत्याशुश्रूषणक्रिया ।  
> वेतनस्यानपाकर्म विवादः स्वामिपालयोः ॥

**[४]> **संविद्व्यतिक्रमः पश्चाद् विक्रीयादानम् एव च ।  
> क्रीत्वा चानुशयः सीमाविवादः परिकीर्तितः ॥  
> वाक्पारुष्यं ततो दण्डपारुष्यम् उपवर्णितम् ।  
> स्तेयं प्रकाशचौराणां दण्डास् तत्र प्रकीर्तिताः ॥  
> ततो ऽप्रकाशचौराणां दण्डाश् चौरगेवेषणम् ।  
> स्तेयातिदेशः स्तेयस्य वालाभे हृतदापनम् ॥  
> स्तेयायापवादस् तदनु साहसप्रक्रमो भवेत् ।  
> धातकान्वेषणं तत्र निर्वचो ऽप्य् आततायिनः ॥  
> ततः संग्रहणे पुंस्त्रीदण्डाः कन्याप्रदूषणम् ।  
> स्याद् बन्धक्यादिगमनं ततः स्त्रीपुंससंगमः ॥  
> तत्रैव कन्यावरयोर् गुणदोषविनिश्चयः ।  
> दारानुकल्पस् तदनु कालाः परिणयस्य च ॥  
> कन्यादातृक्रमो दत्तदाननिर्णीतिर् एव च ।  
> पतिपत्न्यभिसंबन्धो वाहानां च व्यवस्थितिः ॥  
> विवाहलक्षणं तेषां गुणदोषनिरूपणम् ।  
> पुरुषस्य स्त्रियां वृत्तिः स्त्रीणां धर्मश् च कृत्स्नशः ॥  
> विनियोगविधिश् चासां परपूर्वाविधिस् ततः ।  
> ततो दायविभागः स्यात् कालस् तत्रैव तस्य च ॥

**[५]**  
> ततश् जीवत्पितृकप्रभागादिककल्पनम् ।  
> प्रमीतपितृकाणां च प्रविभागस् ततः परम् ॥  
> विभागानर्हकथनं संस्कारो ऽसंस्कृतस्य च ।  
> विभाज्यम् अविभाज्यं स्त्रीधनकृत्यविभाजने ॥   
> उपयोगो ऽप्रजानां च स्त्रीणां वित्तस्य कीर्तितः ।  
> लक्षणं स्त्रीधनस्याथ लुप्तस्य च विभाजनम् ॥  
> वर्णानां समवाये तु प्रविभागविनिर्णयः ।  
> विभक्तजविभागश् च प्रविभक्तीयम् एव च ॥  
> पुत्रान्तरैर् विभागश् च पुत्राणां लक्षणं तथा ।  
> पुत्रत्वप्रविचारश् च पुत्रत्वस्यातिदेशनम् ॥  
> निरुक्तादीनि पुत्रस्य प्रोक्ता निन्द्याश् च सूनवः ।  
> विभागो ऽपुत्रवित्तस्य वनस्थादिधनस्य च ॥  
> संसृष्टिप्रविभागश् च विभागस्य च निर्णयः ।  
> प्रविभागस्य कृत्यं च तथा द्यूतसमाह्वयौ ॥  
> भवेत् ततः क्रियाभेदः प्रकीर्णं कीर्तितं ततः ।  
> राज्ञो वर्णाश्रमाचाररक्षार्थं पर्वर्तनम् ॥

**[६]**  
> हेतवश् च विनिर्दिष्टा दण्डोत्कर्षापकर्षयोः ।  
> वाग्दण्डदिव्यवस्थार्थं ततः शुल्कविधिस् तथा ॥  
> विवेकश् च ततो दण्डनयस्य च निरूपितः ।  
> दण्ड्ōत्कर्षापकर्षादि कृत्यदोषं च भूपतेः ॥  
> दण्डसंज्ञा मानसंज्ञा नैगमाद्याश्रयास् ततः ।  
> जातिवर्णानुलोम्येन प्रातिलोम्येन वा पुनः ॥  
> यत्किंचिल् लक्षलं तेषां येत् धर्मा याश् च वृत्तयः ।  
> लक्ष्मीधरेण कृतिना निबध्यन्ते यथाक्रमम् ॥

**[७]**

**व्यवहारमातृका**

**॥ व्यवहारप्रकरणम् ॥**

**अथ व्यवहारनिरूपणम्**

तत्र मनुः ।

> व्यवहारान् दिदृक्षुस् तु ब्राह्मणैः सह पार्थिवः ।  
> मन्त्रैर् मन्त्रिभिः सार्धं विनीतः प्रविशेत् सभाम् ॥  
> तत्रासीनः स्थितो वापि पाणिम् उद्यम्य दक्षिणम् ।  
> विनीतवेषाभरणः पश्येत् कार्याणि कार्यिणाम् ॥  
> प्रत्यहं देशदृष्टैश् च शास्त्रदृष्टैश् च हेतुभिः ।  
> अष्टादशसु मार्गेषु निबद्धानि पृथक् पृथक् ॥  
> धर्मासनम् अधिष्ठाय संवीताङ्गः समाहितः ।  
> प्रणम्य लोकपालेभ्यः कार्यदर्शनम् आरभेत् ॥

**[८]**

**ऽव्यवहाराह्ऽ** अथिप्रत्यर्थिनोर् विवादनिषयान् । **ऽदिदृक्षुःऽ** निर्निनीषुः । **ऽपार्थिवःऽ** पृथिवीपतिः क्षत्रियाद् अन्यो ऽपि । **ऽमन्त्रज्ञैःऽ **देशकालाद्युचितकार्यनिरूपणाभिज्ञैः । एतच् च **ऽब्राह्मणैर्**" इति अस्य विशेषणम् । अमन्त्रज्ञा हि ब्राह्मणा देशकालाद्यननुरूपं धर्मम् अपि सहसा (स्रा?) ब्रुवन्तो राज्ञः कंचिद् अनर्थम् आपादयेयुः । **ऽमन्त्रिभिःऽ** बुद्धिसचिवैः । **ऽविनीतःऽ** सहजाचार्येभ्यो विनययुक्तः । **ऽपाणिम् उद्यम्यऽ** उत्तरीयाद् उद्धृत्य, वस्त्रोपसंव्यानं कृत्वेति यावत् । **ऽपश्येत्ऽ** निश्चिनुयात् । **ऽकार्याणिऽ** ऋणादानादीनि । **ऽदेशदृष्टा हेतवःऽ** देशविशेषव्यवथितानि निर्णयसाधनानि । यथोदीच्यमध्यमानां कन्यां याचमानाय भोजनं यदि दीयते तुभ्यं देयेत्य् अनुक्ते ऽपि प्रतिश्रुता भवतीति । **ऽशास्त्रदृष्टाःऽ** साक्षिप्रभ्र्तयः ।

याज्ञवल्क्यः ।

> व्यवहारान् नृपः पश्येद् विद्वद्भिर् ब्राह्मणैः सह ।  
> धर्मशास्त्रानुसारेण क्रोधलोभविवर्जितः ॥

**[९]** गौतमः- "राजा प्राद्विवाकः" । वादिप्रतिवादिनौ पृच्छतीति प्राड् । ताभ्याम् उक्तः सभ्यैः सह विविच्य वक्तीति विवाकः । कात्यायनः [५५, ५७, ७६] ।

> विनीतवेषो नृपतिः सभां गत्वा समाहितः ।  
> आसीनः प्राङ्मुखो भूत्वा पश्येत् कार्याणि कार्यिणाम् ॥  
> स तु सभ्यैः स्थिरैर् युक्तः प्रज्ञामूलैर् द्विजोत्तमैः ।  
> धर्मशास्त्रार्थकुशलैर् अर्थशास्त्रविशारदैः ॥  
> सप्राड्विवाकः सामात्यः सब्राह्मणपुरोहितः ।  
> ससभ्यः प्रेक्षको राजा स्वर्गे तिष्थति धर्मतः ॥

नारदः ।

> धर्मशास्त्रं पुरस्कृत्य प्राड्विवाकमते स्थितः ।  
> समाहितमतिः पश्येद् व्यवहारम् अनुक्रमात् ॥

**[१०]**  
> सत्प्रतिष्ठः स्मृतो धर्मो धर्ममूलो नराधिपः ।  
> सह सद्भिर् अतो राजा व्यवहारान् विशोधयेत् ॥

**ऽसत्प्रतिष्ठःऽ** साधुष्व् अवस्थितः । बृहस्पतिः (१.४९–५१) ।

> विप्रो धर्मद्रुमस्यादिः स्कन्धशाखे महीपतिः ।  
> सचिवाः पत्रपुष्पाणि फलं न्यायेन पालनम् ॥  
> यशोवित्तं फलरसौ भोगावग्रहपूजनम् ।  
> अजेयत्वं लोकपङ्क्तिः स्वर्गे स्थानं च शाश्वतम् ॥  
> विदित्वाइतान् न्यायरसान् समो भूत्वा विवादिनाम् ।  
> त्यक्त्वा लोभादिकं राजा धर्म्यं कुर्याद् विनिर्णयम् ॥

कात्यायनः ।

> राजा वृत्तिर् विवादानां स्वयम् एव प्रदर्शनम् ।  
> शास्त्रदृष्टेन मार्गेण विद्वद्भिः सैव सेव्यते ॥  
> तस्मान् न्यायेन राष्ट्रं तु सम्यग् यत्नेन पालयेत् ।  
> तस्माद् अर्थश् च धर्मश् च राज्यं च विपुलं भवेत् ॥

यमः ।

> न तु पक्षान्तरं गच्छेद् बिभ्रद् वैवस्वतं व्रतम् ।  
> [तस्माद् अवहितो राजा] पश्येत् कार्याणि नित्यशः ॥

**[११]** **न तु पक्षान्तरं गच्छेद्** इति, न पक्षपातेन कुर्याद् इत्य् अर्थः । मनुः ।

> कामक्रोधौ तु संयम्य यथा धर्मेण पश्यति ।  
> प्रजास् तम् अनुवर्तन्ते समुद्रम् इव सिन्धवः ॥  
> तस्माद् यम इव स्वामी स्वयं हित्वा प्रियाप्रिये ।  
> वर्तेत याम्यया वृत्या जितक्रोधो जितेन्द्रियः ॥

कात्यायनः ।

> यत्नेनैव विरुद्धं तु शक्तो राजा निवर्तयेत् ।  
> अशक्तितो न दोषः स्याद् एष धर्मः स्मृतो बुधैः ॥

नारद-कात्यायनौ यमश् च प्रथमे ।

> श्रुतिस्मृतिविरुद्धं च भूतानां अहितं च यत् ।  
> न तत् प्रवर्तयेद् राजा प्रवृत्तं चेन् निवर्तयेत् ॥  
> न्यायोपेतं यद् अन्येन राज्ञाज्ञानक्र्तं भवेत् ।  
> तद् अप्य् आम्नायविहित पुनर्न्याये निवेशयेत् ॥

**[१२]** नारदः ।

> धर्मशास्त्रार्थशास्त्राभ्याम् अविरोधेन मार्गतः ।  
> समीक्ष्यमाणो निपुणं व्यवहारगतिं नयेत् ॥

राज्ञेत्य् अनुवृत्तौ गौतमः- "तस्य व्यवहारो वेदो धर्मशास्त्रार्थशास्त्रान्य् अङ्गानि उपवेदाः पुराणम्" । **ऽव्यवहारःऽ** व्यवह्रियते अनेन इति व्यवस्थासाधनं वेदादिकम् इत्य् अर्थः । उपवेदादिकम् इत्य् अर्थः । ऽउपवेदाःऽ आयुर्वेदधनुर्वेदगान्धर्ववेदार्थशास्त्राणीति चत्वारि । पुनर् गौतमः- ऽन्यायाधिगमे तर्को ऽभ्युपायः । तेनाभ्यूह्य यथास्थानं गमयेत् । विप्रतिपत्तौ त्रैविद्यवृद्धेभ्यः प्रत्यवहृत्य निष्ठां गमयेत् । तथा ह्य् अस्य निःश्रेयसं भवतीतिऽ । **ऽन्यायाधिगमेऽ** न्यायार्थावधारणे । **ऽतर्कोऽ** विचारः । **ऽअभ्यूह्यऽ** परिच्छिद्य । **ऽयथास्थानं गमयेत्ऽ** यो यस्य धर्माश्रयस् तं तम् एवाश्रयं प्रापयेद् इत्य् अर्थः । **[१३]** **ऽविप्रतिपत्तौऽ** विचारतो ऽपि संदेहानिवृत्तौ । **ऽप्रत्यवहृत्यऽ** अवधार्य । **ऽनिष्ठां गमयेत्ऽ** अवस्थां प्रापयेद् इत्य् अर्थः । याज्ञवल्क्यः ।

> स्मृत्योर् विरोधे न्यायस् तु बलवान् व्यवहारतः ।  
> [अर्थशास्त्रात् तु बलवद् धर्मशास्त्रम् इति स्थितिः] ॥

**स्मृत्योर् विरोध** इति । धर्मशास्त्रयोः परस्परविरोधे उत्सर्गापवादादिन्यायानुसारेण निर्णेतव्यम् इत्य् अर्थः । यथा ।

> अनागमं तु यद् भुक्तं पित्रा पूर्वतरैस् त्रिभिः ।  
> न तच्छक्यम् अपाहर्तुं क्रमात् त्रिपुरुषागतम् ॥

**[१४]**  
> अनागमं तु यो भुङ्क्ते बहून्य् अब्दशतान्य् अपि ।  
> चौरदण्डेन तं राजा दण्डयेत् पृथिवीपतिः ॥

इत्य् अनयोः स्मृत्योः । बृहस्पतिः [१.११३]

> धार्यं मन्वादिकं शास्त्रं नार्थशास्त्रं कथंचन ।  
> द्वयोर् विरोधे कर्तव्यं धर्मशास्त्रोदितं वचः ॥

नारदः ।

> यत्र विप्रतिपत्तिः स्याद् धर्मशास्त्रार्थशास्त्रयोः ।  
> अर्थशास्त्रोक्तम् उत्सृज्य धर्मशास्त्रोक्तम् आचरेत् ॥  
> धर्मशास्त्रोविरोधे तु युक्तियुक्तो विधिः स्मृतः ।  
> व्यवहारो हि बलवान् धर्मस् तेन न हीयते ॥  
> यात्य् अचौरो ऽपि चौरत्वं चौरश् चायात्य् अचौरताम् ।  
> अचौरश् चौरतां प्राप्तो माण्डव्यो व्यवहारतः ॥  
> [सूक्ष्मो हि भवगान् धर्मः परोक्षो दुर्विचारणः ।  
> अतः प्रत्यक्षमार्गेण व्यवहारगतिं नयेत् ॥]

**ऽयुक्तियुक्तःऽ** प्रामाणोपपन्नः । प्रमाणम् अत्र प्रमाणाप्रमाणसाधारणं लोकप्रवृत्तिः । युक्तिं विना व्यवहारमात्रेण धर्मो हीयते । अतः प्रमाणम् अनुसरणीयम् इत्य् अर्थः । **ऽप्रत्यक्षमार्गेणऽ** दृढतरप्रत्यक्षादिप्रमाणद्वारेण ।

**[१५]** मनुः ।

> यथा नयत्य् असृक्पातैर् मृगस्य मृगयुः पदम् ।  
> नयेत् तथानुमानेन धर्मस्य नृपतिः पदम् ॥  
> सत्यं धर्मं (अर्थं)  च संपश्येद् आत्मानम् अथ साक्षिणः ।  
> देशं कालं च रूपं च व्यवहारविधौ स्थितम् ॥

**ऽसत्यं पश्येद्ऽ** इति । यद्य् अप्य् अर्थिप्रत्यर्थिनोर् अपि अन्यतरेण प्रगल्भतया परिपूर्णाक्षरं नोक्तम् । तथापि यदि राजा प्रमाणान्तरात् ईदृशो ऽयम् अर्थ इति निश्चिनुयात् तदा तदाश्रयं नोपेक्षत इत्य् अर्थः । **ऽअर्थम्ऽ** गोहिरण्यादिधनम् । आत्मानं व्यवहारफलभागिनं पश्येत् । **ऽरूपंऽ** व्यवहारवस्तुस्वरूपम्; तस्य गुरुलघुतां पश्येत् ।

बृहस्पतिः [१.११४, ११६]

> केवलं शास्त्रम् आश्रित्य न कर्तव्यो विनिर्णयः ।  
> युक्तिहीनविचारे तु धर्महानिः प्रजापते ॥  
> चौरो ऽचौरः साध्वसाधुर् जायते व्यवहारतः ।  
> युक्तिं विना विचारेण माण्डव्यश् चौरतां गतः ॥

महाभारते ।

> अतथ्यान्य् अपि तथ्यानि दर्शयन्ति विचक्षणाः ।  
> समे निम्नोन्नतानीव चित्रकर्मविदो जनाः ॥

**१६]**  
> तस्मान् नित्यं यतेद् राजा व्यवहारेक्षणे स्वयम् ।

नारदः ।

> किं तु राजा विशेषेण स्वधर्मम् अभिरक्षता ।  
> मनुष्यचित्तवैचित्र्यात् परीक्ष्या साध्वसाधुता ॥  
> असत्याः सत्यसङ्काशाः सत्याश् चासत्यसन्निभाः ।  
> दृश्यन्ते विविधाकारास् तस्माद् युक्तं परीक्षणम् ॥  
> तलवद् दृश्यते व्योम खद्योतो हव्यवाड् इव ।  
> न तलं विद्यते व्योम्नि खद्योते न हुताशनः ॥  
> तस्मात् प्रत्यक्षदृष्टो ऽपि युक्तम् अर्थः परीक्षितुम् ।  
> परीक्ष्य ज्ञपयन्न् अर्थान् न धर्मात् परिहीयते ॥  
> न तु दृष्टं छलं राजा मर्षयेद् धर्मसाधनम् ।  
> भूतम् एव प्रपद्येत भूतमूला यतः श्रियः ॥  
> अभूतम् अप्य् अभिहितं प्राप्तकालं परीक्षते ।  
> प्रमादान् नोच्यते यत् तु तद् भूतम् अपि हीयते ॥

**ऽतलवत्ऽ** अधस्तनभागवत् । **[१७]** याज्ञवल्क्यः ।

> छलं निरस्य भूतेन व्यवहारान् नयेन् नृपः ।  
> भूतम् अप्य् अनुपन्यस्तं हीयते व्यवहारतः ॥

बृहस्पतिः [९.३२] ।

> एवं शास्त्रोदितं राजा कुर्वन् निर्णयपालनम् ।  
> वितत्येह यशो लोके महेन्द्रसचिवो भवेत् ॥

महाभारते ।

> अर्थिनाम् उपपन्नानां यस् तु नोपैति दर्शनम् ।  
> मुखेषु सक्तो नृपतिः स तप्येत नृगो यथा ॥

रामायणे [उत्तरकाण्ड, ५३.६] ।

> पौरकार्यं हि यो राजा न करोति सभास्थितः ।  
> व्यक्तं स नरके घोरे पच्यते नात्र संशयः ॥

मनुः [८.१७४] ।

> यस् त्व् अधर्मेण कार्याणि मोहात् कुर्यान् नराधिपः ।

**[१८]**  
> अचिरात् तं दुरात्मानं वशे कुर्वन्ति जन्तवः ।

कात्यायनः [४४–४५] ।

> अस्वर्ग्या लोकनाशाय परानीकभयावहा ।  
> आयुर्बीजहरी राज्ञां सति वाक्ये स्वयंकृतिः ॥  
> तस्माच् छास्त्रानुसारेण राजा कार्याणि साधयेत् ।  
> वाक्याभावे तु सर्वेषां देशदृष्टेन तन् नयेत् ॥

**[१९]**

## ०१ देशाचारादि
अथ देशाचारादि

तत्र गौतमः- ऽदेशजातिकुलधर्माश् चाम्नायैः अविरुद्धाः प्रमाणम् । कर्षकवणिक्पशुपालकुसीदिकारवः स्वे स्वे वर्गे । तेभ्यो यथाधिकारम् अर्थान् प्रत्यवहृत्य धर्मव्यवस्थाऽ । **ऽदेशधर्मःऽ** – यथा करविभागादिः प्रसिद्धो यो यत्र स तत्रैव प्रमाणम् । **ऽजातिधर्मःऽ** – यथा आभीराणां दन्तरञ्जनाभावः । **ऽकुलधर्मःऽ** – यथा दध्यमथनादिः । **ऽआम्नायैःऽ** श्रुतिस्मृत्यादिभिः । **ऽप्रत्यवहृत्यऽ** अवधार्य ।

मनुः ।

> जातिजानपदान् धर्मान् श्रेणीधर्मांश् च धर्मवित् ।  
> समीक्ष्य कुलधर्मांश् च स्वधर्मं प्रतिपादयेत् ॥  
> स्वानि कर्माणि कुवाणा दूरे मन्तो ऽपि मानवाः ।  
> प्रिया भवन्ति लोकस्य स्वे स्वे कर्मण्य् अवस्थिताः ॥

**[२०]** > सद्भिर् आचरितं यस् स्याद् धर्मिकैश् च द्विजातिभिः ।  
> तद्देशकुलजातीनाम् अविरुद्धं प्रकल्पयेत् ॥

**ऽश्रेणयऽ** एककर्मप्रवृत्ताः वणिक् कृषील्वलादयः । **ऽअविरुद्धम्ऽ** शास्त्रेण्ēति शेषः ।

कात्यायनः [८४, ४६, ४०] ।

> गोत्रस्थितिस् तु या येषां क्रमायातापि धर्मतः ।  
> कुलधर्मं तु तं प्राहुः पालयेत् तं तथैव तु ॥  
> यस्य देशस्य यो धर्मः प्रवृत्तः सार्वकालिकः ।  
> श्रुतिस्मृत्यविरोधेन देशधर्मः स उच्यते ॥  
> प्रतिलोमप्रसूतानां तथा दुर्गनिवासिनाम् ।  
> वर्णानां नियतं धर्मं न्यायोपेतं न चालयेत् ॥

बृहस्पतिः [१.१२६–१२७] ।

> प्रतिलोमप्रसूतानां तथा दुर्गनिवासिनां ।  
> देशजातिकुलानां च ये धर्माः प्राक्प्रवर्तिताः ॥  
> तथैव ते पालनीयाः प्रजाः प्रक्षुभ्यते ऽन्यथा ।  
> जनापरक्तिर् भवति बलं कोशश् च नश्यति ॥

**[२१]**  
> उदुह्यते दाक्षिणात्यैर् मातुलस्य सुता द्विजैः ।  
> मध्यदेशे कर्मकराः शिल्पिनश् च गवाशिनः ॥  
> मत्स्यादाश् च नराः पूर्वे व्यभिचाररताः स्त्रियः ।  
> उत्तरे मद्यपा नार्यः स्पृश्या नॄणां रजस्वलाः ॥  
> स्वसजाताः प्रगृह्णन्ति भ्रातृभार्याम् अभर्तृकाम् ।  
> अनेन कर्मण नैते प्रायश्चित्तदमार्हकाः ॥  
> विहिताकरणान् नित्यं प्रतिषिद्धनिषेवणात् ।  
> भक्ताश् छादं प्रदायैषां शेषं गृह्णीत पार्थिवः ॥

ऽनैते **प्रायश्चित्तदमार्हकाऽ** इति । नैतैः प्रायश्चित्तं कर्तव्यम्, प्रायश्चित्तानपेयपापत्वात् । न च दण्डनीयाः । प्रजाप्रक्षोभप्रसङ्गात् । **ऽविहिताकरणान् नित्यम्ऽ** इत्यादि । विहितस्य वर्णाश्रमकर्मणो ऽसकृत्प्रमादात् आपद्व्यतिरेकेणाननुष्ठानात् । तथा प्रतिषिद्धस्य अभक्ष्यभक्षणादेर् नित्यम् अनुष्ठानात् । यावता भक्ताच्छादनं संपद्यते तावत्परित्यज्य शेषं धनं राजा गृह्णीयाद् इत्य् अर्थः । एतच् च देशाचारव्यतिरिक्तनिषिद्धाचरणाद् अवगन्तव्यम् । न देशाचारकरणे । तत्र **ऽअनेन कर्मणा नैते प्रायश्चित्तदमार्हकाऽ** इत्य् उक्तत्वात् । । तथा च देशाचारव्यतिरेकेण सामान्यतो गौतमवचनम् (१२.२४)- ऽशिष्टाकरणे प्रतिषिद्धसेवायां [च] नित्यं चैलपिण्डाद् ऊर्ध्वं स्वहरणम्ऽ इति । **[२२]**

कात्यायनः ।

> अप्रवृत्तं कृतं यत्र श्रुतिस्मृत्यनुमोदितम् ।  
> नान्यथा तत् पुनः कार्यं न्यायापेतं विवर्जयेत् ॥

**ऽअप्रवृत्तम्ऽ** पूर्वं यन् न प्रवृत्तम्, यथा – उदीच्यानां रजस्वलास्पर्शवर्जनम् । **ऽश्रुतिस्मृत्यनुमोदितम्ऽ** श्रुतिस्मृत्यनुगृहीतम् । **ऽनान्यथा तत् पुनः कार्यम्ऽ** इत्य् अत्र हेतुः । **ऽन्यायापेतं विवर्जयेत्ऽ** इदं यतो ऽन्यायवद् इत्य् अर्थः । बृहस्पतिः [१.१३३, १३२] ।

> भागशुल्कोचितदमे मासषाण्मासिके करे ।  
> मर्यादा लेखिता धार्या नैग्माधिष्थिता सदा ॥  
> शास्त्रवद् यत्नतो रक्ष्या संदिग्धौ साधनं तु सा ।  
> तां दृष्ट्वा निर्णयं कुर्यात् प्राङ्निविष्टव्यवस्थया ॥

**ऽनैगमाःऽ** वणिजः । **ऽसंदिग्धौऽ** संदेहे । कात्यायनः [४८] ।

> देशस्यानुमतेनैव व्यवस्था या निरूपिता ।

**[२३]**  
> लिखिता तु सदा धार्या मुद्रिता राजमुद्रया ॥  
> [शास्त्रवद् यत्नतो रक्ष्या तां निरीक्ष्य विनिर्णयेत्] ।  
> नैगमस्थैस् तु तत्कर्यं लिखितं यद् व्यवस्थितम् ॥  
> तस्मात् तत् संप्रवर्तेत नान्यथैव प्रवर्तयेत् ।  
> प्रमाणं देशदृष्टं तु यद् एवम् इति निश्चितम् ॥

**ऽनैगमस्थैःऽ** वणिङ्मध्ये वासिभिः कारुप्रभृतिभिः ।

**[२४]**

## ०२ प्राड्विवाकः
अथ प्राड्विवाकः

तत्र कात्यायनः [६३–६४] ।

> यदा कार्यवशाद् राजा न पश्येत् कार्यनिर्णयम् ।  
> तदा तत्र नियुञ्जीत ब्राह्मणं शास्त्रपारगम् ॥  
> दान्तं कुलीनं मध्यस्थम् अनुद्वेगकरं स्थिरम् ।  
> परत्र भीरुं धर्मिष्ठम् उद्युक्तं क्रोधवर्जितम् ॥

मनुः ।

> यदा स्वयं न कुर्यात् तु नृपतिर् कार्यदर्शनम् ।  
> तदा नियुञ्ज्याद् विद्वांसं ब्राह्मणं कार्यदर्शने ॥  
> अमात्यमुख्यं धर्मज्ञं प्राज्ञं दान्तं कुलोद्भवम् ।  
> स्थापयेद् आसने तस्मिन् खिन्नः कार्येक्षणे नृणाम् ॥  
> सो ऽस्य कार्याणि संपश्येत् सभ्यैर् एव त्रिभिर् वृतः ।  
> सभाम् एव प्रविश्याग्र्याम् आसीनः स्थित एव च ॥ **[२५]**

बृहस्पतिः [१.६५, ६९] ।

> राजा कार्याणि संपश्येत् प्राड्विवाको ऽथ वा द्विजः ।  
> न्यायाङ्गान्य् अग्रतः कृत्वा सभ्यशास्त्रमते स्थितः ॥  
> विवादे पृच्छति प्रश्नं प्रतिप्रश्नं तथैव च ।  
> प्रियपूर्वं प्राङ् वदति प्राड्विवाकस् ततस् तु सः ॥

व्यासः ।

> विवादानुमतं पृष्ट्वा ससभ्यस् तत् प्रयत्नतः ।  
> विचारयति येनासौ प्राड्विवाकस् ततः स्मृतः ॥

नारदहारीतौ ।

> यथा शल्यं भिषक् कायाद् उद्धरेद् यन्त्रशक्तितः ।  
> प्राड्विवाकस् तथा शल्यम् उद्धरेद् व्यवहारतः ॥

गौतमः [१३.३१]- ऽसर्वधर्मेभ्यो गरीयः प्राड्विवाके सत्यवचनम्ऽ ।

**[२६]**

## ०३ सभा
अथ सभा

तत्र बृहस्पतिः ।

> प्रतिष्ठिताप्रतिष्ठिता मुद्रिता साक्षिता तथा ।  
> चतुर्विधा सभा प्रोक्ता सभ्याश् चैव तथाविधाः ॥  
> प्रतिष्ठिता पुरे ग्रामे चला नामाप्रतिष्ठिता ।  
> मुद्रिताध्यक्षसंयुक्ता राजयुक्ता च शासिता ॥  
> नृपाधिकृतसभ्याश् च स्मृतिर् गणकलेखकौ ।  
> हेमाग्न्यम्बुस्वपुरुषाः साधनाङ्गानि वै दश ॥  
> एषां मूर्धा नृपो ऽङ्गानां मुखं चाधिकृतः कृतः ।  
> बाहू सभ्याः स्मृतिर् हस्तौ जङ्घे गणकलेखकौ ॥  
> हेमाग्न्यम्बु दृशौ हृच् च पादौ स्वपुरुषस् तथा ।  
> दशानाम् अपि चैतेषां कर्म प्रोक्तं पृथक् पृथक् ॥

**२७]**  
> वक्ताध्यक्षो नृपः शास्ता सभ्याः कार्यपरीक्षकाः ।  
> स्मृतिर् विनिर्णयं ब्रूते जयदानं दमं तथा ॥  
> शपथार्थौ हिरण्याग्नी अम्बु तृषितक्षुब्धयोः ।  
> गणको गणयेद् अर्थं लिखेन् न्यायं च लेखकः ॥  
> प्रत्यर्थिसभ्यानयनं साक्षिणां च स्वपूरुषः ।  
> कुर्याद् अलग्नकौ रक्षेद् यो ऽर्थिप्रथ्यर्थिनौ सदा ॥  
> एतद् दशाङ्गं करणं यस्यामध्यास्य पार्थिवः ।  
> न्यायान् पश्येत् कृतपतिः सा सभाध्वरसंमिता ॥  
> लोकवेदाङ्गधमज्ञाः सप्त पञ्च त्रयो ऽपि वा ।  
> यत्नोपविष्टा विप्राग्र्याः सा यज्ञसदृशी सभा ॥  
> साधुकर्मक्रियायुक्ताः सत्यधर्मपरायणाः ।  
> अक्रोधलोभाः शास्त्रज्ञाः सभ्याः कार्या महीबुजा ॥

मनुः [८.११] ।

> यस्मिन् देशे निषीदन्ति विप्रा वेदविदस् त्रयः ।  
> राज्ञश् च प्रकृतो विद्वान् ब्राह्मणास् तां सभां विदुः ॥

नारदः [३.४–५] ।

> राजा तु धार्मिकान् सभ्यान् नियुञ्ज्यात् सुपरीक्षितान् ।  
> व्यवहारधुरं वोडुं ये शक्ताः सद्गवा इव ॥

**[२८]**  
> धर्मशास्त्रार्थकुशलाः कुलीनाः सत्यवादिनः ।  
> सभाः शत्रौ च मित्रे च नृपतेः स्युः सभासदः ॥

विष्णुः [३.७४]- ऽजन्मकर्मश्रुतोपेताश् च [राज्ञा सभासदः] कार्याः, रिपौ मित्रे च ये समाः कामक्रोधभयलोभादिभिर् उपायैः कार्यार्थिभिर् अनाहार्याःऽ । **ऽअनाहार्याःऽ** विवादिभिर् वशीकर्तुम् अशक्याः । कात्यायनः [७१, ६६–६७] ।

> अलुब्धा धनवन्तश् च धर्मज्ञाः सत्यवादिनः ।  
> सर्वशास्त्रप्रवीणाश् च सभ्याः कार्या नृपैर् द्विजाः ॥  
> एकं शास्त्रम् अधीयानो न वियात् कार्यनिश्चयम् ।  
> तस्माद् बह्वागमः कार्यो विवादेषूत्तमो नृपैः ॥  
> यत्र विप्रो न विद्वान् स्यात् क्षत्रियं तत्र नियोजयेत् ।  
> वैश्यं वा धर्मशास्त्रज्ञं शूद्रं यत्नेन वर्जयेत् ॥  
> अतो ऽन्यैर् यत् कृतं कार्यम् अन्यायेन कृतं तु तत् ।  
> नियुक्तैर् अपि विज्ञेयं दैवाद् यद्य् अपि शास्त्रतः ॥ **[२९]**

**ऽबह्वागमह्ऽ** बहुशास्त्रज्ञः । **ऽअतो ऽन्यैर्ऽ** इत्यादि । उक्तलक्षणरहितैर् अन्यैर् नियुक्तैर् अपि । यदि दैवात् शास्त्रार्थ एव निर्णीतस् तथापि अन्याय एवासौ अवगन्तव्य इत्य् अर्थः । मनुः [८.२०–२१] ।

> जातिमात्रोपजीवी वा कामं स्याद् ब्राह्मणब्रुवः ।  
> धर्मप्रवक्ता नृपतेर् न तु शूद्रः कथंचन ॥  
> यस्य राज्ञश् च कुरुते शूद्रो धर्मविवेचनम् ।  
> तस्य सीदति तद् राष्ट्रं पङ्के गौर् इव पश्यतः ॥

व्यासः ।

> द्विजान् विहाय यः पश्येत् कार्याणि वृषलैः सह ।  
> तस्य प्रक्षुभ्यते राष्ट्रं बलं कोशश् च नश्यति ॥

बृहस्पतिः [१.६४, ८१–८२] ।

> देशाचारानभिज्ञा ये नास्तिकाः शास्त्रवर्जिताः ।  
> उन्मत्तक्रुद्धलुब्धार्ता न प्रष्टव्या विनिर्णये ॥  
> शब्दाभिधानतत्त्वज्ञौ गणनाकुशलौ शुची ।  
> नानालिपिज्ञौ कर्तव्यौ राज्ञा गणकलेखकौ ॥  
> आकारणे रक्षणे च साक्ष्यर्थिप्रतिवादिनाम् ।

**[३०]**  
> सभ्याधीनः सत्यवादी कर्तव्यस् तु स्वपूरुषः ॥

कात्यायनः [५८] ।

> सभ्यानां ये विधेयाः स्युर् युक्तास् ते राजपूरुषाः ।  
> गणको लेखकश् चैव सर्वांस् तान् विनिवेशयेत् ॥  
> कुलशीलवयोवृत्तवित्तवद्भिर् अमत्सरैः ।  
> वणिग्भिः स्यात् कतिपयैः कुलभूतैर् अधिष्ठितम् ॥

बृहस्पतिः ।

> ये त्व् अरण्यचरास् तेषाम् अरण्ये करणं भवेत् ।  
> सेनायां सैनिकानां तु सार्थेषु वणिजां तथा ॥  
> राज्ञा ये विदिताः सम्यक् कुलश्रेणिगणादयः ।  
> साहसन्यायवर्ज्यानि कुर्युः कार्याणि ते नृणाम् ॥  
> कुलश्रेणिगणाध्यक्षाः प्रोक्ता निर्णयकारकाः ।  
> एषाम् अग्रे निश्चितस्य प्रतिष्ठा तूत्तरोत्तरा ॥  
> विचार्य श्रेणिभिः कार्यं कुलैर् यन् न विनिश्चितम् ।  
> गणैश् च श्रेण्यविज्ञातं गणाज्ञातं नियुक्तकैः ॥  
> कुलादिभ्यो ऽधिकाः सभ्यास् तेभ्यो ऽध्यक्षः स्मृतो ऽधिकः ।  
> सर्वेषाम् अधिको राजा धर्म्यं यत्नेन निश्चितम् ॥

**[३१]**  
> उत्तमाधममध्यानां विवादानां विचारणात् ।  
> उपर्य् उपरि बुद्धीनां चरन्तीश्वरबुद्धयः ॥

**ऽकरणम्ऽ** सभा । **ऽसाहसन्यायवर्ज्यानिऽ** साहविषयन्यायवर्ज्यानि । **ऽनियुक्तकाःऽ** अत्र सभ्याः । अत्र कात्यायनः ।

> कुलैश् च यत् कृतं कार्यं विचार्यं तद् यथोत्तरम् ।  
> असंसुष्टस्य कर्तव्यं यावद् राज्ञा कृतं विदुः ॥  
> अनिर्दिष्टाश् च ये कुर्युर् व्यवहारविनिश्चयम् ।  
> राजवृत्तिप्रवृत्तास् ते तेषां दण्डं प्रकल्पयेत् ॥  
> लिङ्गिनः श्रेणिपूगाश् च वणिग्व्रातास् तथापरे ।  
> स्वधर्मेणैव कार्याणां कुर्युस् ते निश्चयं सदा ॥  
> वणिक्शिल्पिप्रयोगेषु कृषिर् अङ्गोपजीविषु ।  
> अशक्यो निर्णयो ह्य् अत्र तज्ज्ञैर् एव तु कारयेत् ॥

बृहस्पतिः [१.८४] ।

> कीनाशाः कारुकाः शिल्पिकुसीदिश्रेणिनर्तकाः ।  
> लिङ्गिनस् तस्कराः कुर्युः स्वेन धर्मेण निर्णयम् ॥ **[३२]**

**ऽकीनाशाःऽ** कुषीवलाः । **ऽशिल्पिनःऽ** चित्रकाराद्याः । बृहस्पति-कात्यायनौ ।

> तपस्विनां तु कार्याणि त्रैविद्यैर् एव कारयेत् ।  
> मायायोगविदां चैव न स्वयं कोपकारणात् ॥

मनुः [८.३९०–९१] ।

> आश्रमेषु द्विजातीनां कार्ये विवदतां मिथः ।  
> न विब्रूयान् नृपो धर्मं चिकीर्षन् हितम् आत्मनः ॥  
> यथार्हम् एतान् अभ्यर्च्य ब्राह्मणैः सह पार्थिवः ।  
> सान्त्वेन प्रशमय्यादौ स्वधर्मं प्रतिपादयेत् ॥

**ऽआश्रमेषुऽ** ब्रह्मचार्यादिषु । **ऽन विब्रूयात्ऽ** विशिष्य न ब्रूयात् जयपराजयावधारणं न कुर्याद् इत्य् अर्थः । **ऽसान्त्वेनऽ** प्रियवचनेन । **ऽप्रशमय्यऽ** कोपादिकं शमयित्वा ।

कात्यायनः [८४, प्रथमे] ।

> सम्यग्विज्ञानसंपन्नं नोपदेशं प्रवर्तयेत् ।  
> उत्कृष्टजातिशीलानां शुद्धाचार्यतपस्विनाम् ॥  
> नियुक्तो व्यवहारेण लोको लोकानुसारतः ।  
> पार्थिवश् च गणांश् चैव धर्मेणैव नयेद् भृगुः ॥

**[३३]**

## ०४ सभ्योपदेशः
अथ सभ्योपदेशः

तत्र बृहस्पतिः [१.९६–९७]

> अज्ञानतिमिरोपेतान् संदेहपटलान्वितान् ।  
> निरामयान् यः कुरुते शास्त्राञ्जनशलाकया ॥  
> इह कीर्तिं राजपूजां लभते स्वर्गतिं च सः ।  
> तस्मात् संशयमूढानां प्रकर्तव्यो विनिर्णयः ॥

नारदः [३.१–२] ।

> नानियुक्तेन वक्तव्यं व्यवहारे कथंचन ।  
> नियुक्तेन तु वक्तव्यम् अपक्षपतितं वचः ॥  
> नियुक्तो वानियुक्तो वा धर्मज्ञो वक्तुम् अर्हति ।  
> दैवीं वाचं स वदति यः शास्त्राण्य् उपजीवति ॥

**ऽदैवीम्ऽ** शास्त्रीयां सत्याम् इति यावत् । **[३४]** बृहस्पतिः [१.१०८] ।

> नियुक्तो वानियुक्तो वा धर्मज्ञो वक्तुम् अर्हति ।  
> यत् तेन सदसि प्रोक्तं कर्तव्यं नात्र संशयः ॥

नारद-हारीतौ [ना। ३.१४]

> अन्धो मत्स्यान् इवाश्नाति निरपेक्षः सकण्टकान् ।  
> परोक्षम् अर्थवैकल्याद् भाषते यः सभां गतः ॥

**ऽअर्थवैकल्यात्ऽ** अर्थतत्त्वानवगमात् । बृहस्पतिः [१.९८, ५४]

> लोभद्वेषादिकं त्यक्त्वा यः कुर्यात् कार्यनिर्णयम् ।  
> शास्त्रोदितेन विधिना तस्य यज्ञफलं भवेत् ॥  
> सत्यं देवाः समासेन मनुष्यास् त्व् अनृतं विदुः ।  
> इहैव तस्य दैवत्वं यस्य सत्ये स्थिता मतिः ॥

नारदः [३.७]

> शुद्धेषु व्यवहारेषु शुद्धिं यान्ति सभासदः ।  
> शुद्धिश् च तेषां धर्माद् धि धर्मम् एव वदेत् ततः ॥

कात्यायनः ।

> अधर्मज्ञान् यदा राजा नियुञ्जीत विवादिनाम् ।  
> विज्ञाप्य नृपतिं सभ्यस् तदा सम्यङ् निवर्तयेत् ॥  
> सभ्येनावश्यवक्तव्यं धर्मार्थसहितं वचः ।  
> शृणोति यदि नो राजा स्याद् असत्यस् ततो नृपः ॥

**[३५]**  
> न्यायमार्गाद् अपेतं तु ज्ञात्वा चित्तं महीपतेः ।  
> वक्तव्यं तत् प्रियं तत्र न सभ्यः किल्बिषी ततः ॥  
> अधर्मतः प्रवृत्तं तु नोपेक्षन्ते सभासदः ।  
> उपेक्षमाणास् ते सर्वे नरकं यान्त्य् अधोमुखाः ॥  
> अन्यायतो यियासन्तं ये ऽनुयान्ति सभासदः ।  
> ते ऽपि तद्भागिनस् तस्माद् बोधनीयः स तैर् नृपः ॥

ऽअधर्मज्ञान्ऽ अधर्मानुवर्तनीयाज्ञान् । मनुः [८.१९, १३]

> राजा भवत्य् अनेनास् तु मुच्यन्ते तु सभासदः ।  
> एनो गच्छति कर्तारं निन्दार्हो यत्र निन्द्यते ॥  
> सभ्यायां न प्रेवेष्तव्यं वक्तव्यं वा समञ्जसम् ।  
> अब्रुवन् विब्रुवन् वापि नरो भवति किल्बिषी ॥

नारदः [३.३] ।

> युक्तरूपं ब्रुवन् सभ्यो नाप्नुयाद् द्वेषकिल्बिषे ।

**[३६]**  
> ब्रुवाणस् त्व् अन्यथा सभ्यस् तद् एवोभयम् आप्नुयात् ॥

कात्यायनः ।

> सम्यग् विज्ञाय सद्भावं गूढं कार्यस्य यत्र वै ।  
> निर्णयं त्व् अन्यथा कुर्युर् न यथाविहितं तु तत् ॥  
> यत्रानेन विधानेन क्रियते कार्यनिर्णयः ।  
> तत्र सत्यं हतं सभ्यैर् अनृतैर् न दुरात्मभिः ॥  
> न्यायशास्त्रम् अतिक्रम्य सभ्यैर् यत्र विनिश्चितम् ।  
> तत्र धर्मो ह्य् अधर्मेण हतो हन्ति न संशयः ॥

बृहस्पतिः ।

> असत्यनिर्णये साक्षिसभ्याध्यक्षमहीभुजाम् ।  
> अप्रत्ययोदयश् च स्यान् नरके पतनं तथा ॥

**ऽअप्रत्ययःऽ** अविश्वासः । मनु-नारद-हारीत-बौधायनाश् च प्रथमे ।

> पादो ऽधर्मस्य कर्तारं पादः साक्षिणम् ऋच्छति ।  
> पादः सभासदः सर्वान् पादो राजानम् ऋच्छति ॥  
> धर्मो विद्धस् त्व् अधर्मेण सभां यत्रोपतिष्थते ।  
> शल्यं नास्य निकृन्तन्ति विद्धास् तत्र सभासदः ॥

**[३७]**  
> यत्र धर्मो ह्य् अधर्मेण सत्यं यत्रानृतेन च ।  
> हन्यते प्रेक्षमाणानां हतास् तत्र सभासदः ॥

मनुः [८.१३, १७, १५] ।

> वृषो हि भगवान् दर्मस् तस्य यः कुरुते त्व् अलम् ।  
> वृषलं तं विदुर् देवास् तस्माद् धर्मं न लोपयेत् ॥  
> एक एव सुहृद् धर्मो निधने ऽप्य् अनुयाति यः ।  
> शरीरेण समं नाशं सर्वम् अन्यत् तु गच्छति ॥  
> धर्म एव हतो हन्ति धर्मो रक्षति रक्षितः ।  
> तस्माद् धर्मो न हन्तव्यो मा नो धर्मो हतो वधीत् ॥

नारदः [३.११, १७] ।

> ये तु सभ्याः सभां प्राप्य तूष्णीं ध्यायन्त आसते ।  
> यथाप्राप्तं न चेद् ब्रूयुः सर्वे ते ऽनृतवादिनः ॥

**[३८]**  
> यत्र सभ्यो जनः सर्वः साध्व् एतद् इति मन्यते ।  
> स निःशल्यो विवादः स्यात् सशल्यः स्याद् अतो ऽन्यथा ॥

पुनर् नारदः [३.३८] ।

> न सा सभा यत्र न सन्ति वृद्धाः वृद्धा न ते ये न वदन्ति धर्मम् ।  
> धर्मः स नो यत्र न सत्यम् अस्ति सत्यं न तद् यच् छलम् अभ्युपैति ॥

कात्यायनः [८०, ७९, ८१] ।

> कार्यस्य निर्णयं सम्यक् कृत्वा सभ्यस् ततो वदेत् ।  
> अन्यथा नैव कर्तव्यं वक्ता द्विगुणदण्डभाक् ॥  
> स्नेहाद् अज्ञानतो वापि मोहाद् वा लोभतो ऽपि वा ।  
> यत्र सभ्यो ऽन्यथावादी दण्ड्यः सभ्यः स्मृतो हि सः ॥  
> सभादोषात् तु यन् नष्टं देयं सभ्येन तत् तदा ।  
> कार्यं तु कार्यिणाम् एवं निश्चितं न विचालयेत् ॥

**[३९]** बृहस्पतिः [१.१०८] ।

> अन्यायवादिनः सभ्यास् तथैवोत्कोचजीविनः ।  
> विश्वस्तवञ्चकाश् चैव निर्वास्याः सर्व एव ते ॥

विष्णुः [५.१७९–८०]- ऽकूटसाक्षिणां सर्वस्वापहारः कार्यः । उत्कोचजीविनां सभ्यानाम्" ।

कात्यायनः [७०] ।

> अनिवृत्ते तु यद्य् अर्थे संभाषेत रहो ऽर्थिनम् ।  
> प्राड्विवाको ऽथ दण्ड्यः स्यात् सभ्यश् चैव न संशयः ॥

बृहस्पतिः [१.७६] ।

> प्राड्विवाकः सदस्यानाम् उपजीव्य मतानि तु ।  
> न युक्तियोगाद् यो ऽर्थेषु निर्णयेत् तु स दण्डभाक् ॥

**इति भट्टहृदयधरात्मजमहासन्धिव्ग्रहिक-भट्टश्रीमल्लक्ष्मीधरविरचिते कृत्यकल्पतरौ व्यवहारकाण्डे व्यवहारप्रकरणम् ॥**

**[४०]**

## ०५ व्यवहारलक्षणम्
अथ व्यवहारलक्षणम्

तत्र कात्यायनः [२५–२६] ।

> प्रयत्नसाध्ये विच्छिन्ने धर्माख्ये न्यायविस्तरे ।  
> साध्यमूलस् तु यो वादो व्यवहारः स उच्यते ॥  
> वि नानार्थे ऽव संदेहे हरणं हार उच्यते ।  
> नानासंदेहहरणाद् व्यवहार इति स्मृतः ॥

**ऽप्रयत्नसाध्येऽ** क्षेत्रादिके । **ऽविच्छिन्नेऽ** भोगविरहिते । **धर्माख्यो** यो **ऽन्यायविस्तरःऽ** न्यायो विस्तीर्यते अस्मिन्न् इति न्यायविस्तरो धर्माधिकरणम् । तत्र **यो वादः** **स व्यवहार** इत्य् अर्थः । व्यवहारानुवृत्तौ नारदः (१.४; ८.१४, २६–२९, १५–२०)

> सोत्तरो नोत्तरश् चैव स विज्ञेयो द्विलक्षणः ।  
> सोत्तरो ऽभ्यधिको यत्र विलेखापूर्वकः पणः ॥  
> स चतुष्पाच् चतुःस्थानश् चतुःसाधन एव सः ।  
> चतुर्हितश् चतुर्व्यापी चतुष्कारी च कीर्तितः ॥

**[४१]**  
> त्रियोनिर् द्व्यभियोगश् च द्विद्वारो द्विगतिस् तथा ।  
> अष्टाङ्गो ऽष्टादशपदः शतशाखस् तथैव च ॥  
> धर्मश् च व्यवहारश् च चरित्रं राजशासनम् ।  
> चतुष्पाद् व्यवहारो ऽयम् उत्तरः पूर्वसाधकः ॥  
> तत्र सत्ये स्थितो धर्मो व्यवहारश् च साक्षिषु ।  
> चरित्रं पुस्तकरणं राजाज्ञायां तु साक्षिषु ॥  
> सामाद्युपायसाध्यत्वाच् चतुःसाधन उच्यते ।  
> चतुर्णाम् अपि वर्णानां रक्षणात् स चतुर्हितः ॥  
> कर्तॄन् असौ साक्षिणश् च सभ्यान् राजानम् एव च ।  
> [व्याप्नोति पादशो यस्माच् चतुर्व्यापी ततः स्मृतः ॥  
> धर्मस्यार्थस्य यशसो लोकपक्तेस् तथैव च ।]  
> चतुर्णां करणाद् एषां चतुःकारी प्रकीर्तितः ॥  
>  कामात् क्रोधाच् च लोभाच् च नित्यो यस्मात् प्रवर्तते ।  
> त्रियोनिः कीर्त्यते तेन त्रयम् एतद् द्विधाकृतम् ॥  
> द्व्यभियोगश् च विज्ञेयः शङ्कातत्त्वाभियोगतः ।  
> शङ्कासतां तु संसर्गात् तत्त्वं होढाभिदर्शनात् ॥

**[४२]**  
> पक्षद्वयाभिसंबन्धाद् द्विद्वारः समुदाहृतः ।  
> पूर्ववादस् तयोः पक्षः प्रतिपक्षस् तदुत्तरः ॥  
> भूतच्छलानुसारित्वाद् द्विगतिः समुदाहृतः ।  
> भूतं तत्त्वार्थसंयुक्तं प्रमादाभिहतं छलम् ॥  
> राजा सपुरुषः सभ्याः शास्त्रं गणकलेखकौ ।  
> हिरण्यम् अग्निर् उदकम् अष्टाङ्गः समुदाहृतः ॥  
> ऋणादानं ह्य् उपनिधिः सम्भूयोत्थानम् एव च ।  
> दत्तस्य पुनर् आचानम् अशुश्रूषाभ्युपेत्य च ॥  
> वेतनस्यानपाकर्म तथैवास्वामिविक्रयः ।  
> विक्रीयासंप्रदानं च क्रीत्वानुशय एव च ॥  
> समयस्यानपाकर्म विवादः क्षेत्रजस् तथा ।  
> स्त्रीपुंसयोश् च संबन्धो दायभागो ऽथ साहसम् ॥  
> वाक्पारुष्यं तथैवोक्तं दण्डपारुष्यम् एव च ।  
> द्यूतं प्रकीर्णकं चैवेत्य् अष्टादश विधिः स्मृतः ॥  
> एषाम् एव प्रभेदो ऽन्यः शतम् अष्टोत्तरं स्मृतम् ।  
> क्रयाभेदो मनुष्याणां शतशाखो निगद्यते ॥

**ऽविलेखाऽ** लिखितम् । **ऽशङ्काऽ** सदसत्सर्सर्गात् आसन्नाश् चौरादयः, तत्संसर्गाच् चौरत्वादिसंभावना भवतीत्य् अर्थः । ह्**ओष्ह**शब्देन व्यभिचरितं चिह्नम् उच्यते ।

**[४३]** मनुः [८.४–८] ।

> तेषाम् आद्यम् ऋणादानं निक्षेपो ऽस्वामिविक्रयः ।  
> सम्भूय च समुत्थानं दत्तस्यानपकर्म च ॥  
> वेतनस्यैव चादानं संविदश् च व्यतिक्रमः ।  
> क्रयविक्रयानुशयो विवादः स्वामिपालयोः ॥  
> सीमाविचारधर्मश् च पारुष्ये दण्डवाचिके ।  
> स्तेयं च साहसं चैव स्त्रीसंग्रहणम् एव च ॥  
> स्त्रीपुंधर्मो विभागश् च द्यूतम् आह्वय एव च ।  
> पदान्य् अष्टादशैतानि व्यवहारस्थिताव् इह ॥  
> एषु स्थानेषु भूयिष्ठं विवादे चरतां नृणाम् ।  
> धर्मशास्त्रं समाश्रित्य कुर्यात् कार्यविनिर्णयम् ॥

**इति भट्टहृदयधरात्मजविरचिते कृत्यकल्पतरौ **

**व्यवहारकाण्डे व्यवहारलक्षणप्रकरणम् ।**

**[४४]**

**६ – अथ विचारविधिः**

तत्र बृहस्पतिः [१.४५–४७, ११५, ६५]

> दुर्गमध्ये गृहं कुर्याज् जलवृक्षान्वितं पृथक् ।  
> प्राग्दिशि प्राङ्मुखीं तस्य लक्षण्यां कल्पयेत् सभाम् ॥  
> माल्यधूपासनोपेतां बीजरत्नसमन्विताम् ।  
> प्रतिमालेख्यदेवैश् च युक्ताम् अग्न्यम्बुना तथा ॥  
> पूर्वाह्णे ताम् अधिष्ठाय वृद्धामात्यानुजीविभिः ।  
> पश्येत् पुराणधर्मार्थशास्त्राणि शृणुयात् तथा ॥  
> राजा कर्याणि संपश्येत् प्राड्विवाको ऽथ वा द्विजः ।  
> न्यायाङ्गान्य् अग्रतः कृत्वा सभ्यशास्त्रमते स्थितः ॥

कात्यायनः [६०, ६१, ३१] ।

> सभास्थानेषु पूर्वाह्णे कायाणां निश्चयं नृपः ।  
> कुर्याच् छास्त्रप्रमाणेन मार्गेणामित्रकर्षणः ॥  
> दिवसस्याष्तमं भागं भुक्त्वा कालत्रयं तु यत् ।  
> स कालो व्यवहाराणां शास्त्रदृष्टः परः स्मृतः ॥

**[४५]** > पूर्वपक्षश् चोत्तरं च प्रत्याकलितम् एव च ।  
> क्रियापादश् च तेनायं चतुष्पात् समुदाहृतः ॥

अष्टमभागो ऽत्र आद्यो ऽर्धप्रहरः । नारदः [२.३६] ।

> आगमः प्रथमं कार्यो व्यवहारपदं ततः ।  
> चिकित्सा निर्णयश् चेति दर्शनं स्याच् चतुर्विधम् ॥

**ऽआगमःऽ** भाषोत्तरयोः श्रुत्वा लिखनम् । **ऽव्यवहारपदम्ऽ** ऋणादानादिषु इदं पदम् इति व्यवस्थापनम् । **ऽचिकित्साऽ** विचारणा । बृहस्पतिः [१.१६, २–३] ।

> पूर्वपक्षः स्मृतः पादो द्वितीयश् चोत्तरस् तथा ।  
> क्रियापादस् तथा चान्यश् चतुर्थो निर्णयः स्मृतः ॥  
> मिथ्योक्तौ तु चतुष्पादः प्रत्यवस्कन्दने तथा ।  
> प्राङ्न्यायश् च स विज्ञेयो द्विपात् संप्रतिपत्तिषु ॥

याज्ञवल्क्यः [२.५] ।

> स्मृत्याचारव्यपेतेन मार्गेणाधर्षितः परैः ।  
> आवेदयति चेद् राज्ञे व्यवहारपदं हि तत् ॥।

**[४६]** उशनाः ।

> कार्यम् उद्दिश्य पीडां यः कश्चिद् राज्ञे निवेदयेत् ।  
> पदं तद् अष्टादशविधं विवादानां प्रकीर्तितम् ॥

बृहस्पतिः [१.१६९] ।

> आगमानां विवदताम् असकृद् वादिनां नृपः ।  
> वादान् पश्येद् आत्मकृतान् न चाध्यक्षनिवेदितान् ॥

कात्यायनः [२७] ।

> न राज्ञा तु विशिष्टेन धनलोभेन वा पुनः ।  
> स्वयं कार्याणि कुर्वीत नराणाम् अविवादिनाम् ॥

मनुः [८.४३] ।

> नोत्पादयेत् स्वयं कार्यं राजा नाप्य् अस्य पूरुषः ।  
> न च प्रापितम् अन्येन ग्रसेद् अर्थं कथंचन ॥

ऽन ग्रसेतऽ नोपेक्षेत । बृहस्पतिः [२.२६–२७; १.१७०]

> अष्टादशपदो वादो विचार्यो विनिवेदितः ।  
> सन्त्य् अन्यानि पदान्य् अत्र तानि राजा विशेत् स्वयम् ॥

**[४७]**  
> षड्भागकरशुल्कं च समयातिक्रमो निधिः ।  
> वधः संग्रहणं स्तेयम् आसेधाज्ञाव्यतिक्रमः ॥  
> पीडितः स्वयम् आयातः शालीनो ऽर्थी यदा भवेत् ।  
> प्राड्विवाको ऽपि तं पृच्छेत् पुरुषो वा शनैः शनैः ॥

**ऽअन्यानिऽ** करशुल्कादीनि । **ऽविशेत्ऽ** अवेक्षेत । **ऽशालीनोऽ** अप्रगल्भः । कात्यायनः (८६–८७) ।

> काले कार्यार्थिनं पृच्छेत् प्रणतं पुरतः स्थितम् ।  
> किं कार्यं का च ते पीडा मा भैषीर् ब्रूहि मानव ॥  
> केन कस्मिन् कदा कस्मात् पृच्छेद् एवं सभागतः ।

उशनाः ।

> सशस्त्रो ऽनुत्तरीयश् च मुक्तकच्छः सहासनः ।  
> वामहस्तेन वा स्रग्वी वदन् दण्डम् अवाप्नुयात् ॥

गौतमः [१३.२७]- ऽप्राड्विवाकम् अध्याभवेत्ऽ । प्राड्विवाकम् अनुवर्तेतेत्यर्थः । स्तेयविवादपदे मनुः [८.३१२-३१३] ।

> क्षन्तव्यं प्रभुणा नित्यं क्षिपतां कार्यिणां नृणाम् ।  
> बालवृद्धातुराणां तु कुर्वता हितम् आत्मनः ॥

**[४८]**  
> यः क्षिप्तो मर्षयत्य् आर्तैस् तेन स्वर्गे महीयते ।  
> यस् त्व् ऐश्वर्यान् न क्षमते नरकं तेन गच्छति ॥

**क्षिपताम्**, गर्जयताम् । नारद-कात्यायनौ [ना २.१८; का १२९] ।

> रागादिना यदैकेन कोपितः करणे वदेत् ।  
> तद् ओम् इति लिखेत् सर्वं वादिनः फलकादिषु ॥

बृहस्पतिः [१.१३४] ।

> अर्थिनस् तद्वचः कार्यं वचः प्रत्यर्थिनस् तथा ।  
> परीक्ष्य पदम् आदद्याद् अन्यथा नरकं भवेत् ॥

**ऽपदम्ऽ** ऋणादानादि । **ऽआदद्यात्ऽ** निर्णयत्वेन स्वीकुर्यात् ।

पुनर् बृहस्पतिः [२.४३, ३२; ८.१३] ।

> राज्ञा विवर्जिता यस् तु यश् च पौरविरोधकृत् ।  
> राष्ट्रस्य वा समस्तस्य प्रकृतीनां तथैव च ॥  
> अन्यायेन पुरग्राममहाजनविरोधकः ।  
> अनादेयास् तु ते सर्वे व्यवहाराः प्रकीर्तिताः ॥  
> अप्रसिद्धं सदोषं च निरर्थं निष्प्रयोजनम् ।  
> असाध्यं वा विरुद्धं वा पक्षं राजा विवर्जयेत् ॥

**[४९]**  
> न केनचित् कृतो यस् तु सो ऽप्रसिद्ध उदाहृतः ।  
> अन्यार्थः स्वार्थहीनश् च सदोषः परिकीर्तितः ॥  
> अल्पापराधः स्वल्पार्थो निरर्थक इति स्मृतः।  
> कार्यबाधाविहीनस् तु विज्ञेयो निष्प्रयोजनः ॥  
> कुसीदाद्यैः पदैर् हीनो व्यवहारो निरर्थकः ।  
> वाक्पारुष्यादिभिश् चैव विज्ञेयो निष्प्रयोजनः ॥  
> ममानेन प्रदातव्यं शशशृङ्गकृतं धनुः ।  
> असंभाव्यम् असाध्यं तम् पक्षम् आहुर् मनीषिणः ॥  
> यस्मिन्न् आवेदित पक्षे प्राड्विवाके ऽथ राजनि ।  
> पुरे राष्ट्रे विरोधः स्याद् विरुद्धः सो ऽभिधीयते ॥

अप्रसिद्धम् इति । यथा प्रतिपौर्णमास्याम् अमावास्यायां वा दक्षिणावृद्धिर् द्विगुणा प्रोक्ता पुराणे तद्विवाद इत्याद्यप्रसिद्धम् । कुसीदादिव्यवहाराश् चतुर्दशार्थविषयास् तैर् हीनो **ऽनिरर्थकःऽ** । वाक्पारुष्यादिभिर् हिंसात्मकैः हीनो **ऽनिष्प्रयोजनःऽ** । कात्यायनः [१३६–१३७]

> पुरराष्ट्रविरुद्धश् च यश् च राजविवर्जितः ।  
> अनेकपदसंकीर्णः पूर्वपक्षो न सिध्यति ॥  
> बहुप्रतिज्ञं यत् कार्यं व्यवहारेषु निश्चितम् ।  
> कामं तद् अपि गृह्णीयाद् राजा तत्त्वबुभुत्सया ॥

**[५०]** ऽअनेकपदसंकीर्णःऽ नानाविवादप्रयुक्तः पक्षो युगपन् न सिध्यति, एवम् अनेको ऽपि पक्षो युगपन् न सिध्यति । न तु नानापक्षनिर्देशात् तस्य हानिः स्यात् । किं तु तद् अपि राजा तत्त्वप्रतिपन्नं लेखयेत् क्रमशो निरूपयितुम् । यत्र तु नानाविवादपदानि एकहतुसाध्यानि भवन्ति तत्र युगपद् एव निर्णयः ।

बृहस्पतिः कात्यायनश् च, पुनर् यमः ।

> न्यायं वा नेच्छते कर्तुम् अन्यायं वा करोति यः ।  
> न लेखयति यस् त्व् एनं तस्य पक्षो न सिध्यति ॥  
> विरुद्धाश् चाविरुद्धाश् च द्वाव् अप्य् अर्थौ निवेशितौ ।  
> एकस्मिन् यत्र दृश्येते तं पक्षं दूरतस् त्यजेत् ॥

बृहस्पति-नारदौ [बृ १.१३५] ।

> एकस्य बहुभिः सार्धं स्त्रीभिः प्रेष्यकरैस् तथा ।  
> अनादेयो भवेद् वादो धर्मविद्भिर् उदाहृतः ॥

एकस्य बहुभिः सार्धम् इति — एकस्य बहुभिः सह नानार्थविषयो विवादो युगपन् न विचारणीयः । एको विषयस् तु विचारणीय एव । स्त्रीभिर् इति भर्त्रादिपरवशाभिः । ऽप्रेष्यकरैःऽ स्वामिपरतन्त्रैः तेनानुनुज्ञातैः । बृहस्पतिः [१.१२४, १२५]

> गुरुशिष्यौ पितापुत्रौ दम्पती स्वामिभृत्यकौ ।  
> एतेषां समवेतानां व्यवहारो न विद्यते ॥

**[५१]**  
> एवं परीक्षितं सभ्यैः पूर्वपक्षं तु लेखयेत् ।  
> अप्रसिद्धं पुरद्विष्टं विवादं न विचारयेत् ॥

व्यवहारो न विद्यत इति । गुरुशिष्यादीनां विवादो भाषोत्तरश्रवणपूर्वकं राज्ञा न विचारणीयः । किं तु येन केनापि प्रकारेण तम् अर्थं स्वयम् अवगम्य यथावत् व्यवस्थाप्य विवादम् उपशमयेद् इत्य् अर्थः । नारदः [१२.८९] ।

> ईर्ष्यासूयासमुत्थे तु संरम्भे कामहेतुके ।  
> दम्पती विवदेयातां स्वज्ञातिषु न राजनि ॥

ज्ञातिष्व् एव स्वविवादम् आवेदयेताम् इत्य् अर्थः । कात्यायनः [८७, ८८) ।

> एवं पृष्टः स यद् ब्रूयात् ससभ्यैर् ब्राह्मणैः सह ।  
> विचार्य कार्यं न्याय्यं चेद् आह्वानार्थम् अतः परम् ॥  
> मुद्रां वा निक्षिपेत् तत्र पुरुषं वा समादिशेत् ।

**ऽन्याय्यम्ऽ** न्यायार्हम् । बृहस्पतिः [१.१४४] ।

> वक्तव्ये ऽर्थे न तिष्ठन्तम् उत्क्रामन्तं च तद्वचः ।  
> आसेधयेद् विवादार्थी यावद् आह्वानदर्शनम् ॥

**[५२]**  
> स्थानासेधः कालकृतः प्रवासात् कर्मणस् तथा ।  
> चतुर्विधः स्याद् आसेधस् तम् आसिद्धो न लङ्घयेत् ॥

**ऽवक्तव्येऽ** सन्दिग्धे । **ऽन तिष्ठन्तम्ऽ** निर्णयार्थम् अपर्वर्तमानम् । न केवलं न पर्वर्तते, तत एव **ऽउत्क्रामन्तं चऽ** यदि **ऽतद्वचःऽ** तदा **ऽआसेधयेत्ऽ** निरुन्ध्यात् । तथा **ऽयावद् आह्वानदर्शनम्ऽ** राज्ञा यावद् आहूयत इत्य् अर्थः । **ऽस्थानासेधःऽ** – नस्मात् स्थानाच् चलितव्यम् अदत्वा, यदि चलसि तदा तवैव तावान् दण्डो भवति । एवं **ऽकालकृतः** – अदत्वा यदि भोक्ष्यसे तदा तवैव तावान् दण्ड इत्यादिरूपः । **ऽप्रवासात्ऽ** – यद्य् अदत्वा ग्रामं गच्छति तदायं दण्डस् तवेत्यादिरूपः । **ऽकर्मणःऽ** – यद्य अदत्वा अध्यननादि करोषि तदायं ते दण्ड इत्यादिरूपः । कात्यायनः [१०३–१०८, ११०) ।

> उत्पादयति यो हिंसां देयं वा न प्रयच्छति ।  
> याचमानाय दौःशील्याद् आकृष्यो ऽसौ नृपाज्ञया ॥  
> आवेद्य तु नृपे कार्यम् असन्दिग्धे प्रतिश्रुते ।  
> तदासेधं नियुञ्जीत यावद् आह्वानदर्शनम् ॥  
> क्रियार्थिनावरुद्धः सन्न् आसेधं चेद् विलङ्गयेत् ।

**[५३]**  
> स्वहस्तेनापि रोद्धव्यो यद्य् असौ न विभावयेत् ॥  
> आसेधयोग्य आसिद्ध उत्क्रामन् दण्डम् अर्हति ।  
> आसेधयंस् त्व् अनासेध्यं राज्ञा शास्य इति स्थितिः ॥

**ऽअसन्दिग्धे प्रतिश्रुतेऽ** निवेदिते कार्ये राज्ञा निश्चिते, विचार्यत्वेन प्रतिज्ञात इत्य् अर्थः । **ऽतदासेधःऽ** तस्यासेधः । स्वहस्तेनापीति । यदासौ अर्थिनो विवादनिमित्तां क्रियां लोके विभावयितुं न शक्नुयात् तदा स्वहस्तव्यापारेणापि उपारुन्ध्याद् इत्य् अर्थः ।

नारदः [१.४९] ।

> नदीसंतारकान्तारदुर्देशोपप्लवादिषु ।  
> आसिद्धस् तं परासेधम् उत्क्रामन् नापराध्नुयात् ॥

कात्यायनः [१०७, १०६] ।

> वृक्षपर्वतम् आरूढा हस्त्यश्वरथनौस्थिताः ।  
> विषमस्थाश् च ते सर्वे नासेध्याः कार्यसाधकैः ॥  
> यस् त्व् इन्द्रियनिरोधेन व्याहारोच्छ्वसनादिभिः ।  
> आसेधयेद् अनासेधैः स दण्ड्यो न त्व् अतिक्रमी ॥

**[५४]**  
> संभूते ऽर्थे य आसिद्धः प्रत्यासेधयते स तम् ।  
> शास्यो भवेत् तदा दण्ड्यो ह्य् असंभूते स एव तु ॥  
> आसेधयेतां यदि वाइ सन्दिग्धे ऽर्थे परस्परम् ।  
> तयोर् अतिक्रमे धर्म्यं तत्र दण्डं प्रदापयेत् ॥

**ऽअनासेधैःऽ** आसेधानर्हैर् उच्छ्वासादिभिः । **ऽसंभूतेऽ** यथाभूते ।

बृहस्पतिः [पृ। २२, २६, २३] ।

> शास्त्रोद्वाहोद्यतो रोगी शोकार्तोन्मत्तबालकाः ।  
> मत्तोद्युक्तो ऽतिवृद्धश् च नृपकार्योद्यतो व्रती ॥  
> आसन्नसैनिकः संख्ये कर्षको वापसंग्रहे ।  
> विषमस्थाश् च नासेध्याः स्त्रीसनाथास् तथैव च ॥

**ऽसंख्येऽ** संग्रामे । **ऽवापसंग्रहेऽ** अनादिसस्यसंबन्धे ।

**नारदः** [१.५२–५४] ।

> निवेष्टुकामो रोगर्तो यियिक्षुर् व्यसने स्थितः ।  
> अभियुक्तस् तथान्येन राजकार्योद्यतस् तथा ॥  
> गवां प्रचारे गोपालाः सस्यारम्भे कृषीवलाः ।  
> शिल्पिनश् चापि तत्कालेनायुधीयाश् च विग्रहे ॥  
> अप्राप्तव्यवहाराश् च दूतो दानोद्यतो व्रति ।

**[५५]**  
> विषमस्थाश् च नासेध्याः न चैतान् आह्वयेन् नृपः ॥

कात्यायनः [१११] ।

> अभियुक्तश् च रुद्धश् च तिष्ठेद् यश् च नृपाज्ञया ।  
> न तस्यान्येन कर्तव्यम् अभियुक्तं विदुर् बुधाः ॥

व्यासः ।

> योगी विवक्षुर् उन्मत्तो धर्मार्थि व्यसनी व्रती ।  
> दानोन्मुखो नाभियोज्यो नासेध्यो नाह्वयेच् च तम् ॥

नासेध्या इत्य् अनुवृत्तौ कात्यायनः [१०९, ११०, ९७] ।

> प्रतिष्ठाभिप्रयातश् च कृतकालश् च नान्तरा ।  
> उद्युक्तः कर्षकः सस्ये तोयस्यागमने तथा ॥  
> आरम्भात् संग्रहं यावत् तत् कालं न विवादयेत् ।  
> अकल्यबालस्थविरविषमस्थक्रियाकुलान् ॥  
> कार्यातिपातिव्यसनिनृपकार्योत्स्वाकुलान् ।  
> मत्तोन्मत्तप्रमत्तार्तभृत्यान् नाह्वाययेन् नृपः ॥  
> न हीनपक्षां युवतिं कुले जातां प्रसूतिकाम् ।  
> सर्ववर्णोत्तमां कन्यां नाज्ञातिप्रभुकाः स्त्रियः ॥  
> तदधीनकुटुम्बिन्यः स्वैरिण्यो गणिकाश् च याः ।  
> निष्कुलाः याश् च पतितास् तासाम् आह्वानम् अर्हति ॥

**[५६]**  
> ज्ञात्वाभियोगं ये ऽपि स्युर् वने प्रव्रजितादयः ।  
> तान् अप्य् आह्वानयेद् राजा गुरुकार्येष्व् अकोपयन् ॥  
> कालं देशं च विज्ञाय कार्याणां च बलाबलम् ।  
> अकल्यादीन् अपि शनैः शनैर् आनाययेन् नृपः ॥

**ऽअकल्योऽ** रोगी । **ऽकार्यातिपातीऽ** यस्य कार्यम् आसेधे सति नश्यति । **ऽतदधीनकुटिम्बिन्यःऽ** गोपालशौण्डिकादिस्त्रियः । बृहस्पतिः [१.१३६] ।

> वणिग् विक्रीतपण्यस् तु सस्ये जाते कृषीवलः ।  
> शस्त्रोद्यताद्यास् तु तथा दापनीयाः कृतक्रियाः ॥

कात्यायनः [१००–१०१] ।

> आहूतस् त्व् अवमन्येत यः शक्तो राजशासनम् ।  
> तस्य कुर्यान् नृपो दण्डं विधिदृष्टेन कर्मणा ॥  
> हीने कर्मणि पञ्चाशन् मध्यमे ऽपि शतावरः ।  
> गुरुकार्येषु दण्डः स्यान् नित्यं पञ्चशतावरः ॥

व्यासः ।

> परानिकहते देशे दुर्भिक्षे व्याधिपीडिते ।  
> कुर्वीत पुनर् आह्वानं दण्डं न परिकल्पयेत् ॥

**[५७]** कात्यायनः [११२–११३] ।

> एकाहद्व्याहाद्यपेक्ष्यं देशकालाद्यपेक्षतः ।  
> दूताय साधिते कार्ये तेन भक्तं प्रदापयेत् ॥  
> देशकालवयःशक्त्याद्यपेक्ष्यं भोजनं स्मृतम् ।  
> आकारकस्य सर्वत्र इति तन्त्रविदो विदुः ॥

याज्ञवल्क्यः [२.१०] ।

> उभयोः प्रतिभूर् ग्राह्यः समर्थः कार्यनिर्णये ।

कात्यायनः [११७] ।

> अथ चेत् प्रतिभूर् नास्ति वादयोग्यस्य वादिनः ।  
> संरक्षितो दिनस्यान्ते दद्याद् दूताय वेतनम् ॥

**[५८]**

## ०७ भाषा
अथ भाषा

तत्र बृहस्पतिः [३.२५] ।

> अहंपूर्विकया याताव् अर्थिप्रथ्यर्थ्नौ यदा ।  
> वादो वर्णानुपूर्व्येण ग्राह्यः पीडाम् अवेक्ष्य च ॥

मनुः [८.२४] ।

> अर्थानर्थाव् उभौ बुध्वा धर्माधर्मौ च केवलौ ।  
> वर्णक्रमेण सर्वाणि पश्येत् कार्याणि कार्यिणाम् ॥

कात्यायनः [१२०–१२१] ।

> गृहीतग्रहणो न्यायो न प्रवर्त्यो महीभुजा ।  
> तस्य वा तत् समर्प्यं स्यात् स्थापयेद् वा परस्परम् ॥  
> तत्राभियोक्ता प्राग् ब्रूयाद् अभियुक्तस् त्व् अनन्तरम् ।  
> तयोर् उक्ते सदस्यास्तु प्राड्विवाकस् ततः परम् ॥

**ऽगृहीतग्रहणऽ** इत्य् अत्र अर्थिना यत् स्वकार्यसिद्ध्यर्थं प्रत्यर्थिनो धनम् आहृतं तद्ग्रहणम् अभिप्रेतम् । **[५९]** नारदः [२.३८] ।

> आज्ञालेखः पट्टकः शासनं वा  
> आधिः पत्रं विक्रयो वा क्रयो वा ।  
> राज्ञे कुर्यात् पूर्वम् आवेदनं यः   
> तस्य ज्ञेयः पूर्ववादो विधिज्ञैः ॥  
> यस्य वाभ्यधिका पीडा कार्यं वाभ्यधिकं भवेत् ।  
> तस्यार्थिवादो दातव्यो न यः पूर्वं निवेदयेत् ॥

**आज्ञालेख** इति । आज्ञालेखादिविषयं यो राज्ञे पूर्वम् आवेदनं करोति तस्य पूर्ववाद इत्य् अर्थः ।

बृहस्पतिः [२.३६, ४१, ४२] ।

> चतुर्विधः पूर्वपक्षः प्रतिपक्षस् तथैव च ।  
> चतुर्धा निर्णयः प्रोक्तः कैश्चिद् अष्टविधः स्मृतः ॥  
> शङ्काभियोगस् तथ्यं वै लब्धे ऽर्थे ऽभ्यर्थनं तथा ।  
> वृत्ते वादे पुनर्न्यायः पक्षो ज्ञेयश् चतुर्विधः ॥

**[६०]** > भ्रान्तिः शङ्का समुद्दिष्टा तथ्यं दृष्टार्थदर्शनम् ।  
> लब्धे ऽर्थे ऽभ्यर्थनं मोहस् तथावृत्ते पुनः क्रिया ॥

याज्ञवल्क्यः [२.६] ।

> प्रत्यर्थिनो ऽग्रतो लेख्यं यथावेदितम् अर्थिना ।  
> समामासतदर्धाहर्नामजात्यादिचिह्नितम् ॥

**ऽप्रत्यर्थिनो ऽग्रतःऽ** प्रत्यर्थिनः समक्षम् । कात्यायनः [१२४–१२८] ।

> निवेश्य कालं वर्षं च मासं पक्षं तिथिं तथा ।  
> वेलां प्रदेशं विषयं स्थानं जात्याकृती वयः ॥  
> साध्यं प्रमाणं द्रव्यं च संख्या नाम तथात्मनः ।  
> राज्ञां च क्रमशो नाम निवासं साध्यनाम च ॥  
> क्रमात् पितॄणां नामानि पीडां चाहर्तृदायकौ ।  
> क्षमालिङ्गानि चान्यानि पक्षं संकल्प्य कीर्तयेत् ॥  
> देशः कालस् तथा स्थानं संनिवेशस् तथैव च ।  
> जातिः संज्ञा निवासश् च प्रमाणं क्षेत्रनाम च ॥  
> पितृपैतामहं चैव पूर्ववंशानुकीर्तनम् ।  
> स्थावरेषु विचारेषु दशैतानि निवेदयेत् ॥

**[६१]** कात्यायन-बृहस्पती ।

> प्रतिज्ञादोषनिर्मुक्तं साध्यं सत्कारणान्वितम् ।  
> निश्चितं लोकसिद्धं च पक्षं पक्षविदो विदुः ॥  
> अल्पाक्षरः प्रभूतार्थो निःसंदिग्धस् त्व् अनाकुलः ।  
> मुक्तो विरोधकरणैर् विरोधिप्रतिषेधकः ॥  
> यदा त्व् एवंविधः पक्षः कल्पितः पूर्ववादिना ।  
> दद्यात् पक्षान्तसंबन्धं पूर्ववादी तदोत्तरम् ॥

कात्यायनः [१३८] ।

> देशकालविहीनश् च द्रव्यसंख्याविवर्जितः ।  
> साध्यप्रमाणहीनश् च पक्षो ऽनादेय इष्यते ॥

बृहस्पतिः [२.२०] ।

> मृषायुक्तं क्रियाहीनम् असाराक्षरम् आकुलम् ।  
> पूर्वपक्षं लेखयतो वादे हानिः प्रजापते ॥

नारदः [२.७, १७, ७] ।

> अन्यार्थम् अर्थहीनं च प्रमाणागमवर्जितम् ।  
> लेख्यं हीनाधिकं भ्रष्टं भाषादोषा ह्य् उदाहृताः ॥  
> अन्याक्षरनिवेशेन नान्यार्थगमनेन च ।  
> आकुलं च क्रियादानं क्रिया चैवाकुला भवेत् ॥

**[६२]** > भाषाया उत्तरं यावत् प्रत्यर्थी नाभिलेखयेत् ।  
> अर्थी तु लेखयेत् तावद् यावद् वस्तु विवक्षितम् ॥

**लेख्यम्** इति विशेष्यपदम् । **भ्रष्टम्** पूर्वनिवेदितात् च्युतम् । बृहस्पतिः [२.२२] ॥

> ऊनाधिकं पूर्वपक्षं तावद् वादी विशोधयेत् ।  
> न दद्याद् उत्तरं यावत् प्रत्यर्थी सभ्यसंनिधौ ॥

तथा [२.३४] ।

> अभियोक्ताप्रगल्भत्वा वक्तुं नोत्सहते यदा ।  
> तस्य कालः प्रदातव्यः कार्यशक्त्यनुरूपतः ॥

नारदः [२.३] ।

> स्वलेखनाद् वा लभते त्र्यहं सप्ताहम् एव वा ।

कात्यायनः [१३४] ।

> मतिर् नोत्सहते यत्र विवादे वक्तुम् इच्छतोः ।  
> दातव्यस् तत्र कालः स्याद् अर्थिप्रतिअर्थिनोर् अपि ॥

**[६३]** तथा [१३१] ।

> पूर्वपक्षं स्वपक्षोक्तं प्राड्विवाको ऽथ लेखयेत् ।  
> पाण्डुलेखेन फलके स्थितं पत्रे विशोधितम् ॥  
> अधिकांश् छातयेद् अर्थान् हीनांश् च प्रतिपूरयेत् ।  
> भूमौ निवेशेयेत् तावद् यावन् नार्थो ऽभिवर्णितः  ॥

नारदः [२.१९, २०, ७] ।

> निराकुलावबोधाय धर्मस्थैः सुविचारितम् ।  
> तस्माद् अपोह्यम् अन्यार्थं वादिनोः प्रतिपादितम् ॥  
> वादिभ्याम् अभ्यनुज्ञातम् अशेषं फलके स्थितम् ।  
> ससाक्षिकं लिखेत् पत्रे प्रतिपत्तिं तु वादिनोः ॥  
> शोधयेत् पूर्वपादं तु यावन् नोत्तरदर्शनम् ।  
> अवष्टब्धस्योत्तरेण निवृत्तं शोधनं भवेत् ॥

**इति हृदयधरात्मजभट्टलक्ष्मीधरविरचिते**

**व्यवहारकाण्डे भाषापादः ।**

**[६४]**
## ०८ उत्तरम्


**८ — अथोत्तरम्**

तत्र बृहस्पतिः [३.२–४] ।

> विनिश्चिते पूर्वपक्षे ग्राह्याग्राह्यविशेषिते ।  
> प्रतिज्ञार्थे स्थिरीभूते लेखयेद् उत्तरं ततः ॥  
> शालीनत्वाद् भयार्थो वा प्रत्यर्थी स्मृतिविभ्रमात् ।  
> कालं प्रार्थयते यत्र तत्रेमं लब्धुम् अर्हति ॥  
> एकाहत्र्यहपञ्चाहसप्ताहं पक्षम् एव वा ।  
> मासं ऋतुत्रयं वर्षं लभते शक्त्यपेक्षया ॥

**ऽविनिश्चितेऽ** स्वरूपतो ऽवधारित । **ग्राह्याग्राह्यविशेषित** इति । उपादेयविशेषणोपादाने हेयविशेषणे ह्य् अनेन च पूर्वपक्षे विशिष्टत्वेन च ज्ञापिते सति प्रतिज्ञार्थे जाते उत्तरं लेखयेद् इत्य् अर्थः । कात्यायनः [१५३, १४५, १४६, १५४, १५६, १४७, १६४, १५७, १४८]

> सद्यः कृतेषु कार्येषु सद्य एव विवादयेत् ।  
> कालातीतेषु वा कालं दद्यात् प्रत्यर्थिने प्रभुः ॥  
> श्रुत्वा लेखयतो ह्य् अर्थं प्रत्यर्थी कारणाद् यति ।  
> कालं विवादे याचेत तस्य देयो न संशयः ॥

**[६५]**  
> सद्यो वैकाहपञ्चाहो त्र्यहं वा गुरुलाघवात् ।  
> लभेतासौ त्रिपक्षं वा सप्ताहं वा ऋणादिषु ॥  
> सद्यः कृते सद्योवादः समातीते दिनं क्षिपेत् ।  
> षडब्दिके त्रिरात्रं तु सप्ताहं द्वादशाब्दिके ॥  
> विंशत्यब्दे दशाहं तु मासार्धं लभते नरः ।  
> मासं त्रिंशत्समातीते त्रिपक्षं परतो भवेत् ॥  
> अस्वतन्त्रजडोन्मत्तबालदीक्षितरोगिणाम् ।  
> कालं संवत्सराद् अर्वाक् स्वयम् एव यथेप्सितम् ॥  
> कालशक्ती विदित्वातु कार्याणां तु बलाबलम् ।  
> अल्पं वा बहु वा कालं दद्यात् प्रत्यर्थिने प्रभुः ॥  
> यो वा यस्मिन् समाचारः पारंपर्यक्रमागतः ।  
> तं प्रतीक्ष्य यथान्यायम् उत्तरं दापयेन् नृपः ॥  
> मूलं वा साक्षिणो वाथ परदेशस्थिता यदि ।  
> तत्र कालो भवेत् पुंसां स्वदेशे वक्तुम् आगमात् ॥  
> दिनं मासार्धमासं वा ऋतुः संवत्सरो ऽपि वा ।  
> क्रियास्थित्यनुरूपस् तु देयः कालः परेण तु ॥

**[६६]** **ऽलेखयतःऽ** अर्थिन इति शेषः । अर्थं श्रुत्वेत्य् अन्वयः । **ऽकालो देयोऽ** राज्ञेति शेषः । **ऽसमातीतेऽ** संवत्सरातीते । **ऽयस्मिन्ऽ** देशे कुलादौ । **ऽमूलंऽ** विवादास्पदीभूतं धनम् अमुष्यात् पुरुषाल् लब्धम् इत्य् अभियुक्तो यं कथयति स उच्यते । **ऽवक्तुम्ऽ** उत्तरम् अभिधातुम् । कालो देय इत्य् अन्वयः, समागमनपर्यन्तः । तथा [१५६–१५७]

> संवत्सरं वामनस्को जडो व्याधिप्रपीडितः ।  
> दिगन्तरान् गच्छति चेद् वस्तुन्य् अकृतनिर्णयः ॥

**ऽसंवत्सरंऽ** प्रतीक्षणीयम् इत्य् अर्थः । याज्ञवल्क्यः [२.१२] ।

> साहसस्तेयपारुष्यगोऽभिशापात्यये स्त्रियाम् ।  
> विवादयेत् सद्य एव कालो ऽन्यत्रेच्छया स्मृतः ॥

**ऽसाहसम्ऽ** शस्त्रादिना प्रहरणादि । **गौश्** च दोग्ध्री । **ऽअद्भिशापेऽ** उपघातकाभिशंसने । **ऽअत्ययेऽ** विवादविषयवस्तुविनाशसंभवे । **ऽस्त्रियाम्ऽ** कुलस्त्रियां चारित्रविवादे, दास्यां सत्त्वविवादे । एतेषु **सद्यः विवादेयेद्** उत्तरं दापयेद् इत्य् अर्थः ।

**[६७] **बृहस्पति-कात्यायनौ [बृ। ३.९; का। १५]

> साहसस्तेयपारुष्यगोऽभिशापे तथात्यये ।  
> भूमौ च पादपे क्षिप्रम् अकाले ऽपि बृहस्पतिः ॥

अकालो ऽत्र विवादासमयः यथा कृषीवलानां बीजवपनसंग्रहणकालः । नारदः [१.४५] ।

> गोभूहिरण्यस्त्रीस्तेयपारुष्यात्ययिकेषु च ।  
> साहसेष्व् अभिशापे च सद्य एव विवादयेत् ॥ \
कात्यायनः [१५०, १५१, १४९] ।

> धेनाव् अनडुहि क्षेत्रे स्त्रीषु प्रजनने तथा ।  
> न्यासे याचितके दत्ते तथैव क्रविक्रये ॥  
> कन्याया दूषणे स्तेये कलहे साहसे निधौ ।  
> उपधौ कूटसाक्ष्ये च सद्य एव विवादयेत् ॥  
> व्यपैति गौरवं यत्र विनाशे त्याग एव वा ।  
> काले तत्र न कुर्वीत कार्यम् आत्ययिकं हि तत् ॥

**ऽप्रजननम्ऽ** अत्र विवाहः । **ऽउपधौऽ** कूटगणकादिव्यवहाररूपच्छले । **ऽगौरवम्ऽ** गुरुत्वम् । **ऽविनाशे त्यागऽ** इति, विनाशे सति यत्न त्याग एव संपद्यत इत्य् अर्थः ।

नारद-कात्यायनौ [ना। २.२; का। १५९] ।

> पूर्वपक्षश्रुतार्थस् तु प्रत्यर्थी तदनन्तरम् ।  
> पूर्वपक्षार्थसम्बद्धं प्रतिपक्षं निवेदयेत् ॥

**[६८]** **ऽप्रतिपक्षम्ऽ** उत्तरम् । याज्ञवल्क्यः [२.७] ।

> श्रुत्वार्थस्योत्तरं लेख्यं पूर्वावेदकसंनिधौ ।

नारद-प्रजापती ।

> पक्षस्य व्यापकं सारम् असंदिग्धम् अनाकुलम् ।  
> अव्याख्यागम्यम् इत्य् एतद् उत्तरं तद्विदो विदुः ॥

**ऽव्यापकम्ऽ** आच्छादकम् । **ऽसारम्ऽ** अफल्गु । **ऽअनाकुलम्ऽ** पूर्वापरविरोधरहितम् । **ऽअव्याख्यागम्यम्ऽ** व्यक्तार्थम् । बृहस्पतिः [२.२] ।

> मिथ्यासम्प्रतिपत्तिश् च प्रत्यवस्कन्दनं तथा ।  
> प्राङ्न्यायश् चोत्तराः प्रोक्ताश् चत्वारः शास्त्रवेदिभिः ॥

तथा [३.१७] ।

> अभियुक्तो ऽभियोगस्य यदि कुर्यात् तु निह्वयम् ।  
> मिथ्या तत् तु विजानीयाद् उत्तरं व्यवहारतः ॥

व्यासः ।

> मिथ्यैतन् नाभिजानामि तदा तत्र न संनिधिः ।  
> अज्ञातश् चास्मि तत्काल इति मिथ्या चतुर्विधा ॥

**[६९]** बृहस्पतिर् नारदश् च द्वितीय ।

> श्रुताभियोगं प्रत्यर्थी यदि तत्त्वं प्रपद्यते ।  
> सा तु संप्रतिपत्तिस् तु शास्त्रविद्भिर् उदाहृता ॥  
> अर्थिना लेखितो यो ऽर्थः प्रत्यर्थी यदि तत् तथा ।  
> प्रपद्य कारणं ब्रूयात् प्रत्यवस्कन्दनं हि तत् ॥

**ऽतत्त्वम्ऽ** तद्रूपत्वम् । **प्रपद्य कारणं ब्रूयाद्** इति । अर्थिनोक्तम् अर्थं सत्यम् एतद् इत्य् अभ्युपगम्य प्रत्यर्पितम् इत्यादिकारणाभिधानेन यदि पूर्वपक्षम् अवस्कन्दति प्रत्यर्थी तदा तद् उत्तरं प्रत्यवस्कन्दनं भवतीत्य् अर्थः । कात्यायनः [१७०] ।

> यो ऽर्थिनार्थः समुद्दिष्टः (?) प्रत्यर्थी यदि तत् तथा ।  
> प्रपद्य कारणं ब्रूयाद् आधर्यं भृगुर् अब्रवीत् ॥

ऽआधर्यम्ऽ प्रमाणान्वेषणानर्हत्वं पूर्वपक्षस्येत्य् अर्थः । बृहस्पतिः [३.२१–२४] ।

> आचारेणावसन्ने ऽपि पुनर् लेखयते यदि ।  
> सो ऽभिधेयो जितः पूर्वं प्राङ्न्यायः सम्यग् उच्यते ॥  
> तथ्ये तथ्यं प्रयुञ्जीत मिथ्यां मिथ्यां च लेखयेत् ।  
> कारणं कारणोपेते प्राङ्न्याये तूभयं तथा ॥

**[७०]**  
> भयदोषोद्भवा मिथ्या गर्हिता शास्त्रवेदिभिः ।  
> सत्या संप्रतिपत्तिस् तु धर्म्या सा परिकीर्तिता ॥  
> प्राङ्न्यायकारणं तथ्यं श्लाघ्यं सद्भिर् उदाहृतम् ।  
> विपरीतम् अधर्म्यं स्यात् प्रत्यर्थी हानिम् आप्नुयात् ॥

**ऽआचारेणऽ** व्यवहारमार्गेण् । **ऽअवसन्नःऽ** स्वसादं प्राप्तः भग्न इति यावत् । **ऽपुनर् लेखयेत्ऽ** पुनर् अभियोगं कृत्वा सभान्तरे भाषां लेखयेत् । **सो ऽभिधेय** इत्यादि, सः अर्थे पूर्वम् अस्मिन् व्यवहारे मया जितः इति यत्राभिधीयते सः **प्राङ्न्याय** इत्य् अर्थः । व्यासः ।

> मिथ्योत्तरं कारणं वा स्याताम् (?) एकत्र चेद् उभे ।  
> सत्ये वापि सहान्येन तत्र ग्राह्यं किम् उत्तरम् ॥  
> मिथ्याकारणयोर् वापि ग्राह्यं कारणम् उत्तरम् ।  
> यत् प्रभूतार्थविषयं यत्र वा स्यात् क्रियाफलम् ॥  
> उत्तरं तत्र तज् ज्ञेयम् असंकीर्णम् अतो ऽन्यथा ।

**मिथ्याकारणयोर्** **वापी**त्यादि । मिथ्योत्तरकारणोत्तर्योर् एकस्मिन्न् अर्थे संकीर्णयोः कारणोत्तरम् आश्रित्य निर्णेतव्यम् । तद् यथा — मदीया गौर् अमुष्मिन् काले नष्टा सा चैतस्य गृहे निष्ठतीत्य् उक्ते, मिथ्यैतद् वदसि तत् कालात् प्राग् अपि च मद्गृहे स्थिता जातेत्य् उत्तरम् । सत्यमिथ्याकारणोत्तराणाम् अपि संकरे कारणोत्तरम् एव **[७१]** ग्राह्यम् । **मिथ्याकारणयोर्** **वापीति** वापिशब्दाभ्यां त्रिभिर् अपि संकरे कारण्म् एव ग्राह्यम् इति दर्शितत्वात् । उदाहरणं यथा — नवत्यभियोगे मिथ्यैतत् षष्टिर् एव पणा गृहीतास् तत्रापि त्रिंशत्परिशोधिताः त्रिंशच् च धारयामीति । **यत् प्रभूतार्थविषयम्** इति यदि पुनर् एकं प्रभूतार्थविषयम् उत्तरं तदा उपादाय निर्णेतव्यम् । उदाहरणं यथा — शताभियोगे अशीतिर् मिथ्या विंशतिमात्रं गृहीतं तच् च दत्तम् इत्य् अत्र मिथ्यांशस्य प्रभूतार्थविषयत्वात् मिथ्योत्तरम् एव ग्राह्यम् । पूर्ववादिन एव क्रिया देयेत्य् अर्थः । **ऽयत्र वा स्यात् क्रियाफलम्ऽ** इति । यत्र मिथ्याकारणादिसंकरे व्यक्तं निर्णयकारणं पत्रादिकम् अस्ति, तद् उत्तरं ग्राह्यम् अप्रभूतार्थम् अपीत्य् अर्थः । अतो ऽन्यथा संकीर्णम् उत्तरं भवतीति शेषः ।

कात्यायनः [१९१] ।

> प्रथमं कारणं पूर्वम् अन्यद् गुरुतरं यदि ।  
> प्रतिवाच्यगतं ब्रूयात् साध्यम् एतद् विनेतरम् ॥

प्रथमम् एकं कारणम् अभिधाय ततो ऽपरं गुरुतरं यदि कारणं वक्ति तदोत्तरं तत्र प्रमाणम् अनुसरणीयम्, न पूर्वोक्तम् इत्य् अर्थः । बृहस्पतिः [३.२८] ।

> प्रत्युक्ताद् अन्यद् अव्यक्तं न्यूनाधिकम् असंगतम् ।  
> अव्याप्य् असारं संदिग्धं प्रतिपक्षं न लेखयेत् ॥

कात्यायनः [१७५, १८९–१९०] ।

> यद् व्यस्तपदम् अव्यापि निगूढार्थं तथाकुलम् ।  
> व्याख्यागम्यम् असारं च नोत्तरं स्वार्थसिद्धये ॥

**[७२]**  
> पक्षैकदेशे यत् सत्यम् एकदेशे च कारणम् ।  
> मिथ्या चैवेइकदेशे च संकरस् तदनन्तरम् ॥  
> न चैकस्मिन् विवादे तु क्रिया स्याद् वादिनोर् द्वयोः ।  
> न चार्थसिद्धिर् उभयोर् न चैकत्र क्रियाद्वयम् ॥

**ऽन चैकत्र विवादेऽ** इत्यादि । मिथ्याकारणयोर् उभयत्र क्रिया भवेत् । न च तद् युक्तम्, उभयोः साध्याभावात् । प्राङ्न्यायकारणयोर् एकस्य क्रियाद्वयं विरुध्यते । एकसाध्यत्वात् । **ऽएकत्रऽ** वादिनि । याज्ञवल्क्यः [२.९–१०] ।

> अभियोगम् अनिस्तीर्य नैनं प्रत्यभियोजयेत् ।  
> अभियुक्तं न चान्येन नोक्तं विप्रकृतिं नयेत् ॥  
> कुर्यात् प्रत्यभियोगं च कलहे साहसेषु च ।

**ऽविप्रकृतिम्ऽ** स्वभावाद् अन्यत्त्वम् । बृहस्पतिः [३.७, ८; २.४; १.१७३]

> पूर्वपक्षे यथार्थं तु न दद्याद् उत्तरं तु यः ।  
> प्रत्यर्थी दापनीयः स्यात् सामादिभिर् उपक्रमैः ॥

**[७३]**  
> प्रियपूर्वं वचः साम भेदो वस्तूपदर्शनम् ।  
> अर्थापकर्षणं दण्डस् ताडनं बन्धनं तथा ॥  
> उपायैश् चोद्यमानस् तु न दद्याद् उत्तरं तु यः ।  
> अतिक्रान्ते सप्तरात्रे जितो ऽसौ दण्डम् अर्हति ॥  
> उन्मत्तमत्तनिर्धूता महापातकदूषिताः ।  
> जडातिवृद्धा बालाश् च विज्ञेयास् ते निरुत्तराः ॥

**ऽनिर्धूतःऽ** उद्धूतापमानः । **ऽनिरुत्तराःऽ** व्यवहारयोग्यत्वेनादाप्योत्तराः ।

कात्यायनः [२०६, १९३] ।

> उभयोर् लिखिते वाक्ये प्रारब्धे कार्यनिश्चये ।  
> अनुक्तं तत्र यो ब्रूयात् तदर्थात् स तु हीयते ॥  
> पूर्वोत्तरे निविष्टे तु विचारे संप्रवेशिते ।  
> निर्णिक्तं तु तयोस् तत्र वचनं वादिनो भृगुः ॥  
> मोहाद् वा यदि वा शाठ्याद् यन् नोक्तं पूर्ववादिना ।  
> उत्तरान्तर्गतं चापि तद् ग्राह्यम् उभयोर् अपि ॥  
> श्रुतं च लिखितं चैव चिन्तितं तद्विशोधितम् ।  
> प्रथमे ऽहनि तस्यैव विवादविधिर् उच्यते ॥ **[७४]**

**ऽतदर्थात्ऽ** अनुक्तार्थात् । **ऽपूर्वोत्तरेऽ** भाषायाम् उत्तरे च । **ऽनिर्णिक्तम्ऽ** शोधितम् । भाषालेखनसमये मोहात् शाठ्याद् वा यन् नोक्तं तद्विचारकाले ऽपि यदि केनचित् प्रकारेण व्यक्तं भवति तदा तद् अपि भाषान्तर्गतं कार्यम् । एवम् उत्तरे ऽपि बोध्यम् ।

**इत्य् उत्तरस्वरूपम्**

**[७५]**

## ०९ प्रतिनिधिः
अथ प्रतिनिधिः

तत्र कात्यायनः [८९–९०] ।

> अधिकारो ऽभियुक्तस्य नेतरस्यास्त्य् असंगतेः ।  
> इतरो ऽप्य् अभियुक्तेन प्रेरितो ऽविकृतो मतः ॥  
> समर्पितो ऽर्थिना यो ऽन्यः परो धर्माधिकारिणि ।  
> प्रतिवादी स विज्ञेयः प्रतिपन्नश् च यः स्वयम् ॥

**ऽप्रतिवादीऽ** वादिप्रतिनिधिः । **ऽप्रतिपन्नःऽ** स्वयं प्रत्यर्थिना यो ऽन्यो ऽपि वादित्वेनानुमतः ।

बृहस्पतिः [१.१४२] ।

> अप्रगभजडोन्मत्तवृद्धस्त्रीबालरोगिणाम् ।  
> पूर्वोत्तरं वदेद् बन्धुर् नियुक्तो ऽन्यो ऽथ वा नरः ॥

**ऽपूर्वोत्तरम्ऽ** भाषाम् उत्तरम् । कात्यायनः [९३, ९५] ।

> ब्रह्महत्यासुरापाने स्तेये गुर्वङ्गनागमे ।  
> अन्येष्व् असह्यवादेषु प्रतिवादी न दीयते ॥  
> मनुष्यमारणे स्तेये परदाराभिमर्शने ।  
> अभक्ष्यभक्षणे चैव कन्याहरणदूषणे ॥  
> पारुष्ये कूटकरणे नृपद्रोहे तथैव च ।  
> प्रतिवादी न दाप्यः स्यात् कर्ता तु विवदेत् स्वयम् ॥ **७६]**

कात्यायन-नारदौ [का। ९१; ना। २.२२] ।

> अर्थिना संनियुक्तो वा प्रत्यर्थिप्रहितो ऽपि वा ।  
> यो यस्यार्थं विवदते तयोर् जयपराजयौ ॥

बृहस्पतिः [३.३०] ।

> ऋत्विग्वादे नियुक्तश् च समौ संपरिकल्पितौ ।  
> यज्ञे स्वाम्य् आप्नुयात् पुण्यं हानिं वादे ऽथ वा जयम् ॥

नारद-कात्यायनौ [ना। २.२३] ।

> यो न भ्राता न च पिता न पुत्रो न नियोगकृत् ।  
> परार्थवादी दण्ड्यः स्याद् व्यवहारेषु विब्रुवन् ॥

कात्यायनः [९२] ।

> दासाः कर्मकराः शिष्या नियुक्ता बान्धवास् तथा ।  
> वादिनो न च दण्ड्यः स्युः यः स्वतो ऽन्यः स दण्डभाक् ॥

बृहस्पतिः [३.३१, ३२] ।

> पूर्वोत्तरे ऽभिलिखिते यत्र वादी प्रमीयते ।  
> प्रत्यर्थी वा सुतस् ताभ्यां व्यवहारं विशोधयेत् ॥  
> अनिर्णीते विवादे तु विप्रलब्धो भवेन् नरः ।  
> जयदानं दमं न स्यात् तस्मात् कार्यं विनिर्णयेत् ॥

**इत्य् उत्तरपादः**

**[७७]**

## १० प्रत्याकलितम्
अथ प्रत्याकलितम्

तत्र दुष्टलक्षणम् । तत्र मनुः [८.२५–२६] ।

> वाक्यैर् विभावयेल् लिङ्गैर् भावम् अन्तर्गतं नृणाम् ।  
> स्वरवर्णेङ्गिताकारैश् चक्षुषा चेष्टितेन च ॥  
> आकारैर् इङ्गितैर् गत्या चेष्टया भाषितेन च ।  
> नेत्रवक्त्रविकारेण लक्ष्यते ऽन्तर्गतं मनः ॥

**ऽविभावयेत्ऽ** निश्चिनुयात् । **ऽभावम्ऽ** अभिप्रायम् । **ऽनृणाम्ऽ** विवदिसाक्ष्यादीनाम् । **ऽआकारोऽ** विकारः स्वाभाविकानां स्वरादीनाम् अन्यथात्वम् । तत्र स्वरविकारः गद्गदादिः । वर्णविकारो गात्ररूपविपर्ययः । इङ्गितं स्वेदवेपथुरोमाञ्चादि । **ऽचक्षुषाऽ** सप्रेमक्रोधदृष्टिपातेन । **ऽचेष्टितेनऽ** हस्तनिष्पेषणभ्रूविक्षेपादिना । लोके चैतेषां स्वरादीनाम् अन्तर्गतमनःप्रकाशनसामर्थ्यं प्रसिद्धम् इत्य् आह — **आकारैर्** इत्यादिना । ऽआकारैःऽ आक्रियन्ते विक्रियन्त इत्य् आकाराः इङ्गितादयः । गतिर् अत्र स्खलन्ति स्वभावतो ऽन्यथाभूता । भाषितम् अत्र पूर्वापरविरुद्धं वचनम् । **ऽवक्त्रविकारःऽ** आस्यशोषादिः । **[७८]**

कात्यायनः [३८५–३८६] ।

> आकारेङ्गितचेष्टाभिस् तस्य भावं विचारयेत् ।  
> प्रतिवादी भवेद् धीनः सो ऽनुमानेन लक्ष्यते ॥  
> कम्पः स्वेदो ऽथ वैवर्ण्यम् ओष्ठशोषाभिमर्शनम् ।  
> भूलेखनं स्थानहानिस् तिर्यगूर्ध्वनिरीक्षणम् ॥  
> स्वरभेदश् च दुष्टस्य चिह्नम् आहुर् मनीषिणः ।

**ऽआकारःऽ** प्रकोधजनिता शरीरविकृतिः । **प्रतिवादीति** द्वयोर् अपि ग्रहणम् अन्योन्यं प्रतिपक्षवादात् । **ऽअभिमर्शनम्ऽ** जिह्वया ओष्ठप्रान्तलेहनम् ।

याज्ञवल्क्यः [२.१३–१५] ।

> देशाद् देशान्तरं याति परिलेढि च सृक्किणी ।  
> ललाटं स्विद्यते चास्य मुखं वैवर्ण्यम् एति च ॥  
> परिशुष्यत्स्खलद्वाक्यो विरुद्धं बहु भाषते ।  
> वाक् चक्षुः पूजयति नो तथौष्ठौ निर्भुजत्य् अपि ॥  
> स्वभावाद् विकृतं गच्छेन् मनोवाक्कायकर्मभिः ।  
> अभियोगे च साक्ष्ये वा स दुष्टः परिकीर्तितः ॥

**ऽसृक्किणीऽ** ओष्ठप्रान्तौ । **ऽवाक् चक्षुः पूजयति नोऽ** परोक्तां वाचं प्रतिवचनदानेन नो पूजयति चक्षुर् वा प्रतिवीक्षणेन । **ऽनिर्भुजतिऽ** कुटिलीकरोति ।

रामायणे [युद्धकाण्ड, १६.६४] ।

> आकारश् च्छाद्यमानो ऽपि न शक्यो विनिगूहितुम् ।  
> बलाद् धि विवृणोत्य् एव भावम् अन्तर्गतं नृणाम् ॥

**[७९]** कालिकापुराणे ।

> वाचं न वदति त्रस्तः कम्पः स्वेदो ऽथ वा न तु ।  
> विकारो वान्यथा गात्रे मतिर् वा स्यान् न चान्यथा ॥  
> स जयी यद्य् अकोपः स्यान् न चेत् प्राक्तन एव हि ।

**ऽन तु**ऽ इति कम्पस्वेदादिभिः संबध्यते । **ऽन चऽ** इति विकारो वेत्य् अनेन संबध्यते । **ऽप्राक्तन एवऽ** पूर्ववाद्य् एव । जयी स्याद् इत्य् अन्वयः ।

**इति दुष्टलक्षणम्**

**[८०]**

## ११ हीनः
अथ हीनः

तत्र मनुः [८.५३–५८] ।

> अदेशं यश् च दिशति निर्दिश्यापह्नुते च यः ।  
> यश् चाधरोत्तरान् अर्थान् विगीतान् नावबुध्यते ॥  
> अपदिश्योपदेशं च पुनर् यस् त्व् अपधावति ।  
> सम्यक् प्रणिहितं चार्थं पृष्टः सन् नाभिनन्दति ॥  
> असंभाष्ये साक्षिभिश् च देशे संभाषते मिथः ।  
> निरुध्यमानं प्रश्नं च नेच्छेद् यश् चापि निष्पतेत् ॥  
> ब्रूहीत्य् उक्तश् च न ब्रूयद् उक्तं च न विभावयेत् ।  
> न च पूर्वापरं विद्यात् तस्माद् अर्थात् स हीयते ॥  
> सन्ति ज्ञातार इत्य् उक्त्वा दिशेत्य् उक्तो दिशेन् न यः ।  
> धर्मस्थः कारणैर् एतैर् हीनं तम् अपि निर्दिशेत् ॥  
> अभियोगे न चेद् ब्रूयाद् वध्यो दण्ड्यश् च धर्मतः ।  
> न चेत् त्रिपक्षात् प्रब्रूयाद् धर्मं प्रति पराजितः ॥

**[८१]** **ऽअदेशोऽ** यत्रार्थिप्रत्यर्थिनौ न तस्मिन् काले स्थितौ । **ऽनिर्दिश्यऽ** देशादिकम् इति शेषः । **ऽअधरोत्तरान् अर्थान्ऽ** पौरस्त्यान् औपरिष्टांश् च । **ऽविगीतान्ऽ** विरुद्धान् । **ऽअपदिश्यऽ** उपन्यस्य । **ऽअपदेशम्ऽ** व्याजम् । **ऽअपधावतिऽ** अपसरति । **ऽसम्यक् प्रणिहितम् अर्थम्ऽ** अनाकुलं निश्चितम् उक्तम् । **ऽपृष्टःऽ** यद् अनेनोक्तं तत्र किं ब्रवीषि केन वा प्रमाणेन साधयसि स्वपक्षम् इत्याद्य् उक्तः । **ऽअसंभाष्येऽ** संभाषणानर्हे देशे । **ऽनिष्पतेत्ऽ** अनाख्याय ग्रामान्तरं निर्गच्छेत् । ब्रूहीत्यादिना प्राप्तस्य पुनर्वचनं दार्ड्यार्थम् । **ऽधर्मस्थःऽ** धर्माधिकरणस्थः ।

नारद-कात्यायनौ [ना। ३.१६५] ।

> न परेण समुद्दिष्टान् उपेयत् साक्षिणो रहः ।  
> भेदयेन् नैव चान्येन हीयते तैः समाचरन् ॥

नारदः [२.३२–३३, २८; १.६६, ५८–५९] ।

> पलायते ऽभियुक्तश् च मौनी साक्षिपराजितः ।  
> स्वयम् अभ्युपपन्नश् च अवसन्नश् चतुर्विधः ॥  
> अन्यवादी क्रियाद्वेषी नोपस्थायी निरुत्तरः ।  
> आहूतप्रपलायी च हीनः पञ्चविधः स्मृतः ॥  
> पूर्ववादं परित्यज्य यो ऽन्यम् आलम्बते नरः ।  
> वादसंक्रमणं ज्ञेयो हीनवादी स वै नरः ॥

**[८२]**  
> यम् अर्थम् अभियुञ्जीत न तं विप्रकृतिं नयेत् ।  
> नान्यत् पक्षान्तरं गच्छेद् गच्छन् पूर्वात् स हीयते ॥  
> सापदेशं हरेत् कालम् अब्रुवंश् चापि संसदि ।  
> उक्ता वादो विब्रुवंश् च हीयमानस्य लक्षणम् ॥  
> आहूतो यः पलायेत प्राप्तश् च विवदेन् न यः ।  
> विनेयः स भवेद् राज्ञा हीन एव विवादतः ॥

**ऽअभ्युपपन्नःऽ** अङ्गीकृतपराजयः । **ऽआवसन्नःऽ** प्राप्तावसादः ।

याज्ञवल्क्यः [२.१६] ।

> संदिग्धार्थं स्वतन्त्रो यः सधयेद् यश् च निष्पतेत् ।  
> न चाहूतो वदेत् किंचिद् धीनो दण्ड्यश् च स स्मृतः ॥

**ऽस्वतन्त्रःऽ** राजनिवेदननिरपक्षो यदि **ऽसाधयेत्ऽ** गृह्णीयाद् इत्य् अर्थः,

> अनिवेद्य तु यो राज्ञे संदिग्धे ऽर्थे प्रवर्तते ।  
> प्रसह्य स विनेयः स्यात् सर्वो ऽप्य् अर्थो न सिध्यति ॥

इति नारदवचनात् ।

कात्यायनः [१९६–१९७] ।

> लेखयित्वा तु यो वाचा न्यूनम् अप्य् अधिकं पुनः ।  
> वदेद् वादी स दीयेत नाभियोगं तु सो ऽर्हति ॥  
> न मयाभिहितं कार्यम् अभियुज्य परं वदेत् ।  
> विब्रुवंश् च भवेद् एवं हीनं तम् अपि निर्दिशेत् ॥

**[८३]** बृहस्पतिः [३.३३–३९] ।

> साक्षिणस् तु समुद्दिश्य यस् तु तान् न विवादयेत् ।  
> त्रिंशद्रात्रात् त्रिपक्षाद् वा तस्य हानिः प्रजायते ॥  
> आहूय प्रपलायेत मौनी साक्षिपराजितः ।  
> स्ववाक्यप्रतिपन्नश् च हीनवादी चतुर्विधः ॥  
> प्रपलायी त्रिपक्षेण मौनकृत् सप्तभिर् दिनैः ।  
> साक्षिभिन्नस् तत्क्षणेन प्रतिपन्नश् च हीयते ॥  
> निवेदितस्याकथनम् अनुपस्थानम् एव च ।  
> पक्षार्थं दूष्यमौनं च हीयमानस्य लक्षणम् ॥  
> महापापोपपापाभ्यां पातकेनाथ संसदि ।  
> यो ऽभिशस्तस् तत् कमते संयुक्तं तं विदुर् जनाः ॥  
> तस्माद् यत्नेन कर्तव्यं बुधेनात्मविशोधनम् ।  
> यद् यद् गुरुतरं कार्यं तत् तत् पूर्वं विशोधयेत् ॥  
> महापापाभिशस्तो यः पातकात् तर्तुम् इच्छति ।  
> पूर्वम् अङ्गीकृतं तेन जितो ऽसौ दण्डम् अर्हति ॥

**ऽपूर्वम्ऽ** महापातकम् ।

नारदः [२.२५] ।

> सर्वेष्व् अर्थविवादेषु वाक्च्छले नावसीदति ।  
> पशुस्त्रीभूम्यृणादाने शास्यो ऽप्य् अर्थान् न हीयते ॥

**ऽअर्थात्ऽ** पश्वादेर् उक्तत्वात् । **[८४]**

बृहस्पतिः [३.४०–४२] ।

> आचारकरणे दिव्ये कृत्वोपस्थाननिर्णयम् ।  
> नोपस्थितो यदा इअश्चिच् छलं तत्र न कारयेत् ॥  
> देवराजकृतो दोशस् तस्मिन् काले यदा भवेत् ।  
> अवधित्यागभावेन न भवेत् स पराजितः ॥  
> पूर्वोत्तरे निविष्टे तु विचारे संप्रवर्तिते ।  
> प्रथमं ये मिथो यान्ति दाप्यास् ते द्विगुणं दमम् ॥

## १२ संधिः
अथ संधिः

तत्र बृहस्पतिः [३.४३–४५, ४७–४९] ।

> पूर्वोत्तरे ऽभिलिखिते प्रक्रान्ते कार्यनिर्णये ।  
> द्वयोः सन्तप्तयोः संधिः स्याद् अयःखण्डयोर् इव ॥  
> साक्षिसभ्यविकल्पस् तु भवेत् तत्रोभयोर् अपि ।  
> दोलायमानौ यौ संधिं कुर्यातां तौ विचक्षणौ ॥  
> प्रमाणसमता यत्र भेदः शास्त्रचरित्रयोः ।  
> तत्र राजाज्ञया संधिर् उभयोर् अपि शस्यते ॥  
> धर्मार्थोपग्रहः कीर्तिः भवेत् साम्येन भूभृतः ।  
> न क्लिश्यन्ते साक्षिसभ्या वैरं च विनिवर्तते ॥  
> निग्रहानुग्रहं दण्डं धर्मं प्राप्य यशो ऽयशः ।  
> विग्रहाज् जायते नॄणां पुनर् द्वेषस् तथैव च ॥  
> तस्मात् कुलगणाध्यक्षा धर्मज्ञाः समदृष्टयः ।  
> अद्वेषलोभाद् यद् ब्रूयुस् तत् कर्तव्यं विजानता ॥

**[८६]** **साक्षिसभ्यविकल्प** इति । उभयोर् अपि अर्थिप्रत्यर्थिनोर् यत्र साक्षिसभ्यविकल्पो भवेत् किम् एते वक्ष्यन्तीति, तत्र दोलायमाने कार्यनिर्णये कथं भविष्यतीति संदिग्धे यौ संधिं कुर्यातां तौ विचक्षणाव् इत्य् अर्थः । समतेति । उभयोर् अप्य् अर्थिप्रत्यर्थिनोः पक्षे सभ्यानां प्रमाणसामान्यं यत्र प्रतिभाति । यत्र च भेदः शास्त्रचरित्रयोः । शास्त्रे शास्त्रान्तरेण विप्रतिपत्तिः, व्यवहारे च व्यवहारान्तरेण विप्रतिपत्तिस् तत्र राजाज्ञया संधिः प्रशस्यत इत्य् अर्थः । निग्रहानुग्रहम् इति । अर्थिप्रत्यर्थिनोर् विग्रहे सत्य् अवस्थितानि निग्रहादीनि भवन्तीत्य् अतः संधिः श्रेयान् इत्य् अर्थः ।

## १३ क्रियादानम्
अथ क्रियादानम्

तत्र बृहस्पतिः [४.२] ।

> ये तु तिष्ठन्ति करणे तेषां सभ्यैर् विभावना ।  
> कारयित्वोत्तरं सम्यग् दातव्यैकस्य वादिनः ॥  
> प्रतिज्ञां साधयेद् वादी प्रत्यर्थी कारणे तथा ।  
> प्राग्वृत्तवादी विजयं जयपत्रेण भावयेत् ॥

**ऽये तु तिष्ठन्तिऽ** विपतिपत्तिवादिन इति शेषः । **ऽविभावनाऽ** क्रिया दातव्येत्य् अन्वयः । प्रमाणं ब्रूहीत्य् अर्थः । **ऽप्रतिज्ञां साधयेत्ऽ** प्रतिज्ञातम् अर्थं प्रमाणेन साधयेत् । एतच् च मिथ्योत्तरे । प्रत्यर्थी कारणं साधयेद् इत्य् अर्थः । एतच् च प्रत्यवस्कन्दनोत्तरे ।

व्यासः ।

> प्राङ्न्याये कारणोक्तौ तु प्रत्यर्थी निर्दिशेत् क्रियाम् ।  
> मिथ्योक्तौ पूर्ववादी तु प्रतिपत्तौ न साधयेत् ॥

कात्यायनः [२११] ।

> कारणात् पूर्वपक्षो ऽपि ह्य् उत्तरं प्रतिपद्यते ।  
> अतः क्रिया सदा प्रोक्ता पूर्वपक्षप्रसाधिनी ॥

**[८८]** मनुः [८.५२] ।

> अपह्नवे ऽधमर्णस्य देहीत्य् उक्तस्य संसदि ।  
> अभियोक्ता दिशेद् देशं कारणं वान्यद् उद्दिशेत् ॥

यदा राज्ञा प्राड्विवाकेन च **ऽसंसदिऽ** व्यवहाराधिकरणादिदेशे ह्य् उत्तमर्णवचनम् इत्य् उक्तस्यापह्नवो ऽधमर्णस्य भवति तदा **ऽअभियोक्ताऽ** धनस्य प्रयोक्ता उत्तमर्णो **ऽदिशेद् देशंऽ** साक्षिणो प्रमाणभूतान् निर्दिशेत् **ऽअन्यद् वा कारणंऽ** लेख्यादि निर्दिशेद् इत्य् अर्थः ।

नारदः [३.१६३] ।

> द्वयोर् विवदयोर् अर्थे द्वयोः सत्सु च साक्षिषु ।  
> पूर्वपक्षो भवेद् अस्य भवेयुस् तस्य साक्षिणः ॥

याज्ञवल्क्यः [२.१७] ।

> साक्षिषूभयतः सत्सु साक्षिणः पूर्ववादिनः ।  
> पूर्वपक्षे ऽधरीभूते भवन्त्य् उत्तरवादिनः ॥

**ऽपूर्ववादिनःऽ** पूर्वकालम् एव मया क्रीतं प्रतिगृहीतं चेत्य् एवं वादिनः ।

नारदः [४.१६४; २.३१] ।

> आधर्यं पूर्वपक्षस्य यस्मिन्न् अर्थवशाद् भवेत् ।  
> विवादे साक्षिणस् तत्र प्रष्टव्याः प्रतिवादिनः ॥

**[८९]**  
> कारणप्रतिपत्तौ तु पूर्वपक्षे विरोधिते ।  
> अभियुक्तेन वै भाव्यं विज्ञेयं पूर्वपक्षवत् ॥

ऽकारणप्रतिपत्तौऽ प्रत्यवस्कन्दने । ऽपूर्वपक्षवत्ऽ यथा भाषावादी मिथ्योत्तरे सति स्वपक्षं साधयति तथा कारणवादी स्वपक्षं साधयेद् इत्य् अर्थः ।

व्यासः ।

> प्राङ्न्यायजयपत्रेण प्राड्विवाकादिभिस् तथा ।  
> सत्यवादी समाप्नोति पद्यते न निवेदितम् ॥

ऽसत्यवादीऽ यथार्थवादी प्राङ्न्याववादी ।

**इति प्रत्याकलितपादः**

**[९०]**
## १४ प्रमाणविषयः
**१४ — अथ क्रियापादः**

**तत्र प्रमाणविषयः**

तत्र बृहस्पतिः [४.५] ।

> श्रुत्वा पूर्वोत्तरं सभ्यैर् निर्दिष्टा यस्य भावना ।  
> विभावयेत् प्रतिज्ञातं सो ऽखिलं लिखितादिना ॥

कात्यायनः [२१३, २२२] ।

> वादिना यद् अभिप्रेतं स्वयं साधयितुं स्फुटम् ।  
> तत्साध्यं साधनं येन तत्साध्यं साध्यते ऽखिलम् ॥  
> सारभूतं पदं मुक्त्वा असाराणि बहून्य् अपि ।  
> संसाधयेत् क्रियां यां तु तां जह्यात् सारवर्जिताम् ॥  
> पक्षद्वयं साधयन्तीं तां जह्याद् दूरतः क्रियाम् ।  
> क्रियां बलवतीं मुक्त्वा दुर्बलां यो ऽवलम्बते ॥  
> स जये ऽवधृते सभ्यैः पुनस् तां नाप्नुयात् क्रियाम् ।

नारदः [१.६२–६३] ।

> निर्वृत्ते व्यवहारे तु प्रमाणफलं भवेत् ।

**[९१]**  
> लिखितं साक्षिणो वापि पूर्वम् आवेदितं न चेत् ॥  
> यथा पक्वेषु धान्येषु निष्फला प्रावृषो गुणाः ।  
> निर्वृत्तव्यवहाराणां प्रमाणम् अफलं भवेत् ॥

याज्ञवल्क्यः [२.७८] ।

> ततो ऽर्थी लेखयेत् सद्यः प्रतिज्ञातार्थसाधनम् ।  
> तत्सिद्धौ सिद्धिम् आप्नोति विपरीतम् अतो ऽन्यथा ॥

अर्थीति द्वयोर् अप्य् अर्हिनोर् उपादानम् । स्वपक्षसाधनेनार्थित्वेन द्वयोर् अपि ग्रहणात् ।

नारदः [१.६] ।

> सारस् तु व्यवहाराणां प्रतिज्ञा समुदाहृता ।  
> तद्धानौ हीयते वादी तरंस् ताम् उत्तरो भवेत् ॥

**ऽतरन्ऽ** निर्वाहयन् । **ऽउत्तरोऽ** विजयवान् ।

बृहस्पतिः [४, ६,८] ।

> द्विप्रकारा क्रिया प्रोक्ता मानुषी दैविकी तथा ।  
> एकैकानेकधा भिन्ना ऋषिभिस् तत्त्ववेदिभिः ॥  
> साक्षिलेख्यानुमानं च मानुषी त्रिविधा क्रिया ।  
> धटाद्या धर्मजान्ता च दैविकी नवधा स्मृता ॥

**[९२]**  
> साक्षी द्वादशबेदस् तु लिखितं दशधा स्मृतम् ।  
> अनुमानं च द्विविधं नवधा दैविकी क्रिया ॥

कात्यायनः [२१४, २३३] ।

> साक्षिणो लिखितं भुक्तिः प्रमाणं त्रिविधं विदुः ।  
> लेशोद्देशस् तु युक्तिः स्याद् दिव्यानीह विषादयः ॥  
> ऋणं लेख्यं साक्षिणो वा युक्तिलेशादयो ऽपि च ।  
> दैविकी वा क्रिया प्रोक्ता प्रजानां हितकाम्यया ॥

याज्ञवल्क्यः [२.२२] ।

> प्रमाणं लिखितं भुक्तिः साक्षिणश् चेति कीर्तितम् ।  
> एषाम् अन्यतमाभावे दिव्यान्यतमम् उच्यते ॥

नारद-बृहस्पती ।

> दिवा कृते कार्यविधौ ग्रामेषु नगरेषु च ।  
> संभवे साक्षिणां चैव न दिव्या भवति क्रिया ॥

कात्यायनः [२१८, २१९, २२३] ।

> यद्य् एको मानुषीं ब्रूयाद् अन्यो ब्रूयात् तु दैविकीम् ।  
> मानुषीं तत्र गृह्णीयान् न तु दैवीं क्रियां नृपः ॥  
> यद्य् एकदेशप्राप्तापि क्रिया विद्येत मानुषी ।  
> सान्याय्या न तु पूर्वापि दैविकीं वदतां नृणाम् ॥

**[९३]**  
> क्रिया न दैविकी प्रोक्ता विद्यमानेषु साक्षिषु ।  
> लेख्ये च सति वादेषु न स्याद् दिव्यं न साक्षिणः ॥

ऽएकदेशप्राप्ताऽ प्रतिज्ञातैकभागविषया ।

पितामहः ।

> स्थावरेषु विवादेषु दिव्यानि परिवर्जयेत् ।  
> साक्षिभिर् लिखितेनाथ भुक्त्या चैतान् प्रसाधयेत् ॥

बृहस्पतिः [४.१०] ।

> ऋणादिषु तु कार्येषु कल्पयेन् मानुषीं क्रियाम् ।

कात्यायनः [२३९, २२७, २२४, २२५, २२६, २२९] ।

> वाक्पारुष्ये च भूमौ च दिव्यं न परिकल्पयेत् ।  
> दत्वादत्ते तथादत्ते स्वामिनां निर्णये सति ॥  
> विक्रयादानसंबन्धे कृत्वा धनम् अनिच्छति ।  
> द्यूते समाह्वये चैव विवादे समुपस्थिते ॥  
> साक्षिणः साधनं प्रोक्तं न दिव्यं न च लेख्यकम् ।  
> पूगश्रेणिगणादीनां या स्थितिः परिकीर्तिता ॥

**[९४]**  
> तस्यास् तु साधनं लेख्यं न दिव्यं न च साक्षिणः ।  
> द्वारमार्गक्रियाभोगजलवाहादिके तथा ॥  
> भुक्तिर् एव हि गुर्वी स्यान् न दिव्यं न च साक्षिणः ।  
> प्रक्रान्ते साहसे वादे पारुष्ये दण्डवाचिके ।  
> बलोद्भूतेषु कार्येषु साक्षिणो दिव्यम् एव च ॥

**ऽदत्वादत्तेऽ** दत्तम् इति प्रतिश्रुत्यानर्पिते । **ऽतथादत्तेऽ** पुनर् आछिद्य गृहीते । स्वामिनां निर्णये सतीति । एतत् स्वामिकम् एतद् इति निश्चये सति । दत्वादत्तविवादेषु साक्षिणः प्रमाणं न पुनर् दिव्यं न च लेखकं चेत्य् अर्थः । **ऽधनंऽ** मूल्यरूपम् । **ऽअनिच्छतिऽ** दातुम् इति शेषः ।

व्यासः ।

> रहःकृतं प्रकाशं च द्विविधं दिव्यम् उच्यते ।  
> प्रकाशं साक्षिभिर् भाव्यं दैविकेन रहः कृतम् ॥

**ऽभाव्यम्ऽ** शोधनीयम् ।

बृहस्पतिः ।

> लिखिते साक्षिवादे तु संदिग्धे जायते यदा ।  
> अनुमानेन संभ्रान्ते तत्र दिव्यं विशोधनम् ॥  
> नृपद्रोहे साहसे च कल्पयेद् दैविकीं क्रियाम् ।

नारदः [२.३०; ३.२४७, २४२] ।

> अरण्ये विजने रात्राव् अन्तर्वेश्मनि साहसे ।

**[९५]**  
> न्यासापह्नवने चैव दिव्या संभवति क्रिया ॥  
> यदा साक्षी न विद्येत विवादे वदतां नृणाम् ।  
> तदा दिव्यैः परीक्षेत शपथैश् च पृथग्विधैः ॥  
> स्त्रीणां शीलाभियोगे च स्तेयसाहसयोर् अपि ।  
> एष एव विधिर् दृष्टः सर्वार्थापह्नवेषु च ॥

कात्यायनः [२३०, २२४] ।

> पतनं क्रियते यत्र अङ्गछेदो वधो ऽपि वा ।  
> दिव्यं वेद् देशयेद् वादी सम्यग्दृष्टैः प्रपादयेत् ॥  
> गूढसाहसिकानां तु प्राप्तं दिव्यैः परीक्षणम् ।  
> युक्तिलेशेङ्गिताकारवाक्चक्षुश्चेष्टितैर् नृणाम् ॥  
> अलेखे ऽसाक्षिके दैवीं व्यवहारे विनिर्दिशेत् ।  
> दैवसाध्ये पौरुषेयीं न लेख्यं वा प्रयोजयेत् ॥

बृहस्पतिः [४.१४, २१] ।

> मणिमुक्तानाणकानां कूटकृन् न्यासहारकः ।  
> हिंसको ऽन्यङ्गनासेवी परीक्ष्याः शपथैः सदा ॥

**९६]**  
> महापापाभिशापेषु निक्षेपहरणे तथा ।  
> दिव्यैः कार्यं परीक्षेत राजा सत्स्व् अपि साक्षिषु ॥  
> चिरन्तनोपांशुकृते चिरनष्टेषु साक्षिषु ।  
> प्रदुष्टेषु समानेषु दिव्यैः कार्यं विशोधनम् ॥

**ऽचिरन्तनोपांशुकृतेऽ** चिरन्तनकृते रहस्यकृते च । **ऽसमानेषुऽ** सदृशेषु ।

व्यासः ।

> प्रथमा यत्र भिद्यन्ते साक्षिणश् च तथा परे ।  
> परेभ्यश् च तथा चान्ये तं वादं शपथैर् नयेत् ॥

**ऽभिद्यन्तेऽ** प्रतिपद्यन्ते ।

कात्यायनः [२३२, २३१] ।

> समत्वं साक्षिणां यत्र दिव्यैस् तत्रापि शोधयेत् ।  
> प्राणान्तिकविवादेषु विद्यमानेषु साक्षिषु ॥  
> दिव्यम् आलम्बते वादी न पृच्छेत् तत्र साक्षिणः ।  
> उत्तमेषु तु सर्वेषु साहसेषु विचारयेत् ।  
> सद्भावं दिव्यदृष्टेन सत्सु साक्षिषु वै भृगुः ॥

समत्वं साक्षिणां यत्रेति । उभयोर् अर्थिप्रत्यर्थिप्रयुक्तपक्षयोर् अपि यत्र साक्षिणां तुल्यता तुल्यसंख्यता च भवतीत्य् अर्थः ।

व्यासः ।

> न मयैतत् कृतं लेख्यं कूटम् एतेन कारितम् ।  
> अधरीकृत्य तत् पत्रम् अर्थे दिव्येन निर्णयः ॥

**[९७]** प्रजापतिः ।

> यन् नामगोत्रैर् यल् लेख्यं तुल्यं लेख्यं क्वचिद् भवेत् ।  
> अगृहीते धने तत्र कार्यो दिव्येन निर्णयः ॥

मूललेख्येन नामगोत्रैस् तुल्यं लेख्यान्तरं विपरीतार्थं यदा भवति तदा तद् अप्रमाणीकृत्य दिव्येन निर्णयः कर्तव्य इत्य् अर्थः ।

कात्यायनः [२३८] ।

> यत्र स्यात् सोपधं लेख्यं तद् राज्ञे श्रावितं यदि ।  
> दिव्येन शोधयेत् तत्र राजा धर्मासनस्थितः ॥

**ऽसोपधम्ऽ** छलसहितम् ।

नारद-कात्यायनौ ।

> प्रमाणानि प्रमाणज्ञैः पालनीयानि यत्नतः ।  
> सीदन्ति हि प्रमाणानि प्रमाणैर् अव्यवस्थितैः ॥

**ऽसीदन्ति हि प्रमाणानिऽ** इति । अविषयव्यापारेण प्रमाणैर् अव्यवस्थितैः तानि सीदन्ति न निर्णयकारीणि भवन्तीत्य् अर्थः ।

**इति क्रियापादे प्रमाणविषयः**

## १५ साक्षिणः
अथ साक्षिणः

तत्र नारदः [४.१४७] ।

> संदिग्धेषू तु कार्येषु द्वयोर् विवद्मानयोः ।  
> दृष्टश्रुतानुभूतत्वात् साक्षिभ्यो व्यक्तिदर्शनम् ॥

मनुः [८.७४] ।

> समक्षदर्शनात् साक्ष्यं श्रवणाच् चैव सिध्यति ।

समक्षदर्शनश्रवणोपादानं प्रमाणमात्रोपलक्षणार्थम् तेन प्रमाणतो येनानुभूतं विवादपदं स साक्षीत्य् अर्थः ।

कात्यायनः ।

> अर्थिप्रत्यर्थिसांनिध्याद् अनुभूतं तु यद् भवेत् ।  
> तद् ग्राह्यं साक्षिणो वाक्यम् अन्यथा न बृहस्पतिः ॥

नारदः [४.१४९–१५०] ।

> एकादशविधः साक्षी शास्त्रे दृष्टो मनीषिभिः ।  
> कृतः पञ्चविधस् तेषां त्रिविधो ऽकृत उच्यते ॥

**[९९]**  
> लिखितः स्मारितश् चैव यदृच्छाभिज्ञ एव च ।  
> गूढश् चोत्तरसाक्षी च साक्षी पञ्चविधः कृतः ॥

नारद-कात्यायनौ ।

> अन्ये पुनर् अनिर्दिष्टाः साक्षिणः समुदाहृताः ।  
> ग्रामश् च प्राड्विवाकश् च राजा च व्यवहारिणाम् ॥  
> कार्येष्व् अभ्यन्तरो यश् च अर्थिना प्रहितश् च यः ।  
> कुल्याः कुलविवादेषु भवेयुस् ते ऽपि साक्षिणः ॥

बृहस्पतिः [५.४, १३]

> लिखितो लेखितो गूढः स्मारितः कुल्यदूतकौ ।  
> यादृच्छश् चोत्तरश् चैव कार्यमध्यगतो ऽपरः ॥  
> नृपो ऽध्यक्षस् तथा ग्रामः साक्षी द्वादशधा स्मृतः ।  
> प्रभेदम् एषां वक्ष्यामि यथावद् अनुपूर्वशः ॥  
> जातिनामाभिलिखितं येन स्वं पित्र्यम् एव च ।  
> निवासश् च स विज्ञेयः साक्षी लिखितसंज्ञकः ॥  
> अर्थिक्रियां क्रियाभेदैस् तस्य कृत्वा ऋणादिके ।  
> प्रत्यक्षं लेख्यते यश् च लेखितः स उदाहृतः ॥

**[१००]**  
> कुड्यव्यवहितो यस् तु श्राव्यते ऋणिभाषितम् ।  
> विनिह्नुते यथाभूतं गूढसाक्षी स कीर्तितः ॥  
> आहूय यः कृतः साक्षी ऋणे न्यासक्रियादिके ।  
> स्मार्यते च मुहुर् यश् च स्मारितः सो ऽभिधीयते ॥  
> विभागदाने विपणे ज्ञातिर् यत्रोपदिश्यते ।  
> द्वयोः समानो धर्मज्ञः स कुल्यः परिकीर्तितः ॥  
> अर्थिप्रत्यर्थिवचनं शृणुयात् प्रेषितस् तु यः ।  
> उभयोः संमतः साधुर् दूतकः स उदाहृतः ॥  
> क्रियमाणे तु कर्तव्ये यः कश्चित् स्वयम् आगतः ।  
> अस्ति साक्षित्वम् अस्माकम् उक्तो यादृच्छिकस् तु सः ॥  
> यत्र साक्षी दिशं गच्छन् मुमूषुर् वा यथाश्रुतम् ।  
> अन्यं संश्रावयेत् तं तु विद्याद् उत्तरसाक्षिणम् ॥

व्यासः ।

> साक्षिणाम् अपि यः साक्ष्यम् उपर्य् उपरि भाषते ।  
> श्रवणाच् छ्रावणाद् वापि स साक्ष्य् उत्तरसंज्ञितः ॥

बृहस्पति-कात्यायनौ ।

> उभाभ्यां यस्य विश्वस्तं कार्यं वापि निवेदितम् ।  
> गूढचारी स विज्ञेयः कार्यमध्यगतस् तथा ॥

**[१०१]**  
> अर्थिप्रत्यर्थिनोर् वाक्यं यच् छ्रुतं भूभृता स्वयम् ।  
> स एव तत्र साक्षी स्याद् विदंवादे द्वयोर् अपि ॥  
> निर्णीते व्यवहारे तु पुनर्न्यायो यदा भवेत् ।  
> अध्यक्षः सभ्यसहितः साक्षी स्यात् तत्र नान्यथा ॥

**उभाभ्यां यत्र विश्वस्तम्** इति । उभाभ्याम् अर्थिप्रत्यर्थिभ्यां यस्य विश्वासः कृतः स **गूडचारी कार्यमध्यगतो** विज्ञेय इत्य् अर्थः ।

कात्यायनः [३५५] ।

> लेखकः प्राड्विवाकश् च सभ्याश् चैवानुपूर्वशः ।  
> नृपे पश्यति तत्कार्यं साक्षिणः समुदाहृताः ॥

बृहस्पतिः [५.१८] ।

> मुषितं घातितं यत्र सीमायाश् च समन्ततः ।  
> अकृतो ऽपि भवेत् साक्षी ग्रामस् तत्र न संशयः ॥

मनुः [८.७६] ।

> यत्रानिबद्धो वीक्ष्येत शृणुयाद् वापि किंचन ।  
> पृष्टस् तत्रापि तद् ब्रूयाद् यथादृष्टं यथाश्रुतम् ॥

कात्यायनः [३५२] ।

> अशक्य आगमो यत्र विदेशप्रतिवादिनाम् ।  
> त्रैविद्यप्रहितस् तत्र लेख्यं साक्ष्यं प्रवादयेत् ॥

**[१०२]** **ऽआगमःऽ** आगमनम् ।

मनुः [८.६०] ।

> पृष्टो ऽपव्ययमानस् तु कृतावस्थो धनैषिणाम् ।  
> त्र्यवरैः साक्षिभिर् भाव्यो नृपब्राह्मणसंनिधौ ॥

**ऽपृष्टःऽ** प्राड्विवाकेन । **ऽअपव्ययमानःऽ** अपह्नवं कुर्वन् । **ऽकृतावस्थःऽ** आसेधादिना कृतम् अवस्थानं यस्य स तथा । **ऽभाव्यःऽ** विभावनीयः ।

बृहस्पतिः [५.१, १९, २] ।

> नव सप्त पञ्च वा स्युश् चत्वारस् त्रय एव वा ।  
> उभौ वा श्रोत्रियौ ख्यातौ नैकं पृच्छेत् कदाचन ॥  
> लिखितौ द्वौ तथा गूढौ त्रिचतुःपञ्चलेखिताः ।  
> यदृच्छास्मारिताः कुल्यास् तथा चोत्तरसाक्षिणः ॥  
> दूतकः खटिकाग्राही कार्यमध्यगतस् तथा ।  
> एक एव प्रमाणं स्यान् नृपो ऽध्यक्षस् तथैव च ॥

**लिखितौ द्वाव्** इति, एतौ द्वौ साक्षिणौ भवतः अन्ये तु दूतकादिव्यतिरिक्तास् त्र्यवरा एवेत्य् अर्थः ।

**]१०३]**  
> याज्ञवल्क्यः [२.७२] ।  
> उभयानुमतः साक्षी भवेद् एको ऽपि धर्मवित् ।

व्यासः ।

> शुचिक्रियश् च धर्मज्ञः साक्षी यत्रानुभूतवाक् ।  
> प्रमाणम् एको ऽपि भवेत् साहसेषु विशेषतः ॥

**ऽअनुभूतवाक्ऽ** सत्यत्वेनानुभूता वाग् यस्य ।

कात्यायनः [३५३–३५४] ।

> अभ्यन्तरे तु निक्षेपे साध्यम् एको ऽपि बाध्यते ।  
> अर्थिना प्रहितः साक्षी भवत्य् एको ऽपि याचितः ॥  
> संस्कृतं येन तत् पण्यं तत् तेनैव विभावयेत् ।  
> एक एव प्रमाणं स विवादे तत्र कीर्तितः ॥

**संस्कृतं येन तत् पण्यम्** इति । **येन** सुवर्णकारादिना **यत् पण्यं** कुण्डलादिघटितं **तत् तेनैव** साक्षिणा साधयेद् इत्य् अर्थः ।

नारदः [४.१६७] ।

> सुदीर्घेणापि कालेन लिखितः सिद्धिम् आप्नुयात्   
> संजानन्न् आत्मनो लेख्यम् अजानन्तं न लेखयेत् ॥

**[१०४] अजानन्तं न लेखयेत्** । अत्रायम् अर्थः — यत्र कारणसमये लेखितुम् अजानन्तम् आत्मानं यो ऽन्येन लिपिज्ञेनाहम् अत्रामुको अमुकग्रामीयो ऽमुकपुत्रः साक्षीत्य् एवं लेखयेत् सो ऽपि चिरेणापि **सिद्धिम् आप्नुयात्** ।

कात्यायनः [३७०] ।

> अथ स्वहस्तेनारूढस् तिष्ठंश् चैकः स एव तु ।  
> न चेत् प्रत्यभिजानीयात् तत् स्वहस्तैः प्रसाधयेत् ॥

नारदः [६.१६८–१७१] ।

> अष्टमाद् वत्सरात् सिद्धिः स्मारितस्येह साक्षिणः ।  
> आ पञ्चमात् तथा सिद्धिर् यदृच्छोपगतस्य तु ॥  
> आ तृतीयात् तथा वर्षात् सिद्धिर् गूढस्य साक्षिणः ।  
> आ संवत्सरात् सिद्धिं तु वदन्त्य् उत्तरसाक्षिणः ॥  
> अथ वा कालनियमो न दृष्टः साक्षिणः प्रति ।  
> स्मृत्यपेक्षं हि साक्षित्वम् आहुः शास्त्रविदो जनाः ॥  
> यस्य नोपहता बुद्धिः स्मृता श्रोत्रं च नित्यशः ।  
> सुदीर्घेणापि कालेन स वै साक्षित्वम् अर्हति ॥

मनुः [८.६१–६३] ।

> यादृशा अर्थिभिः कार्या व्यवहारेषु साक्षिणः ।  
> तादृशान् संप्रवक्ष्यामि यथा वाच्यम् ऋतं च तैः ॥

**[१०५]**  
> गृहिणः पुत्रिणो मौलाः क्षत्रविट्शूद्रयोनयः ।  
> इत्य् उक्त्वा साक्ष्यम् अर्हन्ति न ये केचिद् अनापदि ॥  
> प्राप्ताः सर्वेषु वर्णेषु कार्याः कार्येषु साक्षिणः ।  
> सर्वधर्मविदो ऽलुब्धा विपरीतांस् तु वर्जयेत् ॥

**ऽऋतम्ऽ** सत्यम् । **ऽमौलाःऽ** प्रसिद्धकुलोद्भवाः ।

याज्ञवल्क्यः [२.६८–६९] ।

> तपस्विनो दानशीलाः कुलीनाः सत्यवादिनः ।  
> धर्मप्रधाना ऋजवः पुत्रवन्तो धनान्विताः ॥  
> त्र्यवराः साक्षिणो ज्ञेयाः श्रौतस्मार्तक्रियापराः ।  
> यथाजाति यथावर्णं सर्वे सर्वेषु वा स्मृताः ॥

गौतमः [१३.२–४]- ऽबहवः स्युर् अनिन्दिताः स्वकर्मसु प्रात्ययिका राज्ञाम् । निष्प्रीत्यभितापाश् चान्यतरस्मिन् । अपि शूद्राःऽ । **[१०६]** **ऽप्रात्ययिका राज्ञाम्ऽ** प्रत्ययोत्पादका राज्ञाम् । **ऽनिष्प्रीत्यभितापाःऽ** मैत्रशास्त्रववर्जिताः ।

कात्यायनः [३४७–३४८] ।

> प्रख्यातकुलशीलाश् च लोभमोहविवर्जिताः ।  
> आप्ताः शिष्टा विबुद्धा ये तेषां वाक्यम् असंशयम् ॥  
> विभाव्यो वादिना यादृक् सदृशैर् एव भावयेत् ।  
> नोत्कृष्टं चावकृष्टैस् तु साक्षिभिर् भावयेत् सदा ॥

शङ्खलिक्खितौ- ऽअथ साक्षिणः । श्रोत्रियो गुणवान् रूपवान् माणवकः शीलवान् क्षत्रियस् तथा, वैश्यः शूद्रो वा धर्मवांश् च यः शीलोपपन्नः, कर्मवादैर् विदितो न त्व् एकःऽ ।

व्यासः ।

> मणिमन्त्रौषधिबलात् प्रदत्तं वा विधानतः ।  
> विसंवदेद् दिव्यम् अपि न तु साक्षी गुणान्वितः ॥

नारदः [४.१५५] ।

> श्रेणीषु श्रेणिपुरुषाः स्वेषु वर्गेषु वर्गिणः ।  
> बहिर्वासिषु बाह्याः स्युः स्त्रियः स्त्रीषु च साक्षिणः ॥

**[१०७]** कात्यायनः [३.४९–३५०] ।

> लिङ्गिनः श्रेणिपूगाश् च वणिग्जातास् तथापरे ।  
> समूहस्थाश् च ये चान्ये वर्गास् तान् अब्रवीद् भृगुः ॥  
> दासचारणमल्लानां हस्त्यश्वायुधजीविनाम् ।  
> प्रत्येकैकसमूहानां नायका वर्गिणः स्मृताः ॥  
> तेषां वादः स्ववर्गेषु वर्गिणस् तेषु साक्षिणः ।

मनु-कात्यायनौ [म। ८.६८; का। ३५१] ।

> स्त्रीणां साक्ष्यं स्त्रियः कुर्युर् द्विजानां द्विजसत्तमाः ।  
> शूद्राश् च सन्तः शूद्राणां मर्त्यानां मर्त्ययोनयः ॥

**इति भट्टहृदयधरात्मज-महासन्धिविग्रहिक-**

**भत्तश्रीमल्लक्ष्मीधरविरचिते कृत्यकपतरौ व्यवहारकाण्डे साक्षिप्रकरणम्**

**[१०८]**

## १६ असाक्षिणः
**१६ — अथासाक्षिणः**

तत्र नारदः [४.१५७–१५८] ।

> असाक्ष्य् अपि हि शास्त्रेषु दृष्टः पञ्चविधो बुधैः ।  
> वचनाद् दोषतो भेदात् स्वयमुक्तिर् भृतान्तरः ॥  
> श्रोत्रियाद्या वचनतः स्तेनाद्या दोषदर्शनात् ।  
> भेदाद् विप्रतिपत्तिअः स्याद् विवादे यत्र साक्षिणाम् ॥  
> स्व्यमुक्तिर् अनिर्दिष्टः स्वयम् एवैत्य यो वदेत् ।  
> मृतान्तरो ऽर्थिनि प्रेते मुमूर्षुश्राविताद् ऋते ॥  
> श्रोत्रियास् तापसा वृद्धा ये च प्रव्रजिता नराः ।  
> असाक्षिणस् ते वचनान् नात्र हेतुर् उदाहृतः ॥  
> स्तेनाः साहसिकाश् चण्डाः कितवा पञ्चकास् तथा ।  
> असक्षिणस् ते दुष्टत्वात् तेषु सत्यं न विद्यते ॥

मनुः [८.६४] ।

> नार्थसम्बन्धिनो नाप्ता न सहाया न वैरिणः ।  
> न दृष्टदोषः कर्तव्या न व्यध्यार्ता न दूषिताः ॥

**[१०९]** नारदः [४.१७८–१८५, १५६]

> दासनैकृतिकाश्रद्धवृद्धस्त्रीबालवञ्चकाः ।  
> मत्तोन्मत्तप्रमत्तार्तकितवग्रामयाजकाः ॥  
> महापथिकसामुद्रवणिक्प्रव्रजितातुराः ।  
> व्यङ्गैकश्रोत्रियाचारहीनक्लीबकुशीलवाः ॥  
> नास्तिकव्रात्यदाराग्नित्यागिनो ऽयाज्ययाजकाः ।  
> एकस्थालीसहायारिधरज्ञातिसनाभयः ॥  
> प्राग्दृष्टदोषशैलूषविअषजीव्याहितुण्डिकाः ।  
> गरदाग्निदकीनाशशूद्रीपुत्रोपपातिकाः ॥

**[११०]**  
> क्लान्त [साहसिकाश्रान्तनिर्धूतान्त्यावसायिनः] ।  
> भिन्नवृत्तासमावृत्तजलतैलिकमूलिकाः ॥  
> भूताविष्टनृपद्विष्टवर्षनक्षत्रसूचकाः ।  
> अघशंस्यात्मविक्रेतृहीनाङ्गभगवृत्तयः ॥  
> कुनखी श्यावदच्छ्वित्रिमित्रध्रुक्च्छठशौण्डिकाः ।  
> ऐन्द्रजालिलुब्धोग्रश्रेणीगणविरोधिनः ॥  
> वधकश् चित्रकृच्छ्रङ्खः पतितः कूटकारकः ।  
> कुहकः प्रत्यवसितस् (?) तस्करो राजपूरुषः ॥  
> मनुष्यपशुमांसास्थिमधुक्षीराम्बुसर्पिषाम् ।  
> विक्रेता ब्राह्मणस् त्व् एषां द्विजो वार्धुषिकश् च यः ॥

**[१११]**  
> च्युतः स्वधर्मात् कुलिकः सूचको हीनसेवकः ।  
> पित्रा विवदमानश् च भेदकृच् चेत्य् असाक्षिणः ॥  
> श्रेण्यादिषु तु वर्गेषु कश्चिद् वै द्वेष्यताम् इयात् ।  
> तस्य तेभ्यो न साक्ष्यं स्याद् द्वेष्टारः सर्व एव ते ॥

**ऽनैकृतिकःऽ** वञ्चकः । **ऽअश्रद्धःऽ** श्रद्धारहितः । **ऽमहापथिकःऽ** दीर्घाध्वनिकः । **ऽकुशीलवओऽ** रङ्गोपजीवी । **ऽएकस्थालीऽ** एकपाकभोजी । **ऽअरिधरःऽ** श्रस्त्रधारी । **ऽआहितुण्डिकःऽ** व्यालग्राही । **ऽउपपातिकःऽ** पातकाक्रान्तः । **ऽसाहसिकःऽ** सहसाविचारितकारी । **ऽअश्रान्तःऽ** अयोग्यकारी । **ऽनिर्धूतःऽ** ग्रामराजकुलश्रेण्यादिभिर् निःसारितः । **ऽभिन्नवृत्तःऽ** स्वधर्मानवस्थितः । **ऽमूलिकःऽ** तत्र मूलं विप्रलम्भस् तत्कारी । **ऽशङ्खःऽ** बलीवर्दनाटनेन भिक्षाटनशीलः । **ऽप्रत्यवसितःऽ** प्रव्रज्याच्युतः । **ऽकुलिकःऽ** परिच्छेदकत्वेन वियुक्तः ।

मनुः [८.६५–६७] ।

> न साक्षी नृपतिः कार्यो न कारुककुशीलवौ ।  
> न श्रोत्रियो न लिङ्गस्थो न सङ्गेभ्यो निवर्तकः ॥  
> नाध्यधीनो न वक्तव्यो न दस्युर् न विकर्मकृत् ।  
> न वृद्धो न शिशुर् नैको नान्त्यो न विकलेन्द्रियः ॥

**[११२]**  
> नार्तो न मत्तो नोन्मत्तो न क्षुत्तृष्णोपपीडितः ।  
> न श्रमार्तो न कामार्तो न क्रुद्धो नापि तस्करः ॥

**ऽआध्यधीनोऽ** बन्धके घृतः ।

याज्ञवल्क्यः [२.७०–७१] ।

> स्त्रीवृद्धबालकितवमत्तोन्मत्ताभिशस्तकाः ।  
> रङ्गावतारपाखण्डिकूटकृद्विकलेन्द्रियाः ॥  
> पतिताप्तार्थसंबन्धिसहायरिपुतस्कराः ।  
> साहसे दृष्टदोषाश्च निर्दोषाश् चेत्य् असाक्षिणः ॥

बृहस्पतिः [५.३९–४०] ।

> मातुः पिता पितृव्यश् च भार्याया भ्रातृमातुलौ ।  
> भ्राता सखा च जामाता सर्ववादेष्व् असाक्षिणः ॥  
> परस्त्रीपानसक्ताश् च कित्वाः सर्वदूषिताः ।  
> उन्मत्तार्ताः साहसिका नास्तिकाश् च न साक्षिणः ॥

कात्यायनः [३६२–३६४] ।

> तद्वृत्तिजीविनो ये च तत्सेवाहितकारिणः ।  
> तद्बन्धुसुहृदो भृत्याः आप्तास् ते तु न साक्षिणः ॥

**[११३]** > मातृष्वसृसुताश् चैव पितृष्वसृसुतास् तथा ।  
> मातुलस्य सुताश् चैव सोदर्यासुतमातुलाः ॥  
> एते सनाभयस् तूक्ताः साक्ष्यं तेषु न योजयेत् \

एवं पितृमातृसनाभयो बोद्धव्याः ।

> कुल्याः सम्बन्धिनश् चैव विवाह्यो भगिनीपतिः ॥  
> पिता बन्धुः पितृव्यश् च श्वशुरो गुरवस् तथा ।  
> नगरग्रामदेशेषु नियुक्ता ये पदेषु च ॥  
> वल्लभाश् च पृच्छेयुर् उक्तास् ते राजपूरुषाः ।  
> न क्रुद्धैर् नापि संसृष्टैर् नासीनैर् न रुजान्वितैः ॥  
> न निन्द्यैर् नापि संमूढैः साक्षिभिस् तु विभावयेत् ।  
> विरुद्धा वर्जिताः स्युश् चेत् साक्ष्यं वर्गस्य न क्वचित् ॥

**[११४]** अथासाक्षिण इत्य् अधिकारे शङ्खलिखितौ- ऽशुल्कगुल्माधिकृतो दूतो वेष्टितशिराः स्त्रियश् च सर्वाः गुरुकुलवासिनः परिव्राजकवानप्रस्थनिर्ग्रन्थशङ्खव्यालग्राहिणःऽ । **ऽशुल्काधिकृतःऽ** शुक्लग्रहणस्थानाधिकारी । **ऽगुल्माधिकृतःऽ** पदातिसमूहो गुल्मस् तदधिकृतः । **ऽगुरुकुलवासिनोऽ** ब्रह्मचारिणः । **ऽनिर्ग्रन्थःऽ** क्षपणकः ।

नारदः [४.१६०, २३०, १६१] ।

> राज्ञा परिगृहीतेषु साक्षिष्व् एकार्थनिश्चये ।  
> वचनं यत्र भिद्येत ते स्युर् भेदाद् असाक्षिणः ॥  
> स्मृतिमत्साक्षिसाम्यं तु विवादे यत्र दृश्यते ।  
> सूक्ष्मत्वात् साक्षिधर्मस्य साक्ष्यं व्यावर्तते ततः ॥  
> अनिर्दिष्टस् तु साक्षित्वे स्वयम् एवैत्य यो वदेत् ।  
> स्वयम् उक्तः स शास्त्रेषु न च साक्षित्वम् अर्हति ॥

**स्मृतिमत्साक्षिसाम्यम्** इति । स्मृतिमत्त्वाद् द्विगुणेन समाः सन्तो यत्र साक्षिणो भिद्यन्ते तते ते वचनभेदाद् असाक्षिणो न पुनर् अस्मास् ते ऽपि ।

कात्यायनः [४०४, ३७७] ।

> यः साक्षी नैव निर्दिष्टो नाहूतो नापि चोदितः ।  
> ब्रूयान् मिथ्येति तथ्यं वा दण्ड्यः सो ऽपि नराधमः ॥

**[११५]** > अर्थी यत्र विपन्नः स्यात् तत्र साक्षी मृतान्तरः ।  
> प्रत्यर्थी वा मृतो यत्र तराप्य् एवं प्रकल्पयेत् ॥

नारदः [४.१६२, ९४–९६] ।

> यो ऽर्थः श्रावयितव्यः स्यात् तस्मिन्न् असति वा ऽर्थिनि ।  
> क्व तद् वदतु साक्षित्वम् इत्य् असाक्षी मृतान्तरः ॥  
> सन्तो ऽपि न प्रमाणं स्युर् मृते धनिनि साक्षिणः ।  
> अन्यत्र श्रावितं यत् स्यात् स्वयम् आसन्नमृत्युना ॥  
> न हि प्रत्यर्थिनि प्रेते प्रमाणं साक्षिनां वचः ।  
> साक्षिमत् कारणं तत्र प्रमाणं स्याद् विनिश्चयः ॥  
> श्रावितेनान्तरेणापि यस् त्व् अर्थो धर्मसंहितः ।  
> मृतो ऽपि तत्र साक्ष्यं स्यात् षट्सु चान्वाहिताग्निषु ॥

**यो ऽर्थः श्रावयितव्य** इत्यादेर् अयम् अर्थः —येनार्थिना साक्षीकृतः सो ऽर्थं यस्य साक्षिणो मृतोत्तरे स मृतान्तरनामासौ न साक्षित्वम् अर्हति । यदि मुमूर्षुणा अर्थिना पित्रा अमुकं द्रव्यम् इयद् एतया वृध्या अमुककाले देवदत्ताय दत्तम् अत्रार्थे ऽमी साक्षिण इत्य् एवं पुत्रः श्रावितो भवेत् । तस्य साद्यादिविवेकाभावात् । अर्थिना यो ऽर्थः श्रावयितव्यः साक्षिणाम् अस्मिन्न् अर्थे भवन्तः **[११६]** साक्षिण इति । श्राविताद् ऋते तत्साध्यादिविशेषपरीक्षाभावान् नार्थं श्रावयितुं शक्षिणां शक्नोतीत्य् अतः —**ऽक्व तद् वदतु साक्षित्वम् इति साक्षी मृतान्तरःऽ** इति । यदा तु मुमूर्षुणा श्रावितास् तदा मृते ऽप्य् अर्थिनि भवन्त्य् एव साक्षिण इति ।

कात्यायनः [३६०] ।

> अन्येन हि कृअः साक्षी नैवान्यस् तं विवादयेत् ।  
> तदभावे विनिर्युक्तो बान्धवो वा विवादयेत् ॥  
> भावयेत् साक्षिभिः कार्यं मृते त्व् अर्थिनि बान्धवः ।  
> कुलादीनां समक्षं चेल् लिखितं भावयेत् सदा ॥

**इत्य् असाक्षिणः ।**

**११७]**

## १७ साक्षिप्रत्युद्धारः
अथ साक्षिप्रत्युद्धारः

तत्र मनु-नारदौ [म। ८.७२; ना। ४.१८९] ।

> साहसेषु तु सर्वेषु स्तेयसंग्रहणेषु च ।  
> वाग्दण्डयोश् च पारुष्ये न परीक्षेत साक्षिणः ॥

कात्यायनः [३६६–३६७] ।

> व्याघातेषु नृपाज्ञायाः सङ्ग्रामे साहसेषु च ।  
> स्तेयपारुष्ययोश् चैव न परीक्षेत साक्षिणः ॥  
> अन्तर्वेश्मनि रात्रौ वा बहिर्ग्रामाच् च यो भवेत् ।  
> एतेष्व् एवाभियोगे तु परीक्षा नात्र साक्षिणाम् ॥

मनुः [८.६९–७०] ।

> अनुभावी तु यः कश्चित् कुर्यात् साक्ष्यं विवादिनाम् ।  
> अन्तर्वेश्मन्य् अरण्ये वा शरीरस्यापि चात्यये ॥  
> स्त्रिया वा संभवे कार्यं बालेन स्थविरेण वा ।  
> शिष्येन बन्धुना वापि दासेन भृतकेन वा ॥

**[११८]** अनुभूतम् अनेनेत्य् **अनुभावी** ।

उशनाः ।

> दासो ऽन्धो बधिरः कुष्ठी स्त्रीबालस्थविरादयः ।  
> एते ऽप्य् अनभिसंबन्धाः साहसे साक्षिणो मताः ॥

नारदः [४.१८८, १९०, १९१] ।

> असाक्षिणो ये निर्दिष्टा दासनैकृतिकादयः ।  
> कार्यगौरवम् आसाद्य भवेयुस् ते ऽपि साक्षिणः ॥  
> तेषाम् अपि न बालः स्यान् नैको न स्त्री न कूटकृत् ।  
> न बान्धवो न चारातिर् ब्रूयुस् ते साक्ष्यम् अन्यथा ॥  
> बालो ऽज्ञानाद् असत्यात् स्त्री पापाभ्यासाच् च कूटकृत् ।  
> विक्रियाद् बान्धवः स्नेहाद् वैरनिर्यातनाद् अरिः ॥

मनुः [८.७७] ।

> एको ऽलुब्धस् तु साक्षी स्यात् बह्व्यश् शुच्यो ऽपि न स्त्रियः ।   
> स्त्रीबुद्धेर् अस्थिरत्वात् तु दोषैश् चान्ये ऽपि ये वृताः ॥

कात्यायनः [३६५] ।

> ऋणादिषु परीक्षेत साक्षिणः स्थिरकर्मसु ।  
> साहसात्ययिके चैव परीक्षा कुत्रचित् स्मृता ॥

**[११९]** मनुः [८.७१] ।

> बालवृद्धातुराणां च साक्ष्येषु वदतां मृषा ।  
> जानीयाद् अथिरां वाचम् उत्सिक्तमनसां तथा ॥

**इति साक्षिप्रत्युद्धारः**

**[१२०]**

## १८ साक्षिदूषणम्
अथ साक्षिदूषणम्

तत्र बृहस्पतिः [५.२१] ।

> साक्षिणो ऽर्थिसमुद्दिष्टान् सत्सु दोषेषु दूषयेत् ।  
> अदुष्टान् दूषयन् वादी तत्समं दण्डम् अर्हति ॥

कात्यायनः [२७८, २७५] ।

> नातथ्येन प्रमाणं तु दोषेणैव तु दूषयेत् ।  
> मिथ्याभियोगे दण्ड्यः स्यात् सो ऽर्थाद् वापि प्रहीयते ॥  
> प्रमाणस्य हि ये दोषा वक्तव्यास् ते विवादिना ।  
> गूढास् तु प्रकटाः सभ्यैः काले शास्त्रप्रदर्शनात् ॥

विवादिनाविदितत्वेनानुद्भाविताः दोषाः शास्त्रप्रदर्शनेन प्रकटीकृत्य सभ्यैर् वक्तव्या इत्य् अर्थः ।

बृहस्पति-कात्यायनौ ।

> लेख्यदोषाश् तु ये केचित् साक्षिणां चैव ये स्मृताः ।  
> वादकाले तु वक्तव्याः पश्चाद् उक्तांस् तु दूषयेत् ॥

व्यासः ।

> सभासदां प्रसिद्धं यल् लोकसिद्धम् अथापि वा ।  
> साक्षिणां दूषणं ग्राह्यम् असाध्यं दोषवर्जनात् ॥

**[१२१]**  
> अन्यैस् तु साक्षिभिः साध्ये दूषणे पूर्वसाक्षिणाम् ।  
> अनवस्था भवेद् दोषः तेषाम् अप्य् अन्यसंभवात् ॥

**ऽअसाध्यं दोषवर्जनात्ऽ** — **ऽअसाध्यम्ऽ** साधनानर्हम्; **ऽदोषवर्जनात्ऽ** अनवस्थादिदोषरहितत्वात् ।

बृहस्पतिः [५.२९] ।

> लेख्यं वा साक्षिणो वापि विवादे यस्य दूषिताः ।  
> तस्य कार्यं न सिध्येत् तु यावन् तन् न विशोधयेत् ॥

तत् लेख्यं साक्षिणश् च प्रमाणम् इति यावत् ।

तथा [५.३०] ।

> साक्षिभिर् गदितैः सभ्यैः प्रक्रान्ते निर्णये तु यत् ।  
> पुनर् विवादं कुरुते तस्य राजा विचारयेत् ॥

व्यासः ।

> साक्षिदोषाः प्रयोक्तव्याः संसदि प्रतिवादिना ।  
> पत्रे ऽभिलिखितान् सर्वान् वाच्याः प्रत्युत्तरं तु ये ।

**[१२२]**  
> प्रतिपत्तौ न साक्षित्वम् अर्हन्ति तु कदाचन ।  
> अतो ऽन्यथा भावनीयाः क्रियया प्रतिवादिना ॥  
> अभावयन् दमं दाप्यः प्रत्यर्थी साक्षिणः स्फुटम् ।  
> भाविताः साक्षिणो वर्ज्याः साक्षिधर्मनिराकृताः ॥  
> जितः सविनयं दाप्यः शास्त्रदृष्टेन कर्मणा ।  
> यदि वादी निराकाङ्क्षः साक्षिसभ्येष्व् अवस्थितः ॥

**ऽप्रत्युत्तरम्ऽ** उत्तरम् उत्तरं प्रति, ते दोषा वक्तव्या इत्य् अर्थः । **ऽअन्यथाऽ** असम्प्रतिपत्तौ ।

कात्यायनः [४०७, ३७९] ।

> येन कार्यस्य लोभेन निर्दिष्टाः कूटसाक्षिणः ।  
> गृहीत्वा तस्य सर्वस्वं कुर्यान् निर्विषयं ततः ॥  
> उक्ते ऽर्थे साक्षिणो यस् तु दूषयेत् प्राग्दूषितान् ।  
> न च तत्कारणं ब्रूयात् प्राप्नुयात् पूर्वसाहसम् ॥

**[१२३]**

## १९ साक्षिश्रावणम्
अथ साक्षिश्रावणम्

तत्र कात्यायनः [३३९] ।

> न कालहरणं कार्यं राज्ञा साक्षिप्रभाषणे ।  
> महान् दोषो भवेत् कालाद् धर्मव्यावृत्तिलक्षणः ॥

नारदः [४.१९८] ।

> आहूय साक्षिणः पृच्छेन् नियम्य शपथैर् भृशम् ।  
> समस्तान् विदिताचारान् विज्ञातार्थान् पृथक् पृथक् ॥

विष्णुः [८.१९]- ऽसाक्षिणश् चाहूय आदित्योदये कृतशपथान् पृच्छेतऽ ।

कात्यायनः [३८८–३९०] ।

> अर्थिप्रत्यर्थिसांनिध्ये साध्यार्थस्य च संनिधौ ।  
> प्रत्यक्षं चोदयेत् साक्ष्यं न परोक्षं कथंचन ॥  
> अर्थस्योपरि वक्तव्यं तयोर् अपि विना क्वचित् ।  
> चतुष्पदेष्व् अयं धर्मो द्विपदस्थावरेषु च ॥

**१२४]**  
> तौल्यगणिममेयानाम् अभावे ऽपि हि वाद्येत् ।  
> क्रियाकारेषु सर्वेषु साक्षित्वं न ततो ऽन्यथा ॥

**ऽतौल्यम्ऽ** सुवर्णादि । **ऽगणिमम्ऽ** कपर्दकादि । **ऽमेयम्ऽ** व्रीह्यादि । **ऽक्रियाकारेषुऽ** व्यवहारेषु ।

मनुः [८.८७, ७९–८६] ।

> देवब्राह्मणसांनिध्ये साक्ष्यं पृच्छेद् ऋतं द्विजान् ।  
> उदङ्मुखान् प्राङ्मुखान् वा पूर्वाह्णे वा शुचिः शुचीन् ॥  
> सभान्तः साक्षिणः सर्वान् अर्थिप्रत्यर्थिसंनिधौ ।  
> प्राङ्विवाको ऽनुयुञ्जीत विधिनानेन सान्त्वयन् ॥  
> यद् वयोर् अनयोर् वेत्थ कार्ये ऽस्मिंश् चेष्टितं मिथः ।  
> तद् ब्रूत सर्वं सत्येन युष्माकं ह्य् अत्र साक्षिता ॥  
> सत्यं साक्ष्ये ब्रुवन् साक्षी लोकान् आप्नोति पुष्कलान् ।

**[१२५]**  
> इह चानुत्तमां कीर्तिं वाग् एषा ब्रह्मपूजिता ॥  
> साक्ष्ये ऽनृतं वदन् साक्षी पाशैर् बध्येत वारुणैः ।  
> विवशः शतम् आजातीस् तस्मात् साक्ष्ये वदेद् ऋतम् ॥  
> सत्येन पूयते साक्षी धर्मः सत्येन वर्धते ।  
> तस्मात् सत्यं हि वक्तव्यं सर्ववर्णेषु साक्षिभिः ॥  
> आत्मैव ह्य् आत्मनः साक्षी गतिर् आत्मा तथात्मनः ।  
> मावमंस्थाः स्वम् आत्मानं नृणां साक्षित्वम् उत्तमम् ॥  
> मन्यन्ते वै पापकृतो न कश्चित् पश्यतीति नः ।  
> तांश् च देवाः प्रपश्यन्ति स्वश् चैवान्तरपूरुषः ॥  
> द्यौर् भूमिर् आपो हृदयं चन्द्रार्काग्नियमानिलाः ।  
> रात्रिः संध्ये च धर्मश् च वृत्तज्ञाः सर्वदेहिनाम् ॥

ऽसभान्तःऽ सभामध्ये । ऽअनुयुञ्जीतऽ पृच्छेत् । ऽशतम् आजातीःऽ शतं जन्मानि ।

याज्ञवल्क्यः [२.७३–७४] ।

> साक्षिणः श्रावयेद् वादी प्रतिवादिसमीपगान् ।  
> ये पातककृतां लोका महापातकिनां तथा ॥  
> अग्निदानां च ये लोका ये च स्त्रीबालघातिनाम् ।  
> तान् सर्वान् समवाप्नोति यः साक्ष्यम् अनृतं वदेत् ॥

**१२६]** बृहस्पतिः ।

> सत्यप्रशंसावचनैर् अनृतस्यापवर्जनैः ।  
> सभ्यैः संबोधनीयास् तु धर्मशास्त्रप्रवेदिभिः ॥  
> आ जन्मनश् चा मरणात् सुकृतं यद् उपार्जितम् ।  
> तत् सर्वं नाशम् आयाति अनृतस्याभिशंसनात् ॥  
> कूटसभ्यः कूटसाक्षी ब्रह्महा च समाः स्मृताः ।  
> भ्रूणहा वित्तहा चैषां नाधिकः समुदाहृतः ॥  
> एवं विदित्वा तत् साक्षी यथा भूतं वदेत् ततः ।  
> तेनेह कीर्तिम् आप्नोति परत्र च शुभां गतिम् ॥

साक्षिश्रावणे विष्णु-नारदौ [वि। ८.३६; ना। ४.२११] ।

> अश्वमेधसहस्रं च सत्यं च तुलया धृतम् ।  
> अश्वमेधसहस्राद् धि सत्यम् एव विशिष्यते ॥

नारदः [४.२००–२०२, २०६, २१२–२१३, २२६–२२८] ।

> पुराणैर् धर्मवचनैः सत्यमाहात्म्यदर्शनैः ।  
> अनृतस्यापवादैश् च भृशम् उत्त्रासयेद् अपि ॥

**[१२७]**  
> नगरप्रतिरुद्धः सन् बहिर् द्वारे बुभुक्षितः ।  
> अमित्रान् भूयशः पश्येद् यः साक्ष्यम् अनृतं वदेत् ॥  
> यां रात्रिम् अधिविन्ना स्त्री यां चैवाक्षपराजितः ।  
> यां च भाराभितप्ताङ्गो दुर्विवक्ता स तां वसेत् ॥  
> साक्षी साक्ष्यसमुद्देशे गोकर्णशिथिलं चरन् ।  
> सहस्रं वारुणात् पाशान् आत्मनि प्रतिमुञ्चति ॥  
> तस्य वर्षशते पूर्णे पाश एकः प्रमुच्यते ।  
> एवं स बन्धनात् तस्मान् मुच्यते नियतं क्रमात् ॥  
> एकम् एवाद्वितीयं यत् प्राहुः पावनम् आत्मनः ।  
> सत्यं स्वर्गस्य सोपानं पारावारस्य नौर् इव ॥  
> वरं कूपशताद् वापी वरं वापीसतात् क्रतुः ।  
> वरं क्रतुशतात् पुत्रः सत्यं पुत्रशताद् वरम् ॥  
> भूर् धारयति सत्येन सत्येनोदेति भास्करः ।  
> सत्येन वयुः पवते सत्येनापः स्रवन्ति च ॥

**[१२८]**  
> सत्यम् एव परं धाम सत्यम् एव परं तपः ।  
> सत्यम् एव परो धर्मो लोकानाम् इति नः श्रुतम् ॥  
> सत्यं देवाः समासेन मनुष्यास् त्व् अनृतं स्मृतम् ।  
> इहैव तस्य देवत्वं यस्य सत्ये स्थिता मतिः ॥  
> नास्ति सत्यात् परो धर्मो नानृतात् पातकं परम् ।  
> साक्षिधर्मे विशेषेण सत्यम् एव वदेत् ततः ॥  
> पुराणानुमतौ चात्र द्वौ श्लोकौ समुदाहृतौ ।  
> यौ श्रुत्वा सत्यम् एवेह सदा वाच्यं नरैर् बुधैः ॥  
> यः परार्थे ऽपहरति स्वां वाचं पुरुषाधमः ।  
> आत्मार्थे किं न कुर्यात् स पापं नरकनिर्भयः ॥  
> अर्था वै वाचि नियता वाङ्मुला वाग्विनिःसृताः ।  
> यस् तु तां स्तेययेद् वाचं स सर्वस्तेयकृन् नरः ॥

**ऽगोकर्णशिथिलं चरन्ऽ** गोकर्णवच् छिथिलं व्यवहरन् दृढम् अब्रुवन्न् इत्य् अर्थः ।

**[१२९]** **बौधायनः** ।

> त्रीन् एव च पितॄन् हन्ति त्रीन् एव च पितामहान् ।  
> सप्तजातान् अजातांश् च साक्षी साक्ष्यं मृषा ब्रुवन् ॥  
> पञ्च पश्वनृते हन्ति दश हन्ति गवानृते ।  
> शतम् अश्वानृते हन्ति सहस्रं पुरुषानृते ॥  
> सर्वं भूम्यनृते हन्ति साक्षी साक्ष्यं मृषा ब्रुवन् ॥

**इति शक्षिश्रावणम्**

**[१३०]**

## २० साक्षिशपथः
अथ साक्षिशपथः

तत्र गौतमः- ऽशपथेनैके सत्यकर्म । तद् देवराजब्राह्मणसंसदि स्यात् अब्राह्मणानाम्ऽ ।

**ऽसत्यकर्मऽ** सत्ये व्यवस्थापनम् ।

शङ्खलिखितौ- ऽसाक्षिणः सुवर्णरजतरत्नगोधान्यसूर्याग्निगजस्कन्धाश्वपृष्टरथोपस्थ-शस्त्रादिभिस् तथा पुत्रपौत्रैर् यथावर्णं परिग्रहविशेषतः स्याद् देवब्राह्मणस्वामिनाम् अग्रतःऽ ।

**सुवर्णा**दिस्पर्शनेन, **सूर्या**दिदर्शणेन, शापयेद् इति शेषः । तथा **पुत्रपौत्रैर्** इति । पुत्रपौत्रशिरःस्पर्शनेन स्वल्पे ऽर्थे शापयेद् इत्य् अर्थः । **यथावर्णम्** इति । यस्य वर्णस्य यद्द्रव्यस्पर्शनेन शपथा आम्नातः, स्मृत्यन्तरे स तेनैव कारयितव्य इत्य् अर्थः ।

**[१३१]** नारदः [४.१९९] ।

> सत्येन श्रावयेद् विप्रं क्षत्रियं वाहनायुधैः ।  
> गोबीजकाञ्चनैर् वैश्यं शूद्रं सर्वैस् तु पातकैः ॥

**सत्येन श्रावयेत् विप्रम्** इत्य् अपकृष्टब्राह्मणविषयम्, न ब्राह्मणमात्रविषयम् । तस्य गौतमेन शपथनिषेधात् । **ऽश्रावयेत्ऽ** शापयेद् इत्य् अर्थः ।

मनुर् नारदश् च षष्ठे ।

> ब्रूहीति ब्राह्मणं पृच्छेत् सत्यं ब्रूहीति पार्थिवम् ।  
> गोबीजकाञ्चनैर् वैश्यं शूद्रम् एभिस् तु पातकैः ॥  
> ब्रह्मघ्नो ये स्मृता लोका ये च स्त्रीबालघातिनाम् ।  
> मित्रद्रुहः कृतघ्नस्य ते ते स्युर् ब्रुवतो मृषा ॥  
> जन्मप्रभृति यत् किंचित् पुण्यं भद्र त्वया कृतम् ।  
> तत् ते सर्वं शुनो गच्छेद् यदि ब्रूयास् त्वम् अन्यथा ॥  
> एको ऽहम् अस्मीत्य् आत्मानं यस् त्वं कल्याण मन्यसे ।  
> नित्यं स्थितस् ते हृद्य् एष पुण्यपापेक्षिता मुनिः ॥

**[१३२]**  
> यमो वैवस्वतो देवो यस् तवैष हृदि स्थितः ।  
> तेन चेद् अविवादस् ते मा गङ्गां मा कुरून् गमः ॥  
> नग्नो मुण्डः कपालेन भिक्षार्थी क्षुत्पिपासितः ।  
> क्रुद्धः शत्रुगृहं गच्छेद् यः साक्ष्यम् अनृतं वदेत् ॥  
> अवाक्शिरास् तमस्य् अन्धे किल्बिषी नरकं व्रजेत् ।  
> यः प्रश्नं वितथं ब्रूयात् पृष्टः सन् धर्मनिश्चये ॥  
> अन्धो मत्स्यान् इवाश्नाति निरपेक्षः सकण्टकान् ।  
> यो भाषते ऽर्थवैकल्यम् अप्रत्यक्षं सभां गतः ॥  
> यस्य विद्वान् हि वदतः क्षेत्रज्ञो नाभिशङ्कते ।  
> तस्मान् न देवाः श्रेयांसं लोके ऽन्यं पुरुषं विदुः ॥

मनु-नारदौ ।

> यावतो बान्धवान् यस्मिन् हन्ति साक्ष्ये ऽनृतं वदन् ।  
> तावतः संख्यया तस्मिञ् छृणु सौम्यानुपूर्वशः ॥

**[१३३]**  
> पञ्च पश्वनृते हन्ति दश हन्ति गवानृते ।  
> शतम् अश्वानृते हन्ति सहस्रं पुरुषानृते ॥  
> हन्ति जातान् अजातांश् च हिरण्यार्थे ऽनृतं वदन् ।  
> सर्वं भूम्यनृते हन्ति मा स्म भूम्यनृतं वदीः ॥

मनुः [८.१००–१०१] ।

> अप्सु भूमिवद् इत्य् आहुः स्त्रीणां भोगे च मैथुने ।  
> अब्जेषु चैव रत्नेषु सर्वेष्व् अश्ममयेषु च ॥  
> पशुवत् क्षौद्रघृतयोर् यानेषु च तथाश्ववत् ।  
> गोवद् रजतवस्त्रेषु धान्ये ब्रह्मणि चैव हि ॥  
> एतान् दोषान् अवेक्षस्व सर्वान् अनृतभाषणे ।  
> यथाश्रुतं यथादृष्टं सत्यम् एवाञ्जसा वद ॥

**ऽअब्जेषु रत्नेषुऽ** मुक्ताप्रवालादिषु (?) । **ऽब्रह्मणिऽ** वेदे ।

नारदः [४.२१६–२२४] ।

> सत्यं ब्रूह्य् अनृतं त्यक्त्वा सत्येन स्वर्गम् एष्यसि ।  
> उक्त्वानृतं महाघोरं नरकं प्रतिपत्स्यसे ॥

**[१३४]**  
> नरकेषु च ते शश्वज् जिह्वाम् उत्कृत्य दारुणाः ।  
> असिभिः शातयिष्यन्ति बलिनो यमकिङ्कराः ॥  
> शनैर् भेत्स्यन्ति चाक्रम्य क्रोशन्तम् अपरायणम् ।  
> अवाक्च्छिरसम् उत्क्षिप्य क्षेप्स्यन्त्य् अग्नौ ह्रदेषु च ॥  
> अनुभूय सुदुःखांस् तांश् चिरं नरकवेदनाः ।  
> इह यास्यस्य् अभव्यासु गृध्रकाकादियोनिषु ॥  
> ज्ञात्वैतान् अनृते दोषान् तथा सत्येषु सद्गुणान् ।  
> सत्यं वदोद्धरात्मानं नात्मानं पातय स्वयम् ॥  
> न बान्धवा न सुहृदो न धनानि महान्त्य् अपि ।  
> अलं धारयितुं सर्वे तमस्य् उग्रे निमज्जतः ॥  
> पितरस् त्व् अवलम्बन्ते त्वयि साक्षित्वम् आगते ।  
> तारयिष्यति किं वास्मान् किं वास्मान् पातयिष्यति ॥  
> सत्यम् आत्मा मनुष्यस्य सत्ये सर्वं प्रतिष्ठितम् ।  
> सर्वथैवात्मनात्मानं श्रेयस्य् एव नियोजय ॥

**[१३५]**  
> यां रात्रिम् अजनिष्ठास् त्वं यां च रात्रिं मरिष्यसि ।  
> वृथा तदन्तरं ते स्यात् साक्ष्यं चेद् अन्यथा वदेः ॥

याज्ञवल्क्यः [२.७५] ।

> सुकृतं यत् त्वया किंचिज् जन्मान्तरश्तैः कृतम् ।  
> तत् सर्वं तस्य जानीहि यं पराजयसे मृषा ॥

मनुः [८.१०२] ।

> गोरक्षकान् वाणिजकांस् तथा कारुकुशीलवान् ।  
> प्रेष्यान् वार्धुषिकांश् चैव विप्रान् शूद्रवद् आचरेत् ॥  
> ये व्यपेताः स्वकर्मभ्यः परपिण्डोपजीविनः ।  
> द्विजत्वम् अभिकाङ्क्षन्ति तांश् च शूद्रवद् आचरेत् ॥

एते ब्राह्मणा अपि सन्तः साक्ष्ये शूद्रवद् एव शपथं कारयितव्या इत्य् अर्थः ।

**इति साक्षिशपथः**

**[१३६]**

## २१ सक्ष्योक्तविधिः
अथ सक्ष्योक्तविधिः

तत्र कात्यायनः [३८७, ३९१] ।

> सभान्तस्थैस् तु वक्तव्यं साक्ष्यं नान्यत्र साक्षिभिः ।  
> सर्वसाक्ष्येष्व् अयं धर्मो ऽन्यत्र स्यात् स्थावरेषु च ॥  
> वधे च प्राणिनां साक्ष्यं वादयेच् छिवसंनिधौ ।  
> तदभावे तु चिह्नस्य नान्यत्रैवं प्रवादयेत् ॥  
> अनुद्विग्नेन चित्तेन दृष्टं सम्यग् यदा तु यत् ।  
> प्रत्यक्षं तत् स्मृतं कार्यं साक्षी साक्ष्यं तु तद् वदेत् ॥

**ऽतदभावेऽ** शिवाभावे । **ऽचिह्नस्यऽ** अस्थिकेशादेः संनिधाव् इत्य् अर्थः ।

बृहस्पतिः [५.४२] ।

> विहायोपानदुष्णीषं दक्षिणं पाणिम् उद्धरेत् ।  
> हिरण्यं गोशकृद्दर्भान् समादाय ऋतं वहेत् ॥

गौतमः [१३.६]- ऽनासमवेता अपृष्टाः प्रब्रूयुःऽ । **ऽअसमवेताःऽ** अमिलिताः ।

**[१३७]** कात्यायनः [३९४–३९५] ।

> समवेतैस् तु यद् दृष्टं वक्तव्यं तैस् तथैव तत् ।  
> विभिन्नैर् नैककार्थं च वक्तव्यं तत् पृथक् पृथक् ॥  
> भिन्नकाले तु यत् कार्यं विज्ञातं तत्र साक्षिभिः ।  
> एकैकं वादेयेत् तत्र भिन्नकालं तु तद् भृगुः ॥  
> नापृष्टैर् अनियुक्तैर् वा समं सत्यं प्रयत्नतः ।  
> वक्तव्यं साक्षिभिः साक्ष्यं विवादस्थानम् आगतैः ॥

**नैककार्यम्** इति । अनेककार्यम् इत्य् अर्थः । **ऽअनियुक्तैःऽ** साक्षित्वेन अनुपन्यस्तैः ।

बौधायनः [१.२०.२९]- ऽलोकाः प्रतिग्रहार्थं यथादृष्टं यथाश्रुतं साक्ष्यं ब्रूयुःऽ ।

मनुः [८.७४] ।

> तत्र सत्यं ब्रुवन् साक्षी धर्मार्थाभ्यां न हीयते ।

कात्यायनः [३९३] ।

> स्वभावोक्तं वचस् तेषां ग्राह्यं यद् दोषवर्जितम् ।  
> उक्ते तु साक्षिणो राज्ञा प्रष्टव्या न पुनः पुनः ॥

**इति साक्षिवादविधिः**

**[१३८]**

## २२ साक्षिपरीक्षा
अथ साक्षिपरीक्षा

कात्यायनः [३४०, ४०९] ।

> उपस्थितान् परीक्षेत साक्षिणो नृपतिः स्वयम् ।  
> साक्षिभिर् भाषितं वाक्यं सह सभ्यैः परीक्षयेत् ॥  
> यदा शुद्धा क्रिया पाल्या तदा तद्वाक्यशोधनम् ।  
> शुद्धार्थवाक्याद् यः शुद्धः स शुद्धार्थो ऽन्यथा न तु ॥

**ऽक्रियाऽ** अत्र साक्षिरूपं प्रमाणम् ।

बृहस्पतिः [५.४३] ।

> उपस्थिताः परीक्ष्याः स्युः स्वरवर्णेङ्गितादिभिः ।

**[१३९] **

**तत्र कूटसाक्षिणः**

शङ्खलिखितौ- ऽमन्त्रिभिः शास्त्रसामर्थ्याद् दुष्टलक्षणं ग्राह्यम् । तिर्यक् प्रेक्षते, समन्ताद् एवावलोकयति, अकस्मात् मूत्रपुरीषं विसृजति, देशाद् देशं गच्छति, पाणिना पाणिं पीडयति, नखान् निकृन्तति, मुखम् अस्य विवर्णताम् एति, प्रस्विद्यति चास्य ललाटम्, चक्षुर् वाचं न प्रतिपूजयति, अकस्माद् ददाति, प्रशंसति, पुनः पुनः अन्यम् अपनुदति, बहिर् निरीक्षति, शास्त्रं परआमृशति, [शोकम् उपवर्णयति], भूमिं विलिखति, शिरः प्रकम्पयति, ओष्ठौ निर्भुजति, सृक्किणी परिलेढि, अविस्मितः कर्मसु महत्सु भ्रुवौ संहरति, हसति, तूष्णीं ध्यायति, पूर्वापरविरुद्धं व्याहरति, एवमादि दुष्टलक्षणम् । क्रुद्धस्य च स्वामिनो ऽन्यत्र प्रकृतिशीलात् । तत्र राजमूला व्यवहाराःऽ ।

> क्रुद्धस्य चेति क्रोधाविष्टस्यापि राज्ञो मन्त्रिभिर् एतान्य् एव चिह्नानि गृहीतव्यानि । **ऽअन्यत्र प्रकृतिशीलात्ऽ** स्वभावत एव य एवंविधः तद्व्यतिरेकेणैतानि दुष्टस्य लक्षणानि । राजक्रोधावधारणे प्रयोजनम् आह – **ऽराजमूला व्यवहाराःऽ** । यत् इति शेषः । 

**[१४०]**

नारदः [४- १९३–१९८] ।

> यस् त्व् आत्मदोषदुष्टत्वाद् अस्वस्थ इव लक्ष्यते ।  
> स्थानात् स्थानान्तरं गच्छेद् एकैकं चानुधावति ॥  
> कासत्य् अकस्माच् च भृशम् आभीक्ष्णं निश्वसत्य् अपि ।  
> विलिखत्य् अवनिं पद्भ्यां बाहू वासश् च धूनयेत् ॥  
> भिद्यते मुखवर्णो ऽस्य ललाटं स्विद्यते यथा ।  
> शोषम् आगच्छतश् चौष्ठौ ऊर्ध्वं तिर्यक् च वीक्षते ॥  
> त्वरमाण इवा[विद्धम् अपृष्टो] बहु भाषते ।  
> कूटसाक्षी स विज्ञेयस् तं पापं विनयेद् भृशम् ॥  
> श्रावयित्वा तथान्येभ्यः साक्षित्वं यो ऽपनिह्नुते ।  
> स विनेयो भृशतरं कूटसाक्ष्यधिको हि सः ॥

**ऽआविद्धम्ऽ** आकुलम् ।

**[१४१]**

## २३ साक्षिदण्डह्
अथ साक्षिदण्डह्

तत्र कात्यायनः [४०६] ।

> उक्त्वान्यथा ब्रुवाणाश् च दण्ड्याः स्युर् वाक्च्छलान्विताः ॥

मनुः [८.११८–१२३] ।

> लोभान् मोहाद् भयान् मैत्रात् कामात् क्रोधात् तथैव च ।  
> अज्ञानाद् बालभावाच् च साक्ष्यं वितथम् उच्यते ॥  
> एषाम् अन्यतमः स्थाने यः साक्ष्यम् अनृतं वदेत् ।  
> तस्य दण्डविशेषांस् तु प्रवक्ष्याम्य् अनुपूर्वशः ॥  
> लोभात् सहस्रं दण्डस् तु मोहात् पूर्वं तु साहसम् ।  
> भयाद् द्वौ मध्यमौ दण्ड्यौ मैत्यात् पूर्वचतुर्गुणम् ॥  
> कामाद् दशगुणं प्रोक्तं क्रोधात् तु त्रिगुणं परम् ।  
> अज्ञानात् द्वे शते पूर्णे बालिश्याच् छतम् एव तु ॥  
> एतान् आहुः कूटसाक्ष्ये प्रोक्तो दण्डो मनीषिभिः ।  
> धर्मस्याव्यभिचारार्थम् अधर्मनियमाय च ॥

**[१४२]**  
> कूटसाक्ष्यं तु कुर्वाणांस् त्रीन् वर्णान् धार्मिको नृपः ।  
> प्रवासयेद् दण्डयित्वा ब्राह्मणांस् तु विवासयेत् ॥

**ऽसहस्रम्ऽ** पणानाम् इति शेषः । **ऽमोहात्ऽ** वैचित्र्यात्, **ऽपूर्वसाहसःऽ** सार्धं पणशतद्वयम् । **ऽद्वौ मध्यमौऽ** साहसाव् इत्य् अर्थः । पणसहस्रम् इत्य् उक्तं भवति । पूर्वसाहसचतुर्गुणः पणसहस्रम् इत्य् उक्तं भवति । **ऽत्रिगुणं परम्ऽ** पूर्वापेक्षया परो मध्यमसाहसस् तस्मिंस् त्रिगुणे पञ्चदशशतानि संपद्यन्ते । **ऽअज्ञानात्ऽ** व्यवहारकाल एव विपरीतज्ञानात् । **ऽबालिश्यम्ऽ** अत्र प्राप्तयौवनमात्रम्, न बाल्यम्, बालस्य सक्ष्यनिषेधात् । **ऽविवासयेत्ऽ** स्वदेशान् निःसारयेत् ।

विष्णुः [५.१७९]- ऽकूटसाक्षिणां सर्वस्वहारः [कार्यः]ऽ ।

याज्ञवल्क्यः [२.८१–८२] ।

> पृथक् पृथक् दण्डनीयाः कूटकृत् साक्षिणस् तथा ।  
> विवादात् द्विगुणं दण्डं विवास्यो ब्राह्मणः स्मृतः ॥  
> यः साक्ष्ये श्राविते ऽन्येभ्यो निह्नुते तत् तमोवृतः ।  
> स दाप्यो ऽष्टगुणं दण्डं ब्राह्मणं तु विवासयेत् ॥

**[१४३]** मनु-नारदौ ।

> यस्य दृश्येत सप्ताहाद् उक्तवाक्यस्य साक्षिणः ।  
> रोगो ऽग्निज्ञातिमरणम् ऋणं दाप्यो दमं च सः ॥

याज्ञवल्क्यः [२.७६] ।

> अब्रुवन् हि नरः साक्ष्यम् ऋणं सदशबन्धकम् ।  
> राज्ञा सर्वं प्रदाप्यः षाट्चत्वारिंशत्तमे ऽहनि ॥

**ऽसदशबन्धकम्ऽ** दशमांशसहितम् ।

मनुः [८.१०३] ।

> त्रिपक्षाद् अब्रुवन् साक्ष्यम् ऋणादिषु नरो ऽगदः ।  
> तद् ऋणं पाप्नुयात् सर्वं दशबन्धं तु सर्वशः ॥

विष्णुः [८.३७] ।

> पारयन्तो ऽपि ये साक्ष्ये तूष्णीं भूता उपासते ।  
> ते कूटसाक्षिणां पापैस् तुल्या दण्डेन चैव हि ॥

**[१४४]** कात्यायनः [४०५] ।

> साक्षी साक्ष्यं न चेद् ब्रूयात् समदण्डं वहेद् ऋणम् । \
> अतो ऽन्येषु विवादेषु त्रिशतं दण्डमर्हति ॥

बृहस्पतिः [५.४५, ४७] ।

> आहूतो (?) यस् तु नागच्छेत् साक्षी रागविवर्जितः ।  
> ऋणं दमं च दाप्यः स्यात् त्रिपक्षात् परतस् तु सः ॥  
> अपृष्टाः सत्यवचने प्रश्णस्याकथने तथा ।  
> साक्षिणः संनिरोद्धव्या गर्ह्या दण्ड्याश् च धर्मतः ॥

गुअतमः [१३.५]- ऽब्राह्मणस् त्व् अब्राह्मणवचनाद् अनवरोध्यो ऽनिबद्धश् चेत्ऽ ।

**ऽअनिरुद्धःऽ** पत्रके ऽअनवरोपितः ।

**[१४५]** कात्यायनः [३४२] ।

> सम्यक् क्रियापरिज्ञाने देयः कालस् तु साक्षिणाम् ।  
> संदिग्धं यत्र साक्ष्यं तु सद्यःपृष्टान् विवादयेत् ॥

**ऽसम्यक् क्रियापरिज्ञानेऽ** सम्यक् कार्यज्ञानार्थम् ।

मनुः [८.७५] ।

> साक्षी दृष्टश्रुताद् अन्यद् विब्रुवन्न् आर्यसंसदि ।  
> अवाङ् नरकम् आप्नोति प्रेत्य स्वर्गाच् च हीयते ॥

कात्यायनः ।

> अवीचि नरके कल्पं वसेयुः कूटसाक्षिणः ।

गौतमः [१३.७–८]- अवचने दोषिणः स्युः । स्वर्गः सत्यवचने, विपर्यये नरकः" ।

[**१४६]**

## २४ सत्यापवादः
**२४ — सत्यापवादः**

तत्र वसिष्ठः [विष्णुः ८.१४–१५]- ऽसाक्षिणः सत्येन पूयन्ते । वर्णिनां यत्र वधस् तत्रानृतेनऽ ।

मनुः [८.१०४, १०३] ।

> शूद्रविट्क्षत्रविप्राणां यत्रर्तोक्तौ भवेद् वधः ।  
> तत्र वक्तव्यम् अनृतं तद् धि सत्याद् विशिष्यते ॥  
> तद् वदन् धर्मतो ऽर्थेषु जानन्न् अप्य् अन्यथा नरः ।  
> न स्वर्गाच् च्यवते लोकाद् दैवीं वाचं वदन्ति ताम् ॥

ऽऋतोक्तौऽ सत्यवचने ।

गौतमः [१३.२४, २५]- ऽनानृतवचने दोषो जीवनं चेत् तदधीनम् । न तु पापीयसो जीवनम्ऽ ।

**ऽपापीयसःऽ** स्तेनादेः यत्रानृतवचनेन जीवनं संपद्यते तत्रानृतं न वक्तव्यम् ।

**[१४७]** याज्ञवल्क्यः [२.८३] ।

> वर्णिनां हि वधो यत्र तत्र सक्ष्य् अनृतं वदेत् ।  
> तत्पावनाय निर्वाप्यश् चरुः सारस्वतो द्विजैः ॥

विष्णुः [८.१६१७]- ऽतत्पावनाय कूष्माण्डीभिः [द्विजो ऽग्निं] जुहुयात् । शूद्रश् चैकाह्णिकं गोदशकस्य ग्रासं दद्यात्ऽ ।

मनुः [८.१०५–१०६] ।

> वाग्दैवत्यैश् च चरुभिर् यजेरंस् ते सरस्वतीम् ।  
> अनृतस्यैनसस् तस्य कुर्वाणाओ निष्कृतिं पराम् ॥  
> कूष्माण्डैर् वापि जुहुयाद् घृतम् अग्नौ यथाविधि ।  
> उद् इत्य् ऋचा च वारुण्या तृचेनाब्दैवतेन वा ॥

**[१४८]**

## २५ साक्षिबलत्वम्
अथ साक्षिबलत्वम्

तत्र मनुः [८.७३] ।

> बहुत्वं परिगृह्णीयात् साक्षिद्वैधे नराधिपः ।  
> समेषु च गुणोत्कृष्टान् गुणिद्वैधे द्विजोत्तमान् ॥

बृहस्पतिः [५.४६] ।

> साक्षिद्वैधे प्रभूताः स्युर् ग्राह्याः साम्ये गुणान्विताः ।  
> गुणिद्वैधे क्रियायुक्तास् तत्साम्ये स्मृतिमत्तराः ॥

नारदः [४.२२९] ।

> साक्षिविप्रतिपत्तौ तु प्रमाणं बहवो यतः ।  
> तत्साम्ये गुणिनो ग्राह्यास् तत्साम्ये स्मृतिमत्तराः ॥

**[१४९]** याज्ञवल्क्यः [२.७८] ।

> द्वैधे बहूनां वचनं समेषु गुणिनां तथा ।  
> गुणिद्वैधे तु वचनं ग्राह्यं ये गुणवत्तराः ॥

तथा [२.८०] ।

> उक्ते ऽपि साक्षिभिः साक्ष्ये यद्य् अन्ये गुणवत्तराः ।  
> द्विगुणा वान्यथा ब्रूयुः कूटाः स्युः पूर्वसाक्षिणः ॥

कात्यायनः [४०८] ।

> यत्र वै भावितं कार्यं साक्षिभिर् वादिना भवेत् ।  
> प्रतिवादी यदा तत्र भावयेत् कार्यम् अन्यथा ॥  
> बहुभिश् च कुलीनैर् वा कूटाः स्युः पूर्वसाक्षिणः ।

**[१५०]**

## २६ साक्षिनिगदः
अथ साक्षिनिगदः

तत्र व्यासः ।

> कालाकृतिवयोद्रव्यदेशजातिप्रमाणतः ।  
> अन्यूनं चेन् निगदितं सिद्धं साध्यं विनिर्दिशेत् ॥

विष्णु-याज्ञवल्क्यौ ।

> यस्योचुः साक्षिणः सत्यां प्रतिज्ञां स जयी भवेत् ।  
> अन्यथावादिनो यस्य ध्रुवस् तस्य पराजयः ॥

**[१५१]**

### अनिगदः
**अथानिगदः**

[तत्र] नारदः [४.२३२–२३४] ।

> निर्दिष्टेष्व् अर्थजातेषु साक्षी चेत् साक्ष्यम् आगतः ।  
> न ब्रूयाद् अक्षरसमं न तन् निगदितं भवेत् ॥  
> देशकालवयोद्रव्यप्रमाणाकृतिजातिषु ।  
> तत्र विप्रतिपत्तिः स्यात् साक्ष्यं तद् अपि कुत्सितम् ॥  
> न्यूनम् अभ्यधिकं चार्थं प्रब्रूयुर् यत्र साक्षिणः ।  
> तद् अप्य् अनुक्तं विज्ञेयम् एष साक्षिविधिः स्मृतः ॥

**[१५२]**

## २७ लिखितम्
अथ लिखितम्

तत्र बृहस्पतिः ।

> साक्षिणाम् एष निर्दिष्टः संख्यालक्षणनिश्चयः ।  
> लिखितस्याधुना वच्मि विधानम् अनुपूर्वशः ॥  
> षाण्मासिके ऽपि समये भ्रान्तिः संजायते यतः ।  
> धात्राक्षराणि सृष्टानि पत्रारूढान्य् अतः पुरा ॥  
> राजलेख्यं स्थानकृतं स्वहस्तलिखितं तथा ।  
> लेख्यं तु त्रिविधं प्रोक्तं भिन्नं तद् बहुधा पुनः ॥  
> भागदानक्रयाधानसंविद्दासऋणादिभिः ।  
> सप्तधा लौकिकं लेख्यं त्रिविधं राजशासनम् ॥

मरीचिः ।

> स्थावरे विक्रयाधाने विभागे दान एव च ।  
> लिखितेनाप्नुयात् सिद्धिम् अविसंवादम् एव च ॥  
> सिध्यते वाचिको ऽप्य् आधिः स्थावरे च दशाब्दिकः ।  
> प्रतिग्रहे च क्रीते च नालेख्या सिध्यति क्रिया ॥

**[१५३]** **स्थावर** इति । क्षेत्रादिविषये विक्रयादीनां लेख्यं विना सिद्धिर् न भवतीत्य् अर्थः । **सिध्यते वाचिको ऽपीत्याडि** । स्थावरेषु विषये आधिर् दशवर्षपर्यन्तम् उपभुक्तः स तथा वाचिको ऽपि लेख्यं विनापि सिध्यतीत्य् अर्थः ।

कात्यायनः [२५७, ३०१] ।

> सीमाविवादे निर्वृत्ते सीमापत्रं विधीयते ।

नारदः [४.१३५] ।

> लेख्यं तु द्विविधं ज्ञेयं स्वहस्तान्यकृतं तथा ।  
> असाक्षिमत् साक्षिमच् च सिद्धिर् देशस्थितेस् तयोः ॥

**ऽतयोःऽ** ससाक्षिकासाक्षिकयोर् देशाचाराद्यवस्थितिर् इत्य् अर्थः ।

विष्णुः [७.१–३]- ऽअथ लेख्यं [त्रि]विधम् । राजसाक्षिकं ससाक्षिकम् असाक्षिकं चऽ ।

राजाधिकरणे तन्नियुक्तकायस्थकृतं तदध्यक्षकरचिह्नितं राजसाक्षिकम् ।

कात्यायनः [२५८] ।

> राज्ञः स्वहस्तसंयुक्तं स्वमुद्राचिह्नितं तथा ।  
> राजकीयं स्मृतं लेख्यं सर्वेष्व् अर्थेषु साक्षिमत् ॥

**[१५४]** विष्णुः [७.४–५]- ऽयत्र क्वचन येन केनचिल् लिखितं साक्षिभिः स्वहस्तचिह्नितं ससाक्षिकम् । स्वहस्तलिखितम् असाक्षिकम्ऽ ।

बृहस्पतिः ।

> भ्रातरः संविभक्ता ये स्वरुच्या तु परस्परम् ।  
> विभागपत्रं कुर्वन्ति भागलेख्यं तद् उच्यते ॥  
> भूमिं दत्वा तु यः पत्रं कुर्याच् चन्द्रार्ककालिकम् ।  
> अनाच्छेद्यम् अनाहार्यं दानलेख्यं तु तद् विदुः ॥  
> गृहक्षेत्रादिकं क्रीत्वा तुल्यमूल्याक्षरान्वितम् ।  
> पत्रं कारयते यस् तु क्रयलेख्यं तद् उच्यते ॥  
> जङ्गमं स्थावरं बन्धं दत्वा लेख्यं करोति यः ।  
> गोप्यभोग्यक्रियायुक्तम् आधिलेख्यं तु तत् स्मृतम् ॥  
> ग्रामो देशश् च यः कुर्यान् मतं लेख्यं परस्परम् ।  
> राजाविरोधिधर्मार्थे संधिपत्रं वदन्ति तत् ॥  
> वस्त्रान्नहीनः कान्तारे लिखितं कुरुते तु यः ।  
> कर्माणि तु करिष्यामि दासपत्रं तद् इष्यते ॥  
> धनं वृद्ध्या गृहीत्वा तु स्वयं कुर्याच् च कारयेत् ।  
> उज्जामपत्रं तत् प्रोक्तम् ऋणलेख्यं मनीषिभिः ॥

**[१५५]**  
> देशाचारयुतं वर्षमासपक्षाहवृद्धिमत् ।  
> ऋणिसाक्षिलेखकानां हस्ताङ्कं लेख्यम् उच्यते ॥

ऽअनाहार्यम्ऽ अभोग्यम् । ऽकान्तारेऽ आपदि । ऽउज्जामपत्रम्ऽ ऋणपत्रम् ।

याज्ञवल्क्यः [२.८४–८८] ।

> यः कश्चिद् अर्थो निष्णातः स्वरुच्या तु परस्परम् ।  
> लेख्यं वा साक्षिमत् कार्यं तस्मिन् धनिकपूर्वकम् ॥  
> समामासतदर्धाहर्नामजातिसगोत्रकैः ।  
> सब्रह्मचारिकात्मीयपितृनामादिचिह्नितम् ॥  
> मासे वर्षे ऋणी नाम स्वहस्तेन निवेशयेत् ।  
> मतं मे ऽमुकपुत्रस्य यद् अत्रोपरि लेखितम् ॥  
> साक्षिणश् च स्वहस्तेन पितृनामकपूर्वकम् ।  
> अत्राहम् अमुकः साक्षी लिखेयुर् इति ते समाः ॥  
> उभयाभ्यर्थितेनैतन् मया ह्य् अमुकसूनुना ।  
> लिखितं ह्य् अमुकेनेति लेखको ऽन्ते ततो लिखेत् ॥

**[१५६]** **ऽनिष्णातःऽ** निरूपितः । **ऽसब्रह्मचारिकम्ऽ** बह्वृचादि[शाखा]प्रयुक्तगुणनाम । **ऽबह्वृचःऽ** कठ इति । **ऽसमाःऽ** समगुणाः ।

व्यासः [याज्ञ। २.९०] ।

> अलिपिज्ञऋणी यः स्याल् लेखयेत् स्वमतं तु सः ।  
> साक्षी वा साक्षिणान्येन सर्वसाक्षिसमीपगः ॥

कात्यायनः [२५१] ।

> उत्पत्तिजातिसंज्ञां च धनसंज्ञां च लेखयेत् ।  
> स्मरत्य् एवं प्रयुक्तस्य नश्येद् अर्थस् त्व् अलेखितः ।

**स्मरत्य् एवं प्रयुक्तस्येति** कर्मणिषष्ठी । तेनैवं प्रयुक्तं स्मरति नान्यद् इत्य् अर्थः ।

**[१५७]**

## २८ शासनम्
अथ शासनम्

तत्र व्यासः ।

> राज्ञा तु स्वयम् आदिष्टः संधिविग्रहलेखकः ।  
> ताम्रपट्टे पटे वापि प्रलिखेद् राजशासनम् ॥  
> स्थानं वंशानुपूर्वी च देशं ग्रामम् उपागतान् ।  
> ब्राह्मणांश् च तथा चान्यान् मान्यान् यान् अधिकृतान् लिखेत् ॥  
> कुटुम्बिनो ऽथ कायस्थदूतवैद्यमहत्तरान् ।  
> म्लेच्छचाण्डालपर्यन्तान् सर्वान् संबोधयन्न् इति ॥  
> मातापित्रोर् आत्मनश् च पुण्यायामुकसूनवे ।  
> दत्तं मयामुकीयाय दानं सब्रह्मचारिणे ॥  
> चन्द्रार्कसमकालीनं पुत्रपौत्रान्वयागतम् ।  
> अनाच्छेद्यम् अनाहार्यं सर्वभाव्यविवर्जितम् ॥

**[१५८]**  
> दातुः पालयितुः स्वर्गं हर्तुर् नरकम् एव च ।  
> ज्ञातं मयेति लिखितं तदा व्यक्ताक्षरैर् युतम् ॥  
> अब्दमासतदर्हाहो राजमुद्राङ्कितं तथा ।  
> अनेन विधिना लेख्यं राजशासनकं लिखेत् ॥

**स्थानम्** अत्र राजधानी । **ऽउपागतान्ऽ** तत्काल आगन्तुकान् । **ऽसब्रह्मचारिणेऽ** सहाध्यायिने । एतच् च पात्रमात्रोपलक्षणम् । **ऽसर्वभाव्यविवर्जितम्ऽ** दैवब्राह्मणनापितादिलभ्यवर्जितम् ।

याज्ञवल्क्यः [१.३१८–३२०] ।

> दत्वा भूमिं निबन्धं वा कृत्वा लेख्यं तु कारयेत् ।  
> आगामिभद्रनृपतिपरिज्ञानाय पार्थिवः ॥  
> पटे वा ताम्रपट्टे वा स्वमुद्रोपरिचिह्नितम् ।  
> अभिलेख्यात्मनो वंश्यान् आत्मानं च महीपतिः ॥  
> प्रतिग्रहपरीमाणं दानच्छेदोपवर्णनम् ।  
> स्वहस्तकालसंपन्नं शासनं कारयेत् स्थिरम् ॥

**[१५९]** **ऽनिबन्धऽ** आयस्थाने शुल्कशालादौ प्रत्यहं नियतवस्तुदानम्, यथा पर्णभारकं प्रति पर्णशतं ग्राह्यं त्वयेति ॥

बृहस्पतिः [६.२५, २७, २६] ।

> वंशादिकं यस्य राजा लिखितेन प्रयच्छति ।  
> सेवाशौर्यादिना तुष्टः प्रसादलिखितं तु तत् ॥  
> यद्वृत्तं व्यवहारे तु पूर्वपक्षोत्तरादिकम् ।  
> क्रियावधारणोपेतं जयपत्रे ऽखिलं लिखेत् ॥  
> पूर्वोत्तरक्रियायुक्तं निर्णयान्तं यदा नृपः ।  
> प्रदद्याज् जयिने लिख्यं जयपत्रं तद् उच्यते ॥

वृद्धवसिष्ठः ।

> यथोपन्यस्तसाध्यार्थसंयुक्तं चोत्तरक्रियम् ।  
> सावधारणकं चैव जयपत्रकम् इष्यते ॥  
> प्राड्विवाकादिनामाङ्कं मुद्रितं राजमुद्रया ।

**[१६०]** कात्यायनः [२५९, २६०(अ), २६३, २६०(अ), २६१, २६४] ।

> अर्थिप्रत्यर्थिवाक्यानि प्रतिज्ञा साक्षिवाक् तथा ।  
> निर्णयश् च यथा तस्य यथा चावधृतं स्वयम् ॥  
> एतद् यथाक्षरं लेख्ये यथापूर्वं निवेशयेत् ।  
> सभासदश् च ये तत्र स्मृतिशास्त्रविदः स्थिताः ॥  
> यथालेख्यविधौ तद्वत् स्वहस्तं तत्र दापयेत् ।  
> अभियोक्त्रभियुक्तानां वचनं प्राङ् निवेशयेत् ॥  
> सभ्यानां प्राड्विवाकस्य कुलानां वा ततः परम् ।  
> निश्चयं स्मृतिशास्त्रस्य मतं तत्रैव लेखयेत् ॥  
> अनेन विधिना लेख्यं पश्चात्कारं विदुर् बुधाः ।  
> निरस्ता तु क्रिया यत्र प्रमाणेनैव वादिना ॥  
> पश्चात्कारो भवेत् तत्र न सर्वासु विधीयते ॥

**ऽपश्चात्कारोऽ** जयपत्रम् ।

**[१६१]**

## २९ सल्लेख्यम्
अथ सल्लेख्यम्

तत्र कात्यायनः [२५२] ।

> लेख्यं तु साक्षिमत् कार्यम् अविलुप्तक्रमाक्षरम् ।  
> देशाचारस्थितियुतं समग्रं सर्ववस्तुषु ॥

नारदः [३.१३६] ।

> देशाचाराविरुद्धं यद् व्यक्ताधिविधिलक्षणम् ।  
> तत् प्रमाणं स्मृतं लेख्यम् अविलुप्तक्रमाक्षरम् ॥

**ऽव्यक्ताधिविधिलक्षणम्ऽ**(?) स्पष्टं वञ्चकप्रमाणलक्षणं यत्र तत् तथा ।

कात्यायनः [२५३, २६७] ।

> वर्णवाक्यक्रियायुक्तम् असंदिग्धं स्फुटाक्षरम् ।  
> अहीनक्रमचिह्नं च लेख्यं तत् सिद्धिम् आप्नुयात् ॥

याज्ञवल्क्यः [२.८९] ।

> विनापि साक्षिभिर् लेख्यं स्वहस्तलिखितं तु यत् ।  
> तत् प्रमाणं स्मृतं सर्वं बलोपधिकृताद् ऋते ॥

**ऽउपधिश्ऽ** छलम् ।

**[१६२]** कात्यायनः [२७२] ।

> ख्यापितं चेद् द्वितीये ऽह्नि न कश्चिद् विनिवर्तयेत् ।  
> तथा तु स्यात् प्रमाणं तन् मत्तोन्मत्तकृताद् ऋते ॥

याज्ञवल्क्यः [२.९१] ।

> देशान्तरस्थे दुर्लेख्ये तथोन्मृष्टे हृते तथा ।  
> भिन्ने दग्धे तथा छिन्ने लेख्यम् अन्यत् तु कारयेत् ॥

कात्यायनः [३१२] ।

> मलैर् यद् भेदितं दग्धं छिद्रितं वीतम् एव वा ।  
> तद् अन्यत् कारयेल् लेख्यं स्वात्मना लिखितं तथा ॥

**[१६३]**

## ३० दुष्टलेख्यम्
**३० — दुष्टलेख्यम्**

[तत्र] कात्यायनः [२७३–२७४] ।

> साक्षिदोषाद् भवेद् दुष्टं पत्रं वै लेखकस्य वा ।  
> धनिकस्योपधादोषात् तथा दारणिकस्य वा ॥  
> दुष्टैर् दुष्टं भवेद् लेख्यं शुद्धैः शुद्धं विनिर्दिशेत् ।  
> तत् पत्रम् उपधादुष्टैः साक्षिलेखककारकैः ॥

**ऽउपधाऽ** भावदोषः ।

बृहस्पतिः [६.३०] ।

> मुमूर्षुशिशुभीतार्तैः स्त्रीमत्तव्यसनातुरैः ।  
> निशोपधिबलात्कारकृतं लेख्यं न सिध्यति ॥

नारदः [४.१३७] ।

> मत्ताभियुक्तस्त्रीबालबलात्कारकृतं च यत् ।  
> तद् अप्रमाणं लिखितं भीतोपधिकृतं तथा ॥

**[१६४]** कात्यायनः [२८१, २७०] ।

> धनिकेन स्वहस्तेन लिखितं साक्षिवर्जितम् ।  
> भवेत् कूटं न चेत् कर्ता कृतं हीति विभावयेत् ॥  
> देशाचारविरुद्धं यत् संदिग्धं क्रमवर्जितम् ।  
> कृतम् अस्वामिना यच् च साध्यहीनं च दुष्यति ॥

बृहस्पतिः [६.३१–३२] ।

> दूषितो गर्हितः साक्षी यत्रैको विनिवेशितः ।  
> कूटलेख्यं तु तत् प्रोक्तं लेखको वापि तद्विधः ॥  
> यद् उज्ज्वलं चिरकृतं मलिनं स्वल्पकालिकम् ।  
> भग्नोन्मृष्टाक्षरयुतं लेख्यं कूटत्वम् आप्नुयात् ॥

कात्यायनः [२६९] ।

> स्थानभ्रष्टास् त्व् अपङ्क्तिस्थाः संदिघा लक्षणच्युताः ।  
> यत्रैवं स्युः स्थिता वर्णाः लेख्यं दुष्टं तथा भृगुः ॥

व्यासः [कात्यायन ३११] ।

> स्थावरे विक्रियाधाने कूटं लेख्यं करोति यः ।  
> स सम्यग् भावितः कार्ये जिह्वापाण्यङ्घ्रिवर्जितः ।

**[१६५]**

## ३१ दूषितलेख्यपरीक्षा
अथ दूषितलेख्यपरीक्षा

[तत्र] कात्यायनः [२७६, ३२३] ।

> साक्षिलेख्यककर्तारं कूटतां यान्ति ते यथा ।  
> तथा दोषाः प्रयोक्तव्या दुष्टैर् लेख्यं प्रदुष्यति ॥  
> आहर्ता भुक्तियुक्तो ऽपि लेख्यदोषान् विशोधयेत् ।  
> तत्सुतो भुक्तिदोषांस् तु लेख्यदोषांस् तु नाप्नुयात् ॥

**ऽआहर्ताऽ** गृहीता ।

बृहस्पतिः [६.३९] ।

> उद्धरेल् लेख्यम् आहर्ता तत्सुतो भुक्तिम् एव तु ।  
> अभियुक्तः पर्मीतश् चेत् [तत्पुत्रो ऽपि समुद्धरेत्] ॥

ऽयद्य् आहर्ताभियुक्तः सन् म्रियेत तदा पुत्रो ऽपि लेख्यम् उद्धरेद् इत्य् अर्थः ।

कात्यायनः [२६६, ३०८] ।

> राजाज्ञया समाहूय यथान्यायं विचारयेत् ।  
> लेख्याचारेण लिखितं साक्ष्याचारेण साक्षिणः ॥

**[१६६]**  
> दर्पणस्थं यथा बिम्बम् असत् सद् इव दृश्यते ।  
> तथा लेख्यस्य बिम्बानि कुर्वन्ति कुटिला नराः ॥

व्यासः [बृहस्पतिः ६.४१] ।

> लेख्यम् आलेख्यवत् केचिल् लिखन्ति कुशला नराः ।  
> तस्मान् न लेख्यसामर्थ्यात् सिद्धिर् ऐकान्तिकी मता ॥

बृहस्पतिः [६.४०, ४२–४४] ।

> श्रुत्वा कालं देशकार्यौ कुशलाः कूटकारकाः ।  
> कुर्वन्ति सदृशं लेख्यं तद् यत्नेन विचारयेत् ॥  
> स्त्रीबालार्तान् लिप्यविजान् वञ्चयन्ति स्वबान्धवाः ।  
> लेख्यं कृत्वा स्वनामाङ्कं ज्ञेयं युक्त्यागमैस् ततः ॥  
> त्रिविधस्यास्य लेख्यस्य भ्रान्तिः संजायते यदा ।  
> ऋणिसाक्षिलेखकानां हस्तोक्त्या शोधयेत् ततः ॥

**[१६७]**  
> उज्जामम् उदयादानाद् आधानं फलसंग्रहात् ।  
> प्रतियोगिधनाढ्यत्वाज् ज्ञेये यत्नोपधिः कृतः ॥

**ऽउज्जामम्ऽ** ऋणम् । **ऽउदयादानात्ऽ** कालान्तरग्रहणात् । **ऽआधानम्ऽ** आधिः । **ऽफलसंग्रहात्ऽ** फलोपभोगात् । **ऽप्रयोगित्वम्ऽ** उत्तमर्णत्वम् ।

नारदः [४.१४३–१४४] ।

> यस्मिन् स्यात् संशयो लेख्ये भूताभूतकृते क्वचित् ।  
> तत् स्वहस्तक्रियाचिह्नयुक्तिप्राप्तिभिर् उद्धरेत् ॥  
> लेख्यं यच् चान्यनामाङ्कं हेत्वन्तरकृतं भवेत् ।  
> विप्रत्यये परीक्ष्यं तत् संबन्धागमबेतुभिः ॥

**ऽक्रियाऽ** तु साक्ष्योपन्यासः । **ऽचिह्नम्ऽ** असाधारणं स्वीकारादि । **ऽयुक्तिप्राप्तिःऽ** अस्मिन् देशे अस्मिन् काले प्रयुज्यते तस्य पुरुषस्येदं द्रव्यम् इत्यादिरूपा । **ऽविप्रत्ययेऽ** विप्रतिपत्तौ । **संबन्धो** ऽत्रार्थिप्रत्यर्थिनोः परस्परविश्वासेन पूर्वम् अपि धनग्रहणादिसंबन्धः । **ऽआगमःऽ** अस्यैतावतो धनस्य संभावितः प्राप्नुयाद् य इति । एतैः स्वहस्तादिभिः कारणैः संदिग्धं लेख्यं साधयेद् इत्य् अर्थः ।

व्यासः ।

> यच् चान्यस्य कृतं लेख्यम् अन्यहस्तेषु दृश्यते ।  
> अवश्यं तेन वक्तव्यं पत्रस्यागमनं ततः ॥

**[१६८]** कात्यायनः [२७७, २९०, २८५, २८६] ।

> न लेखकेन लिखितं न दृष्टं साक्षिभिस् तथा ।  
> एवं प्रत्यर्थिनोक्ते तु कूटलेख्यं प्रकीर्तितम् ॥  
> कूटोक्तौ साक्षिणां वाक्याल् लेखकस्य च पत्रकम् ।  
> नयेच् छुद्धिं न यः कूटं स दाप्यो दमम् उत्तमम् ॥  
> अथ पञ्चत्वम् आपन्नो लेखकः सह साक्षिभिः ।  
> तत् स्वहस्तादिभिस् तेषां विशुध्येत् तु न संशयः ॥  
> ऋणिस्वहस्तसंदेहे जीवतो वा मृतस्य वा ।  
> तत् स्वहस्तकृतैर् अन्यैः पत्रैस् तल्लेख्यनिर्णयः ॥

तथा [२८७] ।

> समुद्रे ऽपि यदा लेख्ये मृताः सर्वे ऽपि तत्स्थिताः ।  
> लिखितं तत्प्रमाणं तु मृतेष्व् अपि हि तेषु वै ।

प्रजापतिः ।

> कार्यो बलेन महता निर्णयो राजशासने ।  
> राज्ञः स्वहस्ततो मुद्रालेखकाक्षरदर्शनात् ॥

**[१६९]** कात्यायनः [२९६, २९४, २९६] ।

> मुद्राशुद्धं क्रियाशुद्धं पारम्पर्यानुमोदितम् ।  
> [अदूषितं च स्पृष्टं च क्रियाचित्रं विभावितम् ।]  
> ईदृशं सिद्धिम् आप्नोति शासनं नृपचिह्नितम् ॥  
> पश्चात्कारनिबद्धं यत् तद् यत्नेन विचारेयेत् ।  
> यदि स्याद् युक्तियुक्तं तु प्रमाणं लिखिते तदा ॥  
> अन्यथा मूलतः कार्यं पुनर् एव विनिर्णयेत् ।  
> अतथ्यं तथ्यभावेन स्थापितं ज्ञानविभ्रमात् ।  
> निवर्त्यं तत्पर्माणं स्याद् यत्नेनापि कृतं नृपैः ॥

**ऽक्रियाशुद्धम्ऽ** साक्ष्यनुगृहीतम् । **ऽपारम्पर्यानुमोदितम्ऽ** बहुभिर् अनुमोदितम् ।

**[१७०]**

## ३२ लेख्यबलम्
अथ लेख्यबलम्

तत्र बृहस्पतिः [६.४९] ।

> कुलश्रेणिगणादीनां यथाकालं प्रदर्शयेत् ।  
> श्रावयेत् स्मारयेच् चैव यथा स्याद् बलवत्तरम् ॥

नारदः [४.१४०] ।

> दर्शितं प्रतिकालं यच् छ्रावितं स्मारितं च यत् ।  
> लेख्यं सिध्यति सर्वत्र मृतेष्व् अपि हि साक्षिषु ॥

कात्यायनः [२९८–३०३] ।

> दृष्टं पत्रे स्फुटं दोषं नोक्तवान् ऋणिको यदि ।  
> ततो विंशतिवर्षाणि कालं [श्रान्तं] पत्रं स्थिरं भवेत् ॥  
> शक्तस्य संनिधाव् अर्थो यस्य लेख्येन भुज्यते ।  
> वर्षाणि विंशतिं यावत् तत् पत्रं दोषवर्जितम् ॥

**[१७१]**  
> अथ वा विंशतिं वर्षाण्य् आधिर् भुक्तस् तु निश्चितः ।  
> तेन लेख्येन तत्सिद्धिर् लेख्यदोषविवर्जिता ॥  
> सीमाविवादे निर्णीते सीमापत्रं विधीयते ।  
> तस्य दोषाः प्रयोक्तव्या यावद् वर्षाणि विंशति ॥  
> आधानसहितं यत्र ऋणं लेख्यनिवेशितम् ।  
> मृतसाक्षिप्रमाणात् तु स्वल्पभोगेन तद् विदुः ॥  
> प्राप्तं वानेन चेत् किंचिद् देयं चार्थनिरूपितम् ।  
> विनापि मुद्रया लेख्यं प्रमाणं मृतसाक्षिकम् ॥

व्यासः ।

> स्वहस्तकाज् जानपदं तस्माच् च नृपशासनम् ।  
> प्रमाणतरम् इष्टं हि व्यवहारार्थम् आगतम् ॥

**[१७२]** > द्वित्रिलिपिज्ञः स्वकृतम् अन्यलेख्येन युक्तिभिः ।  
> कुर्याच् च सदृशं लेख्यं तस्माज् जानपदं शुभम् ॥  
> अप्रकाशात् साक्षियुक्तं लेखकाक्षरमुद्रितम् ।  
> लोकप्रसिद्धं स्वकृताद् धीनम् अन्यकृतं शुभम् ॥  
> देशाध्यक्षादिना लेख्यं पत्रं जानपदं कृतम् ।  
> समकालं पश्चिमं वा तत्र राजकृतं शुभम् ॥

**ऽस्वहस्तात्ऽ** स्वहस्तकृतात् लेख्यात् ।

संवर्तः ।

> लेख्ये लेख्यक्रिया प्रोक्ता वाचिके वाचिकी मता ।  
> वाचिकी तु न सिध्येत् सा लेख्यस्योपरि या कृता ॥  
> लेख्यस्योपरि यत् साक्ष्यं कूटं तद् अभिधीयते ।  
> अर्धम् अस्य हि तद्द्वारम् अतो राजा विवर्जयेत् ॥

**[१७३]**  
> वाचिकैर् यदि सामर्थ्यम् अक्षराणां विहन्यते ।  
> क्रियाणां सर्वनाशः स्याद् अनवस्था च जायते ॥

**ऽलेख्ये लेख्यक्रिया प्रोक्ताऽ** बलीयसीति शेषः । **ऽवाचिकीऽ** साक्षिक्रिया अत्रापि बलीयसीति शेषः । **ऽलेख्यस्योपरिऽ** क्रिया, लेख्यक्रियाविरोधिनी या क्रिया न सा प्रमाणम् इत्य् अर्थः ।

कात्यायनः [३०६–३०७] ।

> न दिव्यैः साक्षिभिर् वापि हीयते लिहितं क्वचित् ।  
> लेख्यधर्मः सदा श्रेष्ठो ह्य् अतो नान्येन हीयते ॥  
> तद्युक्तिप्रतिलेख्येन तद्विशिष्टेन वा मता ।  
> लेख्यक्रिया निरस्येत न साक्षिशपथैः क्वचित् ॥

**१७४]**

## ३३ लेख्यदौर्बल्यम्
अथ लेख्यदौर्बल्यम्

तत्र बृहस्पतिः [६.५१, ४७, ४८] ।

> आढ्यस्य निकटस्थस्य यच् छक्तेन न याचितम् ।  
> शुद्धर्णाशङ्कया तत् तु लेख्यं दुर्बलताम् इयात् ॥  
> लेख्यं त्रिंशत्समातीतम् अदृष्टाश्रावितं च यत् ।  
> न तत्सिद्धिम् अवाप्नोति संतिष्ठत्स्व् अपि साक्षिषु ॥  
> प्रयुक्ते शान्तलाभे तु लिखितं यो न दर्शयेत् ।  
> न याचते च ऋणिकं तत्संडेहम् अवाप्नुयात् ॥

**ऽशुद्धर्णाशङ्कयाऽ** शुद्धम् ऋणम् इति शङ्कया । **ऽशान्तलाभेऽ** अधमर्णापीडाकरे ।

व्यासः ।

> अदृष्टाश्रावितं लेख्यं प्रमीतधनिकर्णिकम् ।  
> अबन्धलग्नकं चैव बहुकालं न सिध्यति ॥

**ऽअबन्धलग्नकम्ऽ** बन्धलग्नकाभ्यां हीनम् ।

बृहस्पतिः [६,५१] ।

> उन्मत्तजदबालानां राजभीतप्रवासिनाम् ।  
> अप्रगल्भभयार्तानां न लेख्यं हानिम् आप्नुयात् ॥

**[१७५]** नारद-कात्यायनौ ।

> लेख्ये देशान्तरं नीते दग्धे दुर्लिखिते कृते ।  
> समस् तत्कालहरणम् असतो द्रष्टृदर्शनम् ॥

**[१७६]** समस् तत्कालहरणम् इति, देशान्तरादौ विद्यमाने लेख्ये तदानयनं यावत्, अविद्यमाने च तल्लेख्यदर्शितपुरुषदर्शनं यावत् प्रतीक्षणीयम् इत्य् अर्थः ।

कात्यायनः ।

> यल् लेख्यं प्राड्विवाकेन न दृष्टं न प्रतिश्रुतम् ।  
> अलब्धर्णे कृते लेख्ये कथं तत् प्राप्नुयाद् धनी ॥  
> आधानम् उपरुद्धो वा यावत् तिष्ठति लग्नकः ।  
> लेख्यालाभात् स्मृतं तावत् प्रमाणं द्रष्टृदर्शनम् ॥

**यल् लेख्यम्** इत्यादि । यल् लेख्यं दर्शनीयम् इति प्रतिश्रुतं तत् प्राड्विवाकेन न दृष्टम्, तस्मिन् कृते कथम् अलब्धधनो धनं प्राप्नुयाद् इत्य् अर्थः ।

**[१७७]**

## ३४ भुक्तिः
अथ भुक्तिः

तत्र बृहस्पतिः [२७.२२–२८] ।

> एतद् विधानम् आख्यातं साक्षिणां लिखितस्य च ।  
> संप्रति स्थावरे प्राप्ते भुक्तस्य विधिर् उच्यते ॥  
> विद्यया क्रयबन्धेन शौर्यभार्यान्वयागतम् ।  
> सपिण्डस्याप्रजस्यांशं स्थावरं सप्तधा स्मृतम् ॥  
> पित्र्ये लब्धक्रयाधाने सत्वशौर्यप्रवेदनात् ।  
> प्राप्ते सप्तविधे भोगः सागमः सिद्धिम् आप्नुयात् ॥  
> क्रमागतः शासनिकः क्रयाधानागमान्वितः ।  
> एवंविधस् तु यो भोगः स तु सिद्धिम् अवाप्नुयात् ॥  
> संविभागक्रयप्राप्तं पित्र्यं लब्धं च राजतः ।  
> स्थावरं सिद्धिम् आप्नोति भुक्त्वा हानिम् उपेक्षया ॥  
> प्राप्तमात्रं येन भुक्तं स्वीकृत्यापरिपन्थिनम् ।  
> तस्य तत्सिद्धिम् आप्नोति हानिं चोपेक्षया तथा ॥

**[१७८]**  
> अध्यासनात् समारभ्य भुक्तिर् यस्याविघातिनी ।  
> त्रिंशद्वर्षाण्य् अविच्छिन्ना तस्य तां न विचालयेत् ॥

**ऽविद्ययाऽ** प्रतिग्रहादिप्रकारेण । **ऽबन्धःऽ** आधिः । **ऽशौर्यागतम्ऽ** युद्धादिना यत् प्राप्तम् । **ऽभार्यागतम्ऽ** भार्यया सह लब्धम् । **ऽअन्वयागतम्ऽ** पित्रादिक्रमेणायातम् । **ऽप्रवेदनम्ऽ** विवाहः । ऽ**पित्र्य**ऽइत्यादिना पूर्वोक्तसप्तप्रकारानुवादः । **ऽअपरिपन्थिनम्ऽ** अविरोधिनम् । **ऽअध्यासनम्ऽ** अधिकृतावस्थानम् । **ऽअविघातिनीऽ** अविच्छिन्ना ।

विष्णु-कात्यायनौ ।

> सागमेन तु भोगेन भुक्तं सम्यग् यदा तु यत् ।  
> आहर्ता लभते तत् तु नापहार्यं तु तत् क्वचित् ॥  
> पित्रा भुक्तं तु यद् द्रव्यं भुक्त्याचारेण धर्मतः ।  
> तस्मिन् प्रेते न वाच्यो ऽसौ भुक्त्या प्राप्तं हि तस्य् अतत् ॥  
> त्रिभिर् एव तु या भुक्ता पुरुषैर् भूर् यथाविधि ।  
> लेख्याभावे ऽपि तां तत्र चतुर्थः समवाप्नुयात् ॥\

**[१७९]** **ऽभुक्त्याचारेणऽ** सम्यग्भुक्त्या ।

नारदः [४.९७] ।

> अन्यायेन तु यद् भुक्तं पित्रा पूर्वतरैस् त्रिभिः ।  
> न तच्छक्त्यम् अपाहर्तुं क्रमात् त्रिपुरुषागतम् ॥

**ऽपित्रा पूर्वतरैस् त्रिभिर्ऽ** इति पित्रा सह त्रिभिः पूर्वतरैर् अन्यैर् इत्य् अन्वयः ।

तथा ।

> आदौ तु कारणं दानं मध्ये भुक्तिस् तु सामगा ।  
> कारणं भुक्तिर् एवैका सन्तता या चिरन्तनी ॥

**ऽकारणम्ऽ** प्रमाणम् ।

कात्यायनः [३२९, ३२१] ।

> भुक्तिर् बलवती शास्त्रे सन्तता या चिरन्तनी ।  
> विच्छिन्नापि तु सा ज्ञेया या तु पूर्वप्रसाधिता ॥  
> आदानकालाद् आरभ्य भुक्तिर् या तु निरन्तरा।  
> आसानं प्राप्य तस्यां तु प्रायः साक्ष्यं प्रवर्तते ॥  
> स्मार्ते काले क्रिया भूमेः सागमा भुक्तिर् इष्यते ।  
> अस्मार्ते ऽनुगमाभावात् क्रमात् त्रिपुरुषागता ॥

**[१८०]** **ऽपूर्वप्रसाधिताऽ** पूर्वैः पुरुषैः कृता । **ऽनिरन्तराऽ** या भुक्तिर् अल्पकाला भवति तस्याम् आहर्तुः प्रतिग्रहादिकं प्राप्य साक्ष्यं प्रवर्तत इत्य् अर्थः । **ऽस्मार्तेऽ** स्मरणयोग्यकाले । **ऽक्रियांऽ** प्रमाणम् । **ऽआगमःऽ** स्वत्वे हेतुः क्रयप्रतिग्रहादि । **ऽअनुगमाभावात्ऽ** अनुगमस्यानुसंधानस्याभावाद् इत्य् अर्थः ।

याज्ञवल्क्यः [२.२७] ।

> आगमो ऽभ्यधिको भोगाद् विना पूर्वक्रमागमात् ।

कात्यायनः [३१८] ।

> मुख्या पैतामही भुक्तिः पैतृकी चापि संमता ।  
> त्रिभिर् एतैर् अविच्छिन्ना स्थिरा षष्ट्याब्दिका मता ॥

व्यासः ।

> पिता पितामहो यस्य जीवेच् च प्रपितामहः ।  
> त्रयाणां जीवनं भोगो विज्ञाप्यस् त्व् एकपूरुषः ॥  
> पितामहेन भुक्तस्य तत्पुत्रेणापि पालनम् ।  
> तौ विना यस्य पित्रा च तस्य भोगस् त्रिपूरुषः ॥

**[१८१]** > वर्षाणि विंशतिं भुक्ता स्वामिनाव्याहता सती ।  
> भुक्तिः सा पौरुषी भूमेर् द्विगुणा च द्विपौरुषी ॥  
> त्रिपौरुषी च त्रिगुणा न तत्रान्वेष्य आगमः ॥

तथा [बृहस्पतिः] [८.६४] ।

> सागमो दीर्घकालश् च निश्छिद्रो ऽन्यरवोज्झितः ।  
> प्रत्यर्थिसंनिधानश् च पञ्चाङ्गो भोग उच्यते ॥

**ऽनिश्छिद्रःऽ** विच्छेदरहितः । **ऽअन्यरवोज्झितःऽ** विप्रतिपत्तिशून्यः । **ऽप्रत्यर्थिसंनिधानःऽ** प्रत्यर्थिनः संनिधानं यस्य स तथा ।

बृहस्पतिः [७.३२–३५] ।

> यद्य् एकशासने ग्रामक्षेत्रारामाश् च लेखिताः ।  
> एकदेशोपभोगे ऽपि सर्वे भुक्ता भवन्ति ते ॥  
> अनुमानाद् वरः साक्षी साक्षिभ्यो लिखितं गुरु ।  
> अव्याहता त्रिपुरुषी भुक्तिर् एभ्यो गरीयसी ॥

**[१८२]** > अनुमानं सद्य एव साक्षी चा मरणाद् भवेत् ।  
> अव्याहतं लेख्यभोगं प्रमाणं तत् त्रिपूरुषम् ॥

**अनुमानं सद्य एवेति** । आकारेङ्गितादिलिङ्गैः विवादकाल एवानुमानं प्रवर्तते ।

नारदः [४.७५–७६] ।

> लिखितं बलवन् नित्यं जीवन्तस् त्व् एव साक्षिणः ।  
> कालातिहरणाद् भुक्तिर् इति शास्त्रेषु निर्णयः ॥  
> त्रिविधस्यास्य दृष्टस्य प्रमाणस्य यथाक्रमम् ।  
> पूर्वं पूर्वं गुरु ज्ञेयं भुक्तिर् एभ्यो गरीयसी ॥

**एभ्यस्** त्व् अल्पकालभुक्तिसाक्षिलिखितेभ्यो बहुकालीना वा **भुक्तिर् गरीयसी** बलवती ।

याज्ञवल्क्यः [२.२८] ।

> आगमस् तु कृतो येन सो ऽभियुक्तस् तम् उद्धरेत् ।  
> न तत्सुतस् तत्सुतो वा भुक्तिस् तत्र गरीयसी ॥

**[१८३]** बृहस्पतिः [७.३९] ।

> आहर्ता शोधयेद् भुक्तिम् आगमं चाप् संसदि ।  
> तत्सुतो भुक्तिम् एवैकां पौत्रादिस् तु न किंचन ॥

कात्यायनः [३२४] ।

> येनोपात्तं हि यद् द्रव्यं सो ऽभियुक्तस् तद् उद्धरेत् ।  
> चिरकालोपभोगे ऽपि भुक्तिस् तस्यैव नेश्यते ॥

बृहस्पतिः [७.३८] ।

> यदाहर्ताभियुक्तः स्याल् लेख्यं साक्षी तदा गुरुः ।  
> लेख्याभावे तु युक्तिस् तु भुक्तिस् ताभ्यां गरीयसी ॥

तथा [? कात्यायनः ३१६] ।

> नोपभोगे बलं कार्यम् आहर्त्रा तत्सुतेन वा ।  
> पशुस्त्रीपुरुषादीनाम् इति धर्मो व्यवस्थितः ॥

**[१८४]** याज्ञवल्क्यः [२.२९] ।

> यो ऽभियुक्तः परेतः स्यात् तस्य रिक्थि तम् उद्धरेत् ।  
> न तत्र कारणं भुक्तिर् आगमेन कृता विना ॥

नारदः [४.९३, ८५] ।

> तथारूढविवादस्य प्रेतस्य व्यवहारिणः ।  
> पुत्रेण सो ऽर्थः संशोध्यो न तं भोगो निवर्तयेत् ॥  
> आगमेन विशुद्धेन भोगो याति प्रमाणताम् ।  
> अविशुद्धागमो भोगः प्रांआण्यं नाधिगच्छति ॥

तथा [नारद ८.८७–८८, ९२] ।

> अनागमेन भुक्तं यन् न तद् भुक्तिवशान् नयेत् ।  
> एतत् तु कर्तरि धनं याति तद्विंशिनो मतम् ॥

**[१८५]**  
> अनागमं तु यो भुङ्क्ते बहून्य् अब्दशतान्य् अपि ।  
> चौरदण्डेन तं पापं दण्डयेत् पृथिवीपतिः ॥  
> अन्वाहितं हृतं न्यस्तं बलावष्टब्धयाचितम् ।  
> अप्रत्यक्षं च यद् भुक्तं षड् एतान्य् आगमं विना ॥

### अनुपभोगेनासिद्धिः
**अथानुपभोगेनासिद्धिः **

तत्र याज्ञवल्क्यः [२.२७] ।

> आगमे ऽपि बलं नैव भुक्तिः स्तोकापि यत्र नो ।

नारदः [४.७७, ८८] ।

> विद्यमाने ऽपि लिखिते जीवत्स्व् अपि हि साक्षिषु ।  
> विशेषतः स्थावराणां यत्र भुक्तं न तत् स्थिरम् ॥  
> भुज्यमानान् परैर् अर्थान् यः स्वान् मोहाद् उपेक्षते ।  
> समक्षं जीवतो ऽप्य् अस्य तान् भुक्तिः कुरुते वशे ॥

व्यासः ।

> उपेक्षिता यथा धेनुर् विना पालेन नश्यति ।  
> पश्यतो ऽन्यैस् तथा भुक्ता भूमिः कालेन हीयते ॥

**[१८६]**  
> वर्षाणि विंशतिं यस्य भूर् भुक्ता तु परैर् इह ।  
> सति राज्ञि समर्थस्य तस्य सेह न सिध्यति ॥

नारदः [४.४२] ।

> प्रत्यक्षपरिभोगात् तु स्वामिनो द्विदशाः समाः ।  
> आध्यादीन्य् अपि जीर्यन्ति स्त्रीनरेन्द्रधाद् ऋते ॥

ऽद्विदशाः समाःऽ विंशतिवर्षाणि । ऽस्त्रीनरेन्द्रधनाद् ऋतेऽ स्त्रीधनराजधनव्यतिरेकेण ।

याज्ञवल्क्यः [२.२४] ।

> पश्यतो ऽब्रुवतो भूमेर् हानिर् विंशतिवार्षिकी ।  
> परेण भुज्यमानाया धनस्य दशवार्षिकी ॥

**[१८७]** मनु-नारदौ [मनु ८.१४३; ना। ४.७९] ।

> यत् किंचिद् दशवर्षाणि संनिधौ प्रेक्षते धनी ।  
> भुज्यमानं परैस् तूष्णीं न स तल् लब्धुम् अर्हति ॥

गौतमः [१२.३४]- "अजडापोगण्डधनं दशवर्षभुक्तं परैः संनिधौ भोक्तुः" । ऽअजडस्यऽ [ऽअपोगण्डस्यऽ] च धनं तत्संनिधाने अविवादं परैर् दशवर्षपर्यन्तम् उपभुक्तं भोक्तुर् एवैतत् स्वं संपद्यत इत्य् अर्थः ।

मनुः [८.१४५] ।

> आधिश् चोपनिधिश् चोभौ न कालात्ययम् अर्हतः ।  
> अवहार्यौ भवेतां तौ दीर्घकालम् अवस्थितौ ॥

ऽआधिःऽ बन्धकः । ऽउपनिधिर्ऽ अपि प्रीत्या भोगार्थं समर्पितं क्षेत्रादि । न तु ऽवासनस्थम् अनाख्यायऽ इत्यादिस्मृतिलक्षणः । तस्य भोगानर्हत्वात् । ऽकालात्ययःऽ उक्तावधिकालातिक्रमः । तस्य भोगानर्हत्वात् । ऽकालात्ययःऽ उक्तावधिकालातिक्रमः । ऽन कालात्ययम् अर्हतःऽ मोक्षणकाले ऽवश्यं मोक्षणीयाव् इत्य् अर्थः । तत्र हेतुम् आह- ऽअवहार्यौ भवेताम्ऽ इत्यादिना । तौ हि चिरकालावस्थितौ भोक्तुर् अवहार्यौ भवेताम्, भोक्ता कदाचिद् अपहरेद् अपीत्य् अर्थः ।

**[१८८]** बृहस्पतिः [७.४०, ४१] ।

> ऋक्थिभिर् वा परैर् द्रव्यं समक्षं यस्य दीयते ।  
> अन्यस्य भुञ्जतः पश्चान् न स तल् लब्धुम् अर्हति ॥  
> पश्यन्न् अन्यस्य ददतः क्षितिं यो न निवारयेत् ।  
> स्वामी सतापि लेख्येन न पुनस् तां समाप्नुयात् ॥

तथा [७.६६–६७] ।

> भूमेर् अभुक्तिर् लेख्यस्य यथाकालम् अदर्शनम् ।  
> अस्मारणं साक्षिणां च स्वार्थहानिकराणि तु ॥  
> तस्माद् यत्नेन कर्तव्यं प्रमाणपरिपालनम् ।  
> तेन कार्याणि सिध्यन्ति स्थावराणि चराणि च ॥

**[१८९]**
## ३५ अन्य-भोग-हान्य्-अपवादः
**३५ — अथान्यभोगहान्यपवादः**

तत्र बृहस्पतिः [७.४३, ४४, ४६] ।

> भुक्तिस् त्रिपौरुषी सिध्येत् परेषां नात्र संशयः ।  
> अनिवृत्ते सपिण्डत्वे सकुल्यानां न सिध्यति ॥  
> अस्वामिना तु यद् अभुक्तं गृहक्ष्त्रापणादिकम् ।  
> सुहृद्बन्धुसकुल्यस्य न तद् भोगेन हीयते ॥  
> विवाह्यश्रोत्रियैर् भुक्तं राजामात्यैस् तथैव च ।  
> सुदीर्घेणापि कालेन तेषां सिध्यन् न तद् धनम् ॥

**ऽऽअनिवृत्ते सपिण्डत्वेऽ** इति । सपिण्डत्वे विद्यमाने सत्य् अपि त्रिपुरुषभुक्तौ सकुल्यानां भुज्यमानं स्वं न भवतीत्य् अर्थः । **ऽविवाह्योऽ** जामाता ।

गौतमः [१२.३४–३६]- ऽअजडापोगण्डधनं दशवर्षपर्यन्तम् उपभुक्तं परैः संनिधौ भोक्तुः । न श्रोत्रियप्रव्रजितराजपुरुषैः । पशुभूमिस्त्रीणाम् अनतिभोगःऽ । अतिभोगतो हानिर् इत्य् अर्थः ।

कात्यायनः [३३५] ।

> सनाभिभिर् बान्धवैश् च भुक्तं यत् स्वजनैस् तथा ।  
> भोगात् तत्र न सिद्धिः स्याद् भोगम् अन्येषु कल्पयेत् ॥

**[१९०]** **ऽअन्येषुऽ** असम्बन्धिषु भोक्तृषु ।

मनु-नारदौ ।

> आधिः सीमा बालधनं निक्षेपोपनिधी स्त्रियः ।  
> राजस्वं श्रोत्रियस्वं च न भोगेन प्रण्श्यति ॥

बृहस्पतिः [७.४७] ।

> अशक्तालसरोगार्तबालभीतप्रवासिनाम् ।  
> शासनारूढम् अन्येन भुक्तं भुक्त्या न हीयते ॥

**ऽशासनारूढम्ऽ** ताम्रपट्टादिलिखितम् ।

कात्यायनः [३३०] ।

> न भोगं कल्पयेत् स्त्रीषु देवराजधनेषु च ।  
> बालश्रोत्रियवित्ते च मातृतः पितृतः क्रमात् ॥

**[१९१]** > न स्त्रीणाम् उपभोगः स्याद् विना लेख्यात् कदाचन ।  
> शत्रुश्रोत्रियराज्ञां तु तथा बालधने मतः ॥

मनुः [८.१४६] ।

> संप्रीत्या भुज्यमानानि न नश्यन्ति कदाचन ।  
> धेनुर् उष्ट्रो वहन्न् अश्वो यश् च दम्यः प्रयुज्यते ॥

**ऽदम्यः प्रयुज्यतेऽ** दमनार्थं यः समर्थ्यते ।

कात्यायनः ।

> क्रयं शिल्पिषु निक्षिप्तं बन्धान्वाहितयाचितम् ।  
> प्रसह्यातिहनन् मोहाद् धीनो दण्ड्यः स वै भवेत् ॥

**ऽक्रयोऽ** मूल्यम् ।

याज्ञवल्क्यः [२.२६] ।

> आध्यादीनां निहन्तारं धनिने दापयेद् धनम् ।  
> दण्डं च तत्समं राज्ञे शक्त्यपेक्षम् अथापि वा ॥

**ऽशक्त्यपेक्षम्ऽ** यथाशक्ति, **ऽदण्डं दापयेत्ऽ** ।

**१९२]**

## ३६ विच्छिन्नभोगनिर्णयः
अथ विच्छिन्नभोगनिर्णयः

तत्र बृहस्पतिः [७.४८–५२] ।

> छिन्नभोगे गृहक्षेत्रे संदिघं यत्र जायते ।  
> लेख्येन भोगविद्भिर् वा साक्षिभिस् तद् विभवयेत् ॥  
> नामघाटागमं संख्यां कालं दिग्भागम् एव वा ।  
> भोगच्छेदनिमित्तं च ये विदुस् ते ऽत्र साक्षिणः ॥  
> तदुत्पन्नाश् च सामन्ता ये ऽन्यदेशान्त्रस्थिताः ।  
> मौलास् ते तु समुद्दिष्टाः प्रवेष्टव्याः कार्यनिर्णये ॥  
> अदुष्टास् ते तु यद् ब्रूयुः संदिग्धे समदृष्टयः ।  
> तत् प्रमाणं तु कर्तव्यम् एवं धर्मो न हीयते ॥  
> स्थावरस्यैतद् आख्यातं लाभभोगप्रसाधनम् ।  
> प्रमाणहीने वादे तु निर्देश्या दैविकी क्रिया ॥

**[१९३]**

## ३७ युक्तयह्
अथ युक्तयह्

तत्र बृहस्पतिः [७.६८] ।

> असाक्षिके चिरकृते पृच्छेद् उत्तरसाक्षिणः ।  
> शपथान् वा प्रयुञ्जीयाद् उपधां वापि योजयेत् ॥

**ऽउपधाऽ** युक्तिः ।

नारदः [४.२३५–२३७] ।

> प्रमादाद् धनिनो यत्र न स्याल् लेख्यं न साक्षिणः ।  
> अर्थं वापह्नुते वादी तत्रोक्तस् त्रिविधो विधिः ॥  
> चोदना प्रतिकालं च युक्तिलेशस् तथैव च ।  
> तृतीयः शपथः प्रोक्तस् तैर् एनं साधयेत् क्रमात् ॥

**[१९४]**  
> अभीक्ष्णं चोद्यमानो यः प्रतिहन्यान् न तद्वचः ।  
> त्रिचतुःपञ्चकृत्वो वा परतो ऽर्थं स दाप्यते ॥

**ऽचोदना प्रतिकालम्ऽ** ऽदेवदत्त धनं देहिऽ इति प्रतिक्षणम् प्रेरणा ।

कात्यायनः [१४४, ३३६] ।

> श्राव्यमाणो ऽर्थिना यत्र यो ह्य् अर्थो न विघातितः ।  
> दानकाले ऽथ वा तूष्णीं स्थितः सो ऽर्थो ऽनुमोदितः ॥  
> अर्थिनाभ्यर्थितो तत्र विघातं न प्रयोजयेत् ।  
> त्रिचतुःपञ्चकृत्वो वा परतस् तद् ऋणी वहेत् ॥  
> स्वामिना नृपतिर् विप्रं क्रमेणोक्तं प्रदापयेत् ।  
> ततो ऽन्यं दापयेत् पूर्वं सकृद् युक्तं विघातिनम् ॥

नारदः [४.२३८] ।

> चोदनाप्रतिघाते तु युक्तिलेशैस् तम् अन्वियात् ।  
> देशकालार्थसम्बन्धपरिमाणक्रियादिभिः ॥

कात्यायनः [३३७–३३८] ।

> दानं प्रज्ञापनाभेदः संप्रलोभक्रिया च या ।  
> चिन्तापनयनं चैव हेतवो हि विभावकाः ॥

**[१९५]**  
> एषाम् अन्यतमोयत्र वादिना भावितो भवेत् ।  
> मूलक्रिया तु तत्र स्याद् भाविते वादिनिह्नवे ॥

**ऽएषाम् अन्यतमःऽ** इति । एषां हेतूनाम् अन्यतमो ऽपि चेत् प्रदर्शितः सिद्धैव तदा मूलक्रिया ।

नारदः [४.१७२–१७५] ।

> असाक्षिप्रत्ययास् त्व् अन्ये षड् विवादाः प्रकीर्तिताः ।  
> लक्षणान्य् एव साक्षित्व येषाम् आहुर् मनीषिणः ॥  
> उल्काहस्तो ऽग्निदो ज्ञेयः शस्त्रपाणिश् च घातकः ।  
> केशाकेशिगृहीतश् च युगपत् पारदारिकः ॥  
> कुद्दालपाणिर् विज्ञेयः सेतुभेत्ता समीपगः ।  
> तथा कुठारहस्तश् च वनच्छेता प्रकीर्तितः ॥  
> प्रत्यक्षचिह्नैर् विज्ञेयो दण्डपारुष्यकृत् नरः ।  
> असाक्षिप्रयया ह्य् एते पारुष्ये तु परीक्षणम् ॥

**ऽसाक्षित्वेऽ** साक्षिस्थाने ।

शङ्खलिखितौ- "केशाकेशिग्रहणात् पारदारिकः । उल्काहस्तो ऽग्निदः । शस्त्रपाणिर् घातकः । **[१९६]** लोप्त्रहस्तश् च चौरः । क्षेपे ऽष्टशतं यथानुरूपं वा । रुधिरस्रावे प्रहारैश् चाभिव्यक्ते न साक्षिणः । प्रत्यक्षलिङ्गाभिव्यक्ते चाष्टशतम्" ।

**इति भट्टलक्ष्मीधरविरचिते**

**कृत्यकल्पतरौ युक्तिः ॥**

**[१९७]**

## ३८ दिव्यानि
अथ दिव्यानि

**(क) दिव्यभेदाइः**

तत्र नारदः [४.२३९, २५२, २५३] ।

> युक्तिष्व् अप्य् असमर्थासु शपथैर् एनम् अर्दयेत् ।  
> अर्थकालबलापेक्षम् अग्न्यम्बुसुकृतादिभिः ।  
> धटो ऽग्निर् उदकं चैव विषं कोशश् च पञ्चमः ।  
> उक्तान्य् एतानि दिव्यानि विशुद्ध्यर्थं महात्मभिः ॥  
> सम्दिघे ऽर्थे ऽभियुक्तानां परीक्षार्थं महात्मभिः ।  
> प्रोक्तानि नारदेनेह सत्यानृतविशुद्धये ॥

**ऽअर्दयेत्ऽ** पीडयेत् ।

शङ्खलिखितौ- "असाक्षिप्रणिहिते पुरुषप्रत्ययः शासनं भेदनं ताडनम् । संन्यस्ते वा विवादे वा दैवं वा कोशविषभक्षणशस्त्रजलम्" ।

**ऽअसाक्षिप्रणिहितेऽ** साक्षिभिर् अनिर्णीते । **ऽपुरुषप्रत्ययःऽ** पुरुषः प्रतीयते येन मिथ्याकारितया, पुरुषप्र्त्ययः शासनादिः । **ऽभेदनम्ऽ** प्रतोदादिः । **ऽसंन्यस्तेऽ** लिखितादिप्रमाणरहिते । **ऽदैवंऽ** दिव्यं धतादि ।

**[१९८]** बृहस्पतिः [८.३–४] ।

> धटो ऽग्निर् उदकं चैव विषं कोशश् च पञ्चमम् ।  
> षष्ठं च तण्डुलाः प्रोक्तं सप्तमं सप्तमाषकः ॥  
> अष्टमं फाल इत्य् उक्तं नवमं धर्मजं भवेत् ॥  
> दिव्यान्य् एतानि धर्माणि निर्दिष्टानि स्वयंभुवा ॥

तथा [८.५–६] ।

> अहम् उद्देशतो वच्मि संदिघार्थविशुद्धये ।  
> देशकालार्थसंख्याभिः प्रयुक्तान्य् अनुपूर्वशः ॥  
> अपराधानुपूर्वेण साध्वसाधुविवक्षया ।  
> शास्त्रोदितेन विधिना प्रदातव्यानि नान्यथा ॥

अथ द्रव्यसंख्यादिना दिव्यविशेषः । तत्र विष्णुः [९.१–३]- "अथ शपथक्रिया । राजद्रोहसाहसेषु यथाक्रमम् । निक्षेपस्तेयेष्व् अर्थप्रमाणात्" । **ऽशपथोऽ** दिव्यम् ।

**[१९९]** दैवी क्रियेत्य् अनुवृत्तौ बृहस्पतिः [८.७] ।

> ऋणादिकेषु कार्येषु विसंवादे परस्परम् ।  
> द्रव्यसंख्यान्विता देया पुरुषापेक्षया तथा ॥

कात्यायनः [४१६] ।

> दत्तस्याफ्नवो यत्र प्रमाणं तत्र कल्पयेत् ।  
> स्तेयसाहसयोर् दिव्यं स्वल्पे ऽप्य् अर्थे प्रदापयेत् ॥

**ऽप्रमाणम्ऽ** अपह्नुतद्रव्यानुसारेण दिव्यादिप्रमाणं दापयेत् ।

बृहस्पतिः [८.२७–३२] ।

> संख्या रश्मिरजोमूला मनुना समुदाहृता ।  
> कार्षापणान्ता सा दिव्ये नियोज्या विनये तथा ॥  
> विषं सहस्रे ऽपहृते पादोने च हुताशनः ।  
> त्रिभागोने च सलिलम् अर्धे देयो धटस् तथा ॥  
> चतुःशते ऽभियोगे तु दातव्यस् तप्तमाषकः ।  
> त्रिशते तण्डुला देयाः कोशश् चैव तदर्धके ॥  
> शते हृते ऽपह्नुते च दातव्यं दर्मशोधनम् ।

**[२००]**  
> गोचोरस्य प्रदातव्यं सभ्यैः फालं प्रयत्नतः ॥  
> यथासंख्या निकृष्टानां मध्यानां द्विगुणा स्मृता ।  
> चतुर्गुणोत्तमानां च कल्पनीया प्रयत्नतः ॥

**ऽरश्मिरोजोमूलाऽ** –

> रश्मुमूलगते भानौ यत् सूक्ष्मं दृश्यते रजः ।  
> प्रथमं तत् प्रमाणानां त्रसरेणुं प्रचक्षते ॥

इत्यादिका । **ऽविनयोऽ** दण्डः । **ऽनिकृष्टानांऽ** जातिकर्मगुणैः । एवं मध्यमानाम् उत्तमानां च ।

याज्ञवल्क्यः [२.९९] ।

> नासहस्राद् धरेत् फालं न विषं न तुलां तथा ।  
> नृपार्थेष्व् अभिशापे च वहेयुः शुचयस् तदा ॥

**ऽनासहस्रात्ऽ** पणसहस्राद् ऊर्ध्वं चापह्नवे फालादिक्रियेत्य् अर्थः । **ऽनृपार्थेषुऽ** नृपविषयेषु द्रोहादिषु । **ऽअभिशापेऽ** पातकाभिगोये । **ऽशुचयःऽ** स्नानादिना ।

विष्णुः [९.४]- "सर्वेष्व् एवार्थजातेषु मूल्यं कनकं प्रकल्पयेत्" । **२०१]** तथा [९.१०–१९]- "सुवर्णार्धोने कोशो दातव्यः शूद्रस्य । ततः परं यथार्हं घटाग्न्युदकविषाणाम् अन्यतमम् । द्विगुणे ऽर्थे यथाभिहिता समयक्रिया वैश्यस्य । त्रिगुणाथ राजन्यस्य । कोशवर्जं चतुर्गुणार्थे ब्राह्मणस्य । न ब्राह्मणस्य कोशं दद्यात् । अन्यत्रागामिकालसमयनिबन्धनक्रियातः । कोशस्थाने ब्राह्मणं सीरोद्धृतमहीकरम् एव शापयेत् । प्राग्दृष्टदोषं स्वल्पे ऽप्य् अर्थे दिव्यानाम् अन्यतमम् एव कारयेत् । सत्सु विदितं सच्चारित्रं न महत्य् अर्थे ऽपि" ।

**ऽसुवर्णार्धोनेऽ** परिकल्प्यमाने किंचिन्न्यूने, सुवर्णार्धमूल्ये । **ऽद्विगुणे ऽर्थेऽ** पूर्वार्थोक्तसुवर्णार्धरूपे द्विगुणीभूते । एवं त्रिगुणादाव् अपि । ऽयथभिहित**समयक्रियाऽ** कोशपानरूपा । अन्यत्रागामीत्यादि । अस्माभिर् मिलित्वा एवं कर्तव्यम् एवेति समयकरणम्, तस्माद् अन्यत्र । **ऽसीरोद्धृतमहीकरम्ऽ** हलोत्खातमृत्तिकाहस्तम् । **ऽदिव्यानाम्ऽ** घटादीनाम् । **ऽसत्सु विदितम्ऽ** शिष्टेषु प्रसिद्धम् । **ऽन महत्य् ऽर्थे ऽपिऽ** धटादीनाम् अन्यतमं कारेयेद् इत्य् अर्थः ।

कात्यायनः [४१७, प्रथमे] ।

> सर्वद्रव्यप्रमाणं तु ज्ञात्वा हेम प्रकल्पयेत् ।  
> हेमप्रमाणयुक्तं तु तदा दिव्यं प्रयोजयेत् ॥

**[२०२]** > शते विषं तु पादोने हुतभुक् तत्र दृश्यते ।  
> आपस् त्रिभागहीने तु शतार्धे तु तुला स्मृता ॥  
> कोशपानं तदर्धे वा दशपञ्चकसप्तसु ।  
> तदर्धे तण्डुला ज्ञेया तदर्धे तप्तमाषकः ॥

**ऽशतेऽ** सुवर्णस्येति शेषः ।

वृद्धः [कात्यायनः ४१८–२०] ।

> ज्ञात्वा संख्यां सुवर्णस्य शतनाशे विषं स्मृतम् ।  
> अशीतेस् तु विनाशे वै दद्याच् चैव हुताशनम् ॥  
> षष्ट्या नाशे जलं ज्ञेयं स्याच् चत्वारिंशता धटः ।  
> त्रिंशद्दशविनाशे वा कोशपानं बृहस्पतिः ॥  
> पञ्चार्धिकस्य वा नाशे तदर्धस्य च तण्डुलाः ।

**ऽपञ्चार्धिकस्यऽ** पञ्चार्धं सार्धद्वयम् ।

**[२०३]**

**(ख) अथ दिव्यकालविशेषः**

तत्र पितामहः ।

> यो यस्य विहितः कालो विधिर् यस्य च यो यथा ।  
> तं प्रवक्ष्यामि तत्त्वेन वादिनश् च बलाबलम् ॥  
> चैत्रो मार्गशिरश् चैव वैशाखश् च तथैव च ।  
> एते साधारणा मासा दिव्यानाम् अविरोधिनः ॥  
> धटः सर्वर्तुकः प्रोक्तो वाते वाति विवर्जयेत् ।  
> अग्नेः शिशिरहेमन्तवर्षाश् चैव प्रकीर्तिताः ॥  
> शरद्ग्रीष्मे तु सलिलं हेमन्ते शिशिरे विषम् ।

नारदः [४.२६०, २५४] ।

> विचार्य धर्मनिपुणैर् धर्मशास्त्रविशारदैः ।  
> धर्म्यं सर्वर्तुकं प्रोक्तं पिण्डितैर् धटधारणम् ॥  
> वर्षासु समये वह्निः हेमन्ते शिशिरे तथा ।  
> ग्रीष्मे सलिलम् इत्य् उक्तं विषं काले तु शीतले ॥

**[२०४]** > न शीते तोयसिद्धिः स्यान् नोष्णकाले ऽग्निशोधनम् ।  
> न प्रावृषि विषं दद्यात् प्रवातु तु (न?) तुलां नृपः ॥

पितामहः ।

> अव्यवस्थितमर्यादं विषं प्रावृषि जायते ।

**(ग) अथ वर्णादितो दिव्यविशेषः**

तत्र नारदः [४.३३४] ।

> ब्राह्मणस्य घटो देयः क्षत्रियस्य हुताशनः।  
> वैश्यस्य सलिलं देयं शूद्रस्य विषम् एव तु ॥  
> साधारणः समस्तानां कोशः प्रोक्तो मनीषिभिः ।  
> विषवर्जं ब्राह्मणस्य सर्वेषां वा तुला स्मृता ॥

कात्यायनः [४२२] ।

> राजन्ये ऽग्निर् धटं विप्रे वैश्ये तोयं नियोजयेत् ।  
> सर्वेषु सर्वदिव्यं वा विषं वर्ज्यं द्विजातये ॥

याज्ञवल्क्यः [२.९८] ।

> तुला स्त्रीबालवृद्धान्धपङ्गुब्राह्मणरोगिणाम् ।  
> अग्निर् जलं वाशुद्रस्य यवाः सप्त विषस्य वा ॥

**[२०५]** कात्यायनः [४२३] ।

> गोरक्षकान् वाणिजकांस् तथा कारुकुशीलवान् ।  
> प्रेष्यान् वार्धुषिकांश् चैव ग्राहयेच् छूद्रवद् द्विजान् ॥

कालिकापुराणे ।

> वैश्यस्य च जलं देयं विषं शुद्रस दापयेत् ।  
> वर्णान्तस्य सदा देयं माषकं तप्तहेमजम् ॥

**ऽवर्णान्तस्यऽ** इत्यन्तस्य (?) ।

नारदः [४.२५५, ३१३–१५] ।

> क्लीबातुरान् सत्वहीनान् पतितांश् चार्दितान् नरान् ।  
> बालवृद्धातुरान् स्त्रींश् च परीक्षेत धटे सदा ॥  
> नार्तानां तोयशुद्धिः स्यान् न विषं पित्तरोगिणाम् ।  
> श्वित्र्यन्धकुनखीनां च नाग्निकर्म विधीयते ॥

**[२०६]**  
> न मज्जनीयं स्त्रीबालं धर्मशास्त्रविचक्षणैः ।  
> रोगिणो ये च वृद्धः स्युः पुमांसो ये च दुर्बलाः ॥  
> निरुत्साहान् व्याधिक्लिष्टान् नार्तान् तोय निमज्जयेत् ।  
> सद्यो म्रियन्ते मज्जन्तः स्वल्पप्राणा हि ते स्मृताः ॥  
> साहसे ऽप्य् आगतान् एतान् नैव तोये निमज्जयेत् ।  
> न चापि हारयेद् [साधयेद्?] अग्निं न विषेण विशोधयेत् ॥

कात्यायनः [४२८] ।

> न लोहशिल्पिनाम् अग्निं सलिलं नाम्बुसेविनाम् ।  
> मन्त्रयोगविदां चैव विषं दद्यात् तु न क्वचित् ॥  
> दिव्यं तु वर्जयेन् नित्यम् आर्तानां तु गदैर् नृणाम् ।  
> तण्डुलैर् न नियुञ्जीत व्रतिनां मुखरोगिणाम् ॥

विष्णुः [९.२५–३२]- "न कुष्ट्यसमर्थलोहकाराणाम् अगिर् देयः । शरद्ग्रीष्मयोश् च । न कुष्ठिपौत्तकब्राह्मणानां विषं देयम् । प्रावृषि च । न श्लेष्मव्याध्यर्दितानां भीरूणां **[२०७]** श्वासकासिनाम् अम्बुजीविनां चोदकम् । हेमन्तिशिशिरयोश् च । न नास्तिकेभ्यः कोशो देयः, देशे व्याधिमरणकोपसृष्टे च" ।

नारदः [४.३३२] ।

> महापराधे निर्धर्मे कृतघ्ने क्लीबकुत्सिते ।  
> नास्तिके दृष्टदोषे च कोशदानं विवर्जयेत् ॥

पितामहः ।

> मद्यपस्त्रीव्यसिनिनां कितवानां तथैव च ।  
> कोशः प्राज्ञैर् न दातव्यो ये च नास्तिकवृत्तयः ॥

कात्यायनः [४३६] ।

> कालदेशविरोधे तु यथायुक्तं प्रकल्पयेत् ।  
> अन्येन हारयेद् दिव्यं विधिर् एव विपर्यये ॥

नारदः [४.२५६] ।

> सव्रतानां भृशार्तानां व्याधितानां तपस्विनाम् ।  
> स्त्रीणां न तु भवेद् दिव्यं यदि धर्मस् त्व् अवेक्ष्यते ॥

**[२०८]** कात्यायनः [४२७–३०] ।

> मातापितृद्विजगुरुबालस्त्रीराजघातिनाम् ।  
> महापातकयुक्तानां नास्तिकानां विशेषतः ॥  
> लिङ्गिनां प्रसवानां तु मन्त्रयोगक्रियाविदाम् ।  
> वर्णसंकरजातानां पापाभ्यासप्रवर्तिनाम् ॥  
> एतेष्व् एवाभियोगेषु निन्दितेष्व् एव यत्नतः ।  
> दिव्यं प्रकल्पयेन् नैव राजा धर्मपरायणः ॥  
> एतैर् एव नियुक्तानां साधूनां दिव्यम् अर्हति ।  
> न सन्ति साधवो यत्र तत्र शोध्याः स्वकैर् नरैः (?) ॥

तथा [४३१–३२]

> महापातकयुक्तेषु नास्तिकेषु विशेषतः ।  
> न देयं तेषु दिव्यं तु पापाभ्यासरतेषु च ॥  
> एषु वादेषु दिव्यानि प्रतिषिद्धानि यत्नतः ।  
> कारयेत् सज्जनैस् तानि नाभिशस्तं त्यजेन् मनुः ॥

**[२०९]**

**(घ) अथावष्टम्भवादः **

तत्र पितामहः ।

> अवष्टम्भाभियुक्तानां धटादीनि विनिर्दिशेत् ।  
> तण्डुलाश् चैव कोशश् च शङ्कास्व् एतौ नियोजयेत् ॥

**ऽअवष्टम्भोऽ** निश्चयः ।

तथा ।

> चौर्यशङ्काभियुक्तानां तप्तमाषो विधीयते ।

कात्यायनः [४१५] ।

> शङ्का विश्वाससंधाने विभागे रिक्थिनां सदा ।  
> क्रियासमूहकर्तृत्वे कोशम् एव प्रदापयेत् ॥

पितामहः ।

> विस्रम्भे सर्वश्ङ्कासु संधिकार्ये तथैव च ।  
> एषु कोशः प्रदातव्यो नित्यं चित्तविशुद्धये ॥

याज्ञवल्क्यः [२.९५] ।

> तुलाग्न्यापो विषं कोशो द्वियानीह विशुद्धये ।  
> महाभियोगेष्व् एतानि श्रीषकस्थे ऽभियोक्तरि ॥

**ऽशीर्षकम्ऽ** शिरः । तच् च दिव्यग्राहिणो जये स्वयं दण्डाङ्गीकारः ।

**[२१०] **पितामहः ।

> शिरःस्थायिविहीनाति दिव्यानि परिवर्जयेत् ।  
> चत्वारि तु धटादीनि कोशस् त्व् एवाशिराः स्मृतः ॥  
> अभियोक्ता शिरःस्थायी दिव्येषु परिकल्पयेत् ।  
> अभियुक्ताय दातव्यं दिव्यं स्मृतिनिदर्शनात् ॥

याज्ञवल्क्यः [२.२६] ।

> रुच्या वायतरः कुर्याद् इतरो वर्तयेच् छिरः ।  
> विनापि शीर्षकान् कुर्यान् नृपद्रोहे च पातके ॥

कालिकापुराणे ।

> परदाराभिशापे च चौर्ये ऽगम्यागमेषु च ।  
> महापातकशस्तेषु स्याद् दिव्यं नृपसाहसे ॥  
> विप्रतिपत्तौ विवादे चावर्णस्थापने कृते ।  
> तत्रैतद् दापयेद् दिव्यं शिरःपूर्वं महीपतिः ॥

**[२११]**  
> परदाराभिमर्शे च बहवो यत्र वादिनः ।  
> शिरोहीनं भवेद् दिव्यम् आत्मनः शुद्धिकारणात् ॥

**ऽविप्रतिपत्तौऽ** परदाराभिशापादिविषयायाम् । **ऽविवादेऽ** ऋणादानादिविषये । [**ऽअवर्णोऽ** अपवादः] । **ऽपरदाराभिमर्शे चऽ** इति चौर्यादीनाम् अप्य् उपलक्षणम् ।

विष्णुः [९.२२] ।

> राजद्रोहे साहसेषु विनाशीर्षप्रवर्तनात् । इति ।

पितामहः ।

> राजभिः शङ्कितानां च निर्दिष्टानां च दस्युभिः ।  
> आत्मशुद्धिपराणां च दिव्यं देयं शिरो विना॥

नारदः [४.२७०] ।

> अशिरांसि च दिव्यानि राजकृत्येषु दापयेत् ।  
> अभियोक्ताभियुक्तानाम् अन्येषां च यथाक्रमम् ॥

**(ङ) अथ देशकालः**

कात्यायनः [४३४–३५] ।

> इन्द्रस्थाने ऽभिशस्तानां महापातकिनां नृणाम् ।  
> नृपद्रोहप्रवृत्तानां राजद्वारेषु योजयेत् ॥

**[२१२]** > प्रातिलोम्यप्रसूतानां दिव्यं देयं चतुष्पथे ।  
> अतो ऽन्येषु [तु] कार्येषु सभामध्ये विदुर् बुधाः ॥

**ऽइन्द्रस्थानम्ऽ** इन्द्रध्वजपूजास्थानम् ।

बृहस्पति-कात्यायनौ [बृ। ८.१५–१६; का। ४३९–४४०] ।

> यथोक्तविधिना देयं दिव्यं दिव्यविशारदैः ।  
> अयथोक्तप्रदत्तं च न शक्यं साध्यसाधने ॥  
> अदेशकालदत्तानि बहिर्वादिकृतानि च ।  
> व्यभिचारं सदार्थेषु कुर्वन्तीह न संशयः ॥

ऽबहिर्वादिनम्ऽ वादिनम् अभियोक्तारं विना ।

**(च) अथ दिव्यविधिः**

बृहस्पतिः [८.१४] ।

> स्नेहात् क्रोधाल् लोभतो वा भेदम् आयान्ति साक्षिणः ।  
> विधिदत्तस्य दिव्यस्य न भेदो जायते क्वचित् ॥

पितामहः ।

> प्रत्यक्षं दापयेद् दिव्यं राज वाधिकृतो ऽपि वा ।  
> ब्राह्मणानां श्रुतवतां प्रकृतीनां तथैव च ॥

**[२१३]** विष्णु[याज्ञवल्क्यौ] ।

> सचेलं स्नातम् आहूय सूर्योदय उपोषितम् ।  
> कारयेत् सर्वदिव्यानि नृपब्राह्मणसंनिधौ ॥

नारदः [४.२६८] ।

> अहोरात्रोषिते स्नाते आर्द्रवाससि मानवे ।  
> पूर्वाह्णे सर्वदिव्यानां प्रदानम् अनुकीर्तितम् ॥

पितामहः ।

> त्रिरात्रोपोषितायैव एकरात्रोषिताय वा ।  
> नित्यं दिव्यानि देयानि शुचये चाद्रवाससे ॥  
> दिव्येषु सर्वकार्याणि प्राड्विवाकः समाचरेत् ।  
> अध्वरेषु यथाध्वर्युः सोपवासो नृपाज्ञया ॥

कात्यायनः [४३८] ।

> साधयेत् तत् पुनः साध्यं व्याघाते साधनस्य हि ।  
> दत्तान्य् अपि यथोक्तानि राजा दिव्यानि वर्जयेत् ॥  
> मूर्खैर् लुब्धैश् च दुष्टैश् च पुनर् देयानि तानि वै ।

**ऽदत्तानिऽ** इत्य् अस्य **ऽमूर्खैर्ऽ** इत्यादिनान्वयः । **ऽवर्जयेत्ऽ** न प्रमाणीकुर्यात् ।

**[२१४]**

## ३९ धटविधिः
अथ धटविधिः

तत्र विष्णुः [१०.२–३]- "अथ धटः । चतुर्हस्तोच्छ्रितो द्विहस्तायतः । तत्र च सारवृक्षोद्भवा पञ्चहस्तायता उभयतः शिक्या तुला" ।

पितामहः ।

> चतुर्हस्ता तुला कार्या पादौ कार्यौ तथाविधौ ।  
> अन्तरं तु तयोर् हस्तो भवेद् अध्यर्धम् एव वा ॥  
> छित्वा तु यज्ञियं वृक्षं यूपवन् मन्त्रपूर्वकम् ।  
> प्रणम्य लोकपालेह्यस् तुला कार्या मनीषिभिः ॥

नारदः [४.२६४–६५, २६३, २६१] ।

> खादिरां कारयेत् तत्र निव्रणां शुष्कवर्जिताम् ।  
> शांशपीं तदभावे तु सालां वा कोटरैर् विना ॥  
> अर्जुनस् तिलको ऽशोकस् तिमिशो रक्तचन्दनम् ।  
> एवंविधानि काष्ठानि धटार्थं परिकल्पयेत् ॥

**[२१५]**  
> ऋज्वी धटतुला कार्या खादिनी तैन्दुकी तथा ।  
> चतुरस्रा त्रिभिः स्थानैर् धटः कर्कटकादिभिः ।  
> हस्तद्वयं निखेयं तु प्रोक्तं मुण्डकयोस् तयोः ।  
> षढस्तं तु तयोः प्रोक्तं प्रमाणं परिमाणतः ॥

पितामहः ।

> तोरणे तु तथा कार्ये पार्श्वयोर् उभयोर् अपि ।  
> धटाद् उच्चतरे स्यातां नित्यं दशभिर् अङ्गुलैः ॥  
> अवलम्बौ च कर्तव्यौ तोरणाभ्याम् अधोमुखौ ।  
> मृण्मयौ सूत्रसंबद्धौ धटमस्तकचुम्बकौ ॥  
> प्राङ्मुखो निश्चलः कार्यः शुचौ देशे धटः सदा ।  
> इन्द्रस्थाने सभायां वा राजद्वारे चतुष्पथे ॥

नारदः [४.२६५–६७] ।

> सभा-राजकुलद्वार-सुरायतनचत्वरे ।  
> नखेयो निश्चलः कार्यो गन्धमाल्यानुलेपनैः ॥

**[२१६]**  
> दध्यक्षतहविर्गन्धैः कृताध्ययनमङ्गलः ।  
> धर्मरक्षार्थम् आहूतैर् लोकपालैर् अधिष्ठितः ॥

पितामहः ।

> तत्रैव लोकपालांश् च सर्वदिक्षु निवेशयेत् ।  
> त्रिसंध्यं पूजयेन् नित्यं धूपमाल्यानुलेपनैः ॥  
> लोकपालास् तथादित्या रुद्राश् च वसवस् तथा ।  
> पूजाप्रभावयुक्ताश् च सांनिध्यं कल्पयन्ति ते ॥  
> विशालाम् उच्छ्रितां शुद्धां धटशालां तु कारयेत् ।  
> यत्रस्था नोपहन्येत श्वभिश् चाण्डालवायसैः ॥  
> कवाटबीजसंयुक्तां परिचारकरक्षिताम् ।  
> पानीयाग्निसमायुक्ताम् अशून्यां कारयेन् नृपः ॥  
> धटं तु कारयेन् नित्यं पताकाध्वजशोभितम् ।  
> वादित्रतूर्यघोषैश् च धूपमाल्यानुलेपनैः ॥

नारदः [४.२७१–७२] ।

> शिक्य्द्वयं समासाद्य धटकर्कटयोर् दृढम् ।  
> एकत्र शिक्ये पुरुषम् अन्यत्र तुलयेच् छिलाम् ॥

**[२१७]**  
> धारयेद् उत्तरे पार्श्वे पुरुषं दक्षिणे शिलाम् ।  
> पिटिकां पूरयेत् तस्मिन् निष्टकायां सुलोष्टकैः ॥

विष्णुः [१०.५]- "तत्रैकस्मिन् शिक्ये पुरुषम् आरोपयेत् द्वितीये प्रतिमानं शिलादि" ।

पितामहः ।

> शिक्यद्वयं समासज्य पार्श्वयोर् उभयोर् अपि ।  
> प्रागग्रान् कारयेद् धर्भांस् तत्र विप्रः समाहितः ॥  
> एकस्मिन् तोलयेन् मर्त्यम् अन्यस्मिन् मृत्तिकां शुभाम् ।  
> इष्टकाभस्मपाषाणकपालास्थिविवर्जिताम् ॥  
> परीक्षका नियोक्तव्याः तुलामानविशारदाः ।  
> वणिजो हेमकाराश् च कांस्यकारास् तथैव च ॥

तथा ।

> कार्यः परीक्षकैर् नित्यम् अवलम्बसमोधटः ।  
> उदकं च प्रदातव्यं धटस्योपरि पण्डितैः ॥

**[२१८]**  
> यस्मिन् न प्लवते तोयं स विज्ञेयः समो धटः ।

नारदः [४.२७३, २७५] ।

> प्रथमारोपणे ग्राह्यं प्रमाणं निपुणैः सह ।  
> तुलाशिलाभ्यां तुल्यं च तोरणं न्यस्तलक्षणम् ॥  
> तुलयित्वा नरं पूर्वं चिह्नं कृत्वा धटस्य तु ।  
> कक्षास्थाने यदा तुल्यम् अवतार्य ततो धटात् ॥

याज्ञवल्क्यः [२.१००–०२] ।

> तुलाधारणविद्वद्भिर् अभियुक्तस् तुलाश्रितः ।  
> प्रतिमानसमीभूतो रेखां कृत्वावतारितः ॥  
> त्वं तुले सत्यधर्मासि पुरा देवैर् विनिर्मिता ।  
> तत् सत्यं वद कल्याणि संशयान् मां विमोचय ॥  
> यद्य् अस्मि पापकृन् मातस् ततो मां त्वम् अधो नय ।  
> शुद्धश् चेद् गमयोर्ध्वं मां तुलाम् इत्य् अभिमन्त्रयेत् ॥

**[२१९]** **ऽरेखां कृत्वाऽ** येन संनिवेशेन प्रतीमानसमीकरणदशायां यत्र पादौ स्थितौ शिक्यरज्जवश् च तत्र पाण्डुलेख्येनाङ्कयित्वा ।

पितामहः ।

> तुलयित्वा नरं पूर्वं तस्मात् तम् अवतार्य च ।  
> प्राङ्मुखः प्राञ्जलिर् भूत्वा प्राड्विवाकस् ततो वदेत् ॥  
> एह्य् एहि भगवन् दर्म दिव्यम् एतत् समाविश ।  
> सहितो लोकपालैस् त्वं वस्वादित्यमरुद्गणैः ॥  
> तस्यार्थम् अभियुक्तस्य लेखयित्वा तु पत्रकम् ।  
> मन्त्रेणानेन सहितं कुर्यात् तस्य शिरोगतम् ॥  
> आदित्यचन्द्राव् अनिलानलौ च  
> द्यौर् भूमिर् आपो हृदयं यमश् च ।  
> अहश् च रात्रिश् च उभे च संध्ये   
> धर्मश् च जानाति नरस्य वृत्तम् ॥  
> इमं मन्त्रविधिं कृत्स्नं सर्वदिव्येषु कारयेत् ।  
> आवाहनं च देवानाम् अथैवं परिकीर्तयेत् ॥

**[२२०]** > धट त्वं ब्रह्मणा सृष्टः परीक्षार्थं दुरात्मनाम् ।  
> धकाराद् धर्ममूर्तिस् त्वं टकारात् कुटिलं नरम् ॥  
> भृतो धारयसे तस्माद् धटस् तेनाभिधीयसे ।

विष्णुः [१०.७–११]- "धटं च समयेन गृह्णीयात् । तुलाधरं च ।

> धर्मपर्यायवचनैर् धऋअ इत्य् अभिधीयसे ।  
> त्वम् एव धट जानीषे न विदुर् यानि मानवाः ॥  
> व्यवहाराभिशस्तो ऽयं मानुषस् तोल्यते त्वयि ।  
> तद् एनं संशयाद् अस्माद् धर्मतस् त्रातुम् अर्हसि ॥  
> ब्रह्मघ्नां ये स्मृता लोका ये लोकाः कूटसाक्षिणाम् ।  
> तुलाधारस्य ते लोकास् तुलां धारयतो मृषा ॥  
> [समयेन च गृह्णीयात् नियमेन च योजयेत् ।  
> उपोषितं तथा स्नातं मृण्मयं प्रथमं तुलाम् ॥  
> संतोल्य कारयेद् एवम् अवतार्यानुमन्त्रयेत् ।

**ऽसमयेन गृह्णीयात्ऽ** नियमेन योजयेत् । ]

**ऽत्वम् एव धट जानीषऽ** इत्यादिना **ऽब्रह्मघ्नां ये स्मृता लोकाऽ** इत्यादिना च तुलां धरयन् जपेद् इत्य् अर्थः ।

**[२२१]** कालिकापुराणे ।

> उपोषितं तथा स्नातं मृण्मयं प्रथमं तुलाम् ।  
> संतोल्य कारयेद् एवम् अवतार्याभिमन्त्रयेत् ॥  
> त्वं तुले सत्यधामासि पूर्वं देवेन निर्मिता ।  
> तत् सत्यं वद कल्याणि मोदयैनं महापदः ॥  
> यद्य् अयं पापकृन् मातस् ततश् चामुम् अधो नय ।  
> शुद्धश् चेद् गमयोर्ध्वं च तुलाम् इत्य् अभिमन्त्रयेत् ॥

नारदः [४.२७६–७८, २८१, २७९] ।

> समयैः परिगृह्याथ पुनर् आरोपयेन् नरम् ।  
> निर्वाते वृष्टिरहिते शिरस्य् आरोप्य पत्रकम् ॥  
> तस्मिन्न् एव कृते कक्ष्ये कक्षां कृत्वा द्विजो वदेत् ।  
> धर्मपर्यायवचनैर् धट इत्य् अभिधीयसे ॥  
> त्वं वेत्सि सर्वभूतानां पापानि सुकृतानि च ।  
> त्वम् एव देव जानीषे न विदुर् यानि मानवाः ॥  
> व्यवहाराभिशस्तो ऽयं मानवस् तौल्यते त्वया ।  
> तद् एनं संशयारूढं धर्मतस् त्रातुम् अर्हसि ॥

**[२२२]** > देवासुरमनुष्याणां सत्ये त्वम् अतिरिच्यसे ।  
> सत्यसंधो ऽसि भगवन् शुभाशुभविभावने ॥  
> आदित्यचन्द्राव् अनिलानलौ च  
> द्यौर् भूमिर् आपो हृदयं यमश् च ।  
> अहश् च रात्रिश् च उभे च संध्ये   
> धर्मश् च जानाति नरस्य वृत्तम् ॥

**तस्मिन्न् एव कृते कक्ष्ये** इति । कक्षां तुलनां मर्यादाकृतानाम् एव परीक्षार्थम् आरोहणसमये ऽपि कृत्वा धर्मपर्यायशब्देनेत्यादि परीक्षकः पठेद् इत्य् अर्थः ।

पितामहः ।

> तुलितो यदि वर्धेत शुद्धो भवति धर्मतः ।  
> हीयमानो न शुद्धः स्याद् एकेषां तु समो शुचिः ॥  
> अल्पपाप समो ज्ञेयो बहुपापस् तु हीयते ।  
> धर्मगौरवमाहात्म्याद् अतिरिक्तो विशुध्यति ॥

**[२२३]** बृहस्पतिः [८.४९] ।

> धटे ऽभियुक्तस् तुलितो हीनश् चेद् धानिम् आप्नुयात् ।  
> तत्समस् तु पुनस् तौल्ये वर्धितो विजयी भवेत् ॥

व्यासः ।

> अधोगतिर् न शुध्येत शुध्यत्य् ऊर्ध्वगतिस् तथा ।  
> समो ऽपि न च शुद्धः स्याद् एषा शुद्धिर् उदाहृता ॥  
> कक्षाच्छेदे तुलाभङ्गे धटकर्कटयोस् तथा ।  
> रज्जुच्छेदे ऽक्षभङ्गे वा दद्याच् छिद्धिं पुनर् नृपः ॥

कात्यायनः [४४०] ।

> शिक्यच्छेदे तुलाभङ्गे तथा चापि गुणस्य वा ।  
> शुद्धेस् तु संशये चैव परीक्षेत पुनर् नरम् ॥

**[२२४]**
## ४० अग्निविधिः
**४० — अथाग्निविधिः**

तत्र बृहस्पतिः [पितामहः] ।

> अग्नेर् विधिं प्रवक्ष्यामि यथावच् छास्त्रचोदितम् ।  
> कारयेन् मण्डलान्य् अष्टौ पुरस्तान् नवमं तथा ॥  
> आग्नेयं मण्डलं त्व् आद्यं द्वितीयं वारुणं स्मृतम् ।  
> तृतीयं वायुदैवत्यं चतुर्थं यमदैवतम् ॥  
> पञ्चमं त्व् इन्द्रदैवत्यं षष्ठं कौबेरम् उच्यते ।  
> सप्तमं सोमदैवत्यम् अष्टमं सर्वदैवतम् ॥  
> पुरस्तान् नवमं यत् तु तत् महापार्थिवं विदुः ।  
> गोमयेन कृतानि स्युर् अद्भिः पर्युक्षितानि च ॥  
> द्वात्रिंशदङ्गुलान्य् आहुर् मण्डलान् मण्डलान्तरम् ।  
> कर्तुः समपदं कार्यं मण्डलं तु प्रमाणतः ॥

ऽमहत्ऽ पूर्वमण्डलेभ्यो ऽधिकपरिमाणम् । ऽपार्थिवम्ऽ पृथिवीदेवताकम् ।

**[२२५]** नारदः [४.२८५–८६, २९९] ।

> अतः परं प्रवक्ष्यामि विधिम् अग्नेस् तथोत्तमम् ।  
> द्वात्रिंशदङ्गुलान्य् आहुर् मण्डलान् मण्डलान्तरम् ॥  
> अष्टभिर् मण्डलैर् एवम् अङ्गुलानां शतद्वयम् ।  
> चतुर्विंशतिर् आख्याता भूमेस् तु परिकल्पना ॥  
> मण्डलस्य् प्रमाणं तु कुर्यात् तत्पदसंमितम् ।  
> [न मण्डलम् अतिक्रामेन् नाप्य् अर्वाक् स्थापयेत् पदम् ॥]

प्रथमान् मण्डलाद् अवरं च द्वात्रिंशदङ्गुलपरिमितं मण्डलं तदतिरिक्तं वा मण्डलान्तरम् अप्य् एवं कार्यम् । एवं गम्यभूमेः सप्तभिर् मण्डलैर् अन्तरालं शतद्वयं चतुर्विंशत्यधिकं संपद्यते ।

याज्ञवल्क्यः [२.१०६] ।

> षोडशाङ्गुलकं ज्ञेयं मण्डलान् मण्डलान्तरम् ।

**[२२६]** पितामहः ।

> मण्डले मण्डले देयाः कुशाः शास्त्रप्रचोदिताः ।  
> विन्यसेत् तु पदं कर्ता तेषु नित्यम् इति स्थितिः ॥

हारीतः ।

> प्राङ्मुखस् तत्र तिष्ठेच् च प्रसारितकराङ्गुलिः ।  
> आर्द्रवासाः शुचिश् चैव शिरस्य् आरोप्य पत्रकम् ॥

पितामहः ।

> पश्चिमे मण्डले तिष्ठेत् प्राङ्मुखः प्राञ्जलिः शुचिः ।  
> लक्षयेयुः क्षतादीनि हस्तयोस् तस्य कारिणः ॥

विष्णुः [११.२०] ।

> करौ प्रमर्दितव्रीहेस् तस्यादाव् एव लक्षयेत् ।

नारदः [४.३०१] ।

> हस्तक्षतेषु सर्वेषु कुर्याद् धसपदानि (?) तु ।  
> तान्य् एव पुनर् आलक्षेत् तद्धस्तौ बिन्दुचित्रितौ ॥

**[२२७]** तथा [पितामहः] ।

> सप्ताश्वत्थस्य पत्राणि शमीपत्राक्षतानि च ।  
> हस्तयोर् निक्षिपेत् तस्य तन्तून् सूत्रस्य सप्त च ॥  
> पिप्पलाज् जायते ह्य् अग्निः पिप्पलो वृक्षराट् स्मृतः ।  
> ततस् तस्य पलाशानि नियोज्यानि मनीषिभिः ॥  
> अंस्रिहीनं समं कृत्वा अष्टाङ्गुलमयोमयम् ।  
> पिण्डं तु तापयेद् अग्नौ पञ्चाशत्पलिकं समम् ॥

**ऽअंस्रिहीनम्ऽ** कोणरहितम् ।

नारदः [२७७–२९५??] ।

> जात्यैव लोहकारो यः कुशलश् चापि कर्मणि ।  
> दृष्टप्रयोगश् चैवाग्नौ तेनाग्नौ तं तु तापयेत् ॥  
> अग्निवर्णम् अयःपिण्डं सुस्फुलिङ्गं सुरक्तिकम् ।  
> पञ्चाशत्पलिकं भूयः कारयित्वा शुचिर् द्विजः ॥  
> तृतीयतापतप्तं तं ब्रूयात् सत्यपुरस्कृतः ।  
> शृण्विमं मानवं धर्मं लोकपालैर् अधिष्ठितम् ॥

**[२२८]**  
> त्वम् अग्ने सर्वदेवानां पवित्रं परमं सुखम् ।  
> त्वम् एव सर्वभूतानां हृदिस्थो वेत्सि चेष्टितम् ॥  
> सत्यान्र्ते च जिह्वायास् त्वत्तः समुपलक्ष्यते ।  
> वेदादिभिर् इदं प्रोक्तं नान्यथा कर्तुम् अर्हसि ॥  
> अनेनासाव् इदं प्रोक्तं मिथ्या चेदम् असौ वदेत् ।  
> सर्वथा च यथा मिथ्या तथाग्निं धारयाम्य् अहम् ॥  
> स एष त्वां धारयति सत्येनानेन मानवः ।  
> सत्यवाक्यस्य चास्य त्वं शीतो भव हुताशन ॥  
> मृषावाक्यस्य पापस्य दह हस्तौ च शापितः ।  
> अमुम् अर्थं च पत्रस्थम् अभियुक्तं यथार्थतः ॥  
> संश्राव्य मूर्ध्नि तस्यैव न्यस्य देयं यथाक्रमम् ।

पितामहः ।

> तापयित्वा ततः पश्चाद् अग्निम् आवाहयेच् छुचिः ।  
> [आवाहनन्तु देवानां कृत्वा पूर्वं विधानवित् ॥]  
> त्वम् अग्ने वेदाश् चत्वारस् त्वं च यज्ञेषु हूयसे ॥  
> त्वं मुखं सर्वदेवानां त्वं मुखं ब्रह्मवादिनाम् ।  
> उदरस्थो हि भूतानां तथा वेत्सि शुभाशुभम् ॥  
> पापं पुनासि वै यस्मात् तस्मात् पावक उच्यसे ।  
> पापेषु दर्शयात्मानम् अर्चिष्मान् भव पावक ॥

**[२२९]**  
> अथ वा शुद्धभावेषु शीतो भव महाबल ।  
> आयसं लेलिहानस्य जिह्वयापि समादिशेत् ॥

**आयसं लेलिहानस्येति **। जिह्वया लेलिहानस्याप्य् आयसयोगे तन् मन्त्रं समादिशेद् इत्य् अर्थः ।

विष्णुः [११.१०–१२] ।

> अभिमन्त्र्यास करयोर् न्यसेत् तं लोहपिण्डकम् ।  
> त्वम् अग्ने सर्वभूतानाम् अन्तश् चरसि साक्षिवत् ॥  
> त्वम् एवाग्ने विजानीषे न विदुर् यानि मानवाः ।  
> व्यवहाराभिशस्तो ऽयं मानुषः शुद्धिम् इच्छति ॥  
> तद् एनं संशयाद् अस्माद् धर्मतस् त्रातुम् अर्हसि ।

याज्ञवल्क्यः [२.१०४–०५] ।

> त्वम् अग्ने सर्वभूतानाम् अन्तश् चरसि पावक ।  
> साक्षिवत् पुण्यपापेभ्यो ब्रूहि सत्यं कवे मम ॥  
> तस्येत्य् उक्तवतो लोहं पञ्चाशत्पलिकं समम् ।  
> अग्निवर्णं न्यसेत् पिण्डं हस्तयोर् उभयोर् अपि ॥

**[२३०]** नारदः ।

> इत्य् उक्त्वा हस्तयोस् तस्य प्रदद्यात् पिण्डपावकम् ।  
> सुप्रतप्तं सुसंयुक्तं विस्फुलिङ्गार्चिरुद्दतम् ॥  
> पिण्डं गृहीत्वा सन्दंशैर् विद्युद्ज्वालासमप्रभम् ।

पितामहः ।

> ततः समम् उपादाय राजा धर्मपरायणः ।  
> सन्दंशेन नियुक्तो वा हस्तयोस् तस्य निक्षिपेत् ॥

विष्णुः [१२.५–७)- "ततस् तत्राग्निवर्णं लोहपिण्डं पञ्चाशत्पलिकं दद्यात् । तद् आदाय नातिद्रुतं न च विलम्बितं मण्डलेषु पदन्यासं कुर्वन् व्रजेत् । ततः सप्तमं मण्डलम् अतीत्य भूमौ लोहपिण्डं पातयेत्" ।

शङ्खलिखितौ- "अथ वा सप्ताश्वत्थपर्णान्तरितं षोडशपलम् अग्निवर्णं लोहपिण्डं अञ्जलिनादाय सप्तपदमर्यादां गच्छेत्" ।

नारद (४.२९३–९७, २९९) ।

> हस्ताभ्यां तं समादाय प्राड्विवाकसमीरितः ।  
> स्थित्वैकस्मिंस् ततो ऽन्यानि व्रजेत् सप्त त्व् अजिह्मगः ॥

**[२३१]** > असंभ्रान्तः शनैर् गच्छेद् अक्रुद्धः सो ऽनलं प्रति ।  
> न पातयेत् ताम् अप्राप्य या भूमिः परिकल्पिता ॥  
> न मण्डलम् अतिक्रामेन् न चार्वाक् स्थापयेत् पदम् ।  
> अष्टमं मण्डलं गत्वा नवमे निक्षिपेद् बुधः ॥

पितामहः ।

> त्वरमाणो न गच्छेत् तु स्वस्थो गच्छेत् शनैः शनैः ।  
> न मण्डलम् अतिक्रामेत् नान्तरा स्थापयेत् पदम् ॥  
> अष्टमं मण्डलं गत्वा नवमे निक्षिपेद् बुधः ।

कालिकापुराणे ।

> मण्डलानि तथा सप्त षोडशाङ्गुलमात्रतः ।  
> तावद् अन्तरतो गच्छेत् धृत्वा नवतृणे क्षिपेत् ॥

याज्ञवल्क्यः [२.२०७] ।

> अन्तरा पतिते पिण्डे संदेहे वा पुनर् हरेत् ।

**[२३२]** पितामहः ।

> भयार्तः पातयेद् यस् तु व्रणं च न विभाव्यते ।  
> पुनर् आरोहयेल् लोहं स्थितिर् एषा दृढीकृता ॥

कात्यायनः [४४१] ।

> प्रज्वालेनाभिशस्तश् चेत् स्थानाद् अन्यत्र दह्यते ।  
> अदग्धं तं विदुर् देवास् तस्य भूयो ऽपि दापयेत् ॥

पितामहः ।

> ततस् तद्धस्तयोः प्रास्येद् व्रीहीन् वा यदि वा यवान् ।  
> निर्विशङ्केन तेषां तु हस्ताभ्यां मर्दने कृते ॥  
> निर्विकारे दिनस्यान्ते शुद्धिं तस्य विनिर्दिशेत् ।

नारदः [४.३०२–०३] ।

> तस्यैवं मुक्तपिण्डस्य कुर्यात् करनिरीक्षणम् ।  
> पूर्वदृष्टेषु चिह्नेषु ततो ऽन्यत्रापि लक्षयेत् ॥  
> मण्डलं रक्तसङ्काशं यत्नान् यद् वाग्निसंभवम् ।  
> सो ऽविशुद्धः सुविज्ञेयो ऽसत्यधर्मव्यवस्थितः ॥  
> यदा तु न विभाव्येते दग्धाव् इति करौ तदा ।  
> व्रीहीन् अतिप्रयत्नेन सप्तवारांस् तु मर्दयेत् ॥

**[२३३]** > मर्दितो यदि नो दग्धः सभ्यैर् एव विनिश्चितः ।  
> मोच्यः शुद्धः स सत्कृत्य दग्धो दण्ड्यो यथाक्रमम् ॥

विष्णुः [११.८] ।

> यो हस्तयोः क्वचिद् दग्धस् तम् अशुद्धं विनिर्दिशेत् ।  
> न दग्धः सर्वथा यस् तु स विशुद्धो भवेन् नरः ॥

वृद्धः ।

> अयस् तप्तं तु पाणिभ्याम् अर्कपत्रैस् तु सप्तभिः ।  
> अन्तर्हितं हरन् शुद्धस् त्व् अदग्धः सप्तमे पदे ॥

**[२३४]**

## ४१ तोयविधिः
अथ तोयविधिः

तत्र पितामहः ।

> तोयस्यातः प्रवक्ष्यामि विधिं धर्म्यं सनातनम् ।  
> मण्डलं पुष्पधूपाभ्यां कारयेत् तु विचक्षणः ॥  
> शरान् संपूजयेद् भक्त्या वैष्णवं च धनुस् तथा ।  
> मण्डपे पुष्पधूपैश् च ततः कर्म समाचरेत् ॥

कात्यायनः [४४२] ।

> शरांस् तान् आयसैर् अग्रैः प्रकुर्वीत विशुद्धये ।  
> वेणुकाण्डमयांश् चैव क्षेप्ता च सुदृढं क्षिपेत् ॥

पितामहः ।

> क्षेप्ता च क्षत्रियः कार्यस् तद्वृत्तिर् ब्राह्मणो ऽपि वा ।  
> अक्रूरहृदयः शान्तः सोपवासस् तथा शुचिः ॥  
> इषून् न प्रक्षिपेद् विद्वान् मारुते चातिधावति ।  
> विषमे भूप्रदेशे च वृक्षस्थाणुसमाकुले ॥

नारदः [४.३०७] ।

> क्रूरं धनुः सप्तशतं मध्यमं षट्च्छतं स्मृतम् ।  
> मन्दं पञ्चशतं ज्ञेयम् एष ज्ञेयो धनुर् विधिः ॥

**[२३५]** **धनुः सप्तशतम्** इति । यद् धनुः बद्धज्यं सप्तभिर् पलशतैः शरपूर्णपर्यन्तं नमति तत् तथोच्यते । एवं **षट्च्छतम्** इत्याद्य् अपि ।

पितामहः ।

> मध्यमेन तु चापेन प्रक्षिपेत् तु शरत्रयम् ।  
> हस्तानां तु शते सार्धे लक्ष्यं कृत्वा विचक्षणः ॥  
> तेषां च प्रेषितानां तु शराणां शास्त्रचोदनात् ।  
> मध्यमस् तु शरो ग्राह्यः पुरुषेण बलीयसा ॥  
> शराणां पतनं ग्राह्यं सर्पणं परिवर्जयेत् ।  
> सर्पन् सर्पन् शरो याति दूराद् दूरतरं तु सः ॥

कात्यायनः [४४३] ।

> क्षिप्तैस् तु मज्जनं कार्यं गमनं समकालिकम् ।  
> गमने त्व् आगमः कार्यः पुमान् अन्यो जले विशेत् ॥

**क्षिप्तैः** शरैः ।

विष्णुः [१२-३–४] । "[अभिमन्त्रितम् अम्भः प्रविशेत् ।] तत्समकालं च नातिक्रूरमृदुना धनुषा पुरुषो ऽपरः शरमोक्षं कुर्यात्" ।

बृहस्पतिः [८.६२] ।

> अप्सु प्रविश्य पुरुषं प्रेषयेत् सायकत्रयम् ।

**[२३६]** पितामहः ।

> स्थिरे तोये निमज्जेत् तु न ग्राहिणि न चाल्पके ।  
> तृणशैवालरहिते जलौकामत्स्यवर्जिते ॥  
> देवखातेषु यत् तोयं तस्मिन् कुर्याद् विशोधनम् ।  
> आहार्यं वर्जयेत् तोयं शीघ्रवेगनदीषु च ॥

**ऽग्राहिणिऽ** ग्राहाख्यप्राणियुक्ते ।

नारदः [४.३०५] ।

> नदीषु नातिवेगासु तटागेषु सरःसु च ।  
> ह्रदेषु स्थिरतोयेषु कुर्यात् पुंसां निमज्जनम् ॥

विष्णुः [१२.२–३]- "पङ्कशैवालदुष्टग्राहमत्स्यजलौकादिवर्जिते ऽम्भसि । तत्रानाभिमग्नस्यारागद्वेषिणः पुरुषस्यान्यस्य जानुनी गृहीत्वाभिमन्त्रितम् अम्भः प्रविशेत्" ।

नारदः [४.३०८] ।

> ब्राह्मणः क्षत्रियो वैश्यो रागद्वेषविवर्जितः ।  
> नाभिमात्रजले स्थाप्यः पुरुषः स्थाणुवद् बली ॥  
> तस्योरुं प्रतिगृह्याथ निमज्जेद् अभिशापवान् ।

**[२३७]** याज्ञवल्क्यः [२.१०८] ।

> सत्येन माभिरक्षव वरुणेत्य् अभिशाप्य कम् ।  
> नाभिदघ्नोदकस्थस्य गृहीत्वोरुं जलं विशेत् ॥

**ऽअभिशाप्यऽ** शपथं कारयित्वा । **ऽकम्ऽ** पानीयम् ।

विष्णुः [१२.७–८] ।

> त्वम् अम्भः सर्वभूतानाम् अन्तश् चरसि साक्षिवत् ।  
> त्वम् एवाम्भो विजानीषे न विदुर् यानि मानवाः ॥  
> व्यवहाराभिशस्तो ऽयं मानुषस् त्वयि मज्जति ।  
> तद् एनं संशयाद् अस्माद् धर्मतस् त्रातुम् अर्हसि ॥

पितामहः ।

> तोय त्वं प्राणिनां प्राणः सृष्टेर् आद्यं तु निर्मितम् ।  
> शुद्धेस् त्वं कारणं प्रोक्तं द्रव्याणां देहिनां तथा ॥  
> अतस् त्वं दर्शयात्मानं शुभाशुभपरीक्षणे ।

नारदः [४.३१६–१७] ।

> सत्यानृतविभागस्य तोयाग्नी स्पष्टकृत्तमौ ।  
> अद्भ्यश् चाग्निर् अभूद् यस्मात् तस्मात् तोये विशेषतः ॥  
> क्रियते धर्मतत्त्वज्ञैर् दूषितानां विशोधनम् ।  
> तस्मात् सत्येन भगवन् जलेश त्रातुम् अर्हसि ॥

**[२३८]** कालिकापुराणे ।

> पाह्य् एनं वरुण त्वं हि अस्माद् एवाभिशापतः ।  
> शुद्धश् चेद् अतिकारुण्याद् अभिमन्त्र्य जले क्षिपेत् ॥  
> नाभिमात्रोदकस्थस्य पुरुषस्योरुं प्रगृह्य वै ।  
> प्रणम्य देवताम् इष्टां तस्मिन् मग्नो जले विशेत् ॥

शङ्खलिखितौ- "सद् असच् च त्वम् एव वरुण उभयोः प्रतितिष्ठतः । त्वयि सत्यं त्व् इदं देव, वरुण, त्वम् एव तद् ब्रूहि वरेण्यं तद् आदिशस्व" इति ।

पितामह-नारदौ ।

> शरप्रक्षेपणस्थानाद् युवा जवसमन्वितः ।  
> गच्छेत् परमया शक्त्या यत्रासौ मध्यमः शरः ॥  
> मधयमं शरम् आदाय पुरुषो ऽन्यस् तथाविधः ।  
> प्रत्यागच्छेत् तु वेगेन यतः स पुरुषो गतः ॥  
> आगतस् तु शरग्राही न पश्यति यदा जले ।  
> अन्तर्जलगतं सम्यक् तदा शुद्धिं विनिर्दिशेत् ॥

बृहस्पतिः [८.६१] ।

> आनीते मध्यमे चापे मग्नाङ्गः शुचिताम् इयात् ।

**[२३९]** पितामह-नारदौ ।

> अन्यथा न विशुद्धः स्याद् एकाङ्गस्यापि दर्शनात् ।  
> स्थानाद् वान्यत्र गमनाद् यस्मिन् पूर्वं निवेशितः ॥

कात्यायनः [४४४-४५] ।

> शिरोमात्रं तु दृश्येत न कर्णौ नापि नासिका ।  
> अप्सु प्रवेशने यस्य शुद्धं तम् अपि निर्दिशेत् ॥  
> निमज्योत्प्लवते यस् तु दृष्टश् चेत् प्राणिना नरः ।  
> पुनस् तत्र निमज्ज्येत् स देशचिह्नविभावितः ॥

**[२४०]**

## ४२ विषविधिः
अथ विषविधिः

तत्र नारदः [४.३१८–२१] ।

> अतः परं प्रव्क्ष्यामि विषस्य विधिम् उत्तमम् ।  
> यस्मिन् काले यदा देयं यादृशं च प्रकीर्तितम् ॥  
> यावन्मात्रं समुद्दिष्टं धर्मतत्त्वार्थ्दर्शिभिः ।  
> तुअलयित्वा शरत्काले देयम् एतद् धिमागमे ॥  
> नापराह्णे न मध्याह्ने न संध्यायां च धर्मवित् ।  
> शरद्ग्रीष्मवसन्तेषु वर्षासु च विवर्जयेत् ॥  
> भग्नं च धारितं चैव धूपितं मिश्रितं तथा ।  
> कालकूटम् अलाबुं च विषं यत्नेन वर्जयेत् ॥

पितामहः ।

> चारितान्य् अतिजीर्णानि कृत्रिमाणि तथैव च ।  
> भूमिजानि च सर्वाणि विषाणि परिवर्जयेत् ॥  
> ओषधीर् मन्त्रयोगांश् च मणीन् अन्यविषापहान् ।  
> कर्तुः शरीरसंस्थांश् च गूढान् अन्यान् परीक्षयेत् ॥

**[२४१]** कात्यायनः [४४६–४९] ।

> अजशङ्गनिभं श्यामं सुपीतं शृङ्गसंभवम् ।  
> भङ्गे च शृङ्गवेराभं ख्यातं तच् छृङ्गिणां विषम् ॥  
> रक्तं तद् असितं कुर्यात् कठिनं चैव तत्क्षणात् ।  
> अनेन विधिना ज्ञेयं विषं दिव्यविशारदैः ॥  
> वत्सनाभिनिभं पीतं वर्णज्ञानेन निश्चयः ।  
> शुक्तिशृङ्गाकृतिर् भङ्गे विद्यात् तद् वत्सनाभकम् ॥  
> मधुक्षीरसमायुक्तं स्वच्छं कुर्वीत तत्क्षणात् ।  
> बाह्यम् एवं समाख्यातं लक्षणं धर्मसाधकैः ॥

नारदः [३.३२२] ।

> शार्ङ्गं हैमवतं शस्तं वर्णगन्धरसान्वितम् ।  
> अकृत्रिमम् असंगूढमन्त्रोपहतं च यत् ॥

पितामहः ।

> यवाः सप्त प्रदातव्याः शुद्धिहेतोर् असंशयम् ।  
> शृङ्गिणो वत्सनाभस्य हिमजस्य विषस्य वा ॥

नारदः [४.३२४] ।

> वर्षासु षड्यवा मात्रा ग्रीष्मे पञ्च यवाः स्मृताः ।  
> हेमन्ते वा सप्त यवाः शरद्य् अल्पास् ततो ऽपि हि ॥

**[२४२]** कात्यायनः [४५०] ।

> पूर्वाह्णे शीतले देशे विषं दद्यात् तु देहिनाम् ।  
> घृतेन योजितं श्लक्ष्णं पिष्टं त्रिंशद्गुणेन तु ॥

शङ्ख-नारदौ ।

> दद्याद् विषं सोपवासः देवब्राह्मणसंनिधौ ।  
> धूपोपहारमन्त्रैश् च पूजयित्वा महेश्वरम् ॥  
> द्विजानां संनिधाव् एव दक्षिणाभिमुखे स्थिते ।  
> उदङ्मुखः प्राङ्मुखो वा दद्याद् विप्रः समाहितः ॥

पितामहः ।

> दीयमानं करे कृत्वा विषं तु परिशोधयेत् ।  
> विष त्वं ब्राहणा [ब्रह्मणा?] सृष्टः परीक्षार्थं दुरात्मनाम् ॥  
> पापेषु दर्शयामानं शुद्धानाम् अमृती भव ।

विष्णुः [१३.६–७] ।

> विषत्वाद् विषमत्वाच् च क्रूरत्वात् सर्वदेहिनाम् ।  
> त्वम् एव विष जानीषे न विदुर् यानि मानवाः ॥

**[२४३]** > व्यवहाराभिशव्तो ऽयं मानुषः शुद्धिम् इच्छति ।  
> तद् एनं संशयाद् अस्माद् धर्मतस् त्रातुम् अर्हसि ॥

नारदः [४.३२५] ।

> विष त्वं ब्रह्मणः पुत्रः सत्यधर्मव्यवस्थितः ।  
> शोधयैनं नरं पापात् सत्येनास्याम्र्तो भव ॥

याज्ञवल्क्यः [२.११०–११] ।

> विष त्वं ब्रह्मणः पुत्रः सत्यधर्मव्यवस्थितः ।  
> त्रायस्वास्माद् अभीशपात् सत्येन भव मे ऽमृतम् ॥  
> एवम् उक्त्वा विषं शार्ङ्गं भक्षयेद् धिमशैलजम् ॥

नारदः [४.३२६] ।

> छायानिवेशितो रक्ष्यो दिनशेषम् अभोजनः ।  
> विषवेगक्लमातीतः शुद्धो ऽसौ मनुर् अब्रवीत् ।

पितामहः ।

> भक्षिते तु यदा स्वस्थो मूर्च्छाच्छर्दिविवर्जितः ।  
> निर्विकारो दिनस्यान्ते तं शुद्धम् इति निर्दिशेत् 

**[२४४]** विष्णुः [१२.५] ।

> विषं वेगक्रमापेतं सुखेन यदि जीर्यते ।  
> विसुद्धं तम् इति ज्ञात्वा दिवसान्ते विसर्जयेत् ।

बृहस्पतिः [८.६४] ।

> विधिदत्तं विषं येन जीर्णं मन्त्रौषधैर् विना ।  
> स शुद्धः स्याद् अन्यथा तु दण्ड्यो दाप्यश् च तद् धनम् ॥

पितामहः ।

> त्रिरात्रं पञ्चरात्रं वा पुरुषैः स्वैर् अधिष्ठितम् ।  
> कुहकाशङ्कया राजा धारयेद् दिव्यकारिणम् ॥

**[२४५]**

## ४३ कोशविधिः
अथ कोशविधिः

तत्र नारदः [४.३२७–२८] ।

> अतः परं प्रवक्ष्यामि कोशस्य विधिम् उत्तमम् ।  
> शास्त्रविद्भिर् यथा प्रोक्तं सर्वकालाविरोधिनम् ॥  
> पूर्वाह्णे सोपवासस्य स्नातस्यार्द्रपटस्य च ।  
> सशूकस्याव्यसिनिनः कोशपानं विधीयते ॥  
> इच्छतः श्रद्दधानस्य देवब्राह्मणसंनिधौ ।

**ऽसशूकोऽ** ऽत्र सत्येन दिव्यकरणे निःशङ्कवान् ।

पितामहः ।

> भक्तो यो यस्य देवस्य पाययेत् तस्य तज् जलम् ।  
> समभावे तु देवानाम् आदित्यस्य च पाययेत् ॥  
> दुर्गायाः पाययेच् चोरान् ये च शस्त्रोपजीविनः ।  
> भास्करस्य च यत् तोयं ब्राह्मणं तन् न पाययेत् ॥

**[२४६]** > दुर्गायाः स्नापयेच् छूलम् आदित्यस्य च मण्डलम् ।  
> इतरेषां तु देवानां स्नापयेद् आयुधानि तु ॥  
> प्राङ्मुखं कारिणं कृत्वा पाययत् प्रसृतित्रयम् ।  
> पूर्वोक्तेन विधानेन स्नातम् आर्द्रपटं शुचिम् ॥

**ऽसमभावेऽ** देवताविषयकभक्तिसाम्य इत्य् अर्थः ।

बृहस्पतिः [८.६६] ।

> यद्भक्तः सो ऽभियुक्तः स्यात् तद् एवायुधमण्डलम् ।  
> प्रक्षाल्य पाययेत् तस्माज् जलात् तु प्रसृतित्रयम् ॥

विष्णुः [१४.२–३]- "उग्रान् देवान् समभ्यर्च्य तत्स्नानोदकात् प्रसृतित्रयं पिबेत् । इदं मया न कृतम् इति व्याहरन् देवताभिमुखः" ।

नारदः ।

> अर्चयित्वा तु तं देवं प्रक्षाल्य सलिलेन च ।  
> एनश् च श्रावयित्वा तु पाययेत् (?) प्रसृतित्रयम् ॥

कात्यायनः [४५२] ।

> स्वल्पे ऽपराधे देवानां स्नापयित्वायुधोदकम् ।  
> पाय्यो विकारे चाशुद्धो नियम्यः शुचिर् अन्यथा ॥

"**पाय्यः**" पाययितव्यः । "**नियम्यो**" दण्दयितव्यः ।

**[२४७]** विष्णुः [१४.४] ।

> यस्य पश्येद् द्विसप्ताहात् त्रिसप्ताहाद् अथापि वा ।  
> रोगो ऽग्निर् ज्ञातिमरणं राजातङ्कम् अथापि वा ॥  
> तम् अशुद्धं विजानीयात् तथा शुद्धं विपर्यये ।

पितामहः ।

> त्रिरात्रात् सप्तरात्राद् वा त्रिसप्ताहाद् अथापि वा ।  
> वैकृतं यस्य दृश्येत पापकृ स तु मानवः ॥  
> तस्यैकस्य न सर्वस्य जनस्य यदि तद् भवेत् ।  
> रोगो ऽग्निर् ज्ञातिमरणं सैव तस्य विभावना ॥

कात्यायनः [४५६–५८] ।

> अथ देवविसंवादात् त्रिसप्ताहात् तु दापयेत् ।  
> अभियुक्तं प्रयत्नेन तम् अर्थं दण्डम् एव च ॥  
> तस्यैकस्य न सर्वस्य जनस्य यदि तद् भवेत् ।  
> रोगो ऽग्निर् ज्ञातिमरणं ऋणं दद्याद् दमं च सः ॥

**[२४८]** > ज्वरातिसारविस्फोटाः शूलादिपरिपीडनम् ।  
> नेत्ररुग्गलरोगश् च तथोन्मादः प्रजायते ॥  
> शिरोरुग् भुजभङ्गश् च दैविकव्याधयो नृणाम् ।

"**दैवविसंवादः**" दैवकृतो रोगज्ञातिमरणादिरूपो विरोधः ।

नारदः [४.३३१] ।

> ऊर्ध्वं यस्य द्विसप्ताहाद् वैकृतं सुमहद् भवेत् ।  
> नाभियोज्यः स विदुषा कृतकालव्यतिक्रमात् ॥

याज्ञवल्क्यः [२.११३] ।

> अर्वाक् चतुर्दशाद् अह्नो यस्य नो राजदैविकम् ।  
> व्यसनं जायते घोरं स विशुद्धो न संशयः ॥

**[२४९]** "**व्यसनम्**" आपत् । "**घोरम्**" अतिपीडाकरम् ।

बृहस्पतिः [८.६५] ।

> सप्ताहाद् वा द्विसप्ताहाद् यस्यार्तिर् न प्रजायते ।  
> पुत्रदारधनानां च विशुद्धः स्यान् न संशयः ॥

अत्र च द्व्यहसप्ताहत्रिसप्ताहप्रतीक्षणे व्यवस्था देशकालविषयतारतम्यापेक्षयेत्य् अवगन्तव्या ।

कात्यायनः [४५४] ।

> अवष्टम्भाभियुक्तस्य विशुद्धस्यापि कोशतः ।  
> सदण्डम् अभियोगं तु दापयेद् अभियोजकम् ॥

विष्णुः [१४.५]

> दिव्येन शुद्धं पुरुषं सत्कुर्याद् धार्मिको नृपः ।

नारदः [४.३३३] ।

> यथोक्तेन विधानेन पञ्च दिव्यानि कारयेत् ।  
> तत्र राजाभिशस्तानां प्रेत्य चेह च नन्दति ॥

**[२५०]**

## ४४ तण्डुलविधिः
अथ तण्डुलविधिः

तत्र पितामहः ।

> तण्डुलानां प्रवक्ष्यामि विधिं भक्षणवर्जने ।  
> शूद्रे तु तण्डुला देया नान्यत्रेति विनिश्चयः ॥  
> तण्डुलान् कारयेच् छुक्लान् शालेर् नायस्य कस्यचित् ।  
> मृन्मये भाजने कृत्वा आदित्यस्याग्रतः शुचिः ॥  
> स्नानोदकेन संमिश्रान् रात्रौ तत्रैव वासयेत् ।  
> प्रभाते कारिणो देयो आदित्याभिमुखस्य तु ॥  
> तण्डुलान् भक्षयित्वा तु पत्रे निष्ठीवयेद् दिवा ।  
> भूर्यस्यैव तु नान्यस्य अभावे पिप्पलस्य च ॥

**[२५१]** कात्यायनः [४५३] ।

> देवतास्नानपानीयदिग्धतण्डुलभक्षणे ।  
> शुद्धनिष्ठीवनाच् छुद्धो नियम्यो ऽशुचिर् अन्यथा ॥

बृहस्पतिः [८.७०] ।

> सोपवासः सूर्यग्रहे तण्डुलान् भक्षयेच् छुचिः ।  
> शुद्धः स्याच् छुक्लनिष्ठीवे रक्तमिश्रे च दोषभाक् ॥

बृहस्पति-पितामहौ ।

> शोणितं दृश्यते यस्य हनुजालं च सीदति ।  
> गात्रं च कम्पते यस्य तम् अशुद्धं विनिर्दिशेत् ॥

**ऽहनुजालम्ऽ** उत्तराधरवामदक्षिणहनुसमूहः ।

**[२५२]**

## ४५ तप्तमाषकविधिः
अथ तप्तमाषकविधिः

तत्र पितामहः ।

> तप्तमाषस्य वक्ष्यामि विधिम् उद्धरेणे शुभम् ।  
> कारयेद् आयसं पात्रं ताम्रं वा षोडशाङ्गुलम् ॥  
> चतुरङ्गुलखातं मृन्मयं वापि मण्डलम् ।  
> पूरयेद् घृततैलाभ्यां विंशत्या वा पलैस् ततः ॥  
> सुतप्ते निक्षिपेत् तत्र सुवर्णस्य तु माषकम् ।  
> अङ्गुष्ठाङ्गुलियोगेन तप्तमाषं समुद्धरेत् ॥

**ऽमण्डलम्ऽ** वर्तुलम् ।

बृहस्पतिः [८.७२] ।

> समुद्धरेत् तैलघृतात् सुतपात् तप्तमाषकम् ।  
> अङ्गुष्ठाङ्गुलियोगेन सत्यम् आमन्त्र्य वीतभीः ॥

**ऽसत्यम् आमन्त्र्यऽ** ऽएह्य् एहि भगवन् धर्मऽ इत्यादिमन्त्रेण धर्मं संशोध्य ।

पितामह-बृहस्पती ।

> कराग्रं न धुनेद् यस् तु विस्फोटो वा न जायते ।  
> शुद्धो भवति धर्मेण पितामहवचो यथा ॥

कालिकापुराणे ।

> न धुनेद् यः कराग्रं तु यस्य रक्तं न जायते ।  
> विस्फोटाद्यैस् तथा दोषैः स शुद्धो यस्य चोज्झितम् ॥

**[२५३]**

## ४६ फालविधिः
अथ फालविधिः

तत्र बृहस्पतिः [८.७९–८०] ।

> आयसं द्वादशपलं घटितं फालम् उच्यते ।  
> अष्टाङ्गुलं भवेद् दीर्घं चतुर्ङ्गुलविस्तरम् ॥  
> अग्निवर्णं तु तच् चोरो जिह्वया लेहयेत् सकृत् ।  
> न दग्धश् चेच् छुद्धिम् इयाद् अन्यथा तु स हीयते ॥

**[२५४]**

## ४७ धर्मजविधिः
अथ धर्मजविधिः

तत्र बृहस्पतिः [८.८२–८५] ।

> पत्रद्वये लेखनीयौ धर्माधर्मौ सितासितौ ।  
> जीवदानादिकैर् मन्त्रैर् गायत्र्याद्यैश् च सामभिः ॥  
> आमन्त्र्य पूजयेद् गन्धैः कुसुमैश् च सितासितैः ।  
> अभ्युक्ष्य पञ्चगव्येन मृत्पिण्डान्तरितौ ततः ॥  
> समौ कृत्वा नवे कुम्भे स्थाप्यौ चानुपलषितौ ।  
> ततः कुम्भात् पिण्डम् एकं प्रगृह्णीताविलम्बितः ॥  
> धर्म गृहीते शुद्धः स्यात् संपूज्यश् च परीक्षकैः ।

**ऽजीवदानादिकैःऽ** ऽमा प्रगामपथो वयम्ऽ इत्यादिमन्त्रैः ।

**[२५५]**

## ४८ शपथविधिः
अथ शपथविधिः

तत्र मनुः [८.११०] ।

> महर्षिभिश् च देवैश् च कार्यार्थं शपथाः कृताः ।  
> वसिष्ठश् चापि शपथं शेपे पैजवने नृपे ॥

नारदः [४.२४३–४४] ।

> शपथा ह्य् अपि देवानाम् ऋषीणां च महात्मनाम् ।  
> वसिष्ठः शपथं शेपे यातुधाने तु शब्दितः ॥  
> महर्षयस् तथेन्द्राद्याः प्रस्तरार्थे निबोधिताः ।  
> शेपुः शपथम् अव्यग्राः परस्परविशुद्धये ॥

विष्णुः [९.४–१४]- "सर्वेष्व् अप्य् अर्थजातेषु मूल्यं कनकं प्रकल्पयेत् । तच् च कृष्णलोने शूद्रं दूर्वाकरं शापयेत् । द्विकृष्णलोने तिलकरम् । त्रिक्ष्ट्णलोने रजतकरम् । चतुःकृष्णलोने सुवर्णकरम् । पञ्चकृष्णलोने सीतोद्धृतमहीकरम् । सुवर्णार्धोने कोशो देयः शूद्रस्य । ततः परं यथार्हं धटाग्न्युदकविषाणाम् अन्यतमम् । **[२५६]** द्विगुणार्थे यथाभिहिता समयक्रिया वैश्यस्य । त्रिगुणार्थे राजन्यस्य । चतुर्गुणार्थे ब्राह्मणस्य" ।

**ऽकृणलोनेऽ** कृष्णलावरे । एवं द्विकृष्णलोन इत्याद्य् अपि बोद्धव्यम् ।

मनुः [८.११३–१४] ।

> सत्येन शापयेद् विप्रं क्षत्रियं वाहनायुधैः ।  
> गोबीजकाञ्चनैर् वैश्यं शूद्रं सर्वैस् तु पातकैः ॥  
> पुत्रदारस्य चाप्य् एनं शिरांसि स्पर्शयेत् पृथङ् ।

बृहस्पतिः [८.३३–३४] ।

> सत्यं वाहनशस्त्राणि गोबीजकनकानि च ।  
> देवब्राह्मणपादांस् तु पुत्रदारशिरांसि च ॥  
> एते तु शपथाः प्रोक्ताः स्वल्पे ऽर्थे सुकराः सदा ।  
> साहसेष्व् अभिशापेषु दिव्याण्य् आहुर् विशोधनम् ॥

नारदः [४.२४८–२५०] ।

> सत्यं वाहनशस्त्राणि गोबीजकनकानि च ।  
> देवतापितृपादांश् च दत्तानि सुकृतानि च ॥  
> इत्य् एते शपथाः प्रोक्ता मनुना स्वल्पकारणे ।  
> पातकेष्व् अभिशापे च विधिर् दिव्येषु कीर्तितः ॥

शङ्खलिखितौ- "इष्टापूर्तप्रदानम् अन्यांश् च शपथान् कारयेत्" ।

**[२५७]** मनुः [८.११५] ।

> यम् इद्धो न दहत्य् अग्निर् आपो नोन्मज्जयन्ति च ।  
> न चार्तिम् ऋच्छति क्षिप्रं स ज्ञेयः शपथे शुचिः ॥

कात्यायनः [४६३] ।

> आ चतुर्दशकालाद् अह्नो यस्य नो राजदैवकम् ।  
> व्यसनंजायते घोरं स ज्ञेयः शपथे शुचिः ॥

मनुः [८.१११–१२] ।

> न वृथा शपथं कुर्यात् स्वल्पे ऽप्य् अर्थे नरो बुधः ।  
> वृथा हि शपथं कुर्वन् प्रेत्य चेह च नश्यति ॥  
> कामिनीषु विवाहेषु गवां भुक्ते तथेन्धने ।  
> ब्राह्मणाभ्युपपत्तौ च शपथे नास्ति पातकम् ॥

यमः ।

> कृत्वा मृषा तु शपथं कीटस्य वधसंयुतम् ।  
> अनृतेन तु युज्येत वधेन च तथा नरः ॥  
> तस्मान् न मिथाशपथं नरः कुर्याद् यथेप्सितम् ॥

**इति भट्टहृदयधरात्मजमहासान्धिव्ग्रहिक-**

**श्रीमल्लक्ष्मीधरविरचिते कृत्यकल्पतरौ**

**व्यवहारकाण्दे क्रियापादः ॥**

**[२५८]**

## ४९ निर्णयप्रकारः
अथ निर्णयप्रकारः

तत्र व्यासः ।

> प्रमाणैर् हेतुचरितैः शपथेन नृपाज्ञया ।  
> वादिसंप्रतिपत्या वा निर्णयो ऽष्टविधः स्मृतः ॥  
> लिखितं साक्षिणो भुक्तिः प्रमाणं त्रिविधं स्मृतम् ।  
> अनुमानं विदुर् हेतुस् तर्कश् चेति मनीषिणः ॥  
> दशेस्थितिः पूर्वकृता चरितं समुदाहृतम् ।  
> अर्थानुरूपाः शपथाः स्मृताः सत्यधटादयः ॥  
> तेषाम् अभावे राजाज्ञा निर्णयं तद् विदुर् बुधाः ।

**अनुमानम्** इति । तर्को ऽनुमानं निर्णयहेतुर् इति मन्यन्त इत्य् अर्थः ।

बृहस्पतिः [९.१] ।

> धर्मेण व्यवहारेण चारित्रेण नृपाज्ञया ।  
> चतुष्प्रकारो ऽभिहितः संदिग्धे वस्तुनिर्णयः ॥  
> एकैको द्विविधः प्रोक्तः क्रियाभेदान् महर्षिभिः ।  
> सम्यग् विचार्य कार्यं तु युक्त्या संपरिकल्पितम् ॥  
> परीक्षितं तु शपथैः स ज्ञेयो धर्मनिर्णयः ।  
> प्रतिवादी प्रपद्येत यत्र धर्मः स निर्णयः ॥  
> दिव्यैर् विशोधितः सम्यक् द्वितीयः समुदाहृतः ।

**[२५९]** कात्यायनः [३६] ।

> स्मृतिशास्त्रं तु यत् किंचित् कथितं धर्मसाधकैः ।  
> कार्याणां निर्णयार्थेषु व्यवहारः स्मृतो हि सः ॥

ऽ**स्मृतिशास्त्र**ऽशब्देनात्र स्मृतिशास्त्रोक्तसाक्ष्यादीनि प्रमाणान्य् उच्यन्ते ।

बृहस्पतिः [९.५] ।

> प्रमाणनिश्चितो यस् तु व्यवहारः स उच्यते ।  
> वाक्छलानुत्तरत्वेन द्वितीयः परिकीर्तितः ॥

**ऽवाक्छलानुत्तरत्वेनऽ** वाक्छलत्वेन निश्चितो अनुत्तरत्वेन च निश्चितो द्वितीयो व्यवहार इत्य् अर्थः ।

कात्यायनः [३७] ।

> यद् यद् आचर्यते येन धर्म्यं वाधर्म्यम् एव वा ।  
> देशस्याचरणान् नित्यं चरित्रं तत् परिकीर्तितम् ॥

बृहस्पतिः [९.६] ।

> अनुमानेन निर्णीतं चरित्रम् इति कथ्यते ।  
> देशस्थित्या द्वितीयस् तु शास्त्रविद्भिर् उदाहृतः ॥

कात्यायनः [३८, द्वितीये] ।

> संदिग्धा येन साध्यन्ते निश्चितं शास्त्रतो भृगुः ।  
> तेषां नृपः प्रमाणं स्यात् सर्वस्य हि नृपः प्रभुः ॥  
> न्यायशास्त्राविरोधेन देशदृष्टैस् तथैव च ।  
> यं धर्म्यं स्थापयेद् राजा न्याय्यं तद् राजशासनम् ॥

**[२६०]** > धर्मं च व्यवहारं च चरित्रं वाविलोपयन् ।  
> स्थित्यैतत् स्थापयेद् राजा धर्म्यं तद् राजशासनम् ॥

**ऽअविलोपयन्ऽ** अपरित्यजन्न् अपि ।

बृहस्पतिः [९.७] ।

> प्रमाणसहिताद्यस् तु राजाज्ञा निर्णयः स्मृतः ।  
> शास्त्रसभ्यविरोधेन तथान्यः संप्रकीर्तितः ॥

**ऽप्रमाणसहिता राजाज्ञा आद्यो निर्णयऽ** इति योजना । **ऽसभ्यशास्त्रविरोधेऽ** सभ्यानां शास्त्राणां च परस्परविप्रतिपत्तौ ।

नारदः [१.११] ।

> तत्र सत्ये स्थितो धर्मो व्यवहारश् च साक्षिषु ।  
> चरितं पुस्तकरणे राजाज्ञायां तु शासनम् ॥

बृहस्पतिः ।

> यत्रैवं वेत्ति नृपतिः निर्णयं तु चतुर्विधम् ।  
> सो ऽस्मिंश् लोके यशः प्राप्य याति शक्रलोकताम् ॥

**[२६१]**

## ५० निर्णयबलाबलम्
अथ निर्णयबलाबलम्

नारदः [१.१०] ।

> धर्मश् च व्यवहारश् च चरित्रं राजशासनम् ।  
> चतुष्पाद् व्यवहारो ऽयम् उत्तरः पूर्वबाधकः ॥

**ऽउत्तरः पूर्वबाधकःऽ** इति । धर्मव्यवहारचरित्रराजशासनेषु उतत्त्रोत्तरः पूर्वस्य बाधक इत्य् अर्थः ।

बृहस्पतिः [१.१९] ।

> शास्त्रं केवलम् आश्रित्य क्रियते यत्र निर्णयः ।  
> व्यवहारः स विज्ञेयो धर्मस् तेनावहीयते ॥

कात्यायनः [३९] ।

> युक्तियुक्तं तु कार्यं स्याद् दिव्यं यत्र विवर्जितम् ।  
> धर्मस् तु व्यवहारेण बाध्यते तत्र नान्यथा ॥

बृहस्पतिः [१.२०] ।

> देशस्थित्यानुमानेन नैगमानुमतेन च ।  
> क्रियते निर्णयस् तत्र व्यवहारस् तु बाध्यते ॥

**ऽनैगमाःऽ** पौराः वणिजः । **ऽअनुमानेन नैगमानुमतेनऽ** इत्य् संबन्धः ।

कात्यायनः [४०–४१] ।

> प्रतिलोमप्रसूतेषु तथा दुर्गनिवासिषु ।  
> विरुद्धं नियतं प्राहुस् तं धर्मं न विचालयेत् ॥

**[२६२]** > निर्णयं तु यदा कुर्यात् तेन धर्मेण पार्थिवः ।  
> व्यवहारश् चरित्रेण तदा तेनैव बाध्यते ॥

**ऽतेन धर्मेणऽ** देशाचाररूपेण ।

बृहस्पतिः [१.२१] ।

> विहाय चरिताचारं यत् तु कुर्यात् पुनर् नृपः ।  
> निर्णयं सा तु राजाज्ञा चरित्रं बाध्यते तथा ॥

**ऽचरिताचारम्ऽ** पूर्वपूर्वाचरितम् आचारम् ।

कात्यायनः [४२, ४३] ।

> विरुद्धं न्यायतो यत् तु चरित्रं कल्प्यते नृपैः ।  
> एवं तत्र निरस्येत चरित्रं तु नृपाज्ञया ॥  
> अनेन विधिना प्रोक्तं बाधकं यद् यद् उत्तरम् ।  
> अन्यथा बाधनं यत्र तत्र धर्मो विहन्यते ॥

**इति निर्णयप्रकारः ।**

**[२६३]**

## ५१ निर्णीतकृत्यम्
अथ निर्णीतकृत्यम्

तत्र नारदः [२.४१] ।

> स्वयम् अभ्युपपन्नो ऽपि सुचर्यावसितो ऽपि सन् ।  
> क्रियावसन्नो ऽप्य् अर्हेत् तु परं सभ्यावधारणम् ॥  
> सभ्यैर् एव कृता पश्चाद् राज्ञा शास्यः स्वशास्त्रवत् ।

**ऽस्वयम् अभ्युपपन्नःऽ** स्वयम् अङ्गीकृतपराजयः । ऽसुचर्यावसितःऽ सुचेत्ष्टया वैवर्ण्यस्वेदकम्पादिकया पराजितत्वेन ज्ञातः । **ऽक्रियावसन्नःऽ** क्रियया साक्षिदिव्यादिकया प्राप्तावसादः । **ऽपरं सभ्यावधारणम्ऽ** अनन्तरं सभ्यानाम् एकस्थानाम् अनेनावसादनेन पराजित इति कीर्तनम् ।

याज्ञवल्क्यः [२.११] ।

> निर्णयं भावितो दद्याद् धनं राज्ञे च तत्समम् ।  
> मिथ्याभियोगे द्विगुणम् अभियोगाद् धनं वहेत् ॥

**[२६४]** मनुः [८.५१, ५९] ।

> अर्थे ऽपव्ययमानं तु करणेन विभावितम् ।  
> दापयेद् धनिकस्यार्थं दण्डलेशं च शक्तितः ॥  
> यो यावन् निह्नुवीतार्थं मिथ्यां यावति वादयेत् ।  
> तौ नृपेण ह्य् अधर्मज्ञौ दाप्यौ तद्द्विगुणं दमम् ॥

**ऽअपव्ययमानम्ऽ** अपनिह्नुवानम् । **ऽकरणेनऽ** लिखितादिना । **ऽयो यावत् तौऽ** इति । यो यावन्तम् अपजानीते अधमर्णः, मिथ्यां वा यावति धने अभियुञ्जीत ताव् उभाव् अप्य् उत्तमर्णाव् आशयदोषेण विवादवृत्तौ द्विगुणं दण्डं दाप्याव् इत्य् अर्थः । आशयदोषव्यतिरेकेण तु दारिद्र्यविस्मरणादिनापह्नवविषये दण्डलेशं च शक्तितः इत्य् अवगन्तव्यम् ।

व्यासः ।

> निह्नवे तु यदा वादी स्वयं तत् प्रतिपद्यते ।  
> ज्ञेया सा प्रतिपत्तिस् तु तस्यार्धविनयः स्मृतः ॥

नारदः [२.३७] ।

> मिथ्याभियोगिनो ये स्युः द्विजानां शूद्रयोनयः ।  
> तेषां जिह्वां समुत्कृत्य राजा शूले निवेशयेत् ॥

**[२६५]** याज्ञवल्क्यः [२.२०] ।

> निह्नुते लिखितं नैकं एकदेशविभावितः ।  
> दाप्यः सर्वं नृपेणार्थं न ग्राह्यस् त्व् अनिवेदितः ॥

यदा नैकं सुवर्णरजत[ताम्रादिलिखितम् अभियुक्तस् सन् **ऽनिह्नुतेऽ** पुनर् अपि तदैकदेशे सुवर्णादौ शास्त्रादिभिः वादी **ऽविभावितःऽ** अङ्गीकारितः उद्धरेत् राज्ञा सर्वान् रजताद्यर्थान् दाप्यः । तत्रापि] **ऽन ग्राह्यस् त्व् अनिवेदितःऽ** पूर्वोद्देशेन देय्म् इति यद्य् अभियोक्त्रा पूर्वभाषाकाले ऽनुपनुयस्तो ऽर्थः एकदेशविभावितत्वे ऽप्य् अभियोक्ता न ग्राहयितव्य इत्य् अर्थः ।

नारदः ।

> अनेकार्थाभियुक्तेन सर्वार्थव्यपलापिना ।  
> विभावितैकदेशेन देयं यद् अभियुज्यते ॥

याज्ञवल्क्यः [२.१८] ।

> सपणश् चेद् विवादः स्यात् तद्गृहीतं तु दापयेत् ।  
> स दण्डं द्विगुणं चैव धनिने धनम् एव च ॥

बृहस्पतिः [९.२५] ।

> अपराधानुरूपश् च दण्डो ऽयं परिकल्पितः ।

**[२६६]**

## ५२ जयिप्रतिपत्तिः
अथ जयीप्रतिपत्तिः

तत्र बृहस्पतिः [९.२१] ।

> प्रतिज्ञाभावनाद् वादी प्राड्विवाकादिपूजनात् ।  
> जयपत्रस्य चादानाज् जयी लोके निगद्यते ॥

कात्यायनः [२६२] ।

> सिद्धेनार्थेन संयोज्यो वादी सत्कारपूर्वकम् ।  
> लेख्यं स्वहस्तसंयुक्तं तस्मै दद्यात् तु पार्थिवः ॥

व्यासः ।

> व्यवहारान् स्वयं दृष्ट्वा श्रुत्वा वा प्राड्विवाकतः ।  
> जयपत्रं ततो दद्यात् परिज्ञानाय पार्थिवः ॥

कात्यायनः [२६४] ।

> निरस्तं लिखितं यत् तु तत् तु सद्यो विनाशयेत् ।  
> पश्चात्कारक्रिया चाथ निरस्येत् तन् न संशयः ॥  
> निरस्ता तु क्रिया यत्र प्रमाणेनैव वादिना ।  
> पश्चात्कारो भवेत् तत्र न सर्वासु विधीयते ॥  
> दासस्त्रीभूगृहारामलेखकानां पराजये ।  
> एतेष्व् एव यदा देयः पश्चात्कारस् तु पार्थिवैः ॥

**ऽपश्चात्कारोऽ** निर्णयानन्तरजयपत्रादिका क्रिया । **ऽप्रमाणम्ऽ** साक्ष्यादि । **ऽएतेष्व् एवऽ** इत्य् उपलक्षणम् ।

**[२६७]**

## ५३ पुनर्न्यायः
अथ पुनर्न्यायः

तत्र मनुः [९.२३३] ।

> तीरितं चानुशिष्टं च यत्र क्वचन यद् भवेत् ।  
> कृतं तद् धर्मतो विद्यान् न तद् भूयो निवर्तयेत् ॥

**ऽतीरितम्ऽ** इति ऽपारतीरकर्मसमाप्तौऽ इत्य् अस्य निष्ठाप्रत्यये रूपम् । तेन निर्णीय समापितम् इत्य् अर्थः । **ऽअनुशिष्टंऽ** साक्षिभिर् उक्तम् । **ऽयत्र क्वचनऽ** ग्रामादिसभायाम् ।

नारदः [१.६५] ।

> तीरितं चानुशिष्टं च यो मन्येत विधर्मतः ।  
> द्विगुणं दण्डम् आस्थाय तत् कार्यं पुनर् उद्धरेत् ॥

तथा [२.४०] ।

> साक्षिस्भ्यावसन्नानां दूषणे दर्शनं पुनः ।  
> स्वचर्यावसितानां तु नोक्तः पौनर्भवो विधिः ॥

**ऽसाक्षिसभ्यावसन्नानाम्ऽ** साक्षिसभ्यद्वारेण प्राप्तावसादानाम् । **ऽदूषणेऽ** साक्षिषु सभ्येषु चेत्य् अन्वयः । **ऽदर्शनम्ऽ** पुनः पुनर् व्यवहारदर्शनं कर्तव्यम् इत्य् अर्थः । **ऽस्वचर्यवसितःऽ** स्वव्यापारेण परस्परविरुद्धभाषणादिना पराजितः ।

**[२६८]** बृहस्पतिः [९.२२] ।

> पलायनानुत्तरत्वाद् अन्यपक्षाश्रयेण च ।  
> हीनस्य गृह्यते वदो न स्ववाक्यैर् जितस्य तु ॥

बृहस्पति-कात्यायनौ ।

> कुलादिभिर् निर्श्चिते ऽपि न संतोषं गतश् च यः ।  
> विचार्य तत् कृतं राजा कुकृतं पुनर् उद्धरेत् ॥

बृहस्पतिः [९.२४] ।

> निश्चित्य बहुभिः सार्धं ब्राह्मणैः शास्त्रपारगैः ।  
> दण्डयेज् जयिना साकं पूर्वसभ्यांस् तु दोषिणः ॥

याज्ञवल्क्यः [२.३०५] ।

> दुर्दृष्टांस् तु पुनर् दृष्ट्वा व्यवहारान् नृपेण तु ।  
> सभ्याः सजयिनो दण्ड्या विवादाद् द्विगुणं दमम् ॥  
> [यो मन्येताजितो ऽस्मीति न्यायेनापि पराजितः ।  
> सभायां तत् पुनर् जित्वा दापयेद् द्विगुणं दमम् ॥]

**[२६९]** नारदः [२.६६] ।

> दुर्दृष्टे व्यवहारे तु सभ्यास् तं दण्डम् अप्नुयुः ।  
> न हि जातु विना दण्डं कश्चिन् मार्गे ऽवतिष्ठते ॥

मनुः [९.२३४] ।

> अमात्याः प्राड्विवाको वा ये कुर्युः कर्यम् अन्यथा ।  
> तत् स्वयं नृपतिः कुर्यात् तान् सहस्रं च दण्डयेत् ॥

**[२७०]**

## ५४ कृतनिवृत्तिः
अथ कृतनिवृत्तिः

तत्र मनु-विष्णू ।

> यस्मिन् यस्मिन् विवादे तु कौटसाक्ष्यं कृतं भवेत् ।  
> तत् तत् कार्यं निवर्तेत कृतं वाप्य् अकृतं भवेत् ॥

नारदः [१.४३] ।

> स्त्रीषु रात्रौ बहिर् ग्रामाद् अन्तर्वेश्मन्य् अरातिषु ।  
> व्यवहारः कृतो ऽप्य् एषु पुनः कर्तव्यताम् इयात् ॥

मनु-नारदौ [मनु ८.१६४; ना। २.१५] ।

> सत्या न भाषा भवति यद्य् अपि स्यात् प्रतिष्ठिता ।  
> बहिश् चेद् भाष्यते धर्मान् नियताद् व्यावहारिकात् ॥

**[२७१]** नियता व्यावहारिकधर्मविषया भाषोच्यते । सा प्रतिष्ठितापि लेख्यादिप्रमाणवत्य् अपि न सत्या । तया यो ऽर्थः प्रतिपाद्यते स नानुष्ठेयो यथा ********* [लचुन] कश्चिद् अनेन मम सर्वस्वं दत्तम् इत्यादि ।

मनुः [८.१६५, १३८] ।

> योगाधमनविक्रीतं योगदानप्रतिग्रहम् ।  
> यत्र वाप्य् उपधिं पश्येत् तत् सर्वं विनिवर्तयेत् ॥  
> बलाद् दत्तं बलाद् भुक्तं बलाद् यच् चापि लेखितम् ।  
> सर्वान् बलकृतान् अर्थान् अकृतान् मनुर् अब्रवीत् ॥

**ऽयोगःऽ** छद्म । तेन यद् बन्धकार्पणादि कृतं तद् राजा निवर्तयेद् इत्य् अर्थः । **ऽउपधिःऽ** छलम् ।

तथा [८.१६३] ।

> मत्तोन्मत्तार्ताधधीनैर् बालेन स्थविरेण वा ।  
> असम्बद्धकृतश् चैव व्यवहारो न सिध्यति ॥

**[२७२]** **ऽअध्वधीनोऽ** दासः ।

नारदः [४.३९–४२; ४.२९–३०] ।

> यद् बालः कुरुते कार्यम् अस्वतन्त्रस् तथैव च ।  
> अकृतं तद् अपि प्राहुः शास्त्रे शास्त्रविदो जनाः ॥  
> स्वतन्त्रो ऽपि हि यत् कार्यं कुर्याद् अप्रकृतिं गतः ।  
> तद् अप्य् अकृतम् एवाहुर् अस्वतन्त्रः स्वहेतुतः ॥  
> कामक्रोधाभिभूतार्तभयव्यसनपीडिताः ।  
> रागद्वेषपरीताश् च ज्ञेयास् त्व् अप्रकृतिं गताः ॥  
> तथा दासकृतं कार्यम् अकृतं परिचक्षते ।  
> अन्यत्र स्वामिसन्देशान् न दासः प्रभुर् आत्मनः ॥  
> पुत्रेण च कृतं कार्यं यत्र स्याच् छन्दतः पितुः ।  
> तद् अप्य् अकृतम् एवाहुर् दासः पुत्रश् च तौ समौ ॥

कार्त्यायनः [४६७] ।

> न क्षेत्रगृहदासानां दानाधमनविक्रयः ।  
> अस्वतन्त्रकृताः सिद्धिं प्राप्नुयुर् नानुवर्णिताः ॥

**ऽनानुवर्णिताःऽ** अननुमताः, स्वतन्त्रेणेति शेषः ।

**[२७३]** नारदः [२.२६–२७, ४२] ।

> स्त्रीकृतान्य् अप्रमाणानि कार्याण्य् आहुर् अनापदि ।  
> विशेषतो गृहक्षेत्रदानाधमनविक्रये ॥  
> एतान्य् एव प्रमाणानि भर्ता यद्य् अनुमन्यते ।  
> पुत्रः पत्युर् अभावे वा राजा वा पतिपुत्रयोः ॥  
> कुले ज्येष्टस् तथा श्रेष्ठः प्रकृतिस्थश् च यो भवेत् ।  
> तत्कृतं स्यात् कृतं कार्यं नास्वतन्त्रकृतं कृतम् ॥

**[२७४]**

## ५५ स्वतन्त्रास्वतन्त्रलक्षणम्
अथ स्वतन्त्रास्वतन्त्रलक्षणम्

तत्र नारदः [४.३१, ३३–३७] ।

> स्वातन्त्र्यं तु स्मृतं ज्यैष्ठ्यं ज्यैष्ठ्यं गुणवयःकृतम् ।

तथा ।

> स्वतन्त्राः प्रजाः सर्वाः स्वतन्त्रः पृथिवीपतिः ।  
> अस्वतन्त्रः स्मृतः शिष्य आचार्ये तु स्वतन्त्रता ॥  
> अस्वतन्त्राः स्त्रियः सर्वाः पुत्रा दासाः परिग्रहाः ।  
> स्वतन्त्रस् तत्र तु गृही यस्य तत् स्यात् क्रमागतम् ॥  
> गर्भस्थैः सदृशो ज्ञेयः आष्टमाद् वत्सराच् छिशुः ।  
> बाल आषोषशाद् वर्षात् पोगण्डश् चेति कीर्त्यते ॥

**[२७५]** > परतो व्यवहारज्ञः स्वतन्त्रः पितरावृते ।  
> जीवतोर् न स्वतन्त्रः स्याज् जरयापि समन्वितः ॥  
> तयोर् अपि पिता श्रेयान् बीजप्राधान्यदर्शनात् ।  
> अभावे बीजिनो माता तदभावे तु पूर्वजः ॥

कात्यायनः [४६६] ।

>  पितास्वतन्त्रः पितृमान् भ्राता ब्रातृव्य एव वा ।  
> कनिष्ठो वाविभक्तस्वो दासः परिकरस् तथा ॥

**ऽपितास्वतन्त्रःऽ** पितृमान् अस्वतन्त्र इत्य् अर्थः । **ऽअविभक्तस्वःऽ** अविभिक्तधनः ।

हारीतः ।

> दानार्थे वा धनार्थे वा धर्मार्थे वा विशेषतः ।  
> आदाने वा विसर्गे वा न स्त्री स्वातन्त्र्यम् अर्हति ॥

नारदः [२.३८] ।

> स्वतन्त्राः सर्व एवैते परतन्त्रेषु नित्यशः ।  
> अनुशिष्टौ विसर्गे च विक्रये चेश्वरा मताः ॥

**ऽएतेऽ** पूर्वोक्तराजदयः ।

कात्यायनः [४६८–६९] ।

> प्रमाणं सर्व एवैते पण्यानां क्रयविक्रये ।  
> यदि संव्यवहारं प्राक् कुर्वन्तो ह्य् अनुमोदिताः ॥  
> क्षेत्रादीनां तथैव स्याद् भ्राता भ्रातृसुतः सुतः ।  
> निसृष्टाः कृत्यकरणे गुरुणा यदि गच्छता ॥

**[२७६]** > निसृष्टार्थस् तु यो यस्मिन् तस्मिन्न् अर्थे प्रभुस् तु सः ।  
> तद् भर्ता तत्कृतं कार्यं नान्यथा कर्तुम् अर्हति ॥

बृहस्पतिः [९.२९, २८] ।

> यः स्वामिना नियुक्तस् तु धनायव्ययपालने ।  
> कुसीदकृषिवाणिज्ये निसृष्टार्थस् तु स स्मृतः ॥  
> प्रमाणं तत्कृतं सर्वं लाभालाभव्ययोदयम् ।  
> स्वदेशे वा विदेशे वा स्वामी तन् न विसंवदेत् ॥

कात्यायनः [४७१] ।

> सुतस्य सुतदाराणां वशित्वं त्व् अनुशासने ।  
> विक्रये चैव दाने च वशित्वं न सुते प्रभुः ॥

**इति महाराजाधिराजश्रीमद्गोविन्दचन्द्रदेवमहासन्धिव्रहिकेण**

**भट्टहृदयधरात्मजेन**

**भट्टश्रीमल्लक्ष्मीधरेण विरचिते कृत्यकल्पतरौ**

**व्यवहारकाण्दे व्यवहारमातृका**

**समाप्ता ॥**

**[२७७]**

**अथर्णादानादिव्यवहारपदानि**

## ५६ ऋणादानविधिः
अथ ऋणादानविधिः

तत्र बृहस्पतिः [१०.१–२] ।

> पदाङ्गसहितस् त्व् एष व्यवहारः प्रकीर्तितः ।  
> विवादकारणान्य् अस्य पदानि शृणुताधुना ॥  
> ऋणादानप्रदानानि द्यूताह्वानानित्कानि च ।  
> क्रमशः संप्रवक्ष्यामि क्रियाभेदांश् च तत्त्वतः ॥

नरदः [४.१, ९८] ।

> ऋणं देयम् अदेयं च येन यत्र यथा च यत् ।  
> दानग्रहणधर्माश् च ऋणादानम् इति स्मृतम् ॥  
> स्थानलाभनिमित्तं यद् दानग्रहणम् इष्यते ।  
> तत् कुसीदम् इति ज्ञेयं तेन वृत्तिः कुसीदिनाम् ॥

**ऽस्थनम्ऽ** अत्र मूलधनस्थितिः । **ऽलाभःऽ** कलादिप्राप्तिः ।

बृहस्पतिः [१०.६, ५] ।

> कुत्सितात् सीदतश् चैव निर्विशङ्कैः प्रगृह्यते ।  
> चतुर्गुणं वाष्टगुणं कुसीदाख्यम् अतः स्मृतम् ॥

**[२७८]** > परिपूर्णं गृहीत्वाधिं बन्धं वा साधु लग्नकम् ।  
> लेख्यारूढं साक्षिमद् वा ऋणं दद्याद् धनी सदा ॥

**ऽकुत्सितात् सीदतश् चऽ** इत्य् अधमर्णविशेषणे ।

नारदः [४.११७] ।

> विश्रम्भहेतू द्वाव् अत्र प्रतिभूर् आधिर् एव च ।  
> लिखितं साक्षिणश् च द्वे प्रमाणव्यक्तिकारके ॥

कात्यायनः [४९७] ।

> न स्त्रीभ्यो बालदासेभ्यः प्रयच्छेत् किंचिद् उद्धृतम् ।  
> दाता न लभते तत् तु तेभ्यो दत्तं च यद् वसु ॥

**ऽउद्धृतम्ऽ** उद्धारम् ।

**(क) अथ वृद्धिः**

तत्र बृहस्पतिः [१०.२८) ।

> वसिष्ठवचनप्रोक्तं वृद्धिं वार्धुषिके शृणु ।  
> पञ्च माषास् तु विंशत्याम् एवं धर्मो न हीयते ॥

**ऽविंशतिर्ऽ** अत्र माषाणाम् ।

गौतमः [१२.२६]- "कुसीदवृद्धिर् धर्म्या विंशतिः पञ्चमाषिकी प्रतिमासम्" ।

**[२७९]** स्मृतिः ।

> माषो विंशतिम्भागस् तु पणस्य परिकीर्तितः ।

मनुः [८.१४०] ।

> वसिष्ठविहितां वृद्धिं सृजेद् वित्तविवर्धिनीम् ।  
> अशीतिभागं गृह्णीयान् मासाद् वार्धुषिकः शते ॥

याज्ञवल्क्यः [२.३७] ।

> अशीतिभागो वृद्धिः स्यान् मासि मासि सबन्धके ।

बृहस्पतिः [१०.२२] ।

> अशीतिभागो वर्धेत लाभो द्विगुणताम् इयात् ।  
> प्रयुक्तं सप्तभिर् वर्षैस् त्रिभागोनैर् न संआशयः ॥

व्यासः ।

> सबन्धे भागे आशीतः साष्टो भागः सलग्नके ।  
> निराधाने द्विकशतं मासलाभ उदाहृतः ॥

**ऽआशीतःऽ** अशीतितमः । अयम् एव सलग्नके स्वकीयाष्टमभागसहितः साष्टभागः । **ऽनिराधानेऽ** बन्धकरहिते ।

**[२८०]** मनुः [८.१४१] ।

> द्विकं शतं वा गृह्णीयात् सतां धर्मम् अनुस्मरन् ।  
> द्विकं शतं हि गृह्णानो न भवत्य् अर्थकिल्बिषी ॥

हारीतः- "पुराणपञ्चविंशत्यां मासे ऽष्टपणा वृद्धिः । एवं सद्विमासैश् चतुर्भिर् वर्षैः द्विःपर्यागतं संतिष्ठते, एषा धर्मवृद्धिः । नानया धर्माच् च्यवते" ।

**ऽपुराणःऽ** षोडश पणाः । **ऽद्विःपर्यागतम्ऽ** द्विगुणीभूतम् । **ऽसंतिष्ठतेऽ** व्य्वतिष्ठते, न पुनर् विवर्धत इत्य् अर्थः ।

मनुः [८.१४२] ।

> द्विकं त्रिकं चतुष्कं च पञ्चकं च शतं समम् ।  
> मासस्य वृद्धिं गृह्णीयाद् वर्णानाम् अनुपूर्वशः ॥

**ऽद्विकंऽ** द्वौ [पुराणौ मासि] वृद्धिर् दीयते यस्मिन् मूलधने तथा । एवं त्रिकाद्य् अपि । **ऽसमम्ऽ** मात्रयाप्य् अनधिकम् ।

**[२८१]** याज्ञवल्क्यः [२.३७] ।

> वर्णक्रमाच् छतं द्वित्रिचतुष्पञ्चकम् अन्यथा ।

**ऽअन्यथाऽ** बन्धकं विना ।

विष्णुः [६.१–२]- "अथोत्तमर्णो ऽधमर्णकाद् यथादत्तम् अर्थं गृह्णीयात् । द्विकं त्रिकं चतुष्कं पञ्चकं शतं वर्णानुक्रमेण प्रतिमासम्" ।

गौतमः [१२.२७]- "नातिसांवत्सरीम् एके" ।

मनुः [८.१५३] ।

> नातिसांवत्सरीं वृद्धिं न चादृष्टां पुनर् हरेत् ।  
> चक्रवृद्दिः कालवृद्धिः कारिता कायिका च या ॥

**[२८२]** **ऽनातिसांवत्सरीम्ऽ** इति – मासाद् आरभ्य संवत्सरं यावद् वृद्धिर् नियमनीया । न तु संवत्सराद् ऊर्ध्वम् इति यदि वृद्ध्या दारयसि तद् एव प्रयच्छामीति नियमः कर्तव्यः ।

नारदः [४.१०२] ।

> कायिका कालिका चैव कारिता च तथापरा ।  
> चक्रवृद्धिस् तु शास्त्रेषु। तस्य वृद्दिह्श् चतुर्विधा ॥

बृहस्पतिः [१०.८–९] ।

> वृद्दिः चतुर्विधा प्रोक्ता पञ्चधान्यैः प्रकीर्तिता ।  
> षड्विधान्यैः समाख्याता तत्वतस् तां निबोधत ॥  
> कायिका कालिका चैव चक्रवृद्दिर् अथापरा ।  
> कारिता च शिखावृद्धिर् भोगलाभस् तथैव च ॥

व्यासः ।

> दोह्यवाह्यकर्मयुता कायिका समुदाहृता ।  
> कायाविरोधिनी शश्वत् पञपादादि कायिका ॥

**[२८३]** नारदः [४.१०४अ; १०३अ; १०४आ; १०३आ] ।

> कायाविरोधिनी शश्वत् पणार्धाद्या तु कायिका ।  
> प्रतिमासं स्रवति या वृद्धिः सा कालिका मता ॥  
> वृद्धेर् अपि पुनर् वृद्धिः चक्रवृद्धिर् उदाहृता ।  
> वृद्धिः सा कारिता नाम यर्णिकेन सव्यं कृता ॥

**ऽकायाविरोधिनीऽ** मूलधनाविरोधिनी । **ऽशश्वत् पणार्धाद्या तुऽ** प्रतिदिनं देयत्वेन पणतदर्धादिका । प्रथमम् उभाभ्यां या कृता वृद्धिः सा तु **ऽकारिकाऽ** ।

कात्यायनः [४९८] ।

> ऋणिकेन तु या वृद्धिर् अधिका संप्रकल्पिता ।  
> आपत्कालकृता नित्यं दातव्या कारिता तु सा ॥  
> अन्यथा कारिता वृद्धिर् न दातव्या कथंचन ।

याज्ञवल्क्यः [२.३८] ।

> कान्तारगास् तु दशकं सामुद्रा विंशकं शतम् ।  
> दद्युर् वा स्वकृतां वृद्धिं सर्वे सर्वासु जातिषु ॥

मनुः [८.१५७] ।

> समुद्रयानकुशला देशकालार्थदर्शिनः ।  
> स्थापयन्ति तु यां वृद्धिं सा तत्राधिगमं प्रति ॥

**[२८४]** **ऽसमुद्रयानकुशलाऽ** इति वणिङ्मात्रोपलक्षणम् । **ऽदेशकालार्थदर्शिनःऽ** अस्मिन् काल इयान् लाभो ऽस्मिन्न् इयान् इति ये पश्यन्ति । **ऽअधिगमोऽ** निश्चयः ।

हारीतः- "पुराणे पणिकं मासम् इत्य् एके । तूले द्विगुणं धान्यं त्रिगुणम् एवं च वर्धते, तथोर्णाकार्पासः संवत्सरेण तृणशलाकं घृतगुडलवणम् अष्टगुणम्" ।

**ऽपणिकं मासम्ऽ** गृह्णीयाद् इति शेषः । **ऽतूले द्विगुणं धान्यम्ऽ** इति, द्वित्र्यादिभिर् अपि मासैर् धान्यं द्विगुणं ग्राह्यम् । **ऽतूलेऽ** नवधान्यागमे । यदा तु तूलागमे न दत्तं तदा त्रिगुणम् एव । **ऽनाधिकं वर्धतेऽ** चतुर्गुणतां नो भवतीत्य् अर्थः । **ऽतथाऽ**, धान्यवद् ऊर्णाकार्पासः त्रिगुणम् एव संवत्सरेण वर्धते । यदा तु संवत्सरेण न दीयते तदा त्रिगुणम् एवाष्टगुणं संवत्सरेणेत्य् अर्थः ।

**[२८५]** नारदः [४.१०५–१०६] ।

> ऋणानां सार्वभौमो ऽयं विधिर् वृद्धिकरः स्मृतः ।  
> देशाचारस्थितिस् त्व् अन्या यत्रर्षम् अवतिष्ठते ॥  
> द्विगुणं त्रिगुणं चैव तथान्यस्मिंश् चतुर्गुणम् ।  
> तथाष्टगुणम् अन्यस्मिन् देयं देशे ऽवतिष्ठते ॥

बृहस्पतिः [१०.११, १३ आ]

> प्रत्यहं गृह्यते या तु शिखावृद्धिस् तु सा स्मृता ।  
> शिखेव वर्धते नित्यं शिरश्छेदान् निवर्तते ॥  
> मूले दत्ते तथैवैषा शिखावृद्धिस् ततः स्मृता ।

कात्यायनः [५०१] ।

> आधिभोगस् त्व् अशेषो यो वृद्धिस् तु परिकल्पितः ।  
> प्रयोगो यत्र चैवं स्याद् आधिभोगः स उच्यते ॥

बृहस्पतिः [१०.१४, १६] ।

> गृहात् स्तोमः सदः क्षेत्राद् भोगलाभः प्रकीर्तितः ।  
> शिखावृद्धिं कायिका च भोगलाभं तथैव च ॥  
> धनी तावत् समादद्याद् यावन् मूलं न शोधितम् ।

**ऽस्तोमोऽ** भाटकम् । **ऽसदःऽ** सस्यादिफलम् ।

याज्ञवल्क्यः [२.९०] ।

> आधिस् तु भुज्यते तावद् यावत् तन् न प्रदीयते ।

**[२८६]** आधिम् उत्तमर्णो दद्याद् इत्य् अनुवृत्तौ, विष्णुः [६.६–८]- "अन्त्यवृद्धौ प्रविष्टायाम् अपि । न स्थावरम् आधिम् ऋते वचनात्" ।

**ऽऋते वचनात्ऽ** द्विगुणे धने प्रविष्टे तत्र आधिं दास्यामीति यदि पूर्वम् एव नोक्तं भवेद् इत्य् अर्थः ।

मनुः [८.१५२] ।

> कृतानुसाराद् अधिका व्यतिरिक्ता न सिध्यति ।  
> कुसीदपथम् आहुस् तं पञ्चकं सतम् अर्हति ॥

बृहस्पतिः [१०.२१] ।

> भोगो यद् द्विगुणाद् ऊर्ध्वं चक्रवृद्धिश् च गृह्यते ।  
> मूलं च सोदयं पश्चाद् वार्धुष्यं तद् विगर्हितम् ॥

**(अ) अथाकृतवृद्धिः**

तत्र कात्यायनः [५०] ।

> कृत्वोद्धारम् अदत्वा यो याचितस् तु दिशं व्रजेत् ।  
> ऊर्ध्वं मासत्रयात् तस्य तद् धनं वृद्धिम् आप्नुयात् ॥

**[२८७]** > पण्यं गृहीत्वा यो मूल्यम् अदत्वैव दिशं व्रजेत् ।  
> ऋतुत्रयस्योपरिष्टात् तद् धनं वृद्धिम् आप्नुयात् ॥  
> निक्षेपं वृद्धिशेषं च क्रयं विक्रयम् एव च ।  
> याच्यमानो न दद्याच् चेद् वर्धते पञ्चकं शतम् ॥  
> प्रीतिदत्तं न वर्धेत यावन् न प्रतियाचितम् ।  
> याच्यमानं न दत्तं चेद् वर्धते पञ्चकं शतम् ॥  
> यो याचितकम् आदाय तद् अदत्वा दिशं व्रजेत् ।  
> ऋतुत्रयस्योपरिष्टात् तद् धनं वृद्धिम् आप्नुयात् ॥  
> स्वदेशस्थो ऽपि वा यस् तु न दद्याद् याचितो ऽसकृत् ।  
> स तत्र कारितां वृद्धिम् अनिच्छन्न् अपि चावहेत् ॥

विष्णुः [६.३]- "वृद्धिं दद्युः सर्वे वर्णा वा स्वप्रतिपन्नाम् । अकृताम् अपि वत्सरातिक्रमेण यथाभिहिताम्" ।

ऽयथाभिहिताम्ऽ वर्णक्रमेण द्विकत्रिकादिना यतोक्ताम् ।

नारदः [४.२०८, २२०] ।

> न वृद्धिः प्रीतिदत्तानां स्याद् अनाकारिता क्वचित् ।  
> अनाकारितम् अप्य् ऊर्ध्वं वत्सरार्धाद् विवर्धते ॥  
> एष वृद्धिविधिः प्रोक्तः प्रीतिदत्तस्य धर्मतः ।  
> वृद्धिस् तु योक्ता धान्यानां वार्धुष्यं तद् उदाहृतम् ॥

**ऽअनाकारितम्ऽ** अनुदीरितम् ।

**[२८८]**

**(आ) अथ परमवृद्धिः**

तत्र गौतमः [१२.२८]- ऽचिरस्थाने द्वैगुण्यं प्रयोगस्यऽ ।

कात्यायनः [५१०] ।

> मणिमुक्ताप्रवालानां सुवर्णरजतस्य च ।  
> तिष्ठति द्विगुणा वृद्धिः फालकैटाविकस्य च ॥

**ऽतिष्ठतिऽ** चिरतरावस्थाने न वर्धत इत्य् अर्थः ।**ऽकैटम्ऽ** कीटभवं त्रसरादि । **ऽआविकम्ऽ** कम्बलादि ।

मनुः [८.१५१] ।

> कुसीदवृद्धिर् द्वैगुणयं नात्येति सकृद् आहृता ।  
> धान्ये सदे लवे वाह्ये नातिक्रामति पञ्चताम् ॥

**ऽधान्यम्ऽ** व्रीहियवादि । **ऽलवःऽ** ऊर्णाचामरादिः, लूयते **ऽलवःऽ** इति व्युत्पत्या । **ऽवाह्योऽ** बलीवर्दादिः ।

**[२८९]** गौतमः [१२-३३]- "कुसीदं पशूपजलोमक्षेत्रसदवाह्येषु नातिपञ्चगुणम्" ।

**ऽपशूपजम्ऽ** क्षीरघृतादि । बृहस्पतिः [१०.१७] ।

> हिरण्ये द्विगुणा वृद्धिस् त्रिगुणा वस्त्रकुप्यके ।  
> धान्ये चतुर्गुणा प्रोक्ता सदवाह्यलवेषु च ॥

विष्णुः [६.११–१५]- "हिरण्यस्य परा वृद्धिर् द्विगुना । धान्यस्य त्रिगुणा । वस्त्रस्य चतुर्गुणा । रसस्याष्टगुणा । सन्ततिः स्त्रीपशूनाम्" ।

वसिष्ठः [२.४४–४७]- "द्विगुणं हिरण्यं त्रिगुणं च धान्यम् । धान्येनैव रसा व्याख्याताः । पुष्पमूलफलानि च । तुलाघृतम् अष्टगुणम्" ।

बृहस्पतिः [१०.१८] ।

> उक्ता पञ्चगुणा शाके बीजेक्षौ षड्गुणा स्मृता ।  
> लवणस्नेहमद्येषु वृद्धिर् अष्टगुणा स्मृता ।  
> गुडे मधुनि चैवोक्ता प्रयुक्ते चिरकालिके ॥

**[२९०]** कात्यायनः [५११] ।

> तैलानां चैव सर्वेषां मद्यानाम् अथ सर्पिषाम् ।  
> वृद्धिर् अष्टगुणा ज्ञेया गुडस्य लवणस्य च ॥

बृहस्पतिः [१०.२३] ।

> तृणकाष्ठेष्टकासूत्रकिण्वपाषाणचर्मणाम् ।  
> हेतिपुष्पफलानां च वृद्धिस् तु न निवर्तते ॥

**ऽकिण्वम्ऽ** सुरप्रकृतिद्रव्यविशेषः । **ऽहेतिःऽ** शस्त्रम् ।

विष्णुः [६.१६–१७]- "किण्वकार्पाससूत्रवर्मचर्मायुधेष्टकाङ्गाराणाम् अक्षया । अनुक्तानां द्विगुणा" ।

**(ख) अथ वृद्धिनिषेधः**

तत्र नारदः [२.३६] ।

> पण्यमूल्यं भृतिर् न्यासो दण्डो यच् चाभिहारिकम् ।  
> वृथादानाक्षिकपणा वर्धन्ते नाविवक्षिताः ॥

**[२९१]** **ऽआभिहारिकम्ऽ** छलादिना गृह्यमाणम् । **ऽआक्षिकपणःऽ** द्यूतनिमित्तं धनम् ।

कात्यायनः [५०८] ।

> चर्मसस्यासवद्यूतपण्यमूल्ये च सर्वदा ।  
> स्त्रीशुल्केषु न वृद्धिः स्यात् प्रातिभाव्यागतेषु च ॥

**ऽसस्यम्ऽ** क्षेत्राज् जातं धान्यस्तम्बादि । **ऽआसवम्ऽ** मधु ।

संवर्तः ।

> न वृद्धिः स्त्रीधने लाभे निक्षेपे च तथा स्थिते ।  
> संदिग्धे प्रातिभाव्ये च यदि न स्यात् स्वयंकृता ॥

व्यासः ।

> प्रातिभाव्यं भुक्तबन्धम् अगृहीतं च दित्सतम् ।  
> न वर्धते प्रपन्नस्य दमः शुल्कं प्रतिश्रुतम् ॥

याज्ञवल्क्यः [२.४४] ।

> दीयमानं न गृह्णाति प्रयुक्तं यः स्वकं धनम् ।  
> मध्यस्थस्थापितं तत् स्याद् वर्धते न ततः परम् ॥

**[२९२]**

**(ग) अथाधिविधिः**

तत्र बृहस्पतिः [१०.३८–३९] ।

> आधिर् बन्धः समाख्यातः स च प्रोक्तश् चतुर्विधः ।  
> जङ्गमः स्थावरश् चैव गोप्यो भोग्यस् तथैव च ॥  
> यादृच्छिकः सावधिको लेख्यारूढो ऽथ साक्षिमान् ।

ऽचतुर्विधःऽ स्वरूपप्रकारकालप्रमाणैः । तत्र स्वरूपम् एव द्विविधं स्थावरजङ्गमभेदन (?) । प्रकारश् च द्विविधो गोप्यबोग्यभेदेन । कालो द्विविधः अवधिनियमानियमाभ्याम् । प्रमाणं द्विविधं लेख्यसाक्षिभेदेन ।

नारदः [४.१२५] ।

> उपचारस् तथैवास्य लाभहानिर् विपर्यये ।  
> प्रमादाद् धनिनस् तद्वद् आधौ विकृतिम् आगते ॥

**ऽउपचारःऽ** रक्षणम् । कर्तव्यम् इति शेषः । **ऽअस्यऽ** आधेः **ऽलाभहानिःऽ** वृद्धिहानिः । **ऽविपर्ययेऽ** विनाशे ।

बृहस्पतिः [१०.३९–४०] ।

> अशान्तलाभे च ऋणे तथा पूर्णे ऽवधौ धनी ।  
> यो भुङ्क्ते बन्धकं लोभान् न स लाभो भवेत् पुनः ॥

**[२९३]** > न्यासवत् परिपाल्यो ऽसौ वृद्धिर् नश्यति हापिते ।

याज्ञवल्क्यः [२.५९] ।

> गोप्याधिभोगे नो वृद्धिः सोपकारे च हापिते ।

**ऽसोपकारेऽ** बलीवर्दादौ ताम्रकटाहादौ । **ऽहापितेऽ** व्यवहाराक्षमत्वम् अनुप्रापिते ।

मनुः [८.१४३] ।

> न त्व् एवाधौ सोपकारे कौसीदीं वृद्धिम् आप्नुयात् ।

तथा [८.१५०] ।

> यः स्वामिनाननुज्ञातम् आधिं भुङ्क्ते ऽविचक्षणः ।  
> तेनार्धवृद्धिर् मोक्तव्या तस्य भोगस्य निष्कृतिः ॥

तथा [८.१४४] ।

> न भोक्तव्यो बलाद् आधिर् भुञ्जानो वृद्धिम् उत्सृजेत् ।  
> मूल्येन तोषयेच् चैनम् आधिस्तेनो ऽन्यथा भवेत् ॥

ऽअर्धवृद्धिः भोक्तव्याऽ इति, आधेर् उपभुक्तस्य विकारे ऽसतीति बोद्धव्यम् । विकारे तु सति सकलवृद्धित्याग एवेएत्य् अर्थः ।

**[२९४]** कात्यायनः [५२५] ।

> अकामम् अननुज्ञातम् आधिं यः कर्म कारयेत् ।  
> भोक्ता कर्मफलं दाप्यो वृद्धिं वा लभते न सः ॥

ऽअकामम्ऽ आधीकृतं काम्यादिकर्मकरणेच्छारहितम् ।

विष्णुः [६.५–६]- "आध्युपभोगे वृद्ध्यभावः । देवराजोपघाताद् ऋते विनष्टम् आधिम् उत्तमर्णो दद्यात्" ।

नारदः [४.१२६] ।

> विनष्टे मूलहानिः स्याद् दैवराजकृता ऋते ।

बृहस्पतिः [१०.४६] ।

> भुक्ते चासारतां प्राप्ते मूलहानिः प्रजायते ।  
> बहुमूल्यं यत्र नष्टम् ऋणिकं तत्र तोषयेत् ॥

व्यासः ।

> गृहीतृदोषान् नष्टश् चेद् बन्धो देयाधिको भवेत् ।  
> ऋणं सलाभं संशोध्य तन्मूल्यं दाप्यते धनी ॥

याज्ञवल्क्यः [२.५९] ।

> नष्टो देयो विनष्टश् च दैवराजकृताद् ऋते ।

**[२९५]** **ऽविनष्टोऽ** अत्र विकृतिं गतः ।

कात्यायनः [५२६] ।

> यस् त्व् आधिं कर्म कुर्वाणं वाचा दण्डेन कर्मभिः ।  
> पीडयेद् भर्त्सयेच् चैव प्राप्नुयात् पूर्वसाहसम् ॥

बृहस्पतिः [१०.४१] ।

> दैवराजोपघातेन यत्राधिर् नाशम् आप्नुयात् ।  
> तत्रान्यं दापयेद् बन्धं सोदयं च ऋणं धनी ॥

नारदः [४.१३०] ।

> रक्ष्यमाणो ऽपि यद्य् आधिः कालेनेयाद् असारताम् ।  
> आधिर् अन्यो ऽथ वा कार्यो देयं वा धनिने धनम् ॥

कात्यायनः [५२४] ।

> न चेद् धनिकदोषेण निष्पतेद् वा म्रियेत वा ।  
> आधिम् अन्यं स कार्यः स्याद् ऋणान् मुच्येत् नर्णिकः ॥

बृहस्पतिः [१०.४२, ६६] ।

> बन्धहस्तस्य यद् देयं चित्रेण चरितेन वा ।  
> अदत्ते ऽर्थे ऽखिले बन्धं नाकामो दाप्येते क्वचित् ॥  
> धनं मूलीकृतं दत्वा यद् आधिं प्रार्थयेद् ऋणी ।  
> तदैव तस्य मोक्तव्यस् त्व् अन्यथा दोषभाग् धनी ॥

**[२९६]** **ऽचित्रम्ऽ** लेख्यम् । **ऽचरितम्ऽ** साक्ष्यादि ।

याज्ञवल्क्यः [२.६२–६३] ।

> उपस्थितस्य मोक्तव्य आधिः स्तेनो ऽन्यथा भवेत् ।  
> प्रयोजके ऽसति धनं कुले न्यस्याधिम् आप्नुयात् ॥  
> तत्कालकृतमूल्यो वा तत्र तिष्ठेद् अवृद्धिकः ।

ऽअसतिऽ अविद्यमाने ।

आधिम् उत्तमर्णो दद्याद् इत्य् अनुवृत्तौ विष्णुः [६.७]- "अन्त्यवृद्धौ प्रविष्टायाम् अपि" ।

याज्ञवल्क्यः [२.६४] ।

> यदा तु द्विगुणीभूतम् ऋणम् आधौ तदा खलु ।  
> मोच्य आधिस् तदुत्पन्ने प्रविष्टे द्विगुणे धने ॥

ऽएतदुत्पन्ने द्विगुणे धने प्रविष्टे त्वयाधिर् मोक्तव्याऽ इत्य् उक्त्वायं चाधिर् दीयते तद्विषयम् इदम् । एवंविध एव लोके क्षयाधिर् इत्य् उच्यते ।

**[२९७] **विष्णुः [६.९]- "गृहीतधनप्रवेशार्थम् एव यत् स्थावरं दत्तं तद् गृहीतधनम् अप्रवेशे दद्यात्" । बृहस्पतिः [१०.६७–६९] ।

> क्षेत्रादिकं यदा भुक्तम् उत्पन्नम् अधिकं ततः ।  
> मूलोदयं प्रविष्टं चेएत् तद् आधिं प्राप्नुयाद् ऋणी ॥  
> परिभाव्य यदा क्षेत्रं प्रदद्याद् धनिके ऋणी ।  
> तदा तच् छान्तलाभे ऽर्थे मोक्तव्यम् इति निश्चयः ॥  
> प्रविष्टे सोदये द्रव्ये प्रदातव्यं पुनर् मम ।  
> कुसीदादिविधिस् त्व् एष धर्म्यः संपरिकीर्तितः ॥

**ऽशान्तलाभे ऽर्थेऽ** परिसमाप्तलाभे ऽर्थे निमित्तभूते, सवृद्धिकधनप्रवेशो यावद् इत्य् अर्थः ।

याज्ञवल्क्यः [२.५८] ।

> आधिः प्रण्श्येद् द्विगुणे धने यदि न मोक्ष्यते ।  
> काले कालकृते नश्येत् फलभोग्यो न नश्यति ॥

**ऽआधिः प्रणश्येत्ऽ** इति, द्विगुणीभूते धने यद्य् आधिर् अधमर्णेन न मोक्ष्यते तदा नश्यति, धनप्रयोक्तुः स्वं भवति । **ऽकालकृतःऽ** कृतकालः । तेन यः कालावधिः कृतस् तस्मिन् प्राप्ते यदि न मोक्ष्यते तदा नश्यतीत्य् अर्थः ।

**[२९८]** बृहस्पतिः [१०.४९] ।

> पूर्णे ऽवधौ शान्तलाभे बन्धस्वामी धनी भवेत् ।  
> अनिर्गते दशाहे तु ऋणी मोक्षितुम् अर्हति ॥

व्यासः ।

> हिरण्ये द्विगुणीभूते पूर्णे काले कृतावधेः।  
> बन्धकस्य धनी स्वामी द्विसप्ताहं प्रतीक्ष्य तु ॥  
> अतो ऽन्तरा धनं दत्वा ऋणी बन्धकम् आप्नुयात् ।  
> फलभोग्यं पूर्णकालं दत्वा द्रव्यं तु सामकम् ॥

समम् एव **ऽसामकम्ऽ** फलशून्यमित्य् अर्थः ।

मनुः [८.१४३] ।

> न त्व् एवाधौ सोपकारे कौसीदिं वृद्धिम् आप्नुयात् ।  
> न चाधेः कालसंरोधान् निसर्गो ऽस्ति न विक्रयः ॥

**ऽकालसंरोधःऽ** चिरकालावस्थानम् । **ऽनिसर्गःऽ** अन्यथाधिकरणम् । तच् च भोग्याधिविषयम् । **ऽन त्व् एवाधौ सोपकारेऽ** इति तस्यैव प्रकृतत्वात् । ऽआधिः प्रणश्येद् द्विगुणे धनेऽ इति याज्ञवल्क्यवचनं [२.५८] गोप्याधिविषयम् । अतो नानयोर् विरोधः । **ऽन निसर्गो न विक्रयःऽ** इत्य् अत्र उत्तमर्णेन न कर्तव्य इत्य् शेषः ।

**[२९९]** बृहस्पतिः [१०.७०, ७१, ५०, ८५] ।

> यत्राहितं गृहक्षेत्रं भोगे न प्रकर्षान्वितम् ।  
> तत्रर्णी नाप्नुयाद् बन्धं धनी चैव ऋणं तथा ॥  
> पूर्णे प्रकर्षे तत्स्वाम्यम् उभयोः परिकीर्तितम् ।  
> अपूर्णे तु प्रकुर्यातां परस्परमते तौ ॥  
> गोप्याधिर् द्विगुणाद् ऊर्ध्वं कृतकालस् तथाविधिः ।  
> शोधयित्वा ऋणिकुले मोक्तव्यः समनन्तरम् ॥  
> नष्टे मृते वा ऋणिके धनी पत्रं प्रदर्शयेत् ।  
> तत्कालावधिसंयुक्तं स्थानलेख्यं च कारयेत् ॥

**ऽपर्कर्षोऽ** वृद्धिः ।

याज्ञवल्क्यः [२.६१] ।

> चरित्रं बन्धककृतं सवृद्धिं दापयेद् धनम् ।

**ऽचरित्रम्ऽ** अग्निहोत्रगङ्गास्नानादि । तद् एव बन्धकीकृत्य यद् गृहीतं तद् वृद्धिसहितं दातव्यम् इत्य् अर्थः ।

**[३००]** कात्यायनः [५२९] ।

> आधाता यत्र न स्यात् तु धनी बन्धं निवेदयेत् ।  
> राज्ञस् ततः स विख्यातो विक्रेय इति धारणा ॥  
> सवृद्धिकं गृहीत्वा तु शेषं राजन्य् अथार्पयेत् ।

याज्ञवल्क्यः [२.६३] ।

> विना धारणकाद् वापि विक्रीणीत ससाक्षिकम् ।

**(घ) अथाधिसिद्धिः**

तत्र व्यासः ।

> आधिस् तु द्विविधः प्रोक्तो जङ्गमः स्थावरस् तथा ।  
> सिद्धिर् अस्योभयस्यापि भोगो यद्य् अस्ति नान्यथा ॥

बृहस्पतिः [१०.५३] ।

> न भुङ्क्ते यः स्वम् आधानं न दद्यान् अन् निवेदयेत् ।  
> प्रमीतसाक्षिऋणिकं तस्य लेख्यम् अपार्थकम् ॥  
> गृहं वार्यापणं धान्यं पशुस्त्रीवाहनानि च ।  
> उपेक्षया विनश्यन्ति यान्ति चासारतां तथा ॥

**ऽस्वम् आधानम्ऽ** आधिम् ।

याज्ञवल्क्यः [२.६०] ।

> आधेः स्वीकरणात् सिद्धिः रक्ष्यमाणो ऽप्य् असारताम् ।

**[३०१]** कात्यायनः [५१७] ।

> आधिम् एकं द्वयोर् यत्र कुर्यात् का प्रतिपद् भवेत् ।  
> तयोः पूर्वतरं ग्राह्यम् आधाता चौरदण्डभाक् ॥

**ऽप्रतिपत्ऽ** व्यवस्था । **ऽपूर्वतरम्ऽ** करणम् इति शेषः ।

विष्णुः [५.१८१–८४]- "गोचर्ममात्राधिकां भुवम् अन्यस्याधीकृतां तस्माद् अनिर्मोच्यान्यस्य यः प्रयच्छेत् स वध्यः । ऊनां चेच् छोडशसुवर्णं दण्ड्यः" ।

> एको ऽश्नीयाद् यद् उत्पन्नं नरः सांवत्सरं फलम् ।  
> गोचर्ममात्रा सा क्षोणी स्तोका वा यदि वा बहु ॥  
> ययोर् निक्षिप्त आधिस् तौ विवदेतां यदा नरौ ।  
> यस्य भुक्तिः फलं तस्य बलात्कारं विना कृता ॥

यस्य भुक्तिर् बलात्कारं विनेत्य् अर्थः । तस्य सा भूमिर् इति सेषः ।

बृहस्पतिः [१०.४४–४५] ।

> क्षेत्रम् एकं द्वयोर् बन्धे दत्तं यत् समकालिकम् ।  
> येन भुक्तं भवेत् पूर्वं तस्य तत् सिद्धिम् आप्नुयात् ॥  
> तुल्यकालोपस्थितयोर् द्वयोर् अपि समं भवेत् ।  
> प्रदाने विक्रये चैव विधिः संपरिकीर्तितः ॥

कात्यायनः [५१८, ५२१, ५२२, ५१९, ५२०]

> आधानं विक्रयो दानं साक्षिलेख्यकृतं तथा ।  
> एकक्रियानिबन्धेन लेख्यं तत्रापहारकम् ॥

**[३०२]**  
> यस् तु सर्वस्वम् आदिश्य प्राक् पश्चान् नामचिह्नितम् ।  
> आदध्यात् तत् कथं न स्याच् चिह्नितं बलवत्तरम् ॥  
> मर्यादाचिह्नितं क्षेत्रं गृहं वापि यदा भवेत् ।  
> ग्रामादयश् च लिख्यन्ते तदा सिद्धिम् अवाप्नुयात् ॥  
> अनिर्दिष्टं च निर्दिष्टम् एकत्र च विसेषितम् ।  
> विशेषलिखितं ज्याय इति कात्यानयो ऽब्रवीत् ॥  
> यो विद्यमानं प्रधनम् अनिर्दिष्टस्वरूपकम् ।  
> आकाशबन्धम् आदध्याद् आदिष्टं नैव तद् भवेत् ॥  
> यद् यत् तदास्य विद्येत तद् आदिष्टं विनिर्दिशेत् ।

**ऽएकक्रियानिबन्धेनऽ** एकजातीयदानादिक्रियानिमित्तेन । यस् तु सर्वस्वम् इत्यादि । यः प्रथमं सर्वस्वं बन्धकत्वेनोद्दिश्य पश्चाल् लेखनसमये नामविशेषेण लेखयति, तत्रोत्तरकालं विवादे सति, यद् यावन् नामतो लिखितं तत् तावत् प्रमाणम् । नोद्दिष्टमात्रम् इत्य् अर्थः । **ऽप्रधनम्ऽ** अत्र प्रकृष्टं धनम् ।

**[३०३]**

**(ङ) अथ प्रतिभूविधिः**

तत्र कात्यायनः [११४–११६] ।

> न स्वामी न च वै शत्रुः स्वामिनाधिकृतस् तथा ।  
> निरुद्धो दण्डितश् चैव संशयस्थश् च न क्वचित् ॥  
> नैव रिक्थी न रिक्तश् च न चैवात्यन्तवासिनः ।  
> राजकार्यनियुक्ताश् च ये च प्रव्रजिता नराः ॥  
> नाशक्तो धनिने दातुं दण्डं राज्ञे च तत्समम् ।  
> नाविज्ञातो गृहीतव्यः प्रतिभूः स्वक्रियां प्रति ॥

याज्ञवल्क्यः [२.५२] ।

> भ्रातॄणाम् अथ दम्पत्योः पितुः पुत्रस्य चैव हि ।  
> प्रातिभाव्यम् ऋणं साक्ष्यम् अविभक्ते न तु स्मृतम् ॥

नारदः [१६.३९] ।

> साक्षित्वं प्रातिभाव्यं च दानं ग्रहणम् एव च ।  
> विभक्ताः भ्रातरः कुर्युर् नाविभक्ताः परस्परम् ॥

**[३०४]** बृहस्पतिः [१०.७३, ७४, ७८] ।

> दर्शने प्रत्यये दाने ऋणिद्रव्यार्पणे तथा ।  
> चतुष्प्रकारः प्रतिभूः शाश्त्रे दृष्टो मनीषिभिः ॥  
> आहैको ऽहं दर्शयामि साधुर् एषो ऽपरो ऽब्रवीत् ।  
> दाताहम् एतद् द्रविणम् अर्पयाम्य् अपरो वदेत् ॥  
> आद्यौ तु वितथे दाप्यौ तत्कालावेदितंधनम् ।  
> उत्तरौ च विसंवादे तौ विना तत्सुतौ तथा ॥

याज्ञवल्क्यः [२.५४] ।

> दर्शनप्रतिभूर् यत्र मृतः प्रात्ययिको ऽपि वा ।  
> न तत्पुत्रा ऋणं दद्युः दद्युर् दायाय यः स्थितः ॥

**ऽदद्युर् दानाय यः स्थितःऽ** इति । यो दानप्रतिभूत्वेन स्थितस् तस्य पुत्रा ऋणं दद्युर् इत्य् अर्थः ।

कात्यायनः [५३०, ५३१, ५३३] ।

> दानोपस्थानविश्वासविवादशपथाय च ।  
> लग्नकं दापयेद् एवं यथायोगं विपर्यये ॥  
> दर्शनप्रतिभूर् यस् तु देशे काले न दर्शयेत् ।  
> निबन्धम् आवहेत् तत्र दैवराजकृताद् ऋते ॥  
> काले व्यतीते प्रतिभूर् यदि तं नैव दर्शयेत् ।  
> निबन्धं दापयेत् तत्र प्रेते चैव विधिः स्म्र्तः ॥

**[३०५]** > देशकालौ क्रियाकारे यद्य् अल्पम् अपि लङ्घयेत् ।  
> साधितं प्रतिभूर् दाप्यस् तम् अर्थं साधिते विधिः ॥  
> पराश्रयम अभव्यं वाप्य् असत्संसर्गम् एव च ।  
> अपकारक्षमो यश् च द्वेषात् कर्तुमनाः क्वचित् ॥  
> कारयेत् प्रत्ययायैव तद्भयाल् लग्नकं तु तम् ।  
> विसंवादे ऽथ शीलस्य दाप्यते प्रतिभूस् तथा ॥

**ऽपराश्रयम्ऽ** इत्यादिषु **ऽकर्तुमनाऽ** इति सम्बन्धः । **ऽअभव्यम्ऽ** विरूपकम् ।

मनुः [८.१६०] ।

> दानप्रतिभुवि प्रेते दायादान् अपि दापयेत् ।

कात्यायनः [५३४] ।

> गृहीत्वा बन्धकं यत्र दर्शने ऽस्य स्थितो भवेत् ।  
> विभाव्य वादिना तत्र दाप्यः स्यात् तद् ऋणं सुतः ॥

**[३०६]** अस्यार्थः — बन्धकं गृहीत्वा दर्शनप्रतिभूर् अभूद् इति विभाव्य यदि वादिना तस्मिन्न् असति तत्सुतस् तद् ऋणं दाप्य इति ।

मनुः [८.१६१६२] ।

> अदातरि पुनर् दाता विज्ञातप्रकृताव् ऋणम् ।  
> पश्चात् प्रतिभुवि प्रेते परीप्सेत् केन हेतुना ॥  
> निरादिष्टधनश् चेत् तु प्रतिभूः स्याद् अलंधनः ।  
> स्वधनाद् एव तद् दद्यान् निरादिष्ट इति स्थितिः ॥

**ऽअदातरिऽ** दानप्रतिभुवो ऽन्यस्मिन् प्रतिभुवि । **ऽदाताऽ** उत्तमर्णः । **ऽविज्ञातप्रकृतिःऽ** विज्ञातं प्रातिभाव्ये कारणं बन्धकादिग्रहणं यस्य स तथा । **ऽनिरादिष्टधनःऽ** निरादिष्टं धनम् अधमर्णेन ऋणनिस्ताराय यस्मै स तथा । **ऽअलंधनःऽ** पर्याप्तधनः । **ऽनिरादिष्टोऽ** ऽत्र निरादिष्टधनस्य पुत्रो लक्षणया, पितरि प्रेते तदृणम् असौ दद्याद् इत्य् अर्थः ।

व्यासः ।

> ऋणं पैतामहं पौत्रः प्रातिभाव्यागतं सुतः ।  
> समं दद्यात् तत्सुतौ तु न दाप्याव् इति निश्चयः ॥

**[३०७]** **ऽसमंऽ** कलारहितम् । **ऽतत्सुतौऽ** प्रपौत्रपौत्रौ ।

कात्यायनः [५६१] ।

> प्रातिभाव्यागतं पौत्रैर् दातव्यं न तु तत् क्वचित् ।  
> पुत्रेणापि समं देयम् ऋणं सर्वत्र पैतृकम् ॥

**ऽऋणंऽ** प्रातिभाव्यागतम् इति सम्बन्धः ।

याज्ञवल्क्यः [२.५५] ।

> बहवः स्युर् यदि स्वांशैर् दद्युः प्रतिभुवो धनम् ।  
> एकच्छायाश्रितेष्व् एषु धनिकस्य यथारुचि ॥

**ऽएकच्छायाश्रिताः**" एकस्य प्रतिभुवः छायां सादृश्यम् आश्रिताः ये प्रतिभुवस् ते तथा । यथा एकप्रतिभूः कृत्स्नं द्रव्यं दद्यात्, एवन् अनेके ऽपि ।

बृहस्पतिः [१०.७६, ८४] ।

> नष्टस्यान्वेषणे कालं दद्यात् प्रतिभुवे धनी ।  
> देशानुरूपतः पक्षं मासं सार्धम् अथापि वा ॥  
> नात्यन्तं पीडनीयाः स्युर् ऋणं दाप्याः शनैः शनैः ।  
> स्वसाक्ष्ये न नियोज्याः स्युर् विधिः प्रतिभुवाम् अयम् ॥

**ऽस्वसाक्ष्येऽ** स्वयम् समक्षदर्शने वा ।

तथा [१०.८२] ।

> प्रातिभाव्यं तु यो दद्यात् पीडितः प्रतिभावितः ।  
> त्रिपक्षात् परतः सो ऽर्थं द्विगुणं लब्धुम् अर्हति ॥

**[३०८]** याज्ञवल्क्यः [२.५६] ।

> प्रतिभूर् दापितो यत् तु प्रकाशं धनिनां धनम् ।  
> द्विगुणं प्रतिदातव्यम् ऋणिकैस् तस्य तद् भवेत् ॥

कात्यायनः [५४०] ।

> यस्यार्थे येन यद् दत्तं विधिनाभ्यर्थितेन तु ।  
> साक्षिभिर् भावितेनैव प्रतिभूस् तत् समाप्नुयात् ॥

**(च) अथर्णादानविधिः **

तत्र बृहस्पतिः [१०.१०२, १०३, ११३] ।

> परहस्ताद् गृहीतं यत् कुसीदविधिना ऋणम् ।  
> येन यत्र यथा देयम् अदेयं वोच्यते ऽधुना ॥  
> याचमानाय दातव्यम् अप्रकालकृतं ऋणम् ।  
> पूर्णावधौ शान्तलाभम् अभावे च पितुः सुतैः ॥

**[३०९]** > पित्र्यम् एवाग्रतो देयं पश्चाद् आत्मीयम् एव च ।  
> तयोः पैतामहं पूर्वं देयम् एवम् ऋणं सदा ॥

**ऽप्रकालःऽ** प्रतिनियतः कालो ऽवधिर् इत्य् अर्थः ।

नारदः [४.२] ।

> पितर्य् उपरते पुत्रा ऋणं दद्युर् यथांशतः ।  
> विभक्ता ह्य् अविभक्ता वा यो वा ताम् उद्वहेद् धुरम् ॥

याज्ञवल्क्यः [२.५०] ।

> पितरि प्रोषिते प्रेते व्यसनाभिप्लुते ऽपि वा ।  
> पुत्रपौरैर् ऋणं देयं निह्नवे साक्षिभावितम् ॥

कात्यायनः ।

> यद् दृष्टं दत्तशेषं वा देयं पैतामहं तु तत् ।  
> सदोषं व्याहतं पित्रा नैव देयम् ऋणं क्वचित् ॥  
> पित्रा दृष्टम् ऋणं यत् तु क्रमायातं पितामहात् ।  
> निर्दोषं नोद्धृतं पुत्रैर् देयं पौत्रैस् तु तद् भृगुः ॥  
> पैतामहं तु यत् पुत्रैर् न दत्तं रोगिभिः स्थितैः ।  
> तस्माद् एवंविधं पौत्रैर् देयं पैतामहं समम् ॥

**[३१०]** > अनेकार्थाभियोगे ऽपि यावत् संसाधयेद् धनम् ।  
> साक्षिभिस् तावद् एवासौ लभते साधितं धनम् ॥  
> पुत्राभावे तु दातव्यम् ऋणं पौत्रेण यत्नतः ।  
> चतुर्थेन यद् आदत्तं तत् तस्माद् विनिवर्तयेत् ॥

**ऽसदोषम्ऽ** द्यूतमद्यादिविनियुक्तम् । **ऽव्याहतम्ऽ** नैतद् देयम् इति पित्रा विसंवादितम् । **ऽचतुर्थेनऽ** पुरुषेण **ऽयद् आदत्तंऽ** यद् गृहीतम् **ऽतद् विनिवर्तयेत्ऽ** न दद्याद् इत्य् अर्थः ।

बृहस्पतिः [१०.११४] ।

> ऋणम् आत्मीयवत् पित्र्यं पुत्रैर् देयं विभावितम् ।  
> पैतामहं समं देयं न देयं तत्सुतस्य तु ॥

**ऽआत्मीयवत्ऽ** सवृद्धिकं देयम् इत्य् अर्थः ।

नारदः [४.४] ।

> क्रमाद् अव्याहतं प्राप्तं पुत्रैर् यन् नर्णम् उद्धृतम् ।  
> देयं पैतामहं पौत्रैस् तच् चतुर्थान् निवर्तयेत् ॥

**[३११]** याज्ञवल्क्यः [२.९०] ।

> ऋणं लेख्यकृतं देयं पुरुषैर् त्रिभिर् एव तु ।  
> आधिस् तु भुज्यते तावद् यावत् तन् न प्रदापयेत् ॥

**ऽआधिस् तु भुज्यतेऽ** इति — आधिं गृहीत्वा यद् ऋणं दत्तं तद् यावन् न दीयते तावद् असाव् आधिर् भुज्यते । न चतुर्थादिपुरुषे तद् ऋणं निवर्तत इत्य् अर्थः ।

विष्णुः [६.२७–२८]- "धनग्राहिणि प्रेते प्रव्रजिते द्विदश समाः प्रवसिते वा तत्पुत्रपौत्रैर् धनं देयम् । नातः परम् अनिच्छुभिः" ।

नारदः [४.२४] ।

> नार्वाक् संवत्सराद् विंशात् पितरि प्रोषिते सुतः ।  
> ऋणं दद्यात् पितृव्ये वा प्रेते भ्रातर्य् अथापि वा ॥

कात्यायनः [५४८–४९] ।

> विद्यमाने ऽपि रोगार्ते स्वदेशात् प्रोषिते ऽपि वा ।  
> विंशात् संवत्सराद् देयम् ऋणं पितृकृतं सुतैः ॥  
> व्याधितोन्मत्तवृद्धानां तथा दीर्घप्रवासिनाम् ।  
> ऋणम् एवंविधं पुत्रान् जीवताम् अपि दापयेत् ॥

**[३१२]** बृहस्पतिः [१०.११०–१२] ।

> सांनिध्ये ऽपि पितुः पुत्रैर् ऋणं देयं विभावितम् ।  
> जात्यन्धपतितोन्मत्तक्षयश्वित्रादिरोगिणः ॥  
> एकच्छायाकृतं सर्वं दद्यात् तु प्रोषिते सुतः ।  
> मृते पितरि पित्रंशं परर्णं न कदाचन ॥

नारदः [४.२५] ।

> दाप्यः परर्णम् एको ऽपि जीवन्न् अवियुतैः कृतम् ।  
> मृतेषु तु न तत्पुत्रः परर्णं दातुम् अर्हति ॥

विष्णुः [६.३४–३६]- "अविभक्तैः कृतम् ऋणं यस् तिष्ठेत् स दद्यात् । पैतृकम् अविभक्तानां भ्रातॄणां च । विभक्ताश् च दायानुरूपम् अंशम्" ।

याज्ञवल्क्यः [२.४५] ।

> अविभक्तैः कुटुम्बार्थे यद् ऋणं तु कृतं भवेत् ।  
> दद्युस् तद् रिक्थिनः प्रेते प्रोषिते वा कुटुम्बिनि ॥

नारदः [४.३] ।

> पितृव्येणाविभक्तेन ब्रात्रा वा यद् ऋणं कृतम् ।  
> मात्रा वाथ कुटुम्बार्थे दद्युस् तत् सर्वम् ऋक्थिनः ॥

**[३१३]** मनुः [८.१६६] ।

> ग्रहीता यदि नष्टः स्यात् कुटुम्बे च कृतो व्ययः ।  
> दातव्यं बान्धवैस् तत् स्यात् प्रविभक्तैर् अपि स्वतः ॥

नारदः [४.३१] ।

> अप्राप्तव्यवहारश् च स्वतन्त्रे ऽपि हि नर्णभाक् ।

कात्यायनः [५५२, ५५१] ।

> नाप्राप्तव्यवहारैस् तु पितर्य् उपरते क्वचित् ।  
> कालेन विधिना देयं वसेयुर् नरके ऽन्यथा ॥  
> पितॄणां सूनुभिर् जातैर् दानेनैवाधमाद् ऋणात् ।  
> विमोक्षस् तु यतस् तस्माद् इच्छन्ति पितरः सुतम् ॥

नारदः [४.५; वुलगते ५.९] ।

> इच्छन्ति पितरः पुत्रान् स्वार्थहेतोर् यतस् ततः ।  
> उत्तमर्णाधमर्णाभ्यां माम् अयं मोक्षयिष्यति ॥  
> अतः पुत्रेण जातेन स्वार्थम् उत्सृज्य यत्नतः ।  
> ऋणात् पिता मोचनीयो यथा न नरकं व्रजेत् ॥  
> तपस्वी चाग्निहोत्री च ऋणवान् म्रियते यदि ।  
> तपश् चैवाग्निहोत्रं च तत् सर्वं धनिनां भवेत् ॥

**[३१४]** **ऽउत्तमर्णानिऽ** उत्तमानां देवऋषिपितॄणाम् ऋणानि । **ऽअधमर्णानिऽ** अधमानां मनुष्याणाम् ऋणानि सुवर्णधान्यादीनि ।

बृहस्प्तिः [१०.१२३] ।

> उज्जामादिकम् आदाय स्वामिने न ददाति यः ।  
> स तस्य दासो भृत्यः स्त्री पशुर् वा जायते गृहे ॥

**उज्जाम**शब्देन ऋणम् उच्यते । **आदि**शब्देन निक्षेपादिकम् उच्यते ।

मनुः [८.१६७] ।

> कुटुम्बार्थे ऽध्यधीनो ऽपि व्यवहारं यम् आचरेत् ।  
> स्वदेशे वा विदेशे वा तं विद्वान् न विचालयेत् ॥

**ऽअध्यधीनोऽ** दासादिः ।

बृहस्पतिः [१०.१२१] ।

> पितृव्यभ्रातृपुत्रस्त्रीदासशिष्यानुजीविभिः ।  
> यद् गृहीतं कुटुम्बार्थे तद् गृही दातुम् अर्हति ॥

विष्णुः [६.३८, ३९]- "वाक्प्रतिपन्नं कुटुम्बिना देयम् । कस्यचित् कुटुम्बार्थे कृतं वा" ।

कात्यायनः [५४२, ५४३, ५४५] ।

> कुटुम्बार्थम् अशक्तेन गृहीतं व्याधितेन वा ।  
> उपप्लवनिमित्तं च विद्याद् आपत्कृतं तु तत् ॥

**[३१५]** > कन्यावैवाहिकं चैव प्रेतकार्ये तु यत् कृतम् ।  
> एतत् सर्वं प्रदातव्यं कुटुम्बेन कृतं प्रभोः ॥  
> प्रोषितस्यामतेनापि कुटुम्बार्थम् ऋणं कृतम् ।  
> दासस्त्रीमातृशिष्तैर् वा दाद्यात् पुत्रेण वा भृगुः ॥

नारदः [४.११] ।

> पितुर् एव नियोगाद् वा कुटुम्बभरणाय वा ।  
> कृतं वा यद् ऋणं कृच्छ्रे दद्यात् पुत्रस्य तत् पिता ॥

बृहस्पतिः [१०.१२४] ।

> ऋणं पुत्रकृतं पित्रा शोध्यं यद् अनुमोदितम् ।  
> सुतस्नेहेन वा दद्यान् नान्यथा दातुम् अर्हति ॥

कात्यायनः [५४४] ।

> ऋणं पुत्रकृतं पित्रा न देयम् इति धर्मतः ।  
> देयं प्रतिश्रुतं यत् स्याद् यच् च स्याद् अनुवर्णितम् ॥

मनुः [८.१५९, १६०] ।

> प्रातिभाव्यं वृथादानम् आक्षिकं सौरिकं च यत् ।  
> दण्डशुल्कावशिष्टं च न पुत्रो दातुम् अर्हति ॥  
> दर्शनप्रातिभाव्ये तु विधिः पूर्वप्रचोदितः ।  
> दानप्रतिभुवि प्रेते दायादान् अपि दापयेत् ॥

**[३१६]** बृहस्पतिः [१०.११८] ।

> सौराक्षिकं वृथादानं कामक्रोधप्रतिश्रुतम् ।  
> प्रातिभाव्यं दण्डशुल्कशेषं पुत्रं न दापयेत् ॥

**ऽसौरम्ऽ** मद्यनिमित्तम् । **ऽआक्षिकम्ऽ** द्यूतनिमित्तम् ।

व्यासः ।

> दण्डो वा दण्डशेषो वा शुल्कं तच्छेष एव वा ।  
> न दातव्यं तु पुत्रेण यच् च न व्यावहारिकम् ॥

**ऽव्यावहारिकम्ऽ** व्यवहारार्हपुरुषकृतम् ।

कात्यायनः [५६४–५६५] ।

> लिखितं मुक्तकं वापि देयं यत् तु प्रतिश्रुतम् ।  
> परपूर्वस्त्रियै तत् तु विद्यात् कामकृतम् ऋणम् ॥  
> यत्र हिंसा समुत्पाद्य क्रोधाद् द्रव्यं विनाश्य वा ।  
> उक्तं तुष्टिकरं यत् तु विद्यात् क्रोधकृतं तु तत् ॥

**ऽउक्तम्ऽ** प्रतिज्ञातम् ।

याज्ञवल्क्यः [२.४६] ।

> न योषित् पतिपुत्राभ्यां न पुत्रेण कृतं पिता ।  
> दद्याद् ऋते कुटुम्बार्थान् न पतिः स्त्रीकृतं तथा ॥

विष्णुः [६.३२]- "न स्त्रीकृतं पतिपुत्रौ" ।

**[३१७]** कात्यायनः [५७८] ।

> देयं भार्याकृतम् ऋणं भर्त्रा पुत्रेण मातृकम् ।  
> भक्तस्यार्थे कृतं यत् स्याद् अभिधाय गते दिशम् ॥

नारदः [४.१८–१९] ।

> न च भार्याकृतम् ऋणं कथंचित् पत्युर् आभवेत् ।  
> आपत्कृताद् ऋते पुंसः कुटुम्बार्थो हि दुस्तरः ॥  
> अन्यत्र रजकव्याधगोपशौण्डिकयोषिताम् ।  
> तेषां तु तत्परा वृत्तिः कुटुम्बं च तदाश्रयम् ॥

**ऽआभवेत्ऽ** इति देयं भवेद् इत्य् अर्थः ।

याज्ञवल्क्यः [२.४८] ।

> गोपशौण्डिकशौलूषरजकव्याधयोषिताम् ।  
> ऋणं दद्यात् पतिस् तासां यस्माद् वृत्तिस् तदाश्रया ॥

बृहस्पति-कात्यायनौ ।

> शौण्डिकव्याधरजकगोपनाविकयोषिताम् ।  
> अधिष्ठाता ऋणं दाप्यस् तासां भर्तृक्रियासु तत् ॥

**[३१८]** **ऽअधिष्ठाताऽ** अत्र पतिर् एव । **ऽभर्तृक्रियासु तत्ऽ** यतो भर्तुः कर्तव्येषु प्रयोजनेषु तद् ऋणं जातं तासाम् इत्य् अर्थः ।

याज्ञवल्क्यः [२.४९] ।

> प्रतिपन्नं स्त्रिया देयं पत्या वा सह यत् कृतम् ।  
> स्व्यं कृतं वा यद् ऋणं नान्यत् स्त्री दातुम् अर्हति ॥

कात्यायनः [५४६, ५४९?]

> भर्त्रा पुत्रेण वा सार्धं केवलं वात्मना कृतम् ।  
> ऋणम् एवंविधं देयं नान्यथा तत्कृतं स्त्रिया ॥  
> भर्तुकामेन या भर्त्रा उक्ता देयम् ऋणं त्वया ।  
> अप्रपन्नापि सा दाप्या धनं यद्य् आश्रितं स्त्रिया ॥

**ऽतत्कृतम्ऽ** पतिपुत्रकृतम् । **ऽधनम्ऽ** भर्तृधनम् ।

नारदः [४.१६–१७] ।

> न स्त्री पतिकृतं दद्याद् ऋणं पुत्रकृतं तथा ।  
> अभ्युपेताद् ऋते यद् वा सह पत्या कृतं भवेत् ॥  
> दद्याद् अपुत्रा विधवा नियुक्ता या मुमूर्षुणा ।  
> या वा तद्रिक्थम् आदद्याद् यतो रिक्थम् ऋणं ततः ॥

**[३१९]** विष्णुः [६.२९–३०]- "सपुत्रस्य चाप्य् अपुत्रस्य रिक्थग्राही ऋणं दद्यात् । विधनस्य स्त्रीग्राही" ।

नारदः [४.२४, २२] ।

> अन्तिमा स्वैरिणीनां या पुनर्भूः प्रथमा च या ।  
> ऋणं तयोः पतिकृतं दद्याद् यस् ते समश्नुते ॥  
> अधनस्य ह्य् अपुत्रस्य मृतस्योपैति यः स्त्रियम् ।  
> ऋणं वोढुः स भजते तद् एवास्य धनं स्मृतम् ॥

**ऽस्वैरिणीनाम् अन्तिमाऽ** नारदेनोक्ता यथा –

> देशधर्मानवेक्ष्य स्त्री गुरुभिर् या प्रदीयते ।  
> उत्पन्नसाहसान्यस्मै सान्तिमा स्वैरिणी मता ॥ इति ।

**ऽपुनर्भूः प्रथमाऽ** नारदेनोक्ता [१२.४६] यथा –

> कन्यैवाक्षतयोनिर् या पाणिग्रहणदूषिता ।  
> पुनर्भूः प्रथमा प्रोक्ता पुनः संस्कृरकर्मणा ॥ इति ।

अत्र चैतयोर् अन्यस्वैरिण्यापक्षया श्रैष्ठ्यात् तद्ग्राही तत्पतिकृतम् ऋणं दद्याद् इत्य् अर्थः ।

**[३२०]** कात्यायनः [५६७] ।

> निर्धनैर् अनपत्यैस् तु यत् कृतं शौण्डिकादिभिः ।  
> तत् स्त्रीणाम् उपभोक्ता तु दद्यात् तदृणम् एव हि ॥

नारदः [४.२३] ।

> धनस्त्रीहारिपुत्राणाम् ऋणभाग् यो धनं हरेत् ।  
> पुत्रो ऽसतोः स्त्रीधनिनोः स्त्रीहारी धनिपुत्रयोः ॥

**ऽस्त्रिधनिनोःऽ** स्त्री च धनं च स्त्रीधने तद्वतोः । स्त्रीहारिधनहारिणोर् इत्य् अर्थः । **ऽस्त्रीहारी धनिपुत्रयोर्ऽ** इत्य् अत्रासतोर् इत्य् अनुषङ्गः । स्त्रीहारिपुत्रयोस् तु विद्यमानयोर् बाले व्यसनाभिभूते द्रविणानर्हे ऋणदानासमर्थे पुत्रे सति, स्त्रीहारी ऋणं दद्यात् । यदा तु निरुपद्रवो द्रविणार्हो धुर्यश् च पुत्रो भवति तदा स एव ऋणभाक् । न स्त्रीहारीत्य् अर्थः ।

**[३२१]** तथा च कात्यायनः [५५७, ५७६] ।

> ऋणं तु दापयेत् पुत्रं यदि स्यान् निरुपद्रवः ।  
> द्रविणार्हश् च दुर्यश् च नान्यथा दापयेत् सुतम् ॥  
> व्यसनाभिप्लुते पुत्रे बालो वा यत्र दृश्यते ।  
> द्रव्यहृद् दाप्यते तत्र तस्याभावे पुरन्ध्रिहृत् ॥

याज्ञवल्क्यः [२.५१] ।

> रिक्थग्राह ऋणं दाप्यो योषिद्ग्राहस् तथैव च ।  
> पुत्रो ऽनन्याश्रितद्रव्यः पुत्रहीनस्य रिक्थिनः ॥

**ऽरिक्थग्राह ऋणं दाप्यःऽ** इति । अन्यादिसम्बन्धविशेषेण यो यदीयं द्रव्यं गृह्णाति स तत्कृतम् ऋणं राज्ञा दाप्यत इत्य् अर्थः । **ऽपुत्रो ऽनन्याश्रितद्रव्यःऽ** इति । न अन्यस्मिन् संश्रितं मातापित्रोः सम्बन्धि द्रव्यं यस्य स तथा । **[३२२]** अत्रापि ऋणं दाप्यत इत्य् अर्थः । अत्र च पितृधनग्रहणयोग्यः पुत्रो विवक्षितो, न तु लब्धपितृधनः । तस्य रिक्थग्राह इत्य् अनेनैव गतार्थत्वात् । एतच् चान्धपङ्ग्वादेः पितृधनग्रहणानधिकारिणः पुत्रस्य ऋणापकरणे ऽधिकारो मा भूद् इत्य् एवमर्थम् । **ऽरिक्थिनःऽ** अत्र रिक्थग्रहणयोग्याः पौत्राः ।

कात्यायनः [५७१–७३] ।

> अमतेनैव पुत्रस्य प्रधना यान्यम् आश्रयेत् ।  
> पुत्रेणैवापहार्यं तद् धनं दुहितृभिर् विना ॥  
> ऋणार्थम् आहरेत् तत् तु न सुखार्थं कथंचन ।  
> अयुक्ते कारेणे यस्मात् पितरौ तु न दापयेत् ॥  
> या स्वपुत्रं तु जह्यात् स्त्री समर्थम् अपि पुत्रिणी ।  
> आहृत्य स्त्रीधनं तत्र पित्र्यर्णं श्ōधयेन् मनुः ॥

**[३२३]** **ऽप्रधनाऽ** प्रभूतधना ।

नारदः [४.२०, २१] ।

> पुत्रिणी तु समुत्सृज्य पुत्रं स्त्री यान्यम् आश्रयेत् ।  
> तस्या ऋणं हरेत् सर्वं निःस्वायाः पुत्र एव तु ॥  
> या तु सप्रधनैव स्त्री सापत्या वान्यम् आश्रयेत् ।  
> सो ऽस्या दद्याद् ऋणं भर्तुर् उत्सृजेद् वा तथैव ताम् ॥

कात्यायनः [५७४-७५] ।

> बालपुत्राधिकार्था च भर्तारं यान्यम् आश्रिता ।  
> आश्रितस् तदृणं दद्याद् बालपुत्राविधिः स्मृतः ॥  
> दीर्घप्रवासिनिर्बन्धुजडोन्मत्तार्तलिङ्गिनाम् ।  
> जीवताम् अपि दातव्यं तत् स्त्रीद्रव्यं समाश्रितैः ॥

**[३२४]**

**(छ) अथोद्ग्राहणविधिः**

तत्र मनुः [८.४८–४९] ।

> यैर् यैर् उपायैर् अर्थं स्वं प्राप्नुयाद् उत्तमर्णिकः ।  
> तैस् तैर् उपायैः संगृह्य साधयेद् अधमर्णिकम् ॥  
> धर्मेण व्यवहारेण छलेनाचरितेन च ।  
> प्रयुक्तं साधयेद् अर्थं पञ्चमेन बलेन च ॥

बृहस्पतिः [१०.८७] ।

> प्रतिपन्नम् ऋणी दाप्यः सामादिभिर् उपक्रमैः ।  
> दर्मोपधिबलात्कारैर् गृहसंरोधनेन च ॥

कात्यायनः [५८५–८८] ।

> पीडनेनोपरोधेन सादयेद् ऋणिकं धनी ।  
> कर्मणा व्यवहारेण सान्त्वेनादौ विभावितम् ॥  
> आददीतार्थम् एवं तु व्याजेनाचरितेन च ।  
> राजानं स्वामिनं विप्रं सान्त्वेनैव प्रदापयेत् ॥  
> रिक्थिनं सुहृदं चापि छलेनैव प्रदापयेत् ।

**[३२५]** तथा ।

> वणिजः कर्षकाश् चैव शिल्पिनश् चाब्रवीद् भृगुः ।  
> देशाचारेण दाप्याः स्युर् दुष्टान् संपीड्य दापयेत् ॥

बृहस्पतिः [१०.८८, ९०] ।

> सुहृत्सम्बन्धिसंदिष्टैः सामोक्त्यानुगमेन च ।  
> प्रायेण वा ऋणी दाप्यो धर्म एष उदाहृतः ॥  
> छद्मना याचितं चार्थम् आनीय ऋणिकाद् धनी ।  
> अन्वाहितादि वाहृत्य दाप्यते यत्र सोपधिः ॥  
> बद्ध्वा स्वगृहम् आनीय ताडनाद् यैर् उपक्रमैः ।  
> ऋणिको दाप्यते यत्र बलात्कारः स कीर्तितः ॥  
> दारपुत्रपशून् रुद्ध्वा कृत्वा द्वारोपवेशनम् ।  
> यत्रर्णी दाप्यते ऽर्थं स्वं तद् आचरितम् उच्यते ॥

**ऽसुहृत्संबन्धिसंदिष्टैःऽ** तत्सुहृदां संबन्धिनां संदेशैः ।

कात्यायनः [५८०–८४] ।

> धार्यो ऽवरुद्धस् त्व् ऋणिकः प्रकाशं जनसंसदि ।  
> यावन् न दद्याद् देयं च देशाचारस्थिथिर् यथा ॥  
> विण्मूत्रशङ्का यस्य स्याद् धार्यमाणस्य देहिनः ।  
> पृष्ठतो वानुगन्तव्यं निबद्धं वा समुत्सृजेत् ॥  
> स कृतप्रतिभूश् चैव मोक्तव्यः स्याद् दिने दिने ।  
> आहारकाले रात्रौ च निबन्धे प्रतिभूः स्थितः ॥

**[३२६]** > यो दर्शनप्रतिभुवं नाधिगच्छेन् न चाश्रयेत् ।  
> स चारके निरोद्धव्यः स्थाप्यो वावेद्य रक्षिणः ॥  
> न चारके निरोद्धव्य आर्यः प्रात्ययिकः शुचिः ।  
> सो ऽनिबद्धः प्रमोक्तव्यो निबद्धः शपथेन वा ॥

**ऽविण्मूत्रशङ्काऽ** विण्मूत्रवेगसूचनम् । **ऽनिबद्धोऽ** नियमितः । **ऽचारकेऽ** कारागृहे ।

मनुः [८.१७७] ।

> कर्मणापि समं कुर्याद् धनिकस्याधमर्णिकः ।  
> समो ऽवकृष्टजातिश् च दद्याच् छ्रेयांस् तु तच् छनैः ॥

**ऽकर्मणापि समं कुर्यात्ऽ** अधमर्णिकत्वेनोत्तमर्णाद् अधरीभूतम् आत्मानं तावद् धनकार्यकर्मकरणेनापि समं कुर्याद् अधमर्णत्वम् अपनयेद् इत्य् अर्थः । **ऽश्रेयान्ऽ** उत्तमजातीयो गुणाधिकश् च ।

बृहस्पतिः [८.१०५] ।

> निर्धनं ऋणिकं कर्म गृहम् आनीय कारयेत् ।  
> शौण्डिकाद्यं ब्राह्मणस् तु दापनीयः शनैः शनैः ॥

**[३२७]** याज्ञवल्क्यः [२.४३] ।

> हीनजातिं परिक्षीणम् ऋणार्थं कर्म कारयेत् ।  
> ब्राह्मणस् तु परिक्षीणः शनैर् दाप्यो यथोदयम् ॥

**ऽयथोदयम्ऽ** यथाद्रव्योत्पत्ति ।

कात्यायनः [४८६] ।

> कर्मणा क्षत्रविट्छूद्रान् समहीनांस् तु दापयेत् ।

तथा [५९०] ।

> यदि ह्य् आदाव् अनादिष्टम् अशुभं कर्म कारयेत् ।  
> प्राप्नुयात् साहसं पूर्वम् ऋणान् मुच्येत चर्णिकः ॥

नारदः [४.१२३] ।

> अथ शक्तिविहीनः स्याद् ऋणी कालविपर्ययात् ।  
> शक्त्यपेक्षं ऋणं दाप्यः काले काले यथोदयम् ॥

**शक्त्यपेक्षम्** ऋणं दातुम् । **ऽकालविपर्ययात्ऽ** दुर्भिक्षादेः ।

बृहस्पतिः [१०.९९–१००] ।

> पूर्णावधौ शान्तलाभम् ऋणम् उद्ग्राहयेद् धनी ।  
> कारेयेद् वा ऋणी लेख्यं चक्रवृद्धिव्यवस्थया ॥

**[३२८]** **ऽशान्तलाभम्ऽ** परम् अवृद्धिप्राप्तम् ।

> द्विगुणस्योपरि यदा चक्रवृद्धिः प्रगृह्यते ।  
> भोगलाभस् तथा तद्वन् मूलं स्यात् सोदयम् ऋणम् ॥

कात्यायनः [५०९] ।

> ग्राह्यं स्याद् द्विगुणं द्रव्यं प्रयुक्तं धनिना सदा ।  
> लभेत चेन् न द्विगुणं पुनर् वृद्धिं प्रकल्पयेत् ॥

मनुः [८.१५४–५६] ।

> ऋणं दातुम् अशक्तो यः कर्तुम् इच्छेत् पुनः क्रियाम् ।  
> स दत्वा निर्जितां वृद्धिं करणं परिवर्तयेत् ॥  
> अदर्शयित्वा तत्रैव हिरण्यं परिवर्तयेत् ।  
> यावती संभवेद् वृद्धिस् तावतीं दातुम् अर्हति ॥  
> चक्रवृद्धिं समारूढो देशकालव्यवस्थितः ।  
> अतिक्रामन् देशकालौ न तत्फलम् अवाप्नुयात् ॥

**ऽऽनिर्जिताम्ऽ** लभ्यत्वेनात्माधीनासंपन्नाम् । **ऽकरणं परिवर्तयेत्ऽ** अन्यलेख्यसाक्ष्यादि कुर्यात् । **ऽअदर्शयित्वाऽ** हिरण्यं दीयमानम् इति शेषः । तेन धनिने सर्वं सवृद्धिकं हिरण्यम् अदत्वेत्य् अर्थः । तत्रैव पुनः करणं परिवर्तयेत् साक्षिसमक्षम् एतद् ब्रूयात् । एतावन् मूलम् अस्मै धारयामि, एतावती वृद्धिर् इति पत्रे चारोपयेद् इत्य् अर्थः । एतच् च यावद्वृद्धि धनं दातुं शक्नोति तावद् दत्वा करणपरिवर्तनं कार्यम् । **ऽसमारूढःऽ** प्रतिपन्नो ऽङ्गीकृतवान् इति यावत् । तत्फलं चक्रवृद्धिः लक्षणम् ।

**[३२९]** बृहस्पतिः [१०.५१, ५२, ५५] ।

> हिरण्ये द्विगुणीभूते मृते नष्टे ऽधमर्णिके ।  
> द्रव्यं तदीयं संगृह्य विक्रीणीत ससाक्षिकम् ॥  
> रक्षेद् वा कृतमूल्यं तु दशाहं जनसंसदि ।  
> ऋणानुरूपं परतो गृह्णीतान्यत् तु वर्जयेत् ॥  
> स्वधनं च स्थिरीकृत्य गणनाकुशलैर् नरैः ।  
> तद्बन्धुज्ञातिविदितं प्रगृह्णन् नापराध्नुयात् ॥

मनुः [८.५०] ।

> यः स्वयं साधयेद् अर्थम् उत्तमर्णो ऽधमर्णिकात् ।  
> स राज्ञा नाभियोक्तव्यः स्वकं संसाधयन् धनम् ॥

विष्णुः [६.१८]- "प्रयुक्तम् अर्थं यथा कथंचित् संसाधयन् न राज्ञो वाच्यः स्यात्" ।

**ऽयथा कथंचित्ऽ** अवरोधवञ्चनादिना ।

याज्ञवल्क्यः [२.४०] ।

> प्रयुक्तं साधयानो ऽर्थं न वाच्यो नृपतेर् भवेत् ।  
> साध्यमानो नृपं गच्छन् दण्ड्यो दाप्यश् च तद् धनम् ॥

**[३३०]** विष्णुः- "साध्यमानश् चेद् राजानम् अभिगच्छेत् तत्समं दण्ड्यः" ।

**ऽतत्समम्ऽ** साध्यमानर्णसमम् ।

मनुः [८.१७६] ।

> यः साधयन्तं छन्देन वेदयेद् धनिकं नृपे ।  
> स राज्ञा तच्चतुर्भागं दाप्यस् तस्य च तद् धनम् ॥

बृहस्पतिः [१०.९५] ।

> प्रतिपन्नस्य धर्मो ऽयं व्यवसायी तु संसदि ।  
> लेख्येन साक्षिभिर् वापि भावयित्वा प्रदापयेत् ॥

बृहस्पतिः [१०.१०१] ।

> अनावेद्य तु राज्ञे यः संदिग्धे ऽर्थे प्रवर्तते ।  
> प्रसह्य स विनेयः स्यात् स चाप्य् अर्थो न सिध्यति ॥

कात्यायनः [५८९] ।

> पीडयेत् तु धनी यत्र ऋणिकं न्यायवादिनम् ।  
> तस्माद् अर्थात् स हीयेत तत्समं चाप्नुयाद् दमम् ॥

**[३३१]** बृहस्पतिः [१०.९७–९८] ।

> नासेद्धव्यः क्रियावादी संदिग्धे ऽर्थे कथंचन ।  
> आसेधयंस् त्व् अनासेध्यं दण्ड्यो भवति दर्मतः ॥  
> प्रदातव्यं यद् भवति न्यायतस् तद् ददाम्य् अहम् ।  
> एवं यत्रर्णिको ब्रूते क्रियावादी स उच्यते ॥  
> रूपसंख्यादिलाभेषु यत्र भ्रान्तिर् द्वयोर् भवेत् ।  
> देयानादेययोर् वापि संदिग्धो ऽर्थः प्रकीर्तितः ॥

मनुः [८.४७] ।

> अधमर्णार्थसिद्ध्यर्थम् उत्तमर्णेन चोदितः ।  
> दापयेद् धनिकस्यार्थम् अधमर्णाद् विभावितम् ॥

तथा [८.५५] ।

> अर्थे ऽपव्ययमानं तु करणेन विभावितम् ।  
> दापयेद् धनिकस्यार्थं दण्डलेशं च शक्तितः ॥

तथा [८.५९] ।

> यो यावन् निह्नुवीतार्थं मिथ्या यावति वा वदेत् ।  
> तौ नृपेण ह्य् अधर्मज्ञौ दाप्यौ तद्द्विगुणं दमम् ॥

**[३३२]** **ऽअधमर्णार्थसिद्ध्यर्थम्ऽ** अधमर्णतो यो लभ्यो ऽर्थः तत्प्राप्त्यर्थम् । ऽ**उत्तमर्णेन** **चोदितःऽ** प्रेरितः, अत्र राजा प्रकृतत्वात् । **ऽविभावितम्ऽ** निश्चितम् । **ऽनिह्नुवीतऽ** अपलपेत्, अधमर्ण इति सम्बन्धः । **ऽमिथ्या यावति वा वदेत्ऽ** उत्तमर्ण इति सम्बन्धः ।

याज्ञवल्क्यः [२.११] ।

> निह्नवे भावितो दद्याद् धनं राज्ञे च तत्समम् ।  
> मिथ्याभियोगी द्विगुणम् अभियोगाद् धनं वहेत् ॥

व्यासः ।

> मिथ्याभियोगी द्विगुणम् अभियोगाद् धनं वहेत् ।  
> कारणे विधिर् एष स्याज् जितस्यैकतरस्य तु ॥  
> प्राङ्न्यायवादे तु तथा यच् चासत्येन युज्यते ।

**ऽअभियोगात्ऽ** अभियुक्तधनात् । **ऽकारणेऽ** प्रत्यवस्कन्दने । **ऽअसत्येनऽ** मिथ्योत्तरेण ।

नारदः [१.५५] ।

> न च मिथ्याभियुञ्जीत दोषो मिथ्याभियोगिनः ।  
> यस् तत्र विनयः प्रोक्तः सो ऽभियोक्तारम् आव्रजेत् ॥

**[३३३]** मनुः [८.१३९] ।

> ऋणे देये प्रतिज्ञाते पञ्चकं शतम् अर्हति ।  
> अपह्नवे तद्द्विगुणं तन् मनोर् अनुशासनम् ॥

यद्य् अर्थं विप्रतिपद्य राजसभायाम् आनीतो ऽधर्मर्णः ऋणं देयतया प्रतिजानीते — ऽसत्यम् अस्यै धारयामिऽ इति स **पञ्चकं शतम् अर्हति**, दण्डम् इति शेषः । यस् तु सभायां अप्य् अपह्नुते — ऽनाहम् अस्मै धारयामिऽ इति, स पञ्चशताद् **द्विगुणम्**, दशकं [शतं] दण्डम् अर्हति । अनेन संकलनेन विंशतितमो भागो दण्डः संपद्यते । एतच् चाशयदोषव्यतिरेकेण भ्रान्त्यादिना विप्रतिपद्य पश्चात् संप्रतिपद्यते तद्विषयम् । यत् तु ऽयो यावन् निह्नुवीतार्थम्ऽ इत्य् अत्र द्विगुणदमदानं तदाशयदोषेण तथाकरणे ऽवगन्तव्यम् । तत्राधर्मज्ञाव् इत्य् अभिधानात् ।

**[३३४]** यमः ।

> ऋणिकः सधनो यस् तु दौरात्म्यान् न प्रयच्छति ।  
> राज्ञा दापयितव्यः स्याद् गृहीत्वा द्विगुणं ततः ॥

नारदः [४.१३२] ।

> ऋणिकः सधनो यस् तु दौरात्म्यान् न प्रयच्छति ।  
> राज्ञा दापयितव्यः स्याद् गृहीत्वांशं तु विंशकम् ॥

**ऽविंशकंऽ** विंशतितमम् अंशकम् ।

विष्णुः [६.२०–२२]- "उत्तमर्णश् चेद् राजानम् इयात् तद्विभावतो ऽधमर्णो राज्ञे धनदशभागसमं दण्डं दद्यात् । प्राप्तार्थश् चोत्तमर्णो विंशतितमम् अंशम्" ।

याज्ञवल्क्यः [२.४१–४२] ।

> राज्ञाधमर्णिको दाप्यः साधिताद् दशकं शतम् ।  
> पञ्चकं तु शतं दाप्यः प्राप्तार्थो ऽप्य् उत्तमर्णिकः ॥

**[३३५]** > गृहीतानुक्रमाद् दाप्यो धनिनाम् अधमर्णिकः ।  
> दत्वा तु ब्राह्मणायैव नृपतेस् तदनन्तरम् ॥

कात्यायनः [५१४, ५१३, ५१५] ।

> नानर्ण्समवाये तु यद् यत् पूर्वकृतं भवेत् ।  
> तत् तद् एवाग्रतो देयं राज्ञः स्याच् छ्रोत्रियाद् अनु ।  
> एकाहे लिखितं यच् च तत्र कुर्याद् ऋणं समम् ।  
> ग्रहणं रक्षणं लाभम् अन्यथा तु यथाक्रमम् ।

**ऽनानर्णसमवायेऽ** नानाऋणसंनिपाते ।

**[३३६]** याज्ञव्ल्क्यः [२.९३] ।

> लेख्यस्य पृष्ठे ऽभिलिखेद् दत्वा दत्वा धनं ऋणी ।  
> धनी चोपगतं दद्यात् स्वहस्तपरिचिह्नितम् ॥

विष्णुः [६.२६]- "असमग्रदाने लेख्यासंनिधाने चोत्तमर्णः स्वलिखितं दद्यात्" ।

नारदः [४.११४] ।

> गृहीत्वोपगतं दद्याद् ऋणिकायोदयं धनी ।  
> अददद् याच्यमानस् तु शेषहानिम् अवाप्नुयात् ॥

बृहस्पतिः [१०.१३०] ।

> धर्मादिनोद्ग्राह्य ऋणं यस् तूपरि न लेखयेत् ।  
> न चैवोपगतं दद्यात् तद्द्विवृद्धिम् अवाप्नुयात् ॥

**[३३७]** याज्ञवल्क्यः [२.९४] ।

> दत्वर्णं पाटयेल् लेख्यं शुद्ध्यै वान्यत् तु कारयेत् ।  
> साक्षिमच् च भवेद् यद् वा तद् दातव्यं ससाक्षिकम् ॥

विष्णुः [६.२४–२५]- "ससक्षिकम् आप्तं ससाक्षिकम् एव दद्यात् । लिखितार्थे प्रविष्टे लिखितं पाटयेत्" ।

नारदः [४.११६, ११२, ११३] ।

> लेख्यं दद्याद् विशुद्धर्णे तदभावे प्रतिश्रवम् ।  
> धनिकर्णिकयोर् एवं विशुद्धिः स्यात् परस्परम् ॥  
> ब्राह्मणस्य तु यद् देयं सान्वयस्य तु नास्ति सः ।  
> निक्षिपेत् तत्सकुल्येषु तदभावे ऽस्य बन्धुषु ॥  
> यदा तु न सकुल्याः स्युः न च संबन्धिबान्धवाः ।  
> तदा दद्याद् द्विजातिभ्यस् तेष्व् असत्स्व् अप्सु निक्षिपेत् ॥

**इति भट्ट[श्री]हृदयधरात्मजमहासांधिविग्रहिक-**

**भट्टश्रीमल्लक्ष्मीधरविरचिते कृत्यकल्पतरौ**

**व्यवहारकाण्दे ऋणादानादिपर्व**

**[३३८]**

## ५७ निक्षेपः
अथ निक्षेपः

तत्र नारदः [५.१] ।

> स्वं द्रव्यं यत्र विस्रम्भान् निक्षिपत्य् अविशङ्कितः ।  
> निक्षेपो नाम तत्प्रोक्तं व्य्वहारपदं बुधैः ॥

बृहस्पतिः [११.१३, २] ।

> ऋणादानं प्रयोगादिदापनान्तं प्रकीर्तितम् ।  
> निक्षेपस्याधुना सम्यग् विधानं श्रूयताम् इति ॥  
> राजचौरादिकभयाद् दायादानां च वञ्चनात् ।  
> स्थाप्यते ऽन्यगृहे द्रव्यं न्यासस् तत् परिकीर्तितम् ॥  
> अनाख्यातं व्यवहितम् असंख्यातम् अदर्शितम् ।  
> मुद्राङ्कितं च यद् द्रव्यं तद् औपनिधिकं स्मृतम् ॥

याज्ञवल्क्यः [२.६५] ।

> वानस्थम् अनख्याय हस्ते ऽन्यस्य समर्प्यते ।  
> द्रव्यं तद् औपनिधिकं प्रतिदेयं तथैव तत् ॥

**[३३९]** ऽवासनम्ऽ निक्षेपद्रव्याधारभूतं संपुटादि ।

कात्यायनः [५९२, ६११] ।

> क्रयः प्रोषितनिक्षिप्तं बन्धान्वाहितयाचितम् ।  
> वैश्यवृत्यर्पितं चैव सो ऽर्थस् तूपनिधिः स्मृतः ॥  
> अनुमार्गेण कार्येषु अमुष्मिन् वचनान् मम ।  
> दद्यास् त्वम् इति यो दत्तः स इहान्वाधिर् उच्यते ॥

**ऽक्रयोऽ** ऽत्र क्रीतद्रव्यं कुतश्चिन् निमित्ताद् विक्रेतृपार्श्वे स्थितम् । **ऽप्रोषितनिक्षिप्तंऽ** प्रवसता समर्पितम् । **ऽबन्धःऽ** आधिः । **ऽयाचितंऽ** मण्डनार्थम् आनीताभरणादि । **ऽवैश्यवृतर्पितम्ऽ** वाणिज्यार्थं यन् निक्षिप्तम् । एते सर्वे **ऽउपनिधयःऽ** [उपनिधिद्रव्यवद् द्रष्टव्याः] । **ऽअनुमार्गेणऽ** इति, अस्यार्थः — एकस्मिन् यद् अर्पितं वस्तु, तेन पुरुषान्तरे अमुष्मिन् स्वामिनि त्वं दास्यतीति निक्षिप्तं तद् अन्वाधि इति ।

मनुः [८.१७९] ।

> कुलजे वृत्तसम्पन्ने धर्मज्ञे सत्यवादिनि ।  
> महापक्षे धनिन्य् आर्ये निक्षेपं निक्षिपेद् बुधः ॥

**[३४०]** **ऽमहापक्षेऽ** बहुपरिजने ।

बृहस्पतिः [११.४] ।

> स्थानं गृहं गृहस्थत्वं तद्बलं विभवं गुणान् ।  
> सत्यं शौचं बन्धुजनं परीक्ष्य स्थापयेन् निधिम् ॥

नारदः [५.२] ।

> स पुनर् द्विविधः प्रोक्तः साक्षिमान् इतरस् तथा ।  
> प्रतिदानं तथैवास्य प्रत्ययः स्याद् विपर्यये ॥

**ऽविपर्ययेऽ** विसंवादे । **ऽप्रययःऽ** शपथः ।

बृहस्पतिः [११.६–९] ।

> ससाक्षिकं रहोदत्तं द्विविधं समुदाहृतम् ।  
> पुत्रवत्परिपाल्यं तद् विनश्यत्य् अनवेक्षया ॥  
> ददतो यद् भवेत् पुण्यं हेमरूप्याम्बरादिकम् ।  
> तत् स्यात् पालयतो न्यासं तथा च शरणागतम् ॥  
> भर्तृद्रोहे यथा नार्याः पुंसः पुत्रसुहृद्वधे ।  
> दोषो भवेत् तथा न्यासे भक्षितोपेक्षिते नृणाम् ॥  
> न्यासद्रव्यं न गृह्णीयात् तन्नाशस् त्व् अयशकरः ।  
> गृहीतं पालयेद् यत्नात् सकृद्याचितम् अर्पयेत् ॥

**[३४१]** मनुः [८.१८०, १९५, १८८] ।

> यो यथा निक्षिपेद् वस्तु यम् अर्थं यस्य मानवः ।  
> स तथैव गृहीतव्यो यथा दायस् तथा ग्रहः ॥  
> मिथो दायः कृतो येन गृहीतो मिथ एव वा ।  
> मिथ एव प्रदातव्यो यथा दायस् तथा ग्रहः ॥  
> समुद्रे नाप्नुयात् किंचिद् यदि तस्मान् न संहरेत् ।

ऽदायोऽ निक्षेपणम् । ऽमिथःऽ अन्योन्यम् एव, असाक्षिकम् इत्य् अर्थः । ऽसमुद्रेऽ मुद्रासहिते निक्षेपे मूषिकादिनोपद्रुते ऽपि निक्षेपस्य धनस्य धर्ता न किंचिद् दूषणम् आप्नोति, यदि तस्मान् निक्षेपात् प्रतिमुद्राश्रावणादिना नापहरेत् किंचिद् इत्य् अर्थः ।

बृहस्पतिः [११.१०] ।

> स्थापितं येन विधिना येन येन यथाविधि ।  
> तथैव तस्य दातव्यं न देयं प्रत्यनन्तरे ॥

**[३४२]** **ऽप्रत्यनन्तरेऽ** पुत्रादौ ।

मनुः [८.१८५-८६] ।

> निक्षेपोपनिधी नित्यं न देयौ प्रत्यनन्तरे ।  
> नश्यतो विनिपाते ताव् अनिपाते त्व् अनाशितौ ॥  
> स्वयम् एव तु यो दद्यान् मृतस्य प्रत्यनन्तरे ।  
> न स राज्ञा नियोक्तव्यो न निक्षेप्तुश् च बन्धुभिः ॥

**ऽविनिपातेऽ** देशान्तरगमनादौ ।

अथ नारदः [५.९] ।

> गृहीतुः सह यो ऽर्थेन नष्टो नष्टः स दायिनः ।  
> दैवराजकृते तद्वन् न चेत् तज्जिह्मकारितम् ॥

**ऽदायिनःऽ** निक्षिपेतुः । **ऽत्ज्जिह्मकारितम्ऽ** निक्षेपग्राहिकौटिल्यकारितम् ।

मनुः [८.१८९] ।

> चोरैर् हतं जलेनोष्हम् अग्निना दग्धम् एव च ।  
> न दद्याद् यदि तस्मात् स न संहरति किंचन ॥

**ऽतस्मात्ऽ** निक्षितधनात् । **ऽन संहरतिऽ** नापरतीत्य् अर्थः ।

ऽनाभ्याभवेयुःऽ (ग्ध् १२.४१] इत्य् अनुवृत्तौ गौतमः [१२.४२]- "निध्यन्वाधियाचितावक्रीताधयो नष्टाः सर्वान् अनिन्दितान् पुरुषापराधेन" ।

**ऽनिधिःऽ** निक्षेपः । **ऽअवक्रीतंऽ** भाटकगृहीतं शकटादिः । **ऽसर्वान्ऽ** पुत्रपौत्रादीन् रिक्थिनः । **ऽअनिन्दितान् पुरुषापराधेनऽ** [तेन तं पुरुषापराधम् अन्तरेण निध्यादयः प्रनष्टाः, **ऽसर्वान्ऽ** पुत्रादीन्] **ऽनान्याभ्याभवेयुःऽ** न ते देया इत्य् अर्थः ।

कात्यायनः [५९९, ६००] ।

> ज्ञात्वा द्रव्यवियोगं तु दाता यत्र विनिक्षिपेत् ।  
> सर्वापायविनाशे ऽपि ग्रहीता नैव दाप्यते ॥  
> ग्राहकस्य च यद् दोषान् नष्टं तद्ग्राहकस्य तु ।

**ऽद्रव्यवियोगं तुऽ** द्रव्यस्य राष्ट्रे राज्ञः उपप्लवादिना नाशम् । **ऽसर्वापायविनाशे ऽपिऽ** शङ्कितापायाद् अपायान्तरेणापि । **ऽग्राहकस्य चऽ** इति, ग्राहकदोषाद् यदि नष्टं तद्ग्राहकस्यैव नष्टं न तु निक्षेप्तुः । तेन निक्षेपग्राहिणा न तद् देयम् इत्य् अर्थः ।

**[३४४]** तथा [५९४] ।

> यस्य दोषेण यत् किंचिद् विनश्येत ह्रियेत वा ।  
> तद् द्रव्यं सोदयं दाप्यो दैवराजकृताद् विना ॥

बृहस्पतिः [११.१२] ।

> भेदेनोपेक्षया न्यासं ग्रहीता यदि नाशयेत् ।  
> याच्यमानो न दद्याद् वा दाप्यस् तत् सोदयं भवेत् ॥

**ऽभेदेनोपेक्षयाऽ** स्वद्रव्यपृथक्त्वेनोपेक्षया ।

नारदः [५.७–८] ।

> याच्यमानस् तु यो दातुर् निक्षेपं न प्रयच्छति ।  
> दण्ड्यः स राज्ञो भवति नष्टे दाप्यस् तु तत्समम् ॥  
> यत्रार्थं साधयेत् तेन निक्षेप्तुर् अननुज्ञया ।  
> तत्रापि दण्ड्यः स भवेत् तं च सोदयम् आवहेत् ॥

बृहस्पतिः [११.१३] ।

> न्यासद्रव्येण यः कश्चित् साधयेत् कार्यम् आत्मनः ।  
> दण्ड्यः स राज्ञो भवति दाप्यस् तच् चापि सोदयम् ॥

व्यासः [कात्यायनः ५९७] ।

> भक्षितं सोदयं दाप्यः समं दाप्य उपेक्षितम् ।  
> किंचिद् ऊनं प्रदाप्यः स्याद् द्रव्यम् अज्ञाननाशितम् ॥

**[३४५]** मनुः [८.१९१–९३] ।

> यो निक्षेपं नार्पयति यस् त्व् अनिक्षिप्य याचते ।  
> ताव् उभौ चोरवच् छास्यौ दाप्यौ तौ तत्समं दमम् ॥  
> निक्षेपस्यापहर्तारं तत्समं दापयेद् दमम् ।  
> यथोपनिधिहर्तारम् अविशेषेण पार्थिवः ॥  
> उपधाभिस् तु यः कश्चित् परद्रव्यं हरेन् नरः ।  
> ससहायः स हन्तव्यः प्रकाशं विविधरि वधैः ॥

मत्स्यपुराणे ।

> यो निक्षिप्तं नार्पयति यस् त्व् अनिक्षिप्य याचते ।  
> ताव् उभौ चोरवच् छास्यौ दाप्यौ वा द्विगुणं दमम् ॥

कात्यायनः [६०१] ।

> ग्राह्यस् तूपनिधिः काले कालहीनं तु वर्जयेत् ।  
> कालहीने ददद् दण्डं द्विगुणश् च प्रदाप्यते ॥

**ऽग्राह्यःऽ** निक्षेपकारिणा इति शेषः । **ऽकालेऽ** निरत्ययसमये । **ऽउपनिधिःऽ** इत्य् अत्र ऽबन्धान्वाहितयाचितादिःऽ कात्यायनोक्तः । **ऽकालहीनंऽ** निरत्ययकालहीनम् उपनिधिम् । **ऽवर्जयेत्ऽ** न गृह्णीयात् । एवंविधे ऽपि काले निक्षेपहर्ता प्रत्यर्पयन् दण्ड्य इत्य् अर्थः ।

**[३४६]** बृहस्पतिः [११.१४] ।

> गृहीत्वा निह्नुते यत्र साक्षिभिः शपथेन वा ।  
> विभाव्य दापयेन् न्यासं तत्समं विनयं तथा ॥

मनुः [८.१९४, १८७, १८१–८४, १९६] ।

> निक्षेपो यः कृतो येन यावांश् च कुलसंनिधौ ।  
> तावान् एव स विज्ञेयो विब्रुवन् दण्डम् अर्हति ॥  
> अच्छलेनैव चान्विच्छेत् तम् अर्थं प्रीतिपूर्वकम् ।  
> विचार्य तस्य वा वृत्तं साम्नैव प्रैशोधयेत् ॥  
> यो निक्षेपं याचमानो निक्षेप्तुर् न प्रयच्छति ।  
> स याच्यः प्राड्विवाकेन तन्निक्षेप्तुर् असंनिधौ ॥  
> साक्ष्यभावे प्रणिधिभिर् वयोरूपसमन्वितैः ।  
> अपदेशैश् च संन्यस्य हिरण्यं तत्र सारतः ॥

**[३४७]** > स यदि प्रतिपद्येत यथान्यस्तं यथाकृतम् ।  
> न तत्र विद्यते किंचिद् यत् परैर् अभियुज्यते ॥  
> तेषां न दद्याद् यदि तु तद् धिरण्यं यथाविधि ।  
> द्वयं निगृह्य दाप्यः स्याद् इति धर्मस्य धारणा ॥  
> निक्षिप्तस्य धनस्यैवं प्रीत्योपनिहितस्य च ।  
> राजा विनिर्णयं कुर्याद् अक्षिण्वन् न्यासधारिणम् ॥

**ऽप्रणिधयःऽ** चाराः । **ऽअपदेशैः संन्यस्य हिरण्यम्ऽ** इत्यादि, अनृतसंभवान् निक्षेपकारिणं ग्रामगमनराजभयादिकम् उक्त्वातिकुशलचारद्वारेण स्वं सुवर्णादिकं निक्षिप्य कियत्य् अपि काले गते चारैर् एव याचनीय इत्य् अर्थः ।

बृहस्पतिः [११.१५, १८] ।

> रहोदत्ते निधौ यत्र विसंवादः प्रजायते ।  
> विभावकं तत्र द्वियम् उभयोर् अपि च स्मृतम् ॥  
> अन्वाहिते याचितके शिल्पिन्यासे सबन्धके ।  
> एष एवोदितो धर्मस् तथा च शरणागते ॥

नारदः [५.१४–१५] ।

> एष एव विधिर् दृष्टो याचितान्वाहितादिषु ।  
> शिल्पिषूपनिधौ न्यासे प्रतिन्यासे तथैव च ॥

**[३४८]** > प्रतिगृह्णाति यो दण्डं यश् च सप्रधनं नरः ।  
> तस्याप्य् एष विधिर् दृष्टः षड् एते विधयः समाः ॥

**ऽप्रतिन्यासःऽ** परस्परन्यासः ।

कात्यायनः [६०२] ।

> सर्वेषूपनिधिष्व् एते विधयः परिकीर्तिताः ।

तथा ।

> यो याचितकम् आदाय न दद्यात् प्रतियाचितः ।  
> स निगृह्य बलाद् दाप्यो दण्ड्यश् च न ददाति यः ॥

मत्स्यपुराणे [२४२.४] ।

> यो हिस् याचितम् आचाय न तद् दद्यात् तथा ध्रुवम् ।  
> स निगृह्य बलाद् दाप्यो दण्ड्यो वा पूर्वसाहसम् ॥

कात्यायनः [६०६, ६०९, ६०७] ।

> यदि तत् कार्यम् उद्दिश्य कालं परिनियम्य वा ।  
> याचितो ऽर्धकृते तस्मिन्न् अप्राप्ते न तु दापयेत् ॥  
> अथ कार्यविपत्तिस् तु तस्यैव स्वामिनो भवेत् ।  
> अप्राप्ते वा स काले तु दाप्यस् त्व् अर्धकृते ऽपि तत् ॥  
> प्राप्तकाले कृते कार्ये न दद्याद् याचितो ऽपि सन् ।  
> तस्मिन् नष्टे हृते वापि ग्रहीता मूल्यम् आवहेत् ॥

**ऽतत् कार्यम्ऽ** विवाहादिकम् । **ऽअर्धकृतेऽ** कार्ये । **ऽअप्राप्तेऽ** काले ।

**[३४९]** बृहस्पतिः [११.२०] ।

> याचितं स्वाम्यम् अनुज्ञातं प्रददन् नापराध्नुयात् ।

**ऽप्रददत्ऽ** अन्यस्मा इति शेषः ।

कात्यायनः [६०३, ६०४, ६०४, ५९६] ।

> यैस् तु संस्क्रियते न्यासो दिवसैः परिनिष्ठितैः ।  
> तदूर्ध्वं स्थापयेच् छिल्पी दाप्यो दैवहत् ऽपि तम् ॥  
> स्वल्पेनापि च यत् कर्म नष्टं चेद् भृतकस्य तत् ।  
> पर्याप्तं दित्सतस् तस्य विनश्येत् तद् अगृह्णतः ॥  
> न्यासदोषेण नाशः स्याच् छिल्पिनं तन् न दापयेत् ।  
> दापयेच् छिल्पिदोषात् तत् संस्कारार्थं यद् अर्पितम् ॥  
> न्यासादिकं परद्रव्यं प्रभक्षितम् उपेक्षितम् ।  
> अज्ञाननाशितं चैव येन दाप्यः स एव तत् ॥

**ऽतम्ऽ** न्यासम् । **ऽस्वल्पेनऽ** कालेन । **ऽयत् कर्मऽ** कुण्डलादिनिर्माणम् । **ऽभृतकस्य तत्ऽ** शिल्पिन एव तन् नष्टम्, न स्वामिनः । नैतत् पुनः कर्तव्यम् । **ऽपर्याप्तम्ऽ** निष्पन्नम् । **ऽदित्सतःऽ** शिल्पिनः । **ऽअगृह्णतःऽ** स्वामिनः । **ऽन्यासदोषेणऽ** कुङ्कुमादेः कालवशादिदूषणेन ।

**इति भट्टहृदयधरात्मजमहासांधिविग्रहिक-**

**भट्टश्रीमल्लक्ष्मीधरविरचिते कृत्यकल्पतरौ**

**व्यवहारकाण्दे निक्षेपविवादपर्व ॥**

**[३५०]**
## ५८ अस्वामिविक्रयः
**५८ — अथास्वामिविक्रयः**

तत्र नारदः [१०.१] ।

> निक्षिप्तं वा परद्रव्यं नष्टं लब्ध्वापहृत्य वा ।  
> विक्रीयते ऽसमक्षं यत् स ज्ञेयो ऽस्वामिविक्रयः ॥

बृहस्पतिः [१२.२] ।

> निक्षेपान्वाहितन्यासहृतयाचितबन्धकम् ।  
> उपांशु येन विक्रीतम् अस्वामी सो ऽभिधीयते ॥

याज्ञवल्क्यः [२.१६९] ।

> नष्टापहृतम् आसाद्य हर्तारं ग्राहयेन् नरम् ।  
> देशकालातिपत्तौ वा गृहीत्वा स्वयम् अर्पयेत् ॥

बृहस्पतिः [१२.६] ।

> पूर्वस्वामी तु तद् द्रव्यं यद् आगत्य विचारयेत् ।  
> तत्र मूलं दर्शनीयं क्रेतुः शुद्धिस् ततो भवेत् ॥

**[३५१]** ऽमूलम्ऽ अत्र यस्मात् क्रीतम् असाव् उच्यते ।

कात्यायनः [६१५, ६१७] ।

> प्रकाशं वा क्रयं कुर्यान् मूलं वापि समर्पयेत् ।  
> मूलानयनकालश् च देयो योजनसंख्यया ॥  
> यदा मूलम् उपन्यस्य पुनर् वादी क्रयं वदेत् ।  
> आहरेन् मूलम् एवासौ न क्रयेण प्रयोजनम् ॥

**ऽप्रकाशं क्रयं कुर्यात्ऽ** क्रयं प्रकाशयेद् इत्य् अर्थः ।

व्यासः ।

> मूले समाहृते क्रेता नाभियोज्यः कथंचन ।  
> मूलेन सह वादस् तु नाष्टिकस्य तदा भवेत् ॥

**ऽनाष्टिकस्यऽ** नष्टधनस्वामिनः ।

बृहस्पतिः [१२.७] ।

> विक्रेता दर्शितो यत्र हीयते व्यवहारतः ।  
> क्रेतृराज्ञोर् मूलदमौ प्रदद्यात् स्वामिने धनम् ॥

मनुः [८.१९७–९९, २०१–०२] ।

> विक्रीणीते परस्य स्वं यो ऽस्वामी स्वाम्यसंमतः ।  
> न तं नयेन साक्ष्यं तु स्तेनम् अस्तेनमानिनम् ॥

**[३५२]** > अवहार्यो भवेच् चैष सान्वयः षट्छतं दमम् ।  
> निरन्वयो ऽनपसरः प्राप्तः स्याच् चौरकिल्बिषम् ॥  
> अनेन विधिना शास्यः कुर्वन्न् अस्वामिविक्रयम् ।  
> अज्ञानाज् ज्ञानपूर्वं तु चौरवद् दण्डम् अर्हति ॥  
> विक्रयाद् यो धनं किंचिद् गृह्णीयात् कुलसंनिधौ ।  
> क्रयेण स विशुद्धस् तु न्यायतो लभते धनम् ॥  
> अथ मूलम् अनाहार्यं प्रकाशक्रयशोधितम् ।  
> अदण्ड्यो मुच्यते राज्ञा नाष्टिको लभते धनम् ॥

**ऽन तं नयेत साक्ष्यम्ऽ** इति, न तं क्वापि प्रमाणीकुर्याद् इत्य् अर्थः । **ऽअवहार्यःऽ** दण्ड्यः । **ऽसान्वयःऽ** संबन्धी भ्रातृजादिः । **ऽषट्च्छतम्ऽ** पणानाम् इति शेषः । **ऽअनपसरःऽ** अपसरत्य् अनेन स्वामिनः सकाशाद् धनम् इति प्रतिग्रहादिर् धनागमोपायो ऽपसरः स न विद्यते यस्य स तथा ।  एतच् च भागुरि-मेधातिथि-वृत्तिकाराणां मतम् । **ऽविक्रयात्ऽ** आपणदेशात् । एतच् च विक्रीयते ऽस्मिन्न् इति व्युत्पत्त्या । **ऽकुलसंनिधौऽ** व्यवहर्तृसमूहसमक्षम् । **ऽन्यायतः क्रयेणऽ** इति सम्बन्धः । तेन उचितमूल्यक्रयेणेत्य् अर्थः ।

**[३५३]** कात्यायनः [६१४] ।

> नाष्टिकस् तु प्रकुर्वीत तद्धनं ज्ञातृभिः स्वकम् ।  
> अदत्तत्यक्तविक्रीतं कृत्वा स्वं लभते धनम् ॥

याज्ञवल्क्यः [२.१७१] ।

> आगमेनोपभोगेन नष्टं भाव्यम् अतो ऽन्यथा ।

मनु-यमौ [८.१९७] ।

> अस्वामिना कृतो यस् तु दायो विक्रय एव वा ।  
> अकृतः स तु विज्ञेयो व्यवहारे यथास्थितिः ॥

कात्यायनः [६१२] ।

> अस्वामिविक्रयं दानम् आधिं च विनिवर्तयेत् ।

**ऽअस्वामिविक्रयम्ऽ** अविद्यमानस्वामिविक्रयम् ।

याज्ञवल्क्यः [२.१६८] ।

> स्वं लभेतान्यविक्रीतं क्रेतुर् दोषो ऽप्रकाशिते ।

नारदः [१०.२] ।

> द्रव्यम् अस्वामिविक्रीतं प्राप्य स्वामी समाप्नुयात् ।

**ऽप्राप्यऽ** उपलभ्य ।

कात्यायनः [६२०] ।

> यदि स्वं नैव कुरुते ज्ञातृभिर् नाष्टिको धनम् ।  
> प्रसङ्गविनिवृत्त्यर्थं चौरवद् दण्डम् अर्हति ॥

**[३५४]** याज्ञवल्क्यः [२.१७१] ।

> आगमेनोपभोगेन नष्टं भाव्यम् अतो ऽन्यथा ।  
> पञ्चबन्धो दमस् तत्र राज्ञे तेनाविभाविते ॥

**ऽअतो ऽन्यथाऽ** नाष्टिकेनाविभाविते । **ऽपञ्चबन्धःऽ** पञ्चमो ऽंशः । **ऽतत्रऽ** नष्टद्रव्य ।

कात्यायनः [६१३, ६१८, ६१६] ।

> अभियोक्ता धनं कुर्यात् प्रथमं ज्ञातृभिः स्वकम् ।  
> पश्चाद् आत्मविशुद्ध्यर्थं क्रयं क्रेता स्वबन्धुभिः ॥  
> असमाहार्यमूलस् तु क्रयम् एव विशोधयेत् ।  
> विशोधिते क्रये राज्ञा वक्तव्यः स न किंचन ॥  
> प्रकाशं च क्रयं कुर्यात् साधुभिर् ज्ञातिभिः स्वकैः ।  
> न तत्रान्या क्रिया प्रोक्ता दैविकी न च मानुषी ॥

विष्णुः [५.१६४]- "अज्ञानतः प्रकाशं यः परद्रव्यं क्रीणीयात् तस्य न दोषः । क्रेता मूल्यम् अवाप्नोति । स्वामी द्रव्यम् अवाप्नुयात्" ।

**[३५५]** नारदः [१०.२] ।

> प्रकाशक्रयतः शुद्धिः क्रेतुः स्तेयं रहःक्रयात् ।

बृहस्पतिः [१२.३,४] ।

> येन क्रीतं तु मूल्येन प्राग् अध्यक्षनिवेदितम् ।  
> न तत्र विद्यते दोषः स्तेनः स्याद् उपधिक्रयात् ॥  
> अन्तर्गृहे बहिर् ग्रामान् निश्य् उपांश्व् असतो जनात् ।  
> हीनमूल्यं च यत् क्रीतं ज्ञेयो ऽसाव् उपधिक्रयः ॥

नारदः [७.३] ।

> अस्वाम्यनुमताद् दासाद् असतश् च जनाद् रहः ।  
> हीनमूल्यम् अवेलायां क्रीणंस् तद्दोषभाग् भवेत् ॥

याज्ञवल्क्यः [२.१६८] ।

> स्वं लभेतान्यविक्रीतं क्रेतुर् दोषो ऽप्रकाशिते ।  
> हीनाद् रहो हीनमूल्ये वेलाहीने च तस्करः ॥

विष्णुः [५.१६६]- "यद्य् अप्रकाशं हीनमूल्यं च क्रीणीयात् तदा क्रेता विक्रेता च चौरवच् छस्यौ" ।

**[३५६]** कात्यायनः [६१९] ।

> अनुपस्थापयन् मूलं क्रयं वाप्य् अविशोधयन् ।  
> यथाभियोगं धनिने धनं दाप्यो दमं च सः ॥

नारदः [१०.४] ।

> न गूहेतागमं क्रेता शुद्धिस् तस्य तदागतात् ।  
> विपर्यये तुल्यदोषः सर्वं तद्दण्डम् अर्हति ॥

बृहस्पतिः [१२.९] ।

> प्रमाणहीनवादे तु पुरुषापेक्षया नृपः ।  
> समन्यूनाधिकत्वेन स्वयं कुर्याद् विनिर्णयम् ॥

निक्षेपोक्तप्रकारेण गूढचारप्रयोगं कृत्वा पुरुषाणां धर्माधर्मयोः समन्यूनाधिकभावं निश्चित्य स्वयम् एव राजा निर्णयेद् इत्य् अर्थः ।

तथा [१२.१०–१२] ।

> वणिग्वीथीपरिगतं विज्ञातं राजपूरुषैः ।  
> अविज्ञाताश्रयात् क्रीतं विक्रेता यत्र वा मृतः ॥  
> स्वामी दत्वार्धमूलं तु प्रगृह्णीत स्वकं धनम् ।  
> अर्धं द्वयोर् अपि हृतं तत्र स्यात् द्व्यवहारतः ॥  
> अविज्ञातक्रयो दोषस् तथा चापरिपालनम् ।  
> एतद् द्वयं समाख्यातं द्रव्यहानिकरं बुद्धैः ॥

**[३५७]** मरीचिः ।

> वणिग्वीथीपरिगतं विज्ञातं राजपूरुषैः ।  
> दिवा गृहीतं यत् क्रेता स शुद्धो लभते धनम् ॥  
> अविज्ञातनिवेशत्वाद् यत्र मूल्यं न लभ्यते ।  
> हानिस् तत्र समा कल्प्या क्रेतृनाष्टिकयोर् द्वयोः ॥

याज्ञव्ल्क्यः [२.१७२] ।

> हृतं प्रणष्टं यद् द्रव्यं परहस्ता अवाप्नुयात् ।  
> अनिवेद्य नृपे दण्ड्यः स तु षण्णवतिं पणान् ॥

**ऽहृतं प्रणष्टंऽ** वा चौरादिहस्तस्थं **ऽद्रव्यंऽ** मदीयम् अनेनापहृतम् इति नृपस्यानिवेद्यैव यो गृह्णाति **ऽस दण्ड्यःऽ** तस्करप्रच्छादकत्वेन दुष्टत्वात् ।

**व्यवहारकाण्डे कृत्यकपतराव् अस्वामिविक्रयः ।**

**[३५८]**

## ५९ संभूयसमुत्त्थानम्
अथ संभूयसमुत्त्थानम्

तत्र नारदः [६.१] ।

> वणिक्प्रभृतयो यत्र कर्म संभूय कुर्वते ।  
> तत्संभूयसमुत्थानं व्यवहारपदं स्मृतम् ॥

बृहस्पतिः [१३.३, १] ।

> अशक्तालसरोगार्तमन्दभाग्यनिराश्रयैः ।  
> वाणिज्याद्याः सहैतैस् तु न कर्तव्याः बुधैः क्रियाः ॥  
> कुलीनदक्षानलसैः प्राज्ञैर् नानृतवादिभिः ।  
> आयव्ययज्ञैः शुचिभिः शूरैः कुर्यात् सह क्रियाम् ॥

नारदः [६.२] ।

> फलहेतोर् उपायेन कर्म संभूय कुर्वताम् ।  
> आधारभूतः प्रक्षेपस् तेनोत्तिष्ठेयुर् अंशतः ॥

**[३५९]** बृहस्पतिः [१३.५] ।

> समो न्यूनो ऽधिको वांशो येन क्षिप्तस् तथैव च ।  
> व्ययं दद्यात् कर्म कुर्याल् लाभं गृह्णीत चैव हि ॥

याज्ञवल्क्यः [२.२५९] ।

> समवायेन वणिजां लाभार्थं कर्म कुर्वताम् ।  
> लाभालाभौ यथाद्रव्यं यथा वा संविदा कृतौ ॥

कात्यायनः [६२४] ।

> समवेतास् तु ये केचिच् छिल्पिनो वणिजो ऽपि वा ।  
> अविभज्य पृथग्भूतैः प्राप्तं तत्र समं फलम् ॥

नारदः [६.४] ।

> भाण्डपिण्डव्ययोद्धारभारसारान्ववेक्षणे ।  
> कुर्युस् ते ऽव्यभिचारेण समये स्वे व्यवस्थिताः ॥

**ऽभाण्डम्ऽ** विक्रेयद्रव्यम् । **ऽपिण्डम्ऽ** पाथेयम् ।

व्यासः ।

> समक्षं असमक्षं वावञ्चयन्तः परस्परम् ।  
> नानापण्यानुसारेण प्रकुर्युर् क्रयविक्रयौ ॥

बृहस्पतिः [१३.६–९] ।

> परीक्षकाः साक्षिणश् च त एवोक्ताः परस्परम् ।  
> संदिग्धे ऽर्थे पञ्चनार्था न चेद् विद्वेषसंयुताः ॥

**[३६०]** > यः कश्चिद् वञ्चकस् तेषां विज्ञातः क्रयविक्रये ।  
> शपथैः स विशोध्यः स्यात् सर्ववादेष्व् अयं विधिः ॥  
> क्षयो हानिर् यदा तत्र दैवराजकृतो भवेत् ।  
> सर्वेषाम् एव सा प्रोक्ता कल्पनीया यथांशतः ॥  
> अनिर्दिष्टो वार्यमाणः प्रमादाद् यस् तु नाशयेत् ।  
> तेनैव तद् भवेद् देयं सर्वेषां समवायिनाम् ॥

नारदः [६.५] ।

> प्रमादान् नाशितं दप्यः प्रतिषिद्धं च यद् भवेत् ।  
> असंदिष्टं च यत् कुर्यात् सर्वैः संभूयकारिभिः ॥

याज्ञवल्क्यः [२.२६०] ।

> प्रतिषिद्धम् अनादिष्टं प्रमादाद् यच् च नाशितम् ।  
> स तद् दद्याद् विप्लवाच् च रक्षिता दशमांशभाक् ॥

बृहस्पतिः [१३.११] ।

> राजदैवभयाद् यस् तु स्वशक्त्या परिपालयेत् ।  
> तस्यांशं दशमं दत्वा गृह्णीयुः स्वांशतो ऽपरे ॥

**[३६१]** नारदः [६.६] ।

> दैवतस्परराजाग्निव्यसने समुपस्थिते ।  
> यस् तु स्वशक्त्या रक्षेत् तु तस्यांशो दशमः स्मृतः ॥

कात्यायनः [६३१] ।

> चौरतः सलिलाद् अग्नेर् द्रव्यं यस् तु समाहरेत् ।  
> तस्यांशो दशमो दाप्यः सर्वद्रव्येष्व् अयं विधिः ॥

याज्ञवल्क्यः [२.२६५] ।

> जिह्मं त्यजेयुर् निर्लाबम् अशक्तो ऽन्येन कारेयेत् ।

**ऽजिह्मम्ऽ** वञ्चकम् । **ऽनिर्लाभम्ऽ** लाभम् आच्छिद्य । **ऽत्यजेयुःऽ** संभूयकारिणः । **ऽअशक्तःऽ** [असमर्थः] भाण्डपिण्डव्ययाद्यवेक्षणे ।

नारदः [६.४] ।

> भाण्डपिण्डव्ययोद्धारभारसारान्ववेक्षणम् ।  
> कुर्युस् ते ऽव्यभिचारेण समये स्वे व्यवस्थिताः ॥

नारदः [६.७] ।

> एकस्य चेत् स्याद् द्व्यसनं दायादो ऽस्य तद् आप्नुयात् ।  
> अन्यो वासति दायादे शक्तश् चेत् सर्व एव वा ॥

**[३६२]** तथा [६.१६] ।

> कश्चिच् चेत् संचरन् देशान् प्रेयाद् अभ्यागतो वणिक् ।  
> राजास्य भाण्डं तद् रक्षेद् यावद् दायाददर्शनम् ॥

**ऽव्यसनम्ऽ** मरणरूपम् । **ऽअन्यो वाऽ** इत्यादि । **ऽअसति दायादेऽ** संभूयकारिणां मध्ये यः **ऽशक्तःऽ** प्रधानीभूतो ऽसौ तद् द्रव्यं गृह्णीयात् । अत **ऽसर्व एवऽ** तुल्यास् तदा सर्व एव तद् द्रव्यं गृह्णीयुर् इत्य् अर्थः ।

बृहस्पतिः [१३.१४, १५] ।

> यदा तत्र वणिक् कश्चित् प्रमीयेत् प्रमादतः ।  
> तस्य भाण्डं दर्शनीयं नियुक्तै राजपूरुषैः ॥  
> यदा कश्चित् समागच्छेत् तत्र रिक्थहरो नरः ।  
> स्वाम्यं विभावयेद् अन्यैः स तदा लब्धुम् अर्हति ॥

नारदः [६.१७] ।

> दायादे ऽसति बन्धुभ्यो ज्ञातिभ्यो वा तद् अर्पयेत् ।  
> तद् अभावे सुगुप्तं तद् धारयेद् दशवत्सरान् ॥

बृहस्पतिः [१३.१६, १७] ।

> राजाददीत षड्भागं नवमं दशमं तथा ।  
> शूद्रविट्क्षत्रजातीनां विप्राद् गृह्णीत विंशकम् ॥  
> त्र्यब्दाद् ऊर्ध्वं तु नागच्छेद् यत्र स्वामी कथंचन ।  
> तदा गृह्णीत तद् राजा ब्रह्मस्वं ब्राह्मणान् श्रयेत् ॥

**[३६३]** बौधायनः [१.१८.१६]- "अब्राह्मणस्य प्रणष्टस्वामिकं रिक्थं संवत्सरं परिपाल्य राजा हरेत्" ।

अत्र च प्रणष्टस्वामिकद्रव्ये एकवर्षत्रिवर्षदशवर्षधारणविकल्पानां व्यवस्था तत् परदेशवर्तिदूरतरदूरतमदेशवर्तितदीयपुत्रादिदायादवार्तायां सत्यां नानाविधानेकगमनप्रतिबन्धसंभवे चावगन्तव्यम् ।

नारदः [६.१८, ८] ।

> अस्वामिकम् अदायादं दशवर्षस्थितं ततः ।  
> राजा तद् आत्मसात् कुर्याद् एवं धर्मो न हीयते ॥  
> ऋत्विजां व्यसने ऽप्य् एवम् अन्यस् तत् कर्म निस्तरेत् ।  
> लभते दक्षिणाभागं स च तस्मात् प्रकल्पितम् ॥

बृहस्पतिः [१३.१८] ।

> एवं क्रियाप्रपन्नानां यदा कश्चिद् विपद्यते ।  
> तद्बन्धुना क्रिया कार्या सर्वैर् वा सहकारिभिः ॥

**ऽक्रियाऽ** अत्र तस्य कर्तव्यार्त्विज्यादिका ।

शङ्खलिखितौ- "तत्र चेद् अनुप्राप्ते सवने ऋत्विङ् म्रियेत तत्र किं कार्यम् इति जिज्ञासा तस्य सगोत्रो ऽथ शिष्यो वा तत् कार्यम् अनुपूरयेत् । अथ चेद् अबान्धवस् ततो ऽन्यम् ऋत्विजं वृणुयात्" ।

**[३६४]** याज्ञवल्क्यः [२.२६५] ।

> जिह्मं त्यजेयुर् निर्लाभम् अशक्तो ऽन्येन कारयेत् ।  
> अनेन विधिनाख्यात ऋत्विक्कर्षककर्मिणाम् ॥

मनुः [८.२०६–०७] ।

> ऋत्विग् यदि वृतो यज्ञे सवकर्म परिहापयेत् ।  
> तस्य कर्मानुरूपेण देयो ऽंशः सहकर्तृभिः ॥  
> दक्षिणासु च दत्तासु स्वकर्म परिहापयेत् ।  
> कृत्स्नम् एव लभेतांशम् अन्येनैव च कारयेत् ॥

मनु-बृहस्पती [म्। ८.२१०; बृ। १३.२०] ।

> सर्वेषाम् अर्धिनो मुख्यास् तदर्धेनार्धिनो ऽपरे ।  
> तृतीयिनस् तृतीयांशाश् चतुर्थांशास् तु पादिनः ॥

**ऽसर्वेषाम्ऽ** षोडशानाम् ऋत्विजाम्, या समुदिता दक्षिणा तस्याम् अर्धं गृह्णन्ति **ऽमुख्याःऽ** होतृब्राह्माध्वर्यूद्गातारः । ईषन्न्यूनार्धग्रहणे ऽपि सामीप्येन **ऽअर्धिनऽ** उच्यन्ते । **ऽअपरेऽ** मैत्रावरुणब्राह्मणाच्छंसिप्रतिप्रस्थातृप्रस्तोतारः, ते **[३६५]** मुख्यऋत्विग्गृहीतदक्षिणार्धग्रहणेनार्धिन उच्यन्ते । ये **ऽतृतीयिनःऽ** अच्छावाकनेष्ट्रग्नीध्रप्रतिहर्तारस् ते मुख्यार्थगृहीतस्य तृतीयम् अंशं लभन्ते । **ऽपादिनःऽ** ग्रावस्तोतृपोतृनेतृसुब्रह्मण्याः । एते मुखर्त्विग्गृहीतस्य चतुर्थम् अंशं लभन्ते ।

मनुः [८.२११, २०८] ।

> संभूय स्वानि कर्माणि कुर्वद्भिर् इह मानवैः ।  
> अनेन क्रमयोगेन कर्तव्यांशप्रकल्पना ॥  
> यस्य कर्मणि यास् तु स्युर् उक्ताः प्रत्यंशदक्षिणाः ।  
> स एव ता आददीत भजेरन् सर्व एव वा ॥

**[३६५]** **ऽप्रत्यंशदक्षिणाःऽ** अंशम् अंशं प्रति ऋत्विग्विशेषसंबन्धेन समाम्नाता दक्षिणाः । ताः किं यस् कर्मणि यत्संबन्धेन समाम्नाताः — यथा अभिषेचनीये ऽहिरण्मयौ प्राकाशाव् अध्वर्यवे ददातिऽ इति तेनैवाध्वर्युणा गृहीतव्या, उताध्वर्युर् द्वारमात्रम्, सर्वे विभज्य गृह्णीरन्न् इति संशयः ।

मनु-बृहस्पती [म। ८.२०९; बृ। १३.१९] ।

> रथं हरेद् अथाध्वर्युर् ब्रह्माधाने च वाजिनम् ।  
> होता चापि हरेद् अश्वम् उद्गाता चाप्य् अनः क्रये ॥

पूर्वोक्तसंशये ऽयं निर्णयः । केषांचिच् छाशिनाम् आधाने अधवर्यवे रथः आम्नायते, ब्रह्मणे च वेगनान् अश्वः, होत्र चाश्वः, उद्गात्रे सोमक्रये सोमवाहकं **ऽअनःऽ** शकटम् । एवं व्यवस्थायां ददातिर् मुख्यार्थो भवेत् । पुरुषसंयोगश् च नादृष्टार्थः ।

बृहस्पतिः [१३.२१] ।

> आगन्तुकाः क्रमायातास् तथा चैव स्वयं कृताः ।  
> त्रिविधास् ते समाख्याता वर्तितव्यं तथैव तैः ॥

शङ्खलिखितौ- "अथर्त्विजि वृत्त्ते पश्चाद् अन्यं वृणुयात् । पूर्वाहूतस्यैव दक्षिणा । पश्चाद् आहूतः किंचिल् लभेत । प्रवसेच् चेत् तत्कालं निमित्तं चापेक्ष्य यक्ष्यमाणस् तत्कालम् उदीक्षेत । **[३६७]** नान्तरा यजेत । स्याद् आत्ययिको वा । तं क्रतुं सम्पादयेत । प्रोष्य प्रत्यागतश् च किंचिल् लभेत । अथ चेत् प्रतिषिद्धः प्रवसेत् कामाद् अनुप्राप्ते सवने ऋत्विक् च्छतं दण्ड्यः । स एव चादुष्टस् तस्य ऋत्विक्कुलोपाध्यायः । एवं व्याधितपतितोन्मत्तप्रहीणप्रध्वस्तेषु संप्रसाधकरणम् ऋत्विक्षु । कामाच् चेद् अपतितं याज्यं त्यजेद् ऋत्विक् प्राप्नुयाद् द्विशतं दमम् । याज्यश् चैव तद् एवाप्नुयात् त्यागे ऋत्विजो ऽपतितस्य । कामं पतितम् अश्रोत्रियं त्यजेद् याज्यं चाभिशस्तम् अदातारम्" ।

**ऽपूर्वाहुतस्यैव दक्षिणाऽ** इति, पूर्वाहूतस्य दायादानां सा दक्षिणा । **ऽकालं निमित्तं चावेक्ष्यऽ** **ऽकालंऽ** पक्षम् आसादिकम्, **ऽनिमित्तंऽ** विवाहादिप्रयोजनं बुद्ध्वा । अत्यय एव **ऽआत्ययिकःऽ** । तेन यदि तत्प्रतीक्षणे यज्ञात्ययो बाधः संभाव्येत तदा ऋत्विगन्तरेण तं यज्ञं निष्पादयेद् इत्य् अर्थः । **ऽअनुप्राप्ते सवनेऽ** सवनकाल उपस्थिते । **ऽस एव वादुष्टःऽ** तस्य यजमानस्य यः कुलोपाध्यायः स प्रोषितो ऽप्य् अदुष्ट एव । **ऽप्रहीणःऽ** अभिशापादिना त्यक्तः । **ऽप्रध्वस्तःऽ** अतिवृद्धः । **ऽसंप्रसादकरणंऽ** ऋत्विगन्तरग्रहणे ऽप्य् अनुज्ञाग्रहणम् ।

**[३६८]** मनुः [८.३८८] ।

> ऋत्विजं यस् त्यजेद् याज्यो याज्यं चर्त्विक् त्यजेद् यदि ।  
> शक्तं कर्मण्य् अदुष्टं च तयोर् दण्डः शतं शतम् ॥

द्विशतैकशतदण्डयोः कामाकामकृता व्यवस्था ।

नारदः [६.१०, ९, ११] ।

> ऋत्विक् च त्रिविधो दृष्टः पूर्वैर् जुष्टः स्वयंकृतः ।  
> यदृच्छया च यः कुर्याद् आर्त्विज्यं प्रीतिपूर्वकम् ॥  
> ऋत्विग्याज्यम् अदुष्टं यस् त्यजेद् अनपकारिणम् ।  
> अदुष्टं चर्त्विजं याज्यो विनेयौ ताव् उभाव् अपि ॥  
> क्रमायाते ह्य् एष धर्मो मृतेष्व् ऋत्विक्षु च स्वयम् ।  
> यादृच्छके तु संयाज्ये त्यक्ते नास्त्य् एव किल्बिषम् ॥

बृहस्पतिः [१३.४, २२] ।

> प्रयोगं कुर्वते ये तु हेमधान्यरसादिना ।  
> समन्यूनाधिकैर् अंशैर् लाभस् तेषां तथाविधः ॥  
> बहूनां संमतो यस् तु दद्याद् एको धनं नरः ।  
> करणं कारयेद् वापि सर्वैर् एव कृतं भवेत् ॥

**[३६९]** [**ऽप्रयोगंऽ** लाभार्थम् ] **ऽकरणंऽ** लेख्यादि । ]

तथा [१३.२३–२७, २९–३१, २७, ३२–३४ ??] ।

> ज्ञातिसम्बन्धिसुहृदाम् ऋणं देयं सबन्धकम् ।  
> अन्येषां लग्नकोपेतं लेख्यसाक्षियुतं तथा ॥  
> स्वेच्छादेयं हिरण्यं तु रसधान्यं तु सावधि ।  
> देशस्थित्या प्रदातव्यं गृहीतव्यं तथैव तत् ॥  
> समवेतैस् तु यद् दत्तं प्रार्थनीयं तथैव तत् ।  
> न याचते च यः कश्चिल् लाबात् स परिहीयते ॥  
> प्रयोगः पूर्वम् आख्यातः समासेनोदितो ऽधुना ।  
> श्रूयतां कर्षकादीनां विधानम् इदम् उच्यते ॥  
> बाह्यकर्षकबीजाद्यैः क्षेत्रापकरणेन च ।  
> ये समानास् तु तैः सार्धं कृषिः कार्या विजानता ॥  
> विवीतनगराभ्यासे तथा राजपथस्य च ।  
> ऊषरं मूषिकव्याप्तं क्षेत्रं यत्नेन वर्जयेत् ॥

**[३७०]** > गर्तानूपम् सुसेकं च समन्तात् क्षेत्रसंयुतम् ।  
> प्रकृष्टं च कृतं काले वापयन् फलम् अश्नुते ॥  
> कृशातिवृद्धं कुद्रं च रोगिणं प्रपलायिनम् ।  
> काणं खञ्जरं च नादद्याद् वाह्यं प्राज्ञः कृषीवलः ॥  
> वाह्यबीजात्ययाद् यस्य क्षेत्रहानिः प्रजायते ।  
> तेनैव सा प्रदातव्या सर्वेषां कृषिजीविनाम् ॥  
> एष धर्मः समाख्यातः कीनाशानां सनातनः ।  
> हिरण्यरूप्यसूराणां काष्टपाषाणचर्मणाम् ॥  
> संस्कर्ता च कलाभिज्ञः शिल्पी चोक्तो मनीषिभिः ।  
> हेमकारादयो यत्र शिल्पं सम्भूय कुर्वते ॥  
> कर्मानुरूपं निर्वेशं लभेरंस् तु यथांशतः ।

ऽ**विवीत**ऽशब्देन यवसाध्यर्थं रक्षितो भूप्रदेश उच्यते । **ऽकीनाशाःऽ** कृषीवलाः । **ऽनिर्वेशोऽ** अत्र भृतिः ।

**[३७१]** कात्यायनः [६३२] ।

> शिक्षकाभिज्ञकुशला आचार्याश् चेति शिल्पिनः ।  
> एकद्वित्रिचतुर्भागात् वहेयुस् ते यथोत्तरम् ॥

बृहस्पतिः [१३.३६–३९] ।

> हर्म्यं देवगृहं वापि धार्मिकोपस्कराणि च ।  
> संभूय कुर्वतां चैषां प्रमुखो द्व्यंशम् अर्हति ॥  
> नर्तकानाम् एष एव सद्भिर् उदाहृतः ।  
> तालज्ञो लभते ऽध्यर्धं गायनास् तु समांशिनः ॥  
> स्वाम्याज्ञया तु यच् चोरैः परदेशात् समाहृतम् ।  
> राज्ञे दत्वा तु षड्भागं भजेयुस् ते यथांशतः ॥  
> चतुरो ऽंशान् तथा मुख्यः शूरस् त्र्यंशम् अवाप्नुयात् ।  
> समर्थस् तु हरेद् द्व्यंशं शेषास् त्व् अन्ये समांशिनः ॥

कात्यायनः [६३३–३५, ६३७] ।

> परराष्ट्राद् धनं यत् स्याच् चोरैः स्वाम्याज्ञया हृतम् ।  
> राज्ञे दशांशम् आहृत्य विभजेरन् यथाविधि ॥

**[३७२]** > चोराणां मुख्यभूतस् तु चतुरो ऽंशांस् ततो हरेत् ।  
> शूरो ऽंशांस् त्रीन् समर्थो द्वौ शिष्टास् त्व् एकैकम् एव च ॥  
> तेषां च प्रसृतानां यो ग्रहणं समवाप्नुयात् ।  
> तन्मोक्षणार्थं यद् दत्तं तस्य कार्या समक्रिया ॥  
> वणिजां कर्षकाणां च चोराणां शिल्पिनां तथा ।  
> अनियम्यांशकर्तॄणां सर्वेषाम् एष निर्णयः ॥

**इति व्यवहारकाण्डे कृत्यकल्पतरौ सम्भूयसमुत्थानम् ।**

**[३७३]**

## ६० दत्ताप्रदानिकम्
अथ दत्ताप्रदानिकम्

तत्र नारदः [७.१–३] ।

> दत्वा द्रव्यम् असम्यग् यः पुनर् आदातुम् इच्छति ।  
> दत्ताप्रदानिकं नाम व्यवहारपदं हि तत् ॥  
> अदेयम् अथ देयं च दत्तं चदत्तम् एव च ।  
> व्यवहारेषु विज्ञेयो दानमार्गश् चतुर्विधः ॥  
> तत्रेहाष्टाव् अदेयानि देयम् एकविधं स्मृतम् ।  
> दत्तं सप्तविधं दद्याद् अदत्तं द्वादशात्मकम् ॥

बृहस्पतिः [१४.२] ।

> सामान्यं पुत्रदाराधिसर्वस्वन्यासयाचितम् ।  
> प्रतिश्रुतं तथान्यस्य न देयम् इति संमतम् ॥

नारदः [७.४–५] ।

> अन्वाहितं याचितकम् आधिः सामान्यकं च यत् ।  
> निक्षेपः पुत्रदारं च सर्वस्वं चान्वये सति ॥

**[३७४]** > आपत्स्व् अपि हि कष्टासु वर्तमानेन देहिना ।  
> अदेयान्य् आहुर् आचार्या यच् चान्यस्मै प्रतिश्रुतम् ॥

दक्षः ।

> सामान्यं याचितं न्यास आधिर् दाराश् च तद्धनम् ।  
> अन्वाहितं च निक्षेपः सर्वस्वं चान्वये सति ॥  
> आपत्स्व् अपि न देयानि नव वस्तूनि पण्डितैः ।  
> यो ददाति स मूढात्मा प्रायश्चित्तीयते नरः ॥

याज्ञवल्क्यः [२.१७५] ।

> स्वकुटुम्बावरोधेन देयं दारसुताद् ऋते ।  
> नान्वये सति सर्वस्वं यच् चान्यस्मै प्रतिश्रुतम् ॥

कात्यायनः [६३८–३९] ।

> विक्रयं चैव दानं च न देयाः स्युर् अनिच्छवः ।  
> दाराः पुत्राश् च सर्वस्वम् आत्मनैव तु योजयेत् ॥

**[३७५]** > आपत्काले तु कर्तव्यं दानं विक्रय एव वा ।  
> अन्यथा न प्रवर्तेत इति शास्त्रविनिश्चयः ॥

वसिष्ठः [१५.१–५]- "शुक्रशोणितसंभवः पुरुषो मातृपितृनिमित्तकः । तस्य प्रदानविक्रयपरित्यागेषु मातापितरौ प्रभवतः । न चैकं पुत्रं दद्यात् प्रतिगृह्णीयाद् वा । स हि संतानाय पूर्वेषाम् । न तु स्त्री पुत्रं दद्यात् प्रतिगृह्णीयाद् वा, अन्यत्रानुज्ञानाद् भर्तुः" ।

बृहस्पतिः [१४.३] ।

> कुटुम्बभक्तवसनाद् दयें यद् अतिरिच्यते ।  
> मध्वास्वादो विषं पश्चाद् दातुर् धर्मो ऽन्यथा भवेत् ॥

कात्यायनः [६४०] ।

> सर्वस्वं गृहवर्जं तु कुटुम्बभरणाधिकम् ।  
> यद् द्रव्यं तत् स्वकं देयम् अदेयं स्याद् अतो ऽन्यथा ॥

बृहस्पतिः [१४.४–६, ८] ।

> सप्तागमाद् गृहक्षेत्राद् यद् यत् क्षेत्रं प्रदीयते ।  
> पित्र्यं वाथ स्वयं प्राप्तं तद् दातव्यं विवक्षितम् ॥  
> स्वेच्छादेयं स्वयं प्राप्तं बन्धाचारणबन्धकम् ।  
> वैवाहिके क्रमायाते सर्वदानं न विद्यते ॥

**[३७६]** > सौदायिकं क्रमायातं शौर्यप्राप्तं च यद् भवेत् ।  
> स्त्रीज्ञातिस्वाम्यनुज्ञातं दत्तं सिद्धिम् आप्नुयात् ॥  
> विभक्ता वाविभक्ता वा दायादाः स्थावरे समाः ।  
> एको ह्य् अनीशः सर्वत्र दानाधमनविक्रये ॥

**ऽसप्तागमात्ऽ** —

> सप्तवित्तागमाः धर्म्या दायो लाभः क्रयो जयः ।  
> प्रयोगः कर्मयोगश् च सत्प्रतिग्रह एव च ॥

इति मनूक्तेः [१०.११५] सप्तविधशौर्याद्यागमलब्धधनाद् उद्धृत्य तद् धनम् आश्रित्य गृहक्षेत्रादि दातव्यम् । न त्व् अनागमम् इत्य् अर्थः ।

याज्ञवल्क्यः [२.१७६] ।

> प्रतिग्रहः प्रकाशः स्यात् स्थावरस्य विशेषतः ।  
> देयं प्रतिश्रुतं चैव दत्वा नापहरेत् पुनः ॥

**[३७७]** कात्यायनः [६४२] ।

> स्वेच्छया यः प्रतिश्रुत्य ब्राह्मणाय प्रतिग्रहम् ।  
> न दद्याद् ऋणवद् दाप्यः प्राप्नुयात् पूर्वसाहसम् ॥

मत्स्यपुराणे [२२७.४] ।

> प्रतिश्रुत्याप्रदातारं सुवर्णं दण्डयेन् नृपः ।

हारीतः ।

> प्रतिश्रुतार्थदाने तु दत्तस्योच्छेदनेन च ।  
> विविधान् नरकान् याति तिर्यग्योनौ च जायते ॥  
> वाचा च यत् प्रतिज्ञातं कर्मणा नोपपादितम् ।  
> ऋणं तद् धर्मसंयुक्तम् इह लोके परत्र च ॥

गौतमः [५.२४]- "प्रतिश्रुत्याप्य् अधर्मसंयुक्ताय न दद्यात्" ।

बृहस्पतिः [१४.९] ।

> भृतिस् तुष्ट्या पण्यमूल्यं स्त्रीशुल्कम् उपकारिणे ।  
> श्रद्धानुग्रहसंप्रीत्या दत्तम् अष्टविधं विदुः ॥

दत्तस्य सप्तविधत्वम् अभिधाय विभागे —

**[३७८]** नारदः [४.७] ।

> पण्यमूल्यं भृतिस् तुष्ट्या स्नेहात् प्रत्युपकारतः ।  
> स्त्रीशुल्कानुग्रहार्थं च दत्तं दानविदो विदुः ॥

**ऽपण्यमूल्यम्ऽ** क्रीतमूल्यम् । **ऽभृतिःऽ** वेतनम्, कृतकर्मणे दत्तम् । **ऽतुष्ट्याऽ** बन्दिचारणादिभ्यो दत्तम् ।

दक्षः ।

> मातापित्रोर् गुरौ मित्रे विनीते चोपकारिणि ।  
> दीनानाथविशिष्टेभ्यो दत्तं तु सफलं भवेत् ॥

कात्यायनः [६४५, ६४४, ६४६] ।

> भयत्राणाय रक्षार्थं तथा कार्यप्रसाधनात् ।  
> अनेन विधिना दत्तं विद्यात् प्रत्युपकारिकम् ॥  
> अविज्ञातोपलब्ध्यर्थं दानं यत्र निरूपितम् ।  
> उपलब्धिक्रियालब्धं सा भृतिः परिकीर्तिता ॥  
> प्राणसंशयम् आपन्नं यो माम् उत्तारयेद् इतः ।  
> सर्वस्वं तस्य दास्यामीत्य् उक्ते ऽपि न तथा भवेत् ॥

नारदः ।

> अदत्तं तु भयक्रोधशोकवेगरुगन्वितैः ।  
> तथोत्कोचपरीहासव्यत्यासच्छलयोगतः ॥

**[३७९]** > बालमूढस्वतन्त्रैश् च मत्तोन्मत्तापवर्जितैः ।  
> कर्ता ममायं कर्मेति प्रतिलाभेच्छया तु यत् ॥

कात्यायनः [६४७, ६४९] ।

> कामक्रोधास्वतन्त्रार्तक्लीबोन्मत्तप्रमोहितैः ।  
> व्यत्यासपरिहासाच् च यद् दत्तं तत् पुनर् हरेत् ॥  
> यदि कार्यस्य सिद्ध्यर्थम् उत्कोचा स्यात् प्रतिश्रुता ।  
> तस्मिन्न् अपि प्रसिद्धे ऽर्थे न देया स्यात् कथंचन ॥  
> अथ प्राग् एव दत्ता स्यात् प्रतिदाप्यः स तां बलात् ।  
> दण्डं चैकादशगुणम् आहुर् गार्गीयमानवाः ॥

बृहस्पतिः [१४.१५–१७] ।

> क्रुद्धहृष्टप्रमत्तार्तबालोन्मत्तभयातुरैः ।  
> मत्तातिवृद्धनिर्धूतैः प्रमूढैः शोकवेगिभिः ॥  
> नर्मदत्तं तथैतैर् यत् तद् अदत्तं प्रकीर्तितम् ।  
> प्रतिलाभेच्छया दत्तम् अपात्रे पात्रशङ्कया ॥  
> कार्ये चाधर्मसंयुक्ते स्वामी तत् पुनर् आप्नुयात् ॥

**अमिअ स्रिनिवसन्**

**[३८०]** नारदः [४.११] ।

> अपात्रे पात्रम् इत्य् उक्ते कार्ये चाधर्मसंहिते ।  
> यद् दत्तं स्याद् अविज्ञानाद् अदत्तं तद् अपि स्मृतम् ॥

मनुः [८.२१२-१३] ।

> धर्मार्थं येन दत्तं स्यात् कस्मैचिद् याचते धनम् ।  
> पश्चाच् च न तथा तत् स्यान् न देयं तेन तद् भवेत् ॥  
> यदि संसाधयेत् तत् तु दर्पाल् लोभेन वा पुनः ।  
> राज्ञा दाप्यः सुवर्णं स्यात् तस्य स्तेयस्य निष्कृतिः ॥

नारदः [४.१२] ।

> गृह्नात्य् अदत्तं यो मोहाद् यश् चादेयं प्रयच्छति ।  
> दण्डनीयाव् उभाव् एतौ धर्मज्ञेन महीक्षिता ॥

कात्यायनः [६५४, ६५०, ६५१] ।

> स्वस्थेनार्तेन वा देयं श्रावितं धर्मकारणात् ।  
> अदत्वा तु मृते दाप्यस् तत्सुतो नात्र संशयः ॥

**[३८१]** > स्तेनसाहसिकोद्वृत्तपारजायिकशंसनात् ।  
> दर्शनाद् वृत्तनष्टस्य तथासत्यप्रवर्तनात् ॥  
> प्राप्तम् एतैस् तु यत् किंचित् तद् उत्कोचाख्यम् उच्यते ।  
> न दाता तत्र दण्ड्यः स्यान् मध्यस्थश् चैव दोषभाक् ॥

**इति महाराजाधिराजश्रीगोविन्दचन्द्रदेवमहासन्धिविग्रहिकेण**

**भट्टश्रीहृदयधरात्मजेन**

**श्रीमल्लक्ष्मीधरेण विरचिते कृत्यकल्पतरौ**

**व्यवहारकाण्दे दत्ताप्रदानिकम् ॥**

**[३८२]**

## ६१ भृतिविधिः
अथ भृतिविधिः

**तत्राभ्युपेत्याशुश्रूषा**

बृहस्पतिः [१५.१–३] ।

> अदेयादिकम् आख्यातं भृतानाम् उच्यते विधिः ।  
> अशुश्रूषाभ्युपेत्यैतद् विवादपदम् उच्यते ॥  
> वेतनस्यानपाकर्म तद् अनु स्वामिपालयोः ।  
> क्रमशः कथ्यते वादो भृतभेदत्रयं त्व् इदम् ॥

नारदः [८.१–२] ।

> अभ्युपेत्य तु शुश्रूषां यस् तां न प्रतिपद्यते ।  
> अशुश्रूषाभ्युपेत्यैतद् विवादपदम् उच्यते ॥  
> शुश्रूषकः पञ्चविधः शास्त्रे दृष्टो मनीषिभिः ।  
> चतुर्विधः कर्मकरः शेषा दासास् त्रिपञ्चकाः ॥

भृत्या इत्य् अनुवृत्तौ बृहस्पतिः [१५.४–५] ।

> अनेकधा त्व् अभिहिता जातिकर्मानुरूपतः ।  
> विद्याविज्ञानकर्मार्थनिमित्तेन चतुर्विधाः ॥  
> एकैकः पुनर् एतेषां क्रियाभेदात् प्रभिद्यते ।

**[३८३]** नारदः [८.३–४] ।

> शिष्यान्तेवासिभृतकाश् चतुर्थस् त्व् अधिकर्मकृत् ।  
> एते कर्मकरा ज्ञेया दासास् तु गृहजादयः ॥  
> सामान्यम् अस्वतन्त्रत्वम् एषाम् आहुर् मनीषिणः ।  
> जातिकर्मकृतस् तूक्तो विशेषो वृत्तितस् तथा ॥

बृहस्पतिः [१५.६] ।

> विद्या त्रयी समाख्याता ऋग्यजुःसामलक्षणा ।  
> तदर्थं गुरुशुश्रूषां प्रकुर्याच् छास्त्रचोदिताम् ॥

नारदः [८.८] ।

> आ विद्याग्रहणाच् छिष्यः शुश्रूषेत् प्रयतो गुरुम् ।  
> तद्वृत्तिर् गुरुदारेषु गुरुपुत्रे तथैव च ॥

तथा [८.१५] ।

> समावृत्तश् च गुरवे प्रदाय गुरुदक्षिणाम् ।  
> प्रतीयात् स्वगृहान् एषा शिष्यवृत्तिर् उदाहृता ॥

बृहस्पतिः [१५.७] ।

> विज्ञानम् उच्यते शिल्पं हेमकुप्यादिसंस्कृतिः ।  
> नृत्यादिकं च तच् छिक्षन् कुर्यात् कर्म गुरोर् गृहे ॥

**[३८४]** नारदः [८.१६–१७] ।

> स्वं शिल्पम् इच्छन्न् आहर्तुं बान्धवानाम् अनुज्ञया ।  
> आचार्यस्य वसेद् अन्ते कालं कृत्वा सुनिश्चितम् ॥  
> आचार्यः शिक्षयेद् एनं स्वगृहे दत्तभोजनम् ।  
> न चान्यत् कारयेत् कर्म पुत्रवच् चैनम् आचरेत् ॥

कात्यायनः [७१६] ।

> यस् तु न ग्राहयेच् छिल्पं कर्माण्य् आख्याति कारयेत् ।  
> प्राप्नुयात् साहसं पूर्वं तस्माच् छिष्यो निवर्तते ॥

नारदः [७.१८–१९] ।

> शिक्षयन्तम् अदुष्तं च यस् त्व् आचार्यं परित्यजेत् ।  
> बलाद् वासयितव्यः स्याद् वधबन्धौ च सो ऽर्हति ॥  
> शिक्षितो ऽपि कृतं कालम् अन्तेवासी समापयेत् ।  
> तत्र कर्म च यत् कुर्याद् आचार्यस्यैव तत् फलम् ॥

**ऽवधोऽ** ऽत्र वेणुदण्डादिना तादनमात्रम् । **ऽबन्धोऽ** बन्धनम् । यन्त्रणम् इति कश्चित् । **ऽकृतं कालम्ऽ** व्यवस्थापितं समयम् । **ऽतत् फलम्ऽ** कर्मफलं भृतिरूपम् ।

**[३७५]** तथा [७.२०] ।

> गृहीतशिल्पः समये कृत्वाचार्यं प्रदक्षिणम् ।  
> शक्तितश् चानुमान्यैनम् अन्तेवासी निवर्तते ॥

बृहस्पतिः [१५.८–१२] ।

> यो भुङ्क्ते परदासीम् तु स ज्ञेयो वनिताभृतः ।  
> कर्म तत्स्वामिनः कुर्याद् यथान्यो ऽर्थभृतो नरः ॥  
> बहुधार्थभृतः प्रोक्तस् तथा भागभृतो ऽपरः ।  
> हीनमध्योत्तमत्वं च सर्वेषाम् एव चोदितम् ॥  
> दिनमासार्धषण्मासत्रिमासाब्दभृतस् तथा ।  
> कर्म कुर्यात् प्रतिज्ञातं लभते परिभाषितम् ॥

**[३७६]** > भृतकस् त्रिविधो ज्ञेय उत्तमो मध्यमो ऽधमः ।  
> शक्तिभक्त्यनुरूपा स्याद् एषां कर्माश्रया भृतिः ॥  
> उत्तमस् त्व् आयुधीयो ऽत्र मध्यमस् तु कृषीवलः ।  
> अधमो भारवाहः स्याद् इत्य् एष त्रिविधो भृतः ॥

बृहस्पतिः [१५.१३–१४] ।

> आयुधीयोत्तमस् तेषां मध्यमः सीरवाहकः ।  
> भारवाहो ऽधमः प्रोक्तस् तथा च गृहकर्मकृत् ॥  
> द्विप्रकारो भागभृतः कृषिगोजीविनां स्मृतः ।  
> जातसस्यात् तथा क्षीरात् स लभेत न संशयः ॥

नारदः [८.२३, २५, ८, ५,७] ।

> अर्थेष्व् अधिकृतो यः स्यात् कुटुम्बस्य तथोपरि ।  
> सो ऽधिकर्मकरो ज्ञेयः स च कौटुम्बिकः स्मृतः ॥  
> शुभकर्मकरा ह्य् एते चत्वारः समुदाहृताः ।  
> जघन्यकर्मभाजस् तु शेषा दासास् त्रिपञ्चकाः ॥  
> कर्मापि द्विविधं प्रोक्तम् अशुभं शुभम् एव च ।  
> अशुभं दासकर्मोक्तं सुभं कर्मभृतः स्मृतम् ॥  
> गृहद्वाराशुचिस्थानरथ्यावस्करशोधनम् ।  
> गुह्याङ्गस्पर्शनोच्छिष्टविण्मूत्रग्रहणोज्झनम् ॥

**[३८७]** > इच्छतः स्वामिनश् चाङ्गैर् उपस्थानम् अथान्ततः ।  
> अशुभं कर्म विज्ञेयं शुभम् अन्यत् ततः परम् ॥

कात्यायनः [७२०] ।

> विण्मूत्रोन्मार्जनं चैव नग्नत्वपरिमर्दनम् ।  
> प्रायो दासीसुताः कुर्युर् गवादिग्रहणं च यत् ॥

नारदः [८.२६–२९, ३१] ।

> गृहजातस् तथा क्रीतो लब्धो दायाद् उपागतः ।  
> अनाकालभृतस् तद्वद् आहितः स्वामिना च यः ॥

**[३८८]** > मोक्षितो महतश् चर्णाद् युद्धे प्राप्तः पणे जितः ।  
> तवाहम् इत्य् उपगतः प्रव्रज्यावसितः कृतः ॥  
> भक्तदासश् च विज्ञेयस् तथैव वडवाहृतः ।  
> विक्रेता वात्महण् शास्त्रे दासाः पञ्चदश स्मृताः ॥  
> तत्र पूर्वश् चतुर्वर्गो दासत्वान् न विमुच्यते ।  
> प्रसादात् स्वामिनो ऽन्यत्र दास्यम् एषां क्रमागतम् ॥  
> विक्रीणीते स्वतन्त्रः सन् यत्रात्मानं नराधमः ।  
> स जघन्यतमस् तेषाम् सो ऽपि दास्यान् न मुच्यते ॥

**ऽअनाकाले भृतःऽ** दुर्भिक्षकाले भृतः ।

**[३८९]** मार्कण्डेयपुराणे [१८.२१६] चण्डालदास्यं प्राप्तस्य पुत्रशोकार्तस्य हरिश्चन्द्रस्य वाक्यम् ।

> चण्डालेनाननुज्ञातः प्रवेक्ष्ये ज्वलनं यदि ।   
> चण्डालदासतां प्राप्स्ये पुनर् अन्यत्र जन्मनि ॥

मनुः [८.४१४] ।

> न स्वामिना निसृष्टो ऽपि शूद्रो दास्यात् प्रमुच्यते ।  
> निसर्गजं हि तत् तस्य कस् तस्मात् तं व्यपोहति ॥

नारदः [८.३६] ।

> राज्ञ एव तु दासः स्यात् प्रव्रज्यावसितो नरः ।  
> न तस्य प्रतिमोक्षो ऽस्ति न विशुद्धिः कथंचन ॥

**[३९०]** कात्यायनः [७२१] ।

> प्रव्रज्यावसितः यत्र त्रयो वर्णा द्विजातयः ।  
> निर्वासं कारयेद् विप्रं दासत्वं क्षत्रविण् नृपः ॥

दक्षः [७.३३] ।

> पारिव्राज्यं गृहीत्वा तु यः स्वधर्मे न तिष्ठति ।  
> श्वपदेनाङ्कयित्वा तं राजा शीघ्रं प्रवासयेत् ॥

**(अ) अथ दास्यविमोक्षः**

तत्र नारदः [८.४०, ३०–३४, ३६] ।

> तवाहम् इति चात्मानं यो ऽस्वतन्त्रः प्रयच्छति ।  
> न स तं प्राप्नुयात् कामं पूर्वस्वामी लभेत तम् ॥

**[३९१]**  
> चौरापहृतविक्रीता ये च दासीकृता बलात् ।  
> राज्ञा मोचयितव्यास् ते दासत्वं तेषु नेष्यते ॥  
> यश् चैषां स्वामिनं कश्चिन् मोचयेत् प्राणसंशयात् ।  
> दासत्वात् स विमुच्येत पुत्रभागं लभेत च ॥  
> अनाकाले भृतो दास्यान् मुच्यते गोयुगं ददत् ।  
> भक्षितं चापि यद् दुर्गे न तच् छुध्यति कर्मणा ॥  
> आहितो ऽपि धनं दत्वा स्वामी यद्य् एनम् उद्धरेत् ।  
> अथोपगमयेद् एनं सो ऽपि क्रीताद् अनन्तरः ॥  
> ऋणं तु सोदयं दत्वा ऋणी दास्यात् प्रमुच्यते ।  
> कृतकालव्युपरमात् कृतको ऽपि विमुच्यते ॥   
> तवाहम् इत्य् उपगतो युद्धे प्राप्तः पणे जितः ।  
> प्रतिशीर्षप्रदानेन मुच्यते तुल्यकर्मणा ॥  
> भक्तस्योपेक्षणात् सद्यो भक्तदासः प्रमुच्यते ।  
> निग्रहाद् वडवायां च मुच्यते वडवाभृतः ॥

**ऽअस्वतन्त्रःऽ** अस्वामिकः । **ऽदुर्गेऽ** दुर्भिक्षे । **ऽउपगमयेत्ऽ** इत्यादि (?) । यस्मिन्न् आहितो दासस् तम् एव यदि ग्राहयेन् न मोचयेत् तदा तस्यासौ ऽक्रीतानन्तरःऽ **[३९२]** क्रीताद् अवशिष्टः संपद्यत इत्य् अर्थः । **ऽप्रतिशीर्षप्रदानेनऽ** तुल्यदासदानेनेत्य् अर्थः । **ऽनिग्रहात्ऽ** आच्छादनात् । **ऽवडवाऽ** दासी ।

याज्ञवल्क्यः [२.१८२] ।

> बलाद् दासीकृतश् चौरैर् विक्रीतश् चापि मुच्यते ।  
> स्वामिप्राणप्रदो भक्तत्यागात् तन्निष्क्रयाद् अपि ॥

कात्यायनः [७२३] ।

> स्वदासीं यस् तु संगच्छेत् प्रसूता च भवेत् ततः ।  
> अवेक्ष्य बीजं कार्या स्याद् अदासी सान्वया तु सा ॥

**[३९३]** नारदः [८.४२, ४३, ४१] ।

> स्वं दासम् इच्छेद् यः कर्तुम् अदासं प्रीतमानसः ।  
> स्कन्धाद् आदाय तस्यासौ भिन्द्यात् कुम्भं सहाम्भसा ॥  
> साक्षाताभिः सपुष्पाभिर् मूर्धन्यद्भिर् अवाकिरन् ।  
> अदास इति चोक्त्वा त्रिः प्राङ्मुखं तम् अथोत्सृजेत् ॥  
> ततः प्रभ्र्ति वक्तव्यः स्वाम्यनुग्रहपालितः ।  
> भोज्यान्नश् च प्रतिग्राह्यो भवत्य् अभिमतः सताम् ॥  
> अधनास् त्रय एवोक्ता भार्या दासस् तथा सुतः ।  
> यत् ते समधिगच्छन्ति यस्यैते तस्य तद् धनम् ॥

**ऽसमधिगच्छन्तिऽ** समार्जयन्ति ।

देवलः ।

> पितर्य् उपरते पुत्रा विभजेयुर् धनं पितुः ।  
> अस्वाम्यं हि भवेत् तेषां निर्दोषे पितरि स्थिते ॥  
> पत्यौ जीवति नारीणां दासानां स्वामिनि स्थिते ।  
> तद्वन् नियतम् अस्वाम्यं सर्वार्थेष्व् अब्रवीन् मनुः ॥

मनुः [८.१४७] ।

> विस्रब्धं ब्राह्मणः शूद्राद् द्रव्योपादानम् आचरेत् ।  
> न हि तस्यास्ति किंचित् स्वं भर्तृहार्यधनो हि सः ॥

**[३९४]** कात्यायनः [७२४, ७२५] ।

> दासस्य तु धनं यत् स्यात् स्वामी तस्य प्रभुः स्मृतः ।  
> प्रकाशविक्रयाद् यत् तु तत् स्वामी धनम् अर्हति ॥

**[३९५]** तथा ।

> दासेनोढा च दासी या सापि दासीत्वम् आप्नुयात् ।  
> यस्माद् भर्ता प्रभुस् तस्याः स्वाम्यधीनः पतिर् यतः ॥

**[३९५]**

**अथ दास्याधिकारिणः**

तत्र नारदः [८.३९] ।

> वर्णानां प्रातिलोम्येन दासत्वं न विधीयते ।  
> स्वधर्मत्यागिनो ऽन्यत्र दारवद् दासता मता ॥

कात्यायनः [७१५–१६, ७१९, ७१८] ।

> स्वतन्त्रस्यात्मनो दानाद् दासत्वं दारवद् भृगुः ।  
> त्रिषु वर्णेषु विज्ञेयं दास्यं विप्रस्य न क्वचित् ॥  
> वर्णानाम् आनुलोम्येन दास्यं न प्रतिलोमतः ।  
> राजन्यवैश्यशूद्राणां त्यजतां च स्वतन्त्रताम् ॥  
> समवर्णो ऽपि विप्रं तु दासत्वं नैव कारयेत् ।  
> शीलाध्ययनसंपन्नस् तदूनं कर्म कामतः ॥  
> तत्रापि नाशुभं किंचित् प्रकुर्वीत द्विजोत्तमः ।  
> ब्राह्मणस्य हि दासत्वान् नृपतेजो विहन्यते ॥  
> क्षत्रविट्शूद्रधर्मस् तु समवर्णं कदाचन ।  
> कारयेद् दासकर्माणि ब्राह्मणं न बृहस्पतिः ॥

**ऽतदूनंऽ** इत्य् अत्र शीलाधयनन्यूनं ब्राह्मणं शीलाध्ययनसंपन्नो ब्राह्मणः कर्म कारयेद् इति योजना । **ऽकामतःऽ** तदिच्छया । **ऽअशुभंऽ** विण्मूत्रशोधनादि । **[३९७]** **ऽक्षत्रविट्शूद्रधर्मऽ** इत्यादि, क्षत्रादिधर्मः ब्राह्मणं दासकर्माणि न कारयेद् इति बृहस्पतिर् मन्यत इत्य् अर्थः ।

मनुः [८.४११–१३] ।

> क्षत्रियं चैव वैश्यं च ब्राह्मणो वृत्तिकर्षितौ ।  
> बिभृयाद् आनृशंस्येन स्वानि कार्माणि कारयेत् ॥

**[३९८]** > दास्यं तु कारयेन् मोहाद् ब्राह्मणः संस्कृतान् द्विजान् ।  
> अनिच्छतः प्राभवत्वाद् राज्ञा दाप्यः शतानि षट् ॥  
> शूद्रं तु कारयेद् दास्यं क्रीतम् अक्रीतम् एव वा ।  
> दायायैव हि सृष्टो ऽसौ स्वयम् एव स्वयंभुवा ॥

**ऽप्राभवत्वात्ऽ** प्रभुत्वात् ।

विष्णुः [५.१५१]- "यस् तूत्तमवर्णं दास्ये नियोजयति तस्योत्तमसाहसो दण्डः" ।

कात्यायनः [७२६–२९] ।

> आदद्याद् ब्राह्मणीं यस् तु विक्रीणीयात् तथैव च ।  
> राज्ञे तद् अकृतं कार्यं दण्ड्याः स्युः सर्व एव ते ॥  
> कामात् तु संश्रितां यश् च दासीं कुर्यात् कुलस्त्रियम् ।  
> संक्रामयेत् तथान्यत्र दण्ड्यस् तच् चाकृतं भवेत् ॥

**[३९९]** > बालघात्रीम् अदासीं च दासीम् एव भुनक्ति यः ।  
> परिचारकपत्नीं वा प्राप्नुयात् पूर्वसाहसम् ॥  
> विक्रोशमानां यो भक्तां दासीं विक्रेतुमिच्छति ।  
> अनापदिस्थः शक्तः सन् प्राप्नुयाद् द्विशतं दमम् ॥

**इति महाराजाधिराजश्रीगोविन्दचन्द्रदेवमहासन्धिविग्रहिकेण**

**भट्टहृदयधरात्मजेन**

**भट्टश्रीलक्ष्मीधरेण विरचिते कृत्यकल्पतरौ**

**व्यवहारकाण्दे दास्याधिकारपर्व ॥**

**[४००]**

## ६२ वेतनस्यानपाक्रिया
अथ वेतनस्यानपाक्रिया

तत्र नारदः [९.१–३] ।

> भृतानां वेतनस्योक्तिर् दानाधाधमनविक्रमे ।  
> वेतनस्यानपाकर्म तद् विवादपदं स्मृतम् ॥  
> भृताय वेतनं दद्यात् कर्मस्वामी यथाकृतम् ।  
> आदौ मध्ये ऽवसाने वा कर्मणो यद् विनिश्चितम् ॥  
> भृताव् अनिश्चितायां तु दशभागम् अवाप्नुयुः ।  
> लाभगोवीर्यसस्यानां वणिग्गोपकृषीवलाः ॥

**ऽगोवीर्यम्ऽ** गवां सारभूतं क्षीरम् इत्य् अर्थः ।

**[४०१]** याज्ञवल्क्यः [२.१९४–९६] ।

> दाप्यस् तु दशमं भागं वाणिज्यपशुसस्यतः ।  
> अनिश्चित्य भृतिं यस् तु कारयेत् स महीक्षिता ॥  
> देशं कालं च यो ऽतीयात् कर्म कुर्याच् च यो ऽन्यथा ।  
> तत्र तु स्वामिनश् छन्दो ऽधिकं देयं कृते ऽधिके ॥  
> यो यावत् कुरुते कर्म तावत् तस्य तु वेतनम् ।  
> उभयोर् अप्य् असाध्यं चेत् साध्यं कुर्याद् यथाश्रुतम् ॥

**ऽतत्रऽ** भृतिदाने । **ऽस्वामिनश् छन्दःऽ** इच्छा ।

बृहस्पतिः [१६.१–२] ।

> त्रिभागं पञ्चभागं वा गृह्णीयात् सीरवाहकः ।

**[४०२]** तथा ।

> भाक्ताच्छादभ्र्तः सीराद् भागं गृह्णीत पञ्चमम् ।  
> जातसस्यात् त्रिभागं तु प्रगृह्णीतोपधाभृतः ॥

**ऽउपधाऽ** व्यापारफलम् ।

आपस्तम्बः [२.२८.२–४]- "उद्वसतः कीनाशस्य कर्मन्यासे दण्डताडनम् । तथा पशुपस्य । अवरोधनं चास्य पशूनाम्" ।

वृद्धमनुः [मनुस्मृति, पूर्वार्ध्ं, ८.१५७] ।

> समुद्रयानकुशला देशकालार्थदर्शिनः ।  
> नियच्छेयुर् भृतिं यां तु सा स्यात् प्राग् अकृता यदि ॥

नारदः [९.४] ।

> कर्मोपकरणं चैषां क्रियां प्रति यद् अधितम् ।  
> आप्तभावेन तद् रक्ष्यं न जैह्म्येन कदाचन ॥

**[४०३]** बृहस्पतिः [१६.३, ५] ।

> भृतकस् तु न कुर्वीत स्वामिना शाठ्यम् अन्व् अपि ।  
> भृतिहानिम् अवाप्नोति ततो वादः प्रवर्तते ॥  
> गृहीतवेतनः कर्म न करोति यदा भृतः ।  
> समर्थश् चेद् दमं दाप्यो द्विगुणं तच् च वेतनम् ॥

याज्ञवल्क्यः [२.१९३] ।

> गृहीतवेतनः कर्म त्यजन् द्विगुणम् आवहेत् ।  
> अगृहीते समं दाप्यो भृत्यै रक्ष्य उपस्करः ॥

**ऽभृत्यैःऽ** भृतकैः । **ऽउपस्करःऽ** उपकरणम्, लाङ्गलादीनां योक्त्रादि ।

नारदः [९.५] ।

> कर्माकुर्वन् प्रतिश्रुत्य कार्यो दत्वा भृतिं बलात् ।  
> भृतिं गृहीत्वाकुर्वाणो द्विगुणां भृतिम् आवहेत् ॥

कात्यायनः [६५७] ।

> कर्मारम्भं तु यः कृत्वा सिद्धिं नैव तु कारयेत् ।  
> बलात्कारयितव्यो ऽसाव् अकुर्वन् दण्डम् अर्हति ॥

**[४०४]** बृहस्पतिः [१६.७] ।

> प्रतिश्रुत्य न कुर्याद् यः स कार्यः स्याद् बलाद् अपि ।  
> स चेन् न कुर्यात् तत् कर्म प्राप्नुयाद् द्विशतं दमम् ॥

मनुः [८.२१५] ।

> भृतो ऽनार्तो न कुर्याद् यो दर्पात् कर्म यथोदितम् ।  
> स दण्ड्यः कृष्णलान्य् अष्टौ न देयं चास्य वेतनम् ॥

[तथा; मनुः ८.२१७, २१६]

> यथोक्तम् आर्तः स्वस्थो वा यस् तत् कर्म न कारयेत् ।  
> न तस्य वेतनं देयम् अल्पोनस्यापि कर्मणः ॥  
> आर्तस् तु कुर्यात् स्वस्थः सन् यथाभाषितम् आदितः ।  
> सुदीर्थस्यापि कालस्य तल् लभेतैव वेतनम् ॥

**ऽअनार्तःऽ** अनापन्नः । **ऽअल्पोनस्यऽ** अल्पावशिष्टस्य ।

**[४०५]** नारदः [नारदीयम् संहिता ७.७] ।

> काले पूर्णे त्यजन् कर्म भृतेर् नाशम् अवाप्नुयात् ।  
> स्वामिदोषाद् अकरणे यावद् भृतिम् अवाप्नुयात् ॥

विष्नुः [५.१५३–५९]- "भृतकश् चापूर्णे काले भृतिं त्यजन् सकलम् एव मूल्यं जह्यात् । राज्ञे च पणशतं दद्यात् । तद्दोषेण [च] यद् विनश्येत् तत् स्वामिने [देयम्] । अन्यत्र दैवोपघातात् । स्वामी चेद् भृतकर्मपूर्णे काले जह्यात् तस्य सर्वम् एव मूल्यं दद्यात् । पणशतं च राजनि । अन्यत्र भृतकदोषात्" ।

नारदः [९.९] ।

> भाण्डं व्यसनम् आगच्छेद् यदि वाहकदोषतः ।  
> दाप्यो यत् तत्र नष्टं स्याद् दैवराजकृताद् ऋते ॥

वृद्धमनुः ।

> प्रमादान् नाशितं दाप्यः समं द्विर्दोहनाशितम् ।  
> न तु दाप्यो हृतं चौरैर् दग्धम् ऊढं जलेन वा ॥

बृहस्पतिः [१६.९] ।

> प्रभुणा विनियुक्तः सन् भृतको विदधाति यत् ।  
> तदर्थम् अशुभं कर्म स्वामी तत्रापराध्नुयात् ॥

**[४०६]** **ऽतदर्थम्ऽ** स्वाम्यर्थम् । **ऽअशुभंऽ** चौर्यादि । ऽअपराध्नुयात्ऽ दण्डादिभाग् भवेत् ।

याज्ञवल्क्यः [२.१९७] ।

> अराजदैविकं नष्टं भाण्डं दाप्यस् तु वाहकः ।  
> प्रस्थानविघ्नकृच् चैव दाप्यः स्याद् द्विगुणं भृतिम् ॥

वृद्धमनुः ।

> यः कर्मकाले संप्राप्ते न कुर्याद् विघ्नम् आचरेत् ।  
> उद्धृत्यान्यस् तु कार्यः स्यात् स दाप्यो द्विगुणां भृतिम् ॥

याज्ञवल्क्यः [२.१९८] ।

> प्रक्रान्ते सप्तमं भागं चतुर्थं पथि संत्यजन् ।  
> भृतिम् अर्धपथे सर्वां प्रदाप्यस् त्याजको ऽपि च ॥

मत्स्यपुराणे [२२७.६] ।

> मूल्यम् आदाय यो विद्यां शिल्पं वा न प्रयच्छति ।  
> दण्ड्यः स मूल्यं सकलं धर्मज्ञेन महीक्षिता ॥

**[४०७]** नारदः [९.८, ७–८?] ।

> अनयन् भाटयित्वा तु भाण्डवान् यानवाहने ।  
> दाप्यो भृतिचतुर्भागं समं धर्मपथे त्यजन् ॥  
> अनयन् वाहको ऽप्य् एवं भृतिहानिं समाप्नुयात् ।

वृद्धमनुः ।

> पथि विक्रीय तद् भाण्डं वणिग् भृत्यम् त्यजेद् यदि ।  
> अगतस्यापि देयं स्याद् भृतेर् अर्धं लभेत् सः ॥

कात्यायनः [६६१] ।

> यथा स पथि तद् भाण्डम् आसिध्येत ह्रियेत वा ।  
> यावान् अध्वा गतस् तेन तावतीं लभते भृतिम् ॥

**ऽआसिध्येतऽ** अवरुध्येत् ।

नारदः [९.६] ।

> भृतिषड्भागम् आभाष्य पथि युग्यभृतं त्यजन् ।  
> अददत् कारयित्वा तु सोदयां भृतिम् आवहेत् ॥

**ऽभृतिषड्भागम्ऽ** इत्यादि — यो भृतकः **ऽआभाष्यऽ** गच्छामीति संप्रतिपद्य पश्चाद् गमनोपक्रमे पथि स्थितं युग्यभृतं त्यजति, असौ उक्तभृतेः षड्भागं दाप्य इत्य् अर्थः ।

**[४०८]** बृहस्पतिः [१६.११] ।

> कृते कर्मणि यः स्वामी न दद्याद् वेतनं भृतेः ।  
> राज्ञा दापयितव्यः स्याद् विनयं चानुरूपतः ॥

कात्यायनः [६६०] ।

> त्यजेत् पथि सहायं यः श्रान्तं रोगार्तम् एव वा ।  
> प्राप्नुयात् साहसं पूर्वं ग्रामे त्र्यहम् अपालयन् ॥

**६२ — (अ) अथ पण्यस्त्रीविधिः**

तत्र नारदः [९.१९, पूर्वार्धम्] ।

> शुल्कं गृहीत्वा पण्यस्त्री नेच्छन्ती द्विगुणं वहेत् ।  
> अनिच्छन् शुल्कदातापि शुल्कहानिम् अवाप्नुयात् ॥

स्मृतिः [बृहस्पतिः १६.१३] ।

> व्याधिता सश्रमा व्यग्रा राजकार्यपरायणा ।  
> आमन्त्रिता च नागच्छेद् अवाच्या वडवा स्मृता ॥

**[४०९]** मत्स्यपुराणे [२२७.१४५] ।

> गृहीत्वा वेतनं वेश्या लोभाद् अन्यत्र गच्छति ।  
> भाटं न दद्याद् दाप्या स्याद् अनूढस्यापि भाटतम् ॥

नारदः [९.१८ उत्तरार्धः, १९] ।

> अप्रयच्छंस् तथा शुल्कम् अनुभूय पुमान् स्त्रियम् ।  
> अक्रमेण तु संगच्छन् घातदन्तनखादिभिः ॥  
> अयोनौ यः समाक्रामेद् बहुभिर् वापि वासयेत् ।  
> शुल्कं सो ऽष्टगुणं दाप्यो विनयं तावद् एव तु ॥

मत्स्यपुराणे [२२७.१४६–४८] ।

> अन्यम् उद्दिश्य यो वेश्यां नयेद् अन्यस्य कारणात् ।  
> तस्य दण्डो भवेद् राज्ञः सुवर्णस्य च माषकम् ॥

**[४१०]** > नीत्वा भोगं न यो दद्याद् दाप्यो द्विगुणवेतनम् ।  
> राज्ञश् च द्विगुणं दण्डं तथा धर्मो न हीयते ॥  
> बहूनां व्रज्ताम् एकां सर्वे ते द्विगुणं दमम् ।  
> तस्यै दद्युः पृथग् राज्ञे दण्डं च द्विगुणं परम् ॥

नारदः ।

> वेश्याः प्रधाना यास् तत्र कामुकास् तद्गृहोषिताः ।  
> तत्समुत्थेषु कर्येषु निर्णयं संशये विदुः ॥

**[इति पण्यस्त्रीविधिपर्व]**

**६२ — (आ) अथ ग्रहादिभाटकविधिः**

नारदः ।

> परभूमौ गृहं कृत्वा स्तोमं दत्वा वसेत् तु यः ।  
> स तद् गृहीत्वा निर्गच्छेत् तृणकाष्ठेष्टकादिकम् ॥  
> स्तोमाद् विना ह्य् उषित्वा तु परभूमाव् अनिश्चितः ।  
> निर्गच्छंस् तृणकाष्ठानि न गृह्णीयात् कथंचन ॥  
> नान्येन तृणकाष्ठानि त्व् इष्टका विनिवेशिताः ।  
> विनिर्गच्छंस् तु तत् सर्वं भूस्वामिनि निवेशयेत् ॥

व्यासः ।

> स्नेहेन तु चिरं भुक्त्वा मन्दिरं कुरुते तु यः ।  
> निर्गच्छतस् तस्य दारु दत्तस्तोमस्य नान्यथा ॥

कात्यायनः [६६३, ६६२] ।

> गृहवार्यापणादीनि गृहीत्वा भाटकेन यः ।  
> स्वामिने नार्पयेद् यावत् तावद् दाप्यः स भाटकम् ॥

**[४१२]**  
> हस्त्यश्वगोखरोष्ट्रादीन् गृहीत्वा भाटकेन यः ।  
> नार्पयेत् कृतकृत्यः सन् तावद् दाप्यः स भाटकम् ॥

वृद्धमनुः ।

> यो भाटयित्वा शकटं नीत्वा चान्यत्र गच्छति ।  
> भाटं न दद्याद् दाप्यः स्याद् अनूढस्यापि भाटकम् ॥

नारदः [९.२२] ।

> स्तोमवाहीनि भाण्डानि पूर्णकालान्य् उपानयेत् ।  
> ग्रहीतुर् आभवेद् भग्नं नष्टं चान्यत्र संप्लवात् ॥

**इति कल्पतरौ वेतनानपक्रिया ।**

**[४१३]**

## ६३ स्वामिपालविवादः
अथ स्वामिपालविवादः

तत्र मनुः [८.२२९, २३१] ।

> पशुषु स्वामिनां चैव पालानां च यथाविधि ।  
> विवादं संप्रवक्ष्यामि यथावद् धर्मतत्त्वतः ॥  
> गवां क्षीरभृतो यस् तु स दुह्याद् दशतो वराम् ।  
> गोस्वाम्यनुमते भृत्यः सा स्यात् पाले ऽभृते भृतिः ॥

**ऽक्षीरभृतःऽ** क्षीरम् एव भृतिर् यस्य स तथा । **ऽदुह्याद् दशतो वराम्ऽ** इति । दशसु गोषु मध्ये एकां श्रेष्ठां गां दुह्याद् इत्य् अर्थः । **ऽसाऽ** एकगोदोहनरूपा । **ऽपालेऽ** गोपाले । **ऽअभृतेऽ** ग्रासाच्छादनेनेति शेषः ।

नारदः [९.१०] ।

> गवां शताद् वत्सतरी धेनुः स्याद् द्विशताद् भृतिः ।  
> प्रतिसंवत्सरं गोपे संदोहश् चाष्टमे ऽहनि ॥

**[४१४]** बृहस्पतिः [१६.१४] ।

> तथा धेनुभृतः क्षीरं लभेत ह्य् अष्टमे ऽखिलम् ।

**ऽधेनुभृतोऽ** गोपः ।

आपस्तम्बः [२.२८.२–४]- "उद्वसतः कीनाशस्य कर्मन्यासे दण्डेन ताडनम् । तथा पशुपस्य । अवरोधनं चास्य पशूनाम्" ।

नारदः [९.११] ।

> उपानयेद् अरण्याय प्रत्यहं रजनीक्षये ।  
> चीर्णाः पीताश् च ता गोपः सायाह्ने प्रत्युपानयेत् ॥

याज्ञवल्क्यः [२.१६४] ।

> यथार्पितान् पशून् गोपः सायं प्रत्यर्पयेत् तथा ।  
> प्रमादहृतनष्टांश् च प्रदाप्यः कृतवेतनः ॥

**[४१५]** मनुः [८.२३०] ।

> दिवा वक्तव्यता पाले रात्रौ स्वामिनि तद्गृहे ।  
> योगक्षेमाव् अन्यथा चेत् पालो वक्तव्यताम् इयात् ॥

मनु-नारदौ [मनु ८.२३३; ना। ९.१६] ।

> विघुष्य तु हृतं चौरैर् न पालो दण्डम् अर्हति ।  
> यदि देशे च काले च स्वामिनः स्वस्य शंसति ॥

व्यासः ।

> पालग्राहे ग्रामघाते तथा राष्ट्रस्य विभ्रमे ।  
> यत् प्रनष्टं हृतं वा स्यान् न पालस् तत्र किल्बिषी ॥

बृहस्पतिः [१६.१६] ।

> कृमिचौरव्याघ्रभाद् दरीश्वभ्राच् च पालयेत् ।  
> व्यायच्छेच् छक्तितः क्रोशेत् स्वामिने वा निवेदयेत् ॥

नारदः [९.१२–१३] ।

> सा चेद् गौर् व्यसनं गच्छेद् व्यायच्छेत् तत्र शक्तितः ।  
> अशक्तस् तूर्णम् आगत्य स्वामिने तन् निवेदयेत् ॥

**[४१६]** > अव्यायच्छन्न् अविक्रोशन् स्वामिने वानिवेदयन् ।  
> वोढुम् अर्हति गोपस् तां विनयञ् चैव राजनि ॥

मनु-नारदौ [मनु ८.२३२; ना। ९.१४] ।

> नष्टं विजग्धं कृमिभिः श्वहतं विषमे मृतम् ।  
> हीनं पुरुषकारेण प्रदद्याद् गोप एव तु ॥

**ऽश्वहतम्ऽ** इत्य् अत्र श्वपदं श्वापदाद्युपलक्षणार्थम् ।

याज्ञवल्क्यः [२.१६५] ।

> पालदोषविनाशे तु पाले दण्डो विधीयते ।  
> अर्धत्रयोदशपणाः स्वामिनो द्रव्यम् एव च ॥

विष्णुः [५.१३७–३९]- "दिवा पशूनां वृकाद्युपघाते पाले त्व् अनापदि पालकदोषः । विनष्टपशुमूल्यं च स्वामिने दद्यात् । अननुज्ञातां दुहन् पञ्चविंशति कार्षापणान्" ॥

ब्रह्मपुराणे ।

> गृहीतमूल्यो गोपालस् तास् त्यक्त्वा निर्जने वने ।  
> ग्रामचारी नृपैर् वध्यः शलाकीव वनेचरः ॥

**[४१७]** > गोपालहस्ते संस्था गौस् तद्दोषान् म्रियते यदि ।  
> तदा स एव दण्ड्यस् तु शुल्कं दाप्यस् तु गोपतेः ॥  
> यदा रोगादिदोषेण म्रियते गौर् गृहे क्वचित् ।  
> तदा स गोपतिर् दण्ड्यो दत्वा गोपालवेतनम् ॥

**ऽशलाकीऽ** नापितः । **ऽरोगादिदोषेणऽ** स्वामिनः प्रतीकारकरणव्यतिरेकेणेति शेषः ।

मनु-नारदौ ।

> अजाविके तु संरुद्धे वृकैः पाले त्व् अनापदि ।  
> यां प्रसह्य वृको हन्यात् पाले तत् किल्बिषं भवेत् ॥  
> तासां चैवावरुद्धानां चरन्तीनां मिथो वने ।  
> याम् उत्प्लुत्य वृहो हन्यात् पालस् तत्र न किल्बिषी ॥

**ऽमिथोऽ** रहसि ।

नारदः [९.१७] ।

> अनेन सर्वपालानां विवादः समुदाहृतः ।  
> मृतेषु च विशुद्धिः स्याद् वालशृङ्गादिदर्शनात् ॥

**[४१८]** मनुः [८.२३४, २४४] ।

> कर्णौ चर्म च वालांश् च बस्ति स्नायुं च रोचनम् ।  
> पशुस्वामिनि दद्यात् तु मृतेष्व् अङ्कादि दर्शयेत् ॥  
> एतद् विधानम् आतिष्ठेद् धार्मिकः पृथिवीपतिः ।  
> स्वामिनां च पशूनां च पालानां च व्यतिक्रमे ॥

**इति महाराजाधिराजश्रीगोविन्दचन्द्रदेवमहासन्धिविग्रहिकेण**

**भट्टहृदयधरात्मजेन**

**भट्टश्रीलक्ष्मीधरेण विरचिते कृत्यकल्पतरौ**

**व्यवहारकाण्दे स्वामिपालविवादः ॥**

**[४१९]**

## ६४ संविद्व्यतिकर्मः
अथ संविद्व्यतिकर्मः

तत्र नारदः [१३.१] ।

> पाखण्डनैगमादीनां स्थितिः समय उच्यते ।  
> समयस्यानपाकर्म तद् विवादपदं स्मृतम् ॥

याज्ञवल्क्यः [२.१८५] ।

> राजा कृत्वा पुरे स्थानं ब्राह्मणान् न्यस्य तत्र तु ।  
> त्रैविद्यान् वृत्तिमद् ब्रूयात् स्वधर्मः पाल्यताम् इति ॥

बृहस्पतिः [१७.२–१०] ।

> वेदविद्याविदो विप्रान् श्रोत्रियान् अग्निहोत्रिणः ।  
> आहृत्य स्थापयेत् तत्र तेषां वृत्तिं प्रकल्पयेत् ॥  
> अनाच्छेद्यकरास् तेभ्यः प्रदद्याद् गृहभूमिकाः ।  
> मुक्तभाव्याश् च नृपतिर् लेखयित्वा स्वशासने ॥

**[४२०]**  
> नित्यं नैमित्तिकं काम्यं शान्तिकं पौष्टिकं तथा ।  
> पौराणां कर्म कुर्युस् ते संदिग्धे निर्णयं तथा ॥  
> ग्रामश्रेणिगणानां च सङ्केतः समयक्रिया ।  
> बाधाकाले तु सा कार्या धर्मकार्ये तथैव च ॥  
> चाटचौरभये बाधा सर्वसाधारणी स्मृता ।  
> तत्रोपशमनं कार्यं सर्वैर् नैकेन केनचित् ॥  
> कोशेन लेख्यक्रियया मध्यस्थैर् वा परस्परम् ।  
> विश्वासं प्रथमं कृत्वा कुर्युः कार्याण्य् अनन्तरम् ॥  
> विद्वेशिणो व्यसनिनो जनसंत्रासभीरवः ।  
> लुब्धातिवृद्धा बालाश् च न कार्याः कार्यचिन्तकाः ॥  
> शुचयो वेदधर्मज्ञा दक्षा दान्ताः कुलोद्भवाः ।  
> सर्वकार्यप्रवीणाश् च कर्तव्याश् च महत्तराः ॥  
> सप्त वा पञ्च वा कार्याः समूहहितवादिनः ।  
> कर्तव्यं वचनं तेषां ग्रामश्रेणिगणादिभिः ॥

**[४२१]** **ऽभाव्यम्ऽ** राज्ञ आयविशेषः ।

याज्ञवल्क्यः [२.१८८] ।

> कर्तव्यं वचनं तेषां समूहहितवदिनाम् ।  
> यस् तत्र विपरीतः स्यात् स दाप्यः प्रथमं दमम् ॥

कात्यायनः [६७१] ।

> युक्तियुक्तं तु यो हन्याद् वक्तुर् यो नावकाशदः ।  
> अयुक्तं चैव यो ब्रूयाद् दाप्य उत्तमसाहसम् ॥

याज्ञवल्क्यः [२.१९२] ।

> श्रेणिनैगमपाखण्डगणानाम् अप्य् अयं विधिः ।  
> भेदं चैषां नृपो रक्षेत् पूर्ववृत्तिं च पलयेत् ॥

**ऽश्रेणयःऽ** समानकर्मशिल्पोपजीविनः कारवः । **ऽनैगमःऽ** नानापौरसमूहः । **ऽपाखण्डःऽ** प्रव्रज्यावसितः । **ऽगणोऽ** ब्राह्मणसमूहः ।

**[४२२]** नारदः [१३.२२] ।

> पाखण्डनैगमश्रेणिपूगव्रातगणादिषु ।  
> संरक्षेत् समयं राजा दुर्गे जनपदे तथा ॥  
> यो धर्मः समयश् चैषाम् उपस्थानविधिश् च यः ।  
> यश् चैषां वृत्त्युपादानम् अनुमन्येत तत् तथा ॥

**ऽपूगोऽ** वणिगादिसमूहः । **ऽव्रातःऽ** नानायुधधरसमूहः । आदिशब्देनात्र सङ्गगुल्मवर्गा उच्यन्ते ।

कात्यायनः [६६८] ।

> समूहानां तु यो धर्मस् तेन धर्मेण ते सदा ।  
> प्रकुर्युः सर्वकर्माणि स्वधर्मेषु व्यवस्थिताः ॥

याज्ञवल्क्यः [२.१८५] ।

> निजधर्माविरोधेन यस् तु सामयिको भवेत् ।  
> सो ऽपि यत्नेन संरक्ष्यो धर्मो राजकृतश् च यः ॥

**[४२३]** कात्यायनः [६६९, ६७०] ।

> अविरोधेन धर्मस्य निर्गतं राजशासनम् ।  
> तस्यैवाचरणं पूर्वं कर्तव्यं तु नृपाज्ञया ॥  
> राज्ञा प्रवर्तितान् धर्मान् यो नरो नानुपालयेत् ।  
> गर्ह्यः स पापी दण्ड्यश् च लोपयन् राजशासनम् ॥

बृहस्पतिः [१७.११–१४] ।

> सभाप्रपादेवगृहतटाकारामसंस्कृतिः ।  
> तथानाथदरिद्राणां संस्कारो यजनक्रिया ॥  
> कुल्यायननिरोधश् च कार्यम् अस्माभिर् अंशतः ।  
> यत्र तल् लिखितं पत्रे धर्म्या सा समयक्रिया ॥  
> पालनीया समस् तैस् तैर् यः समर्थो विसंवदेत् ।  
> सर्वस्वहरणं दण्डस् तस्य निर्वासनं पुरात् ॥  
> तत्र भेदम् उपेक्षां वा यः कश्चित् कुरुते नरः ।  
> चतुःसुवर्णाः षण्णिष्कास् तस्य दण्डो विधीयते ॥

**[४२४]** मनुः [८.२१९, २२१] ।

> यो ग्रामदेशसङ्घानां कृत्वा सत्येन संविदम् ।  
> विसंवदेन् नरो लोभात् तं राष्त्राद् विप्रवासयेत् ॥  
> निगृह्य दापयेच् चैनं समयव्यभिचारिणम् ।  
> चतुःसुवर्णान् षण्णिष्कांश् छतमानं च राजतम् ॥  
> एवं दण्डविधिं कुर्याद् धार्मिकः पृथिवीपतिः ।  
> ग्रामजातिसमूहेषु समयव्यभिचारिणाम् ॥

ऽशतमानं चऽ विंशत्यधिकरक्तिका शतत्रयेण संपद्यते ।

नारदः [१३.६] ।

> पृथग्गणांश् च ये भिन्द्युस् ते विनेया विशेषतः ।  
> आवहेयुर् भयं घोरं व्याधिवत् ते ह्य् उपेक्षिताः ॥

याज्ञवल्क्यः [२.१८७] ।

> गणद्रव्यं हरेद् यस् तु संविदं लङ्घयेच् च यः ।  
> सर्वस्वहरणं कृत्वा तं राष्ट्राद् विप्रवासयेत् ॥

**[४२५]** कात्यायनः [६७२] ।

> साहसी भेदकारी च गणद्रव्यविनाशकः ।  
> उच्छेद्याः सर्व एवैते विख्याप्यैवं नृपैर् भृगुः ॥

बृहस्पतिः [१७.१५–२०] ।

> यस् तु साधारणं हिंस्यात् क्षिपेत् त्रैविद्यम् एव च ।  
> संवित्क्रियां विहन्याच् च स निर्वास्यस् ततः पुरात् ॥  
> अरुन्तुदः सूचकश् च भेदकृत् साहसी तथा ।  
> श्रेणीपूगनृपद्विष्टः क्षिप्रं निर्वास्यते ततः ॥  
> कुलश्रेणिगणाध्यक्षाः पुरदुर्गनिवासिनः ।  
> वाग्दिग्दमं परित्यागं प्रकुर्युः पापकर्मणाम् ॥  
> तैः कृतं यत् स्वधर्मेण निग्रहानुग्रहं नृणाम् ।  
> तद् राज्ञाप्य् अनुमन्तव्यं निसृष्टार्था हि ते स्मृताः ॥  
> बाधां कुर्युर् यदैकस्य संभूता द्वेषसंयुताः ।  
> राज्ञा तु विनिवार्यास् ते शास्याश् चैवानुबन्धिनः ॥  
> मुख्यैः सह समूहानां विसंवादो यदा भवेत् ।  
> तदा विचारयेद् राजा स्वमार्गे स्थापयेच् च तान् ॥

**[४२६]** नारदः [१३.५] ।

> मिथः सङ्घातकरणम् अहेतौ(?) शस्त्रचारणम् ।  
> परस्परोपघातं च तेषां राजा न मर्षयेत् ॥

कात्यायनः [६७३] ।

> एकपात्रे ऽथ पङ्क्त्यां वा संभोक्ता येन यो भवेत् ।  
> अकुर्वन् स तथा दण्ड्यस् तस्य दोषम् अदर्शयन् ॥

बृहस्पतिः [१७.२२] ।

> संभूयैकमतिं कृत्वा राजभाव्यं हरन्ति ये ।  
> ते तदष्टगुणं दाप्या वणिजश् च पलायिनः ॥

नारदः [१३.४, ७] ।

> प्रतिकूलं च यद् राज्ञः प्रकृत्यवमतं च यत् ।  
> बाधकं च यद् अर्थानां तत् तेभ्यो विनिवर्तयेत् ॥  
> दोषवत् करणं यत् स्याद् अनाम्नायप्रकल्पितम् ।  
> प्रवृत्तम् अपि तद् राजा श्रेयस्कामो निवर्तयेत् ॥

**[४२७]** **ऽदोषवत्करणंऽ** दुष्टा क्रिया । **ऽअनाम्नायप्रकल्पितंऽ** पारम्पर्यसिद्धं यन् न भवति ।

याज्ञवल्क्यः [२.१८९–९०] ।

> समूहकार्य आयातान् कृतकार्यान् विसर्जयेत् ।  
> स दानमानसत्कारैः पूजयित्वा महीपतिः ॥  
> समूहकार्यप्रहितो यल् लभेत् तत् तद् अर्पयेत् ।  
> एकादशगुणं दाप्यो यद्य् असौ नार्पयेत् स्वयम् ॥

बृहस्पतिः [१७.१३–१५] ।

> ततो लभेत यत् किंचित् सर्वेषाम् एव तत् समम् ।  
> षाण्मासिकं मासिकं वा विभक्तव्यं यथांशतः ॥  
> देयं वा निःस्ववृद्धान्धस्त्रीबालातुररोगिषु ।  
> सांतानिकादिषु तथा धर्म एष सनातनः ॥  
> यत् तैः प्राप्तं रक्षितं वा गणार्थे वाप्य् ऋणं कृतम् ।  
> राजप्रसादलब्धं च सर्वेषाम् एव तत् समम् ॥

**[४२८]** कात्यायनः [६७४–७६] ।

> गणम् उद्दिश्य यैः किंचित् कृत्वर्णं भक्षितं भवेत् ।  
> आत्मार्थं विनियुक्तं वा देयं तैर् एव तद् भवेत् ॥  
> गणानां श्रेणिवर्गाणां गताः स्युर् ये ऽपि मध्यताम् ।  
> प्राक्तनस्य धनर्णस्य समांशाः सर्व एव ते ॥  
> तथैव भोज्यवैभाज्यदानधर्मक्रियासु च ।  
> समूहस्थो ऽंशभागी स्यात् प्रगतस् त्व् अंशभाग् न तु ॥

**इति महाराजाधिराजश्रीमद्गोविन्दचन्द्रदेवमहासन्धिविग्रहिकेण**

**भट्टहृदयधरात्मजेन**

**भट्टश्रीलक्ष्मीधरेण विरचिते कृत्यकल्पतरौ**

**व्यवहारकाण्दे संविद्व्यतिक्रमपर्व ॥**

**[४२९]**

## ६५ विक्रीयासंप्रदानम्
अथ विक्रीयासंप्रदानम्

तत्र नारदः [११.१–५] ।

> विक्रीय पण्यं मूल्येन क्रेतुर् यन् न प्रदीयते ।  
> विक्रीयासंप्रदानं तद् विवादपदम् उच्यते ॥  
> लोके ऽस्मिन् द्विविधं द्रव्यं स्थावरं जङ्गमं तथा ।  
> क्रयविक्रयधर्मेषु सर्वं तत् पण्यम् उच्यते ॥  
> षड्विधस् तस्य विबुधैर् दानादानविधिः स्मृतः ।  
> गणिमं तुलिमं मेयं क्रियया रूपतः श्रिया ॥  
> विक्रीय पण्यं मूल्येन क्रेतुर् यो न प्रयच्छति ।  
> स्थावरस्य क्षयं दाप्यो जङ्गमस्य क्रियाफलम् ॥  
> अर्धश् चेद् अपचीयेत सोदयं पण्यम् आवहेत् ।  
> स्थायिनाम् एष नियमो दिग्लाभो दिग्विचारिणाम् ॥

**[४३०]** **ऽगणिमंऽ** क्रमुकफलादि । **ऽतुलिमम्ऽ** कुङ्कुमादि । **ऽमेयम्ऽ** शाल्यादि । **ऽक्रिययाऽ** वाहनदोहनादिकया । **ऽरूपतःऽ** स्त्र्यादि । **ऽश्रियाऽ** पद्मरागादि । **ऽस्थावरस्यऽ** ग्रामक्षेत्रादेः । **ऽजङ्गमस्यऽ** गवाश्वादेः । **ऽक्षयःऽ** शस्याद्युपघातेनोपक्षयः । **ऽफलंऽ** क्षीरादि ।

विष्णुः [५.१२७–२८]- "गृहीतमूल्यं यः क्रेतुर् नैव दद्यात् तस्यासौ सोदयं दाप्यः । राज्ञा च पणशतं दण्ड्यः" ।

मनुः [८.२२२, २२३, २२८] ।

> क्रीत्वा विक्रीय वा किंचिद् यस्येहानुशयो भवेत् ।  
> सो ऽन्तर्दशाहात् तद् द्रव्यं दद्याच् चैवाददीत वा ॥  
> परेण तु दशाहस्य नादद्यान् नैव दापयेत् ।  
> आददानो ददच् चैव राज्ञा दण्ड्यः शतानि षट् ॥

**[४३१]** > यस्मिन् यस्मिन् कृते कार्ये यस्येहानुशयो भवेत् ।  
> तम् अनेन विधानेन धर्म्ये पथि निवेशयेत् ॥

कात्यायनः [६८३–८४] ।

> क्रीत्वा प्राप्तं न गृह्णीयाद् यो न दद्याद् अदूषितम् ।  
> स मूल्याद् दशभागं तु दत्वा स्वं द्रव्यम् आप्नुयात् ॥  
> अप्राप्ते ऽर्थे क्रियाकारे कृते नैव प्रदापयेत् ।  
> एवं धर्मो दशाहात् तु परतो ऽनुशयो न तु ॥

**ऽक्रियाकारेऽ** साक्षिलेख्यादिके ।

नारदः [११.६] ।

> उपहन्येत वा पण्यं दह्येतापह्रियेत वा ।  
> विक्रेतुर् एव सो ऽनर्थो विक्रीयासंप्रयच्छतः ॥

**[४३२]** नारदः [११.७] ।

> निर्दोषं दर्शयित्वा तु सदोषं यः प्रयच्छति ।  
> मूल्यं तु द्विगुणं दाप्यो विनयं तावद् एव तु ॥

बृहस्पतिः [१८.३,४] ।

> ज्ञात्वा सदोषं यः पण्यं विक्रीणीताविचक्षणः ।  
> तद् एवं द्विगुणं दाप्यस् तत्समं विनयं तथा ॥  
> मत्तोन्मत्तेन विक्रीतं हीनमूल्यं तु यद् भवेत् ।  
> अस्वतन्त्रेण मूढेन त्याज्यं तस्य पुनर् हरेत् ॥

याज्ञवल्क्यः [२.२५७] ।

> अन्यहस्तेन विक्रीतं दुष्टं वादुष्टवद् यदि ।  
> विक्रीयते दमस् तत्र मूल्यात् तु द्विगुणो भवेत् ॥

नारदः [११.८] ।

> तथान्यहस्ते विक्रीय यो ऽन्यस्मै तत् प्रयच्छति ।  
> सो ऽपि तद्द्विगुणं दाप्यो विनयं तावद् एव तु ॥

याज्ञवल्क्यः [२.६१] ।

> सत्यंकारकृतं द्रव्यं द्विगुणं प्रतिदापयेत् ।

**[४३३]** **ऽसत्यंकारःऽ** क्रयविक्रयसत्यापनार्थं यद् द्रव्यं दीयते तद् उच्यते ।

व्यासः ।

> सत्यंकारं च यो दत्वा यथाकालं न दृश्यते ।  
> पण्यं भवेन् निसृष्टं तद्दीयमानम् अगृह्णतः ॥

**ऽनिसृष्टंऽ** दत्तम् ।

नारदः [११.९] ।

> दीयमानं न गृह्णाति क्रीत्वा पण्यं च यः क्रयी ।  
> विक्रीणानस् तद् अन्यत्र विक्रेता नापराध्नुयात् ॥

याज्ञवल्क्यः [२.२५५] ।

> विक्रीतम् अपि विक्रेयं पूर्वक्रेतर्य् अगृह्णति ।  
> हानिश् चेत् क्रेतृदोषेण क्रेतुर् एव हि सा भवेत् ॥

नारदः ।

> दीयमानं न गृह्णाति क्रीतं पण्यं तु यः क्रयी ।  
> स एवास्य भवेद् दोषो विक्रेतुर् यो ऽप्रयच्छतः ॥

**[४३४]** तथा [ना। ११.१०–१२] ।

> दत्तमूल्यस्य पण्यस्य विधिर् एष प्रकीर्तितः ।  
> अदत्ते ऽन्यत्र समयान् न विक्रेतुर् अतिक्रमः ॥  
> लाभार्थं वणिजां सर्वपण्येषु क्रयविक्रयः ।  
> स च लाभो ऽर्घम् आसाद्य महान् भवति वा न वा ॥  
> तस्माद् देशे च काले च वणिग् अर्घं समाश्रयेत् ।  
> न जैह्मेन प्रवर्तेत श्रेयान् एवं वणिक्पथः ॥

**इति महाराजाधिराजश्रीमद्गोविन्दचन्द्रदेवमहासान्धिविग्रहिकेण**

**भट्टहृदयधरात्मजेन**

**भट्टश्रीमल्लक्ष्मीधरेण विरचिते कृत्यकल्पतरौ**

**व्यवहारकाण्दे विक्रीयासंप्रदानम् ॥**

**[४३५]**

## ६६ क्रीत्वानुशयः
अथ क्रीत्वानुशयः

तत्र नारदः [१२.१–३] ।

> क्रीत्वा मूल्येन यः पण्यं क्रीतं न बहु मन्यते ।  
> क्रीतानुशय इत्य् एतद् विवादपदम् उच्यते ॥  
> क्रीत्वा मूल्येन यः पण्यं दुष्क्रीतं मन्यते क्रयी ।  
> विक्रेतुः प्रतिदेयं तत् तस्मिन्न् एवाह्न्य् अविक्षतम् ॥  
> द्वितीये ऽह्नि ददत् क्रेता मूल्यं त्रिंशांशम् आवहेत् ।  
> द्विगुणं तु तृतीये ऽह्नि परतः क्रेतुर् एव तत् ॥

कात्यायनः [६८६, ६८७] ।

> क्रीत्वा त्व् अनुशयात् पण्यं त्यजेद् दोह्यादि यो नरः ।  
> अदुष्तम् एव काले तु मूल्याद् दशमं वहेत् ॥  
> क्रीत्वा गच्छन्न् अनुशयं क्रयी हस्तम् उपागते ।  
> षड्भागं तत्र मूल्यस्य दत्वा क्रीतं त्यजेद् भृगुः ॥

**[४३६]** याज्ञवल्क्यः [२.२५८] ।

> क्षयं वृद्धिश् च वणिजा पण्याणाम् अविजानता ।  
> क्रीत्वा नानुशयः कार्यः कुर्वन् षड्भागदण्डभाक् ॥

नारदः [१२.१६, १२, ८] ।

> क्रीत्वा नानुसयं कुर्याद् वणिक् पण्यविचक्षणः ।  
> क्षयं वृद्धिं च जानीयात् पण्यानां यस्य यादृशी ॥  
> क्रेता पण्यं परीक्षेत प्राक् स्वयं गुणदोषतः ।  
> परीक्ष्याभिमतं क्रीतं विक्रेतुर् न भवेत् पुनः ॥

बृहस्पतिः [१८.९] ।

> परीक्षेत स्वयं पण्यम् अन्येषां च पर्दर्शयेत् ।  
> परीक्षितं बहुमतं गृहीत्वा न पुनस् त्यजेत् ॥

व्यासः ।

> चर्मकाष्ठेष्टकासूत्रधान्यासवरसस्य च ।  
> वस्त्रकुप्यहिरण्यानां सद्य एव परीक्षणम् ॥

नारदः [१२.५,६] ।

> त्र्यहाद् दोह्यं परीक्षेत पञ्चाहाद् वाह्यम् एव तु ।  
> मुक्तावज्रप्रवालानां सप्ताहं स्यात् परीक्षणम् ॥

**[४३७]** > द्विपदाम् अर्धमासं तु पुंसां तद्द्विगुणं स्त्रियः ।  
> दशाहः सर्वबीजानाम् एकाहो लोहवाससाम् ॥

नारदोक्तक्रमेण परीक्षाकालम् अभिधाय —

बृहस्पतिः [१८.७] ।

> अतो ऽर्वाक् पण्यदोषस् तु यदि संजायते क्वचित् ।  
> विक्रेतुः प्रतिदेयं तत् क्रेता मूल्यम् अवाप्नुयात् ॥

कात्यायनः [६८८] ।

> अविज्ञातं तु यत् क्रीतं दुष्टं पश्चाद् विभावितम् ।  
> क्रीतं तत् स्वामिने देयं पण्यं काले ऽन्यथा न तु ॥

मनुः [८.२०३] ।

> नान्यद् अन्येन संसृष्टं रूपं विक्रयम् अर्हति ।  
> न सावद्यं न च न्यूनं न दूरे न तिरोहितम् ॥

नारदः [१२.७] ।

> परिभुक्तं तु यद् वासः क्लिष्टरूपं मलीमसम् ।  
> सदोषं अपि तत् क्रीतं विक्रेतुर् न भवेत् पुनः ॥

**इति महाराजाधिराजश्रीगोविन्दचन्द्रदेवमहासन्धिविग्रहिकेण**

**भट्टहृदयधरात्मजेन**

**भट्टश्रीमल्लक्ष्मीधरेण विरचिते कृत्यकल्पतरौ**

**व्यवहारकाण्दे क्रीत्वानुशयः ॥**

**[४३८]**

## ६७ सीमाविवादः
अथ सीमाविवादः

तत्र बृहस्पतिः [१९.१] ।

> क्रयविक्रयानुशये विधिर् एष उदाहृतः ।  
> ग्रामक्षेत्रगृहादीनां सीमावादं विबोधत ॥

नारदः [१४.१] ।

> सेतुकेदारमर्यादाविकृष्टाकृष्टनिश्चये ।  
> क्षेत्राधिकारो यत्र स्याद् विवादः क्षेत्रजस् तु सः ॥

अस्यार्थः — सेतुकेदारादिमर्यादादूरत्वसंनिहितत्वनिश्चये कर्तव्ये क्षेत्रविषयो विवादो ऽसौ **ऽक्षेत्रजऽ** उच्यत इति ।

कात्यायनः [७३२] ।

> आधिक्यं न्यूनता ह्य् अंशे अस्तिनास्तित्वम् एव च ।  
> अभोगभुक्तिः सीमा च षड् विवादस्य हेतवः ॥

**[४३९]** **ऽअभोगभुक्तिःऽ** प्राग् अविद्यमानस्य क्षेत्रादेर् भुक्तिः ।

मनुः [८.२४५] ।

> सीमां प्रति समुत्पन्ने विवादे ग्रामयोर् द्वयोः ।  
> ज्येष्ठे मासि नयेद् एनां संप्रकाशेषु सेतुषु ॥

बृहस्पतिः [१९.२] ।

> निवेशकाले कर्तव्यः सीमाविधिविनिश्चयः ।  
> प्रकाशोपांशुचिह्नैश् च लक्षितः संशयापहः ॥

मनुः [८.२४६–४८] ।

> सीमावृक्षांश् च कुर्वीरन् न्यग्रोधाश्वत्थकिंशुकान् ।  
> शाल्मलीसालतालांश् च क्षीरिणश् चैव पादपान् ॥

**[४४०]** > गुल्मान् वेणूंश् च विविधान् शमीवल्लीस्थलानि च ।  
> शरान् कुब्जकगुल्मांश् च तथा सीमा न नश्यति ॥  
> तडागान्य् उदपानानि सरित्प्रसवणानि च ।  
> सीमासन्धिषु कार्याणि देवतायतनानि च ॥

बृहस्पतिः [१९.८–९] ।

> वापीकूपतडाकानि चैत्यारामसुरालयाः ।  
> स्थलनिम्ननदीस्त्रोतःशरगुल्माश्मराशयः ॥  
> प्रकाशचिह्नान्य् एतानि सीमायां कारयेत् सदा ।  
> निहितानि तथान्यानि यानि भूमिर् न भक्षयेत् ॥

मनुः [८.२४९–५१] ।

> उपच्छन्नानि चान्यानि सीमालिङ्गानि कारयेत् ।  
> सीमाज्ञाने नृणां वीक्ष्य लोके नित्यविपर्ययम् ॥  
> अश्मनो ऽस्थीनि गोवालांस् तथा भस्मकपालिकाः ।  
> करीषम् इष्टकाङ्गारांश् छर्करा वालुकाश् च ह ॥

**[४४१]** > यानि चैवंप्रकाराणि कालाद् भूमिर् न भक्षयेत् ।  
> तानि सन्धिषु सीमायाम् अप्रकाशानि कारयेत् ॥

बृहस्पतिः [१९.२०–२१] ।

> करीषास्थितुषाङ्गारशर्कराश्मकपालिकाः ।  
> सिकतेष्टकगोवालकार्पासास्थीनि भस्म च ॥  
> प्रक्षिप्य कुम्भेष्व् एतानि सीमान्तेषु निधापयेत् ।  
> ततः पौगण्डबालानां प्रयत्नेन प्रदर्शये त्॥  
> वार्धक्ये च शिशूनां तु दर्शयेयुस् तथैव च ।  
> एवं परम्पराज्ञाने सीमाभ्रान्तिर् न जायते ॥

मनुः [८.२५२] ।

> एतैर् लिङ्गैर् नयेत् सीमां राजा विवदतां नृणाम् ।  
> पूर्वभुक्त्या च सततम् उदकस्यागमेन च ॥

ऽसमुन्नयेयुः सीमानम्ऽ इत्य् अनुवृत्तौ नारदः [१४.६] ।

> निम्नगापहृतोत्सृष्टनष्टचिह्नासु भूमिषु ।  
> तत्प्रदेशानुमानैश् च प्रमाणैर् लिङ्गदर्शनैः ॥

**[४४२]** मनुः [८.२५३] ।

> यदि संशय एव स्याल् लिङ्गानाम् अपि दर्शने ।  
> साक्षिप्रत्यय एव स्याद् विवादे सीमनिश्चयः ॥

कात्यायनः [७३३] ।

> तस्मिन् भोगः प्रयोक्तव्यः स च साक्षिषु तिष्ठति ।  
> लेख्यारूढश् चेतरश् च साक्षी मार्गद्वयान्वितः ॥

मनुः [८.२५४–५५, २५८] ।

> ग्रामेयककुलानां च समक्षं सीमसाक्षिणः ।  
> प्रष्टव्याः सीमलिङ्गानि तयोश् चैव विवादिनोः ॥  
> ते पृष्टास् तु यथा ब्रूयुः समस्ताः सीम्नि निश्चयम् ।  
> तथा तं च निबध्नीयात् समस्तांश् चैव नामतः ॥  
> साक्ष्यभावे तु चत्वारो ग्रामाः सीमन्तवासिनः ।  
> सीमाविनिर्णयं कुर्युः प्रयता राजसंनिधौ ॥

**ऽग्रामेयकःऽ** ग्राम्यः ।

याज्ञवल्क्यः [२.१५२] ।

> सामान्ता वा समग्रामाश् चत्वारो ऽष्टौ दशापि च ।  
> रक्तस्रग्वसनाः सीमां नयेयुः क्षितिधारिणः ॥

**[४४३]** कात्यायनः ।

> तेषाम् अभावे सामन्ता मौलवृद्धोद्धृतादयः ।  
> स्थावरे षट्प्रकारे ऽपि कार्या नात्र विचारणा ॥  
> क्षेत्रवास्तुतडागेषु कूपोपवनसेतुषु ।  
> द्वयोर् विवादे सामन्तैः प्रययः सर्ववस्तुषु ॥  
> सामन्तभावात् सामन्तैः कुर्यात् क्षेत्रविनिर्णयम् ।  
> ग्रामसीमासु च तथा तद्वन् नगरदेशयोः ॥  
> स्वार्थसिद्धौ प्रदुष्टेषु सामन्तेष्व् अर्थगौरवात् ।  
> तत्संसक्तैस् तु कर्तव्य उद्धारो नात्र संशयः ॥  
> संसक्तसक्तदुष्टेषु तत्संसक्ताः प्रकीर्तिताः ।  
> कर्तव्या न प्रदुष्टास् तु राज्ञा धर्मं विजानता ॥  
> त्यक्त्वा दुष्टांस् तु सामन्तान् अन्यान् मौलादिभिः सह ।  
> संमिश्र्य कारयेत् सीमाम् एवं धर्मविदो विदुः ॥  
> सामन्ताः साधनं पूर्वम् अनिष्टोक्तौ गुणान्विताः ।  
> द्विगुणास् तूत्तरा ज्ञेयास् ततो ऽन्ये त्रिगुणा मताः ॥

**ऽतत्संसक्ताःऽ** सामन्तप्रत्यासन्नाः ।

**[४४४]** शङ्खलिखितौ- "गृहक्षेत्रयोर् विरोधे सामन्तप्रत्ययः । सामन्तविरोधे [अभिलेख्यप्रत्ययः । अभि]लेख्य विरोधे ग्रामनगरवृद्धश्रेणिप्रत्ययः । ग्रामनगरवृद्धश्रेणिविरोधे दशवर्षानुभुक्तम् अन्यत्र राजविप्रस्वात्" ।

नारदः [१४.२,३] ।

> क्षेत्रसीमाविरोधे तु सामन्तेभ्यो विनिश्चयः ।  
> नगरग्रामगणिनो ये च वृद्धतमा नराः ॥  
> ग्रामसीमासु च बहिर् ये स्युस् तत्कृषिजीविनः ।  
> गोपाः शाकुनिका व्याधा ये चान्ये वनगोचराः ॥

मनुः [८.२५९–६०] ।

> सामन्तानाम् अभावे तु मौलानां सीमसाक्षिणाम् ।  
> इमान् अप्य् अनुयुञ्जीत पुरुषान् वनगोचरान् ॥  
> व्याधांश् छाकुनिकान् गोपान् कैवर्तान् मूलखानकान् ।  
> व्यालग्राहान् उञ्छवृत्तीन् अन्यांश् च वनगोचरान् ॥

नारदः [१४.४–५] ।

> समुन्नयेयुः सीमानं लक्षणैर् उपलिक्षिताम् ।  
> तुषाङ्गारकपालास्थिकूपैर् आयतनैर् द्रुमैः ॥

**[४४५]** > अभिज्ञानैश् च वल्मीकैः स्थलनिम्नोन्नतादिभिः ।  
> केदाराराममार्गैश् च पुराणैः सेतुभिस् तथा ॥

मनुः [८.२६१] ।

> ते पृष्टास् तु यथा ब्रूयुः सीमासन्धिषु लक्षणम् ।  
> तत् तथा स्थापयेद् राजा धर्मेण ग्रामयोर् द्वयोः ॥

बृहस्पतिः [१९.३१] ।

> शपथैः शापिताः स्वैः स्वैर् ब्रूयुः सीम्नि विनिश्चयम् ।  
> दर्शयेयुर् निधानानि तत्प्रमाणम् इति स्थितिः ॥

मनुः [८.२५६] ।

> शिरोभिस् ते गृहीत्वोर्वीं स्रग्विणो रक्तवाससः ।  
> सुकृतैः शापिताः स्वैः स्वैर् नयेयुस् ते समञ्जसम् ॥

नारदः [१४.९–१०] ।

> नैकः समुन्नयेत् सीमां नरः प्रत्ययवान् अपि ।  
> गुरुत्वाद् अस्य कार्यस्य क्रियैषा बहुषु स्थिता ॥  
> एकश् चेद् उन्नयेत् सीमां सोपवासः समुन्नयेत् ।  
> रक्तमाल्याम्बरधरः क्षितिम् आरोप्य मूर्धनि ॥

बृहस्पतिः ।

> ज्ञातृचिह्नविनाशे ऽपि एको ऽप्य् उभयसंमतः ।  
> रक्तमाल्याम्बरधरो मृदम् आदाय मूर्धनि ॥

**[४४६]** > सत्यव्रतः सोपवासः सीमां संदर्शयेन् नरः ।

मनुः [८.२५७, २६३] ।

> यथोक्तेन नयन्तस् ते पूयन्ते सत्यसाक्षिणः ।  
> विपरीतं नयन्तस् तु दाप्याः स्युर् द्विशतं दमम् ॥  
> सामन्ताश् चेन् मृषा ब्रूयुः सेतौ विवदतां नृणाम् ।  
> सर्वे ते च पृथग् दण्ड्या राज्ञा मध्यमसाहसम् ॥

**ऽसेतौऽ** सीमायाम् ।

कत्यायनः [७५०, ७४१] ।

> बहूनां तु गृहीतानां न सर्वे निर्णयं यदि ।  
> कुर्युर् भयाद् वा लोभाद् वा दाप्यास् तूत्तमसाहसम् ॥  
> नाज्ञानेन हि मुच्यन्ते सामन्ता निर्णयं प्रति ।  
> अज्ञानोक्तौ दण्डयित्वा पुनः सीमां विचारयेत् ॥  
> कीर्तिते यदि भेदः स्याद् दण्ड्यास् तूत्तमसाहसम् ॥

नारदः ।

> शेषाश् चेद् अनृतं ब्रूयुर् नियुक्ता भूमिकर्मणि ।  
> जघन्यास् ते ऽपि प्रत्येकं विनेयाः पूर्वसाहसम् ॥

**[४४७]** > गणवृद्धादयस् त्व् अन्ये दण्डं दद्युः पृथक् पृथक् ।  
> विनेयाः प्रथमेनैव साहसेनानृते स्थिताः ॥

कात्यायनः [७३८, ७३६, ७४३] ।

> संसक्तकास् तु सामान्तास् तत्संसक्तास् तथोत्तराः ।  
> संसक्तसक्तसक्तान्ताः पद्माकाराः प्रकीर्तिताः ॥  
> ग्रामो ग्रामस्य सामन्तः क्षेत्रं क्षेत्रस्य कीर्तितम् ।  
> गृहं गृहस्य निर्दिष्टं समन्तात् परिरभ्य च ॥  
> ये तत्र पूर्वसामन्ताः पश्चाद् देशान्तरं गताः ।  
> तन्मूलत्वात् तु मौलास् ते ऋषिभिः संप्रकीर्तिताः ॥

ऽग्रामो ग्रामस्य सामन्तःऽ इति । ग्रामजनो ग्रामजनस्य विवादे सामन्तो न पुनस् तद्ग्रामीण एव तत्र सामन्त इत्य् अर्थः । एवं क्षेत्रम् इत्याद्य् अपि । क्षेत्रगृहशब्दाभ्यां तत्स्वामिनौ लक्ष्येते ।

बृहस्पतिः [१९.३८–३९] ।

> तदुतप्न्नाश् च सामन्ता ये ऽन्ये देशान्तरस्थिताः ।  
> मौलास् ते तु समादिष्टाः प्रष्टव्याः कार्यनिर्णये ॥  
> अदुष्टास् ते तु यद् ब्रूयुः संदिग्धौ अमवृत्तयः ।  
> तत्प्रमाणं तु कर्तव्यम् एवं धर्मो न हीयते ॥

**[४४८]** कात्यायनः [७४४–४५] ।

> निष्पाद्यमानं यैर् दृष्टं तत् कार्यं नृगुणान्वितैः ।  
> वृद्धा वा यदि वावृद्धास् ते वृद्धाः परिकीर्तिताः ॥  
> उपशवणसंभोगकार्याख्यानोपचिह्निताः ।  
> उद्धरन्ति ततो यस्माद् उद्धृतास् ते ततः स्मृताः ॥

**ऽउपश्रवणम्ऽ** परम्पराप्रसिद्धिः । **ऽसंभोगोऽ** भुक्तिः । **ऽकार्याख्यानंऽ** तत्फलकरग्रहणवार्ता ।

नारदः ।

> ध्वजिनी सन्धिनी चैव नैधानी भयवर्जिता ।  
> राजशासननीता च सीमा पञ्चविधा स्मृता ॥

व्यासः ।

> निम्नोन्नता च ध्वजिनी नैधानी राजकारिता ।  
> स्थिरा पञ्चविधा सीमा मत्स्यिनी तु छला स्मृता ॥

**[४४९]** > ग्रामयोर् उभयोर् यत्र गर्तः सीमाप्रवर्तकः ।  
> निम्नोपलक्षिता सा तु शास्त्रविद्भिर् उदाहृता ॥  
> शरकुञ्जकवल्मीका यत्र देवगृहाणि च ।  
> अश्मकूटाश् च दृश्यन्ते ज्ञेया सा तु समुन्नता ॥  
> ग्रामयोर् उभयोः सीम्नि वृक्षा यत्र समुन्नताः ।  
> समुच्छ्रिता ध्वजाकारा द्वजिनी सा प्रकीर्तिता ॥  
> इष्तकाङ्गारसिकताः शर्करास्थिकपालिकाः ।  
> निहिता यत्र दृश्यन्ते नैधानी सा प्रकीर्तिता ॥  
> साक्ष्यभावे द्वयोर् यत्र प्रभुणा परिकल्पिता ।  
> सामन्तानुमता सीमा ज्ञेया सा राजकारिता ॥

कात्यायनः [७४७] ।

> भयवर्जितभूपेन सर्वाभावे स्वयंक्र्ता ।

नारदः [१४.११] ।

> यदा तु न स्युर् ज्ञातारः सीमाया न च लक्षणम् ।  
> तदा राजा द्वयोः सीमाम् उन्नयेद् इष्टतः स्वयम् ॥

व्यासः ।

> स्वच्छन्दगा बहुजला झषकूर्मैः समन्विता ।  
> नित्यप्रवाहिनी यत्र सीमा सा मत्स्यिनी मता ॥

**[४५०]** मनुः [८.२६५] ।

> सीमायाम् अविषह्यायां स्वयं राजैव धर्मवित् ।  
> प्रदिशेद् भूमिम् एतेषाम् उपकाराद् इति स्थितिः ॥

बृहस्पतिः, व्यासश् च [प्रथमे बृह्। १९.४०] ।

> अन्यग्रामात् समाश्रित्य दत्तान्यस्य यदा मही । १  
> महानद्याथ वा राज्ञा कथं तत्र विचारणा ॥ २  
> नद्योत्सृष्टा राजदत्ता यस्य तस्यैव सा मही । ३  
> अन्यथा न भवेल् लाभो नराणां राजदैविकः ॥ ४  
> क्षयोदयौ जीवनं च दैवराजवशान् नृणाम् । ५  
> तस्मात् सर्वेषु कार्येषु तत् कृतं न विचालयेत् ॥ ६

**[४५१]**  
> ग्रामयोर् उभयोर् यत्र मर्यादा कल्पिता नदी । ७  
> क्षयोदयेन चाल्पा सा चालयन् दण्डम् अर्हति ॥ ८  
> कुरुते दानहरणं भाग्याभाग्यवशान् नृणाम् । ९  
> एकत्र कूलपातं तु भूमेर् अन्यत्र संस्थितम् ॥ १०  
> नदी तीरे प्रकुरुते तस्य तां न विचालयेत् । ११  
> क्षेत्रं ससस्यम् उल्लङ्घ्य भूमिश् छिन्ना यदा भवेत् ॥ १२  
> नदीस्रोतःप्रवाहेण पूर्वस्वामी लभेत ताम् ॥ १३  
> या राज्ञा क्रोधलोभेन छलन्यायेन वा हृता । १४  
> प्रदत्तान्यस्य तुष्टेन न सा सिद्धिम् अवाप्नुयात् ॥ १५   
> प्रमाणरहितां भूमिं भुञ्जानो यस्य या हृता । १६  
> गुणाधिकाय वा दत्ता तस्य तां न विचालयेत् ॥ १७

**[४५२]**

**६७ (क) — अथतिदेशाः**

तत्र कात्यायनः ।

> दशग्रामशतग्रामसहस्रग्रामलक्षणात् ।  
> विषयान् नृपतिः कुर्याच् चिह्नैः सीमाविनिश्चितान् ॥

याज्ञवल्क्यः [२.१५४] ।

> आरामायतनग्रामनिपानोद्यानवेश्मसु ।  
> एष एव विधिर् ज्ञेयो वर्षाम्बुप्रवहादिषु ॥

अयम् एव सामन्तसाक्ष्यादिलक्षणो विधिर् ज्ञातव्यः ।

मनुः [८.२६२] ।

> क्षेत्रकूपतडागानाम् आरामस्य गृहस्य च ।  
> सामन्तप्रत्ययो ज्ञेयः सीमासन्धिविनिर्णयः ॥

कात्यायनः [७४९] ।

> क्षेत्रकूपतडागानां केदारारामयोर् अपि ।  
> गृहप्रासादावसथेष्व् एवं देवगृहेषु च ॥

बृहस्पतिः [१९.४५–४६] ।

> निवेशकालाद् आरभ्य गृहवार्यापणादिकम् ।  
> येन यावद् यथा भुक्तं तस्य तन् नैव चालयेत् ॥

**[४५३]** > वातायनं प्रणालीश् च तथा निर्यूहवेदिकाः ।  
> चतुःशालं स्यन्दनिकाः प्राङ्निविष्टा न चालयेत् ॥

**ऽनिर्यूहोऽ** द्वारनिर्गतः काष्ठविसेषः । **ऽवेदिकाऽ** प्रतोल्यादिदेशे संस्कृतोन्नता भूमिः । **ऽचतुःशालंऽ** चतुर्द्वारगृहम् । **ऽस्यन्दनिकाऽ** पटलप्रान्तः ।

कात्यायनः [७५२–५३] ।

> मेखलाभ्रमनिष्कासगवाक्षान् नोपरोधयेत् ।  
> प्रणालीं गृहवास्तुं च पीडयन् दण्डभाग् भवेत् ॥  
> निवेशसमयाद् ऊर्ध्वं नैते योज्याः कदाचन ।  
> दृष्टिपातं प्रणालीं च न कुर्यात् परवेश्वसु ॥

**ऽमेखलाऽ** कुड्यमूलबन्धः । **ऽभ्रमःऽ** जलनिर्गमः । **ऽनिष्कासःऽ** हर्म्यादिभित्तिषु निर्गतं काष्ठादिनिर्मितम् अस्पृष्टभूमिकम् उपवेशस्थानम् । **ऽनोपरोधयेत्ऽ** न निरुन्ध्यात् । **ऽगृहवास्तुऽ** वासभूमिः । **ऽदृष्टिपातोऽ** गवाक्षः ।

बृहस्पतिः [१९.४९] ।

> वर्चःस्थानं वह्निचयं गर्तोच्छिष्टाम्बुसेचनम् ।  
> अत्यारात् परकुड्यस्य न कर्तव्यं कदाचन ॥

**ऽअत्यारात्ऽ** अतिसमीमे ।

**[४५४]** कात्यायनः [७५४] ।

> विण्मूत्रोदकचक्रं च वहिनिश्वभ्रनिवेशनम् ।  
> अरत्निद्वयम् उत्सृज्य परकुड्यान् निवेशयेत् ॥

बृहस्पतिः [१९.५१] ।

> यान्त्य् आयान्ति जना येन पशवश् चानिवारिताः ।  
> तद् उच्यते संसरणं न रोद्धव्यं तु केनचित् ॥

नारदः [१४.१५] ।

> अवस्करस्थलश्वभ्रभ्रमस्यन्दनिकादिभिः ।  
> चतुष्पथसुरस्थानरथ्यामार्गान् न रोधयेत् ॥

**ऽरथ्याऽ** चत्वरः ।

शङ्खलिखितौ- "मार्गक्षेत्रे पथि विसर्गो, राजमार्गे रथपरिवर्थनम्, पूर्वमर्यादास्थापनम्, तोरणगृहरथ्यान्तरेषु त्रिपदम्, देवराजायतनेषु यथेष्टम्" ।

**ऽमार्गक्षेत्रेऽ** मार्गे यत् क्षेत्रं तत्र । **ऽपथि विसर्गोऽ** वर्त्म नावरोद्धव्यम् इत्य् अर्थः । **ऽराजमार्गे रथपरिवर्तनम्ऽ** यावता देशेन रथः परिवर्तने तावान् देशो राजमार्गे त्यक्तव्य इत्य् अर्थः । **ऽतोरणगृहरथ्यान्तरेषु त्रिपदम्ऽ** तोरणगृहरथ्यासमीपे पदत्रयपरिमितं देशं परित्यजेद् इत्य् अर्थः ।

**[४५५]** कात्यायनः [६५५–५७] ।

> सर्वे जनाः सदा येन प्रयान्ति स चतुष्पथः ।  
> अनिषिद्धा यथाकालं राजमार्गः स उच्यते ॥  
> न तत्र रोपयेत् किंचिन् नोपहन्यात् तु केनचित् ।  
> गुर्वाचार्यनृपादीनां मार्गादानात् तु दण्डभाक् ॥  
> यस् तत्र सङ्करश्वभ्रान् वृक्षारोपणम् एव च ।  
> कामात् पुरीषं कुर्याच् च तस्य दण्डस् तु माषकः ॥

**ऽसङ्करोऽ** अवकरः ।

मनुः [९.२८२–८३] ।

> समुत्सृजेद् राजमार्गे यस् त्व् अमेध्यम् अनापदि ।  
> स द्वौ कार्षापणौ दद्याद् अमेध्यं स च शोधयेत् ॥  
> आपद्गतस् तथा वृद्धो गर्भिणी बाल एव वा ।  
> परिभाषणम् अर्हन्ति तच् च शोध्यम् इति स्थितिः ॥

ऽदण्ड्यःऽ इत्य् अनुवृत्तौ विष्णुः [५.१०५- "पथ्युद्यानोदकसमीपेष्व् अशुच्युत्करादित्यागे पणशतम्" इति ।

कात्यायनः [७५८–५९] ।

> तडागोद्यानतीर्थानि [यो ऽमेध्येन विनाशयेत् ।  
> अमेध्यं शोधयित्वा तु दण्डयेत् पूर्वसाहसम् ॥

**[४५६]**  
> दूषयेत् सिद्धतीर्थानि] स्थापितानि महात्मभिः ।  
> पुराणानि पवित्राणि प्राप्नुयात् पूर्वसाहसम् ॥

मनुः [८.२६४] ।

> गृहं तडागम् आरामं क्षेत्रं वा भीषया हरन् ।  
> शतानि पञ्च दण्ड्यः स्याद् अज्ञानाद् द्विशतो दमः ॥

**ऽभीषयाऽ** भयोत्पादनेन ।

वृद्धमनुः ।

> स्थापितां चैव मर्यादाम् उभयोर् ग्रामयोस् तथा ।  
> अतिक्रामन्ति ये पापास् ते दण्ड्या द्विशतं दमम् ॥

याज्ञवल्क्यः [२.१५५] ।

> मर्यादायाः प्रभेदे तु सीमातिक्रमेणे तथा ।  
> क्षेत्रस्य हरणे दण्डा अधमोत्तममध्यमाः ॥

शङ्खलिखितौ- "क्षेत्रमर्यादाभेदे ऽष्टशतम्, सीमाव्यतिक्रमे ऽष्टसहस्रम्, क्षेत्रोदकापहरणे ऽष्टशतम्" ।

विष्णुः [५.१७२]- "सीमाभेत्तारम् उत्तमं साहसं दण्डयित्वा पुनः सीमां कारयेत्" ।

कात्यायनः [७६०–६१] ।

> सीमामध्ये तु जातानां वृक्षाणां क्षेत्रयोर् द्वयोः ।  
> फलं पुष्पं च सामान्यं क्षेत्रस्वामिषु निर्दिशेत् ॥

**[४५७]** > अन्यक्षेत्रेषु जातानां शाखा यत्रान्यसंस्थिताः ।  
> स्वामिनं तु विजानीयाद् यत्र क्षेत्रे तु संस्थिताः ॥

**इति सप्रक्रियमहासान्धिविग्रहिकभट्टहृदयधरात्मज-**

**भट्टश्रीमल्लक्ष्मीधरविरचिते कृत्यकल्पतरौ**

**व्यवहारकाण्दे सीमाविवादाख्यं पर्व ॥**

**६७ — (ख) अथ सेतुः**

तत्र नारदः [१४.१७] ।

> परक्षेत्रस्य मध्ये तु सेतुर् न प्रतिषिध्यते ।  
> महागुणो ऽल्पबाधश् चेद् वृद्धिर् इष्टा क्षये सति ॥

अस्यार्थः — अन्यक्षेत्रे ऽन्येन क्रियमाणः सेतुर् यदि बहूपकारकः क्षेत्रस्वामिनश् चाल्पबाधाकरस् तदा नासौ निवर्त्यः । यतो ऽल्पोपक्षये सत्य् अपि वृद्धिः सस्याद्युपचयलक्षणा सर्वस्येष्टा भवति ।

याज्ञवल्क्यः [२.१५६–५७] ।

> न निषेध्यो ऽल्पबाधस् तु सेतुः कल्याणकारकः ।  
> परभूमिं हरन् कूपः स्वल्पक्षेत्रो बहूदकः ॥  
> स्वामिने यो ऽनिवेद्यैव क्षेत्रे सेतुं प्रवर्तयेत् ।  
> उत्पन्ने स्वामिने भोगस् तदभावे महीपतेः ॥

**[४५८]** नारदः [१४.२०–२२] ।

> पूर्वप्रवृत्तम् उत्सन्नम् अपृष्ट्वा स्वामिनं तु यः ।  
> सेतुं प्रवर्तयेत् कश्चिन् न स तत्फलभाग् भवेत् ॥  
> मृते तु स्वामिनि पुनस् तद्वंश्ये वापि मानवे ।  
> राजानम् आमन्त्र्य ततः कुर्यात् स्तेउप्रवर्तनम् ॥  
> अतो ऽन्यथा क्लेशभाक् स्यान् मृगव्याधानुदर्शनात् ।  
> इषवस् तस्य नश्यन्ति यो विद्धम् अनुविध्यति ॥

**ऽस्वामिनम्ऽ** सेतुस्वामिनम् ।

कात्यायनः [७६२–६३] ।

> अस्वाम्यनुमतेनैव संस्कारं कुरुते तु यः ।  
> गृहोद्यानतडागानां संस्कर्ता लभते न तु ॥  
> देयं स्वामिनि चायाते न निवेद्य नृपे यदि ।  
> अथावेद्य प्रयुक्तस् तु तत्कृतं लभते व्ययम् ॥

नारदः [१४.१७, १८] ।

> सेतुस् तु द्विविधः प्रोक्तः खेयो बन्ध्यस् तथैव च ।  
> तोयप्रवर्तनात् खेयो बन्ध्यः स्याद् विनिवर्तनात् ॥  
> नान्तरेणोदकं सस्यं नाशश् चाभ्यधिके सति ।  
> य एवानुदके दोषः स एवात्युदके भवेत् ॥

**इति महासान्धिविग्रहिकसप्रक्रियभट्टहृदयधरात्मज-**

**भट्टलक्ष्मीधरविरचिते कृत्यकल्पतरौ**

**विवादकाण्दे सेतुपर्व ॥**

**[४५९]**

**६७ (ग) — अथ विकृष्टाकृष्टे**

तत्र नारदः [१४.२३–२४] ।

> अशक्तप्रेतनष्टेषु क्षेत्रिकेष्व् अनिवारितः ।  
> क्षेत्रं चेद् विकृषेत् कश्चिद् अश्नुवीत स तत्फलम् ॥  
> विकृष्यमाणे क्षेत्रे तु क्षेत्रिकः पुनर् आव्रजेत् ।  
> खिलोपचारं तत् सर्वं दत्वा क्षेत्रम् अवाप्नुयात् ॥

कात्यायनः [७६४] ।

> अशक्तितो न दद्याच् चेत् खिलार्थे यः कृतो व्ययः ।  
> तदष्टभागहीनं तु कर्षकः फलम् आप्नुयात् ॥  
> वर्षाण्य् अष्टौ स भोक्ता स्यात् परतः स्वामिनस् तु तत् ।

नारदः [१४.२६, २७, ४२, ४३] ।

> संवत्सरेणार्धखिलं खिलं स्याद् वत्सरैस् त्रिभिः ।  
> पञ्चवर्षावसन्नं तु क्षेत्रं स्याद् अटवीसमम् ॥  
> क्षेत्रं त्रिपुरुषं यत् स्याद् गृहं वा स्यात् क्रमागतम् ।  
> राजप्रसादाद् अन्यत्र न तद्भोगः परम् नयेत् ॥

**[४६०]**  
> गृहं क्षेत्रं च दृष्टे द्वे वासहेतू कुटुम्बिनाम् ।  
> तस्मात् ते नाक्षिपेद् राजा तद् धि मूलं कुटुम्बिनाम् ॥  
> वृद्धे जनपदे राज्ञो धर्मः कोशश् च वर्धते ।  
> हीयते हीयमाने तु वृद्धिहेतुम् अतः श्रयेत् ॥

याज्ञवल्क्यः [२.१५८] ।

> फालाहतम् अपि क्षेत्रं यो न कुर्यान् न कारयेत् ।  
> तं प्रदाप्याकृष्टसदं क्षेत्रम् अन्येन कारयेत् ॥

**ऽअकृष्टसदम्ऽ** इति — अकृष्टस्य क्षेत्रस्य **ऽसदम्ऽ** सस्यादिफलम्, कृष्टक्षेत्रानुसारेण दापयित्वा इत्य् अर्थः ।

बृहस्पतिः ।

> हृहीत्वा वहयेत् काले वापगोपनसंग्रहान् ।  
> अकुर्वण् स्वामिने दाप्यो मध्यं कृष्टसदं तु यः ॥

**ऽमध्यं कृष्टसदम्ऽ** नोत्कृष्टं नापकृष्टं यत् कृष्टक्षेत्रफलं तदनुसारेण दापयितव्यः इत्य् अर्थः

**[४६१]** व्यासः ।

> क्षेत्रं गृहीत्वा यः कश्चिन् न कुर्यान् न च कारयेत् ।  
> स्वामिने स सदं दाप्यो राज्ञा दण्ड्यस् च तत्समम् ॥  
> चिरावसन्ने दशमं कृष्यमाणे तथाष्टमम् ।  
> सुसंस्कृते तु षष्ठं स्यात् परिकल्प्य यथास्थिति ॥

**[इति कृष्टाकृष्टपर्व]**

**६७ — (घ) अथ सस्यरक्षा**

तत्र याज्ञवल्क्यः [२.१६६] ।

> ग्रामेच्छया गोप्रचारो भूमी राजवशेन वा ।

तथा [२.१६७] ।

> धनुःशतं परीणाहो ग्रामक्षेत्रान्तरं भवेत् ।  
> द्वे शते खर्वटस्य स्यान् नगरस्य चतुःशतम् ॥

**ऽखर्वटःऽ** बहुकारुकृषीवलो ग्रामः ।

**[४६२]** मनुः [८.२३७–३८] ।

> धनुःशतं परीहारो ग्रामस्य स्यात् समन्ततः ।  
> शम्यापातास् त्रयो वापि त्रिगुणो नगरस्य तु ॥  
> तत्रापरिवृतं धान्यं विहिंस्युः पशवो यदि ।  
> न तत्र प्रणयेद् दण्डं नृपतिः पशुरक्षिणाम् ॥

नारदः [१४.४०] ।

> ग्रामोपान्ते च यत् क्षेत्रं विवीतान्ते महापथे ।  
> अनावृतं चेत् तन्नाशे न पालस्य व्यतिक्रमः ॥

विष्णुः [५.१४८–४९]- "पथि ग्रामे विवीतान्ते न दोषो ऽनावृते चाल्पकालम्" ।

याज्ञवल्क्यः [२.१६२] ।

> पथि ग्रामे विवीतान्ते क्षेत्रे दोषो न विद्यते ।  
> अकामतः कामचारे चौरवद् दण्डम् अर्हति ।

**[४६३]** ऽ**विवीत**ऽशब्देन यवसाद्यर्थं रक्षितो भूप्रदेश उच्यते ।

मनुः [८.२४०] ।

> पथि क्षेत्रे परिवृते ग्रामान्तीये ऽथ वा पुनः ।  
> सपालः शतदण्डार्हो विपालं धारयेत् पशुम् ॥

**ऽग्रामान्तीयेऽ** ग्रामसमीपे क्षेत्रे । **ऽविपालम्ऽ** रक्षकशून्यम् ।

नारदः [१४.२८] ।

> उत्क्रम्य तु वृतिं यः स्यात् सस्यघातो गवादिभिः ।  
> पालः शास्यो भवेत् तत्र न चेच् छक्तो निवारेयेत् ।

**ऽवृतिःऽ** आवरणम् ।

उशना ।

> गोभिर् विनाशितं धान्यं यो नरः प्रतियाचते ।  
> पितरस् तस्य नाश्नन्ति नाश्नन्ति च दिवौकसः ॥

नारदः [१४.४१] ।

> पथि क्षेत्रे वृतिः कार्या याम् उष्ट्रो नावलोकयेत् ।  
> न लङ्घयेत् पशुर् नाश्वो न भिन्द्याद् यां तु सूकरः ॥

शङ्खलिखितौ ।

> मार्गक्षेत्रे वृतिः कार्या याम् उष्ट्रो नावलोकयेत् ।

**[४६४]** नाश्वसूकराव् अन्तरं विन्देताम् ।

कात्यायनः [६६६] ।

> अजातेष्व् अपि सस्येषु कुर्याद् आवरणं महत् ।  
> दुःखेन हि निवार्यन्ते लब्धस्वादुरसा मृगाः ॥

**इति सस्यरक्षा**

**६७ — (ङ) अथ सस्यघातदण्डः**

तत्र मनुः [८.२४१] ।

> क्षेत्रेष्व् अन्येषु तु पशुः सपादं दण्डम् अर्हति ।

**ऽअन्येषुऽ** इति — पथिक्षेत्रग्रामान्तीयेभ्य इत्य् अवगन्तव्यम् ।

शङ्खलिखितौ- "रात्रौ चरन्ती गौः पञ्च माषान् । दिवा त्रीन् । मुहूर्ते माषम् । ग्रासे त्व् अदण्ड्यः" ।

कात्यायनः [६६७] ।

> दापयेत् पणपादं गां द्वौ पादौ महिषीं तथा ।  
> अथाजाविकवत्सानां पादो दण्डः प्रकीर्तितः ॥

**[४६५]** गौतमः [१२.१९–२२]- "पञ्च माषा गवि । षड् उष्ट्रखरे । अश्वमहिष्योर् दश । अजाविषु द्वौ द्वौ" ।

"दण्डं प्राप्नुयाद्" इत्य् अनुवृत्तौ शङ्खलिखितौ- "सर्वेषाम् एव वत्सो माषम्, अहिषी दश, खरोष्ट्रं षोडश, अजाविकं चतुरः" ।

याज्ञवल्क्यः [२.१५९] ।

> माषान् अष्टौ तु महिषी सस्यघतस्य कारिणी ।  
> दण्डनीया तदर्धं तु गौस् तदर्धम् अजाविकम् ॥

नारदः [१४.२९] ।

> समूलसस्यनाशे तु स्वामी सदम् अवाप्नुयात् ।  
> वधेन गोपो मुच्येत दण्डं स्वामिनि पातयेत् ॥

याज्ञवल्क्यः [२.१६०] ।

> भक्षयित्वोपविष्टानां यथोक्ताद् द्विगुणो दमः ।  
> समम् एषां विवीते ऽपि खरोष्ट्रं महिषीसमम् ॥

**[४६६]** नारदः [१४.३१, ३४] ।

> गावः पादं प्रदण्ड्याः स्युर् महिष्यो द्विगुणं ततः ।  
> अजाविके सवत्से तु माषो दण्डः परः स्मृतः ॥  
> सन्नानां द्विगुणो दण्डो वसतां च चतुर्गुणः ।  
> प्रत्यक्षचारकाणां तु चौरदण्डः स्मृतो बुधैः ॥

विष्णुः [५.१४०–४५]- "महिषी चेत् सस्यनाशं कुर्यात् पालकस् त्व् अष्टौ माषान् दण्ड्यः । अपालकायाः स्वामी । अश्वस् तूष्ट्रो गर्दभो वा । गोश् चेत् तदर्धम् । तदर्धम् अजाविकं चेत् । भक्षयित्वोपविष्टेषु द्विगुणम्" ।

**ऽअश्वस् तूष्ट्रो गर्दभो वाऽ** सस्यनाशं कुर्याद् इत्य् अन्वयः ।

नारदः [१४.३५] ।

> नष्टा या पालदोषेण गौः क्षेत्रं तु विनाशयेत् ।  
> न तत्र स्वामिनो दोषः पालस् ताडनम् अर्हति ॥

बृहस्पतिः [१६.१७] ।

> सस्यान् निवारयेद् गास् तु चीर्णे दोषो द्वयोर् भवेत् ।  
> स्वामी सददमं दाप्यः पालस् ताडनम् अर्हति ॥

**[४६७]** **ऽसददमम्ऽ** भक्षितक्षेत्रे फलानुरूपं दमम् ।

याज्ञवल्क्यः [२.१६१] ।

> यावत् सस्यं विनश्येत् तु तावत् स्यात् क्षेत्रिणां फलम् ।  
> गोपस् ताड्यश् च गोमी तु पूर्वोक्तं दण्डम् अर्हति ॥

**ऽगोमीऽ** गोस्वामी ।

विष्णुः [५.१४६]- "सर्वत्र स्वामिने विनष्तसस्यमूल्यं च" ।

नारदः [१४.३८-३९] ।

> गोभिस् तु भक्षितं सस्यं यो नरः प्रतियाचते ।  
> सामन्तानुमतं देयं धान्यं यत् तत्र वापितम् ॥  
> गवत्रं गोमिना देयं धान्यं वै कर्षकाय च ।  
> एवं हि विनयः प्रोक्तो गवां सस्यावमर्दने ॥

**ऽगवत्रम्ऽ** यवसम् ।

**इति सस्यघातकपर्म ।**

**[४६८]**

**६७ — (च्) अथादण्ड्याः**

"तत्र पाल" इत्य् अन्वर्तमाने नरदः [१४.३६, ३७] ।

> राजग्राहगृहीतो वा वज्राशनिहतो ऽपि वा ।  
> अथ सर्पेण वा दष्टो वृक्षाद् वा पतितो भवेत् ॥  
> व्याघादिभिर् हतो वापि व्याधिभिर् वाप्य् उपद्रुतः ।  
> न तत्र दोषः पालस्य न च दोषो ऽस्ति गोमिनाम् ॥

याज्ञवल्क्यः [२.१६३] ।

> महोक्षोत्सृष्टपशवः सूत्कागन्तुकादयः ।  
> पालो येषां न ते मोच्या दैवराजपरिप्लुताः ॥

मनुः [८.२४२] ।

> अनिर्दशाहां गां सूतां वृषान् देवपशूंस् तथा ।  
> सपालान् वा विपालान् वा न दण्ड्यान् मनुर् अब्रवीत् ॥

शङ्खः- "छागवृषभा अनिर्दशाहा गावः सस्यापराधे न दण्डम् आप्नुयुः" ।

**[४६९]** नारदः [१४.३०] ।

> गौः प्रसूता दशाहं तु महोक्षो वाजिकुञ्जराः ।  
> निवार्याः स्युः प्रयत्नेन तेषां स्वामी न दण्डभाक् ॥

उशना ।

> अदण्ड्या हस्तिनो ऽश्वाश् च प्रजापाला हि ते स्मृताः ।  
> अदण्ड्याः काणकूटाश् च वृषश् च कृतलक्षणः ॥  
> अदण्ड्यागन्तुका गौश् च सूतिका चाभिसारिणी ।  
> अदण्ड्याश् चोत्सवे गावः श्राद्धकाले तथैव च ॥

शङ्खलिखितौ- "क्षुद्रपशवः सर्वथानिवार्याः । अश्वतरगजवाजिनश् चादण्ड्याः । अवश्याश् च शनैर् अपवार्याः" ।

कात्यायनः [६६५, ६६४] ।

> अधमोत्तममध्यानां पशूनां चैव ताडने ।  
> स्वामी तु विवदेद् यत्र तत्र दण्डं प्रकल्पयेत् ॥

**[४७०]** > क्षेत्रारामविवीतेषु गृहेषु पशुकादिषु ।  
> गर्हणं तत्प्रविष्टानां ताडनं च बृहस्पतिः ॥

**[इत्य् अदण्ड्यपर्व]**

**इति महाराजाधिराजश्रीमद्गोविन्द्चन्द्रदेवमहासान्धिविग्रहिक-**

**भट्टहृदयधरात्मजभट्टश्रीलक्ष्मीधरविरचिते **

**कृत्यकल्पतरौ व्यवहारकाण्दे सीमाविवादह् ॥**

**[४७१]**

## ६८ वाक्पारुष्यम्
अथ वाक्पारुष्यम्

तत्र नारदः [१८.१] ।

> देशजातिकुलादीनाम् आक्रोशन्यङ्गसंज्ञितम् ।  
> यद् वचः प्रतिकूलार्थं वाक्पारुष्यं तद् उच्यते ॥

**ऽआक्रोशोऽ** निन्दा । तत्र **ऽदेशाक्रोशोऽ** यथा गौडं प्रति "कलहप्रिया गौडाः" इति । **ऽजात्याक्रोशोऽ** यथा विप्रं प्रति "नितान्तलोलुपा विप्राः" इति । **ऽकुलाक्रोशोऽ** यथा "क्रूरचरिता वैश्वामित्राः" इति । ऽ**आदि**ऽशब्देन विद्यादेर् उपादानम् । **ऽन्यङ्गसंज्ञितम्ऽ** अश्लीलम् ।

कात्यायनः [७६८] ।

> हुङ्कारं कासनं चैव लोके यच् च विगर्हितम् ।  
> अनुकुर्याद् अनुब्रूयाद् वाक्पारुष्यं तद् उच्यते ॥

नारदः [१८.२–३] ।

> निष्ठुराश्लिलतीव्रत्वाद् तद् अपि त्रिविधं स्मृतम् ।  
> गौरवानुक्रमाद् अस्य दण्डो युक्तः क्रमाद् गुरुः ॥

**[४७२]** > साक्षेपं निष्ठुरं ज्ञेयम् अश्लीलं न्यङ्गसंज्ञितम् ।  
> पतनीयैर् उपक्रोशैस् तीव्रम् आहुर् मनीषिणः ॥

**ऽगौरवानुक्रमात्ऽ** अनुक्रमेण गुरुतरत्वात् ।

कात्यायनः [७७०–७२] ।

> यत् त्व् असत्संज्ञैर् अङ्गैः परम् आक्षिपति क्वचित् ।  
> अभूतैर् वाथ भूतैर् वा निष्ठुरा वाक् स्मृता तु सा ॥  
> न्यङ्गावगूरणं वाचा क्रोधात् तु कुरुते यदा ।  
> वृत्तदेशकुलानां च अश्लीला सा बुधैः स्मृता ॥  
> महापातकयोक्त्री च राजद्वेशकरी च या ।  
> जातिभ्रंशकरी वाथ तीव्रा सा प्रथिता तु वाक् ॥

**ऽन्यङ्गावगूरणम्ऽ** निकृष्टाङ्गप्रकाशेन तिरस्करणम् ।

बृहस्पतिः ।

> अप्रियोक्तिस् ताडनं च पारुष्यं द्विविधं स्मृतम् ।  
> एकैकं तु त्रिधा भिन्नं दमश् चोक्तस् त्रिअलक्षणम् ॥  
> देशग्रामकुलादीनां क्षेपः पापे नियोजनम् ।  
> द्रव्यं विना तु प्रथमं वाक्पारुष्यं तद् उच्यते ॥

**[४७३]** > भगिनीमातृसंबन्धम् उपपातकशंसनम् ।  
> पारुष्यं मध्यमं प्रोक्तं वाचिकं शास्त्रवेदिभिः ॥  
> अभक्ष्यापेयकथनं महापातकदूषणम् ।  
> पारुष्यम् उत्तमं प्रोक्तं तीव्रं मर्माभिघट्टनम् ॥

**ऽद्रव्यं विनाऽ** इत्य् अत्र द्रव्यशब्दो ऽभिधेयपरः । तेनोच्यमानार्थव्यतिरेकेणैवंविधम् अभिधानं वाक्पारुष्यम् इत्य् अर्थः ।

कात्यायनः [७७३–७४] ।

> यो ऽगुणान् कीर्तयेत् क्रोधान् निर्गुणे वा गुणज्ञताम् ।  
> अन्यसंज्ञानुयोगी च वाग्दुष्टं तं नरं विदुः ॥  
> दुष्टस्यैव हि यान् दोषान् कीर्तयेत् क्रोधकारणात् ।  
> अन्यापदेशवादी च वाग्दुष्टं तं नरं विदुः ॥

**[४७४]** बृहस्पतिः [२०.८] ।

> समानयोः समो दण्डो न्यूनस्य द्विगुणस् तु सः ।  
> उत्तमस्यार्धिकाः प्रोक्तो वाक्पारुष्ये परस्परम् ॥

याज्ञवल्क्यः [२.२०६–०७] ।

> अर्धो ऽधमेषु द्विगुणः परस्त्रीषूत्तमेषु च ।  
> दण्डप्रणयनं कार्यं वर्णजात्युत्तराधरैः ॥  
> प्रतिलोमापवादेषु द्विगुणत्रिगुणा दमाः ।  
> वर्णानाम् आनुलोम्येन तस्माद् अर्धार्धहानितः ॥

**ऽअर्धोऽ** पञ्चविंशतेः । ऽपञ्चविंशतिको दमःऽ इति पूर्वम् उक्तत्वात् । **ऽअधमेषुऽ** आक्षेप्त्रपेक्षया निकृष्टगुणादिषु आक्षिप्तेष्व् आक्षेप्तुर् उत्तमाद् अर्धदण्डो राज्ञा ग्राह्य इत्य् अर्थः । एवम् उत्तरत्रापि । **ऽवर्णाःऽ** क्षत्रविप्रादयः । **ऽजातयोऽ** ऽत्र मूर्धावसिक्तम्लेच्छादयः ।

**[४७५]** कात्यायन-उशनसौ [७७५] ।

> मोहात् प्रमादात् संहर्षात् प्रीत्या चोक्तं मयेति यः ।  
> नाहम् एवं पुनर् वक्ष्ये दण्डार्धं तस्य कल्पयेत् ॥

याज्ञवल्क्यः [२.२०४] ।

> सत्यासतान्यथास्तोत्रैर् न्यूनाङ्गेन्द्रियरोगिणाम् ।  
> क्षेपं करोति चेद् दण्ड्यः पणान् अर्धत्रयोदश ॥

बृहस्पतिः [२०.५] ।

> समजातिगुणानां च वाक्पारुष्यो परस्परम् ।  
> विनयो ऽभिहितः शास्त्रे पणान् अर्धत्रयोदश ॥

विष्णुः [५.३५–३६]- "समवराक्रोशने द्वादशपणान् दण्ड्यः । हीनवर्णाक्रोशने षट्" ।

मनु-नारदौ [म। ८.२७४; ना। १८.१८] ।

> काणं वाप्य् अथ वा खञ्जम् अन्यं वापि तथाविधम् ।  
> तथ्येनापि ब्रुवन् दाप्यो दण्डं कार्षपणावरम् ॥

विष्णु [५.२७]- "दण्ड्यः काणखञ्जादीनां तथावाद्य् अपि कार्षापणद्वयम्" ।

**[४७६]** शङ्खलिखितौ- "यथाकालम् उत्तमवर्णाक्षेपे तत्प्रमादो दण्ड्यस् त्रयो वा कार्षपणाः । शुक्तवाक्याभिधाने ऽप्य् एवम् एव" ।

तथा- "सवर्णव्यतिक्रमे द्वादश् कार्षपणाः । यथारूपविशिष्टाक्षेपे ऽविशिष्टस्य चतुर्विंशति । अविशिष्टस्यातिक्रमे विशिष्टस्य ततो ऽर्धम्" ।

मनु-नारदौ [म। ८.२६९; ना। १८.१७] ।

> सवर्णे हि द्विजातीनां द्वादशैव व्यतिक्रमे ।  
> वादेष्व् अवचनीयेषु तद् एव द्विगुणं भवेत् ॥

याज्ञवल्क्यः [२.२०५, २०८–०९] ।

> अभिगन्तास्मि भगिनीं मातरं च तवेति ह ।  
> शपन्तं दापयेद् राजा पञ्चविंशतिकं दमम् ॥

**[४७७]** > बाहुग्रीवानेत्रसक्थिविनाशे वाचिके दमः ।  
> शत्यस् ततो ऽर्धिकः पादनासाकर्णकरादिषु ॥  
> अशक्तस् तु वदन्न् एवं दण्डनीयः पणान् दश ।  
> तथा शक्तः प्रतिभुवं दाप्यः क्षेमाय तस्य तु ॥

**ऽवाचिके विनाशेऽ** बाहुं छेत्स्यामीत्यादिरूपतः । **ऽशत्यःऽ** शतपरिमितो दण्डः । **ऽपादनासाकर्णकरादिषु विनाशे वाचिकेऽ** इत्य् अनुषङ्गः । **ऽअशक्तःऽ** विनाशकरणासमर्थः । **ऽप्रतिभुवं दाप्यःऽ** शतं दण्डयित्वा अशक्तस्य क्षेमार्थं लग्नकं दापयितव्य इत्य् अर्थः ।

"दण्ड्य" इत्य् अनुवृत्तौ विष्णुः [५.३३]- "व्यङ्गतायुक्ते क्षेपे कार्षापणशतम्" ।

मनुः [८.२७५] ।

> मातरं पितरं जायां भ्रातरं तनयं गुरुम् ।  
> आक्षारयन् शतं दाप्यः पन्थानं वाददद् गुरोः ॥

**ऽआक्षारयन्ऽ** तिरस्कुर्वाणः ।

"क्रोशत" इत्य् अनुवृत्तौ शङ्खलिखितौ- "तथाधिकृतान् विप्रान् गुरूंश् च निर्भर्त्सनं मुण्डनं ताडनम्, गोमयानुलेपनं खरारोहणं दर्पहरो दण्डो वा" ।

**[४७८]** ऽदण्ड्यऽ इत्य् अनुवृत्तौ विष्णुः [५.२८]- "गुरून् आक्षारयन् कार्षापणशतम्" ।

बृहस्पतिः [२०.९] ।

> क्षिपन् स्वस्रादिकं दद्यात् पञ्चाशत् पणिकं दमम् ।

मनु-नारदौ [म। ८.२६७; ना। १८.१५] ।

> शतं ब्राह्मणम् आक्रुश्य क्षत्रियो दण्डम् अर्हति ।  
> वैश्यो ऽध्यर्धशतं द्वे वा शूद्रस् तु वधम् अर्हति ॥

ऽदण्डऽ इति शेषे हारीतः- "अधोवर्णानाम् उत्तमवर्णाक्रोशाक्षेपाभिभवे ह्य् अष्टौ पुराणाः" ।

शङ्खलिखितौ- "आक्रोशे ब्राह्मणस्य क्षत्रियः शतं दण्ड्यः । शतार्धं वैश्यस्य । पञ्चविंश्तिं शूद्रस्य" ।

मनु-नारदौ [म। ८.२६८] ।

> विप्रः पञ्चाशतं दण्ड्यः क्षत्रियस्याभिशंसने ।  
> वैश्यस्य वार्धपञ्चाशत् शूद्रे द्वादशको दमः ॥

**[४७९]** बृहस्पतिः [२०.१२–१६] ।

> विप्रे शतार्धं दण्डस् तु क्षत्रियस्याभिशंसने ।  
> विशस् तथार्धपञ्चाशत् शूद्रस्यार्धत्रयोदश ॥  
> सच्छूद्रस्यायम् उदितो विनयो ऽनपराधिनः ।  
> गुणहीनस्य पारुष्ये ब्राह्मणो नापराध्नुयात् ॥  
> वैश्यस् तु क्षत्रियाक्रोशे दण्डनीयः शतं भवेत् ।  
> तदर्धं क्षत्रियो। वैश्यं क्षिपन् विनयम् अर्हति ॥  
> शूद्राक्रोशे क्षत्रियस्य पञ्चविंशतिको दमः ।  
> वैश्यस्य चैतद् द्विगुणं शास्त्रविद्भिर् उदाहृतम् ॥  
> वैश्यम् आक्षारयन् शूद्रो दाप्यः स्यात् प्रथमं दमम् ।  
> क्षत्रियं मध्यमं चैव विप्रम् उत्तमसाहसम् ॥

विष्णुः [५.३४]- "मातृयुक्त तूत्तमसाहसम्" ।

**ऽमातृयुक्तेऽ** आक्रोशे **ऽउत्तमसाहसम्ऽ** दण्डनीय इत्य् अर्थः ।

"शूद्रस्य" इत्य् अनुवृत्तौ, बृहस्पतिः ।

> धर्मोपदेशकर्ता च वेदोदाहरणान्वितः ।  
> आक्रोशकस् तु विप्राणां जिह्वाच्छेदेन दण्ड्यते ॥

**[४८०]** गौतमः [१२.१]- "शूद्रो द्विजातीन् अभिसन्धायाभिहत्य च वाग्दण्डपारुष्याभ्याम् अङ्गं मोच्यो येनोपहन्यात्" ।

**ऽअभिसन्धायऽ** बुद्धिपूर्वं वाचातिक्रम्य । **ऽअभिहत्यऽ** ताडयित्वा बुद्धिपूर्वम् उग्रेण दण्डेन ताडयित्वा । **ऽअङ्गं मोच्योऽ** तेनाङ्गेन वियोजनीयः ।

आपस्तम्बः [२.२७.१४]- "जिह्वाच्छेदनं शूद्रस्य आर्यं धार्मिकम् आक्रोशतः" ।

पुराणाधिकारे ऽअधमवर्णानाम् उत्तमवर्णस्यऽ इत्य् अनुवर्तमाने, हारीतः- "अनृताभिशंसने तदङ्गच्छेदः पञ्चशतं वा । आद्येषु पादो न वा । स्वामित्वाद् आदिवर्णत्वाच् चोत्तमानाम्" ।

**ऽआद्येषुऽ** ब्राह्मणादिवर्णेषु । **ऽपादोऽ** अष्टौ पुराणाः पूर्वम् उक्तास् तेषां चतुर्थो भागः । **ऽन वाऽ** पादो दण्ड इत्य् अन्वयः ।

मनु-नारदौ [म। ८.२७०–७२; ना। १८.२२–२४] ।

> एकजातिर् द्विजातींस् तु वाचा दारुणया क्षिपन् ।  
> जिह्वायाः प्राप्नुयाच् छेदं जघन्यप्रभवो हि सः ॥

**[४८१]** > नामजातिग्रहं त्व् एषाम् अभिद्रोहेण कुर्वतः ।  
> निखेयो ऽयोमयः शङ्कुर् ज्वलन्न् आस्ये दशाङ्गुलः ॥  
> धर्मोपदेशं दर्पेण द्विजानाम् अस्य कुर्वतः ।  
> तप्तम् आसेचयेत् तैलं वक्त्रे श्रोत्रे च पार्थिवः ॥

"शूद्र" इत्य् अनुवृत्तौ, गौतमः [१२.४]- "अथ [हा]स्य वेदम् उपशृण्वतस् त्रपुजतुभ्यां श्रोत्रपूरणम् उदाहरणे जिह्वाच्छेदो धारणे शरीरभेदः" ।

मनुः [८.२७३] ।

> श्रुतं देशं च जातिं च कर्म शारीरम् एव च ।  
> वितथेन ब्रुवन् दर्पाद् दाप्यः स्याद् द्विशतं दमम् ॥

विष्णुः [५.२६]- "श्रुतदेशजातिकर्मनाम् अन्यथावादी कार्षापणशतद्वयं दण्ड्यः" ।

नारदः [१८.१९] ।

> न किल्बिषेणापवदेच् छास्त्रतः कृतपावनम् ।  
> न राज्ञो धृतदण्डं च दण्डभाक् तद्व्यतिक्रमात् ॥

**[४८२]** याज्ञवल्क्यः [२.२१०] ।

> पतनीयकृते क्षेपे दण्डो मध्यमसाहसः ।  
> उपपातकयुक्ते तु। दाप्यः प्रथमसाहसम् ॥

मनुः [८.२७६–७७] ।

> ब्राह्मणक्षत्रियाभ्यां तु दण्डः कार्यो विजानता ।  
> ब्राह्मणे साहसः पूर्वः क्षत्रिये त्व् एव मध्यमः ॥  
> विट्शूद्रयोस् त्व् एवम् एव स्वजातिं प्रति तत्वतः ।  
> छेदवर्जप्रणयनं दण्डस्येति विनिश्चयः ॥

व्यासः ।

> पापोपपापवक्तारो महापातकशंसकः ।  
> आद्यमध्योत्तमान् दण्डान् दण्ड्यास् ते ते यथाक्रमम् ॥

विष्णुः [५.२९–३२]- "परस्य पतनीये क्षेपे कृते तूत्तमसाहसम् । उपपातकयुक्ते मध्ययम् । त्रैविद्यवृद्धानां क्षेपे जातिपूगानां च । ग्रामदेशयोः प्रथमम्" ।

**[४८३]** याज्ञवल्क्यः [२.२११] ।

> त्रैविद्यनृपदेवानां क्षेप उत्तमसाहसः ।  
> मध्यमो जातिपूगानां प्रथमो ग्रामदेशयोः ॥

बृहस्पतिः [१०.१७, १९] ।

> देशादिकं क्षिपन् दाप्यः पणान् अर्धत्रयोदश ।  
> पापेन योजयन् दर्पाद् दाप्यः प्रथमसाहसम् ॥  
> एष दण्डः समाख्यातः पुरुषापेक्षया मया ।  
> समन्यूनाधिकत्वेन कल्पनीयो मनीषिभिः ॥

नारदः [१८.३०] ।

> अवक्रुश्य च राजानं वर्त्मनि स्वे व्यवस्थितम् ।  
> जिह्वाच्छेदाद् भवेच् छुद्धिः सर्वस्वहरणेन वा ॥

याज्ञवल्क्यः [२.३०२] ।

> राज्ञो ऽनिष्टप्रवक्तारं तस्यैवाक्रोशकं तथा ।  
> तन्मन्त्रस्य च भेत्तारं छित्वा जिह्वां प्रवासयेत् ॥

नारदः [१८.२०] ।

> लोके ऽस्मिन् द्वाव् अवक्तव्याव् अवध्यौ च प्रकीर्तितौ ।  
> ब्राह्मणश् चैव राजा च तौ हीदं बिभ्रतो जगत् ॥

**[४८४]**  
> पतितं पतितेत्य् उक्त्वा चौरं चौरेति वा पुनः ।  
> वचनात् तुल्यदोषः स्यान् मिथ्या द्विर्दोषतां व्रजेत् ॥

कात्यायनः [७७६–७७८] ।

> यत्र स्यात् परिहारार्थं पतितस् तेन कीर्तितः ।  
> वचनात् तत्र न स्यात् तु दोषो यत्र विभावयेत् ॥  
> अन्यथा तुल्यदोषः स्यान् मिथ्योक्तौ तूत्तमो दमः ।  
> महता तु प्रयत्नेन वाग्दुष्टं साधयेन् नरम् ॥  
> अतथ्यं श्रावितं राजा प्रयत्नेन विचारयेत् ।  
> अनृताख्यानशीलानां जिह्वाच्छेदाद् विशोधनम् ॥

हारीतः- "मिथ्यादूषिणां मेलकानां राजा जिह्वां छिन्द्यात् । दण्डयेद् वा सहस्रम् । कणान् भक्षयेद् अब्दम्" ।

**ऽमेलकोऽ** भक्षकः ।

उशना ।

> यत्र नोक्तो दमः पूर्वैर् आनन्त्यात् तु महात्मभिः ।  
> तत्र कार्यं परिज्ञाय कर्तव्यं दण्डधारणम् ॥

**कल्पतरौ व्यवहारकाण्डे वाक्पारुष्यम्**

**[४८५]**

## ६९ दण्डपारुष्यम्
अथ दण्डपारुष्यम्

तत्र बृहस्पतिः [२१.१] ।

> हस्तपाषाणलगुडैर् भस्मकर्दमपांसुभिः ।  
> आयुधैश् च प्रहरणं दण्डपारुष्यम् उच्यते ॥

व्यासः ।

> भस्मादीनां प्रक्षेपणं ताडनं च करादिना ।  
> आवेष्टनं चांशुकाद्यैर् दण्डपारुष्यम् उच्यते ॥

नारदः [१८.४–६] ।

> परगात्रेष्व् अभिद्रोहो हस्तपादायुधादिभिः ।  
> भस्मादिभिश् चोपघातो दण्डापारुष्यम् उच्यते ॥  
> तत्रापि दृष्टं त्रैविध्यं मृदुमध्योत्तमक्रमात् ।  
> अवगूरणनिःसङ्गपीडनाक्षतदर्शनैः ॥  
> हीनमध्योत्तमानां तु त्रयाणां समतिक्रमात् ।  
> त्रीण्य् एव साधनान्य् आहुः तत्र कण्टकमोचने ॥

बृहस्पतिः [१९.६–७] ।

> भस्मादीनां प्रक्षेपणं ताडनं च करादिना ।  
> प्रथमं दण्डपारुष्यं दमः कार्यो ऽत्र माषकः ॥

**[४८६]**  
> एष दण्डः समेषूक्तः परस्त्रीष्व् अधिकेषु च ।  
> द्विगुणस् त्रिगुणो ज्ञेयः प्राधान्यापेक्षया बुधैः ॥

याज्ञवल्क्यः [२.२१३–१४] ।

> भस्मपङ्करजःस्पर्शे दण्डो दशपणः स्मृतः ।  
> अमेध्यपार्ष्णिनिष्ठ्यूतस्पर्शने द्विगुणः स्मृतः ॥  
> समेष्व् एवं परस्त्रीषु द्विगुणस् तूत्तमेषु च ।  
> हीनेष्व् अर्धदमो मोहमदादिभिर् अदण्डनम् ॥

कात्यायनः [७८४] ।

> छर्दिमूत्रपुरीषाद्यैर् आपाद्यः स चतुर्गुणः ।  
> षड्गुणः कायमध्ये तु मूर्ध्नि त्व् अष्टगुणः स्मृतः ॥

याज्ञवल्क्यः [२.२१७] ।

> पादकेशांशुककरोल्लुञ्छनेषु पणान् दश ।  
> पीडाकर्षांसुकावेष्टपादाध्यासे शतं दमः ॥

पीडा चाकर्षश् चांशुकावेष्टश् च पादाध्यासश् चेति समाहारद्वन्द्वः । एतद् उक्तं भवति । अंशुकेनावेष्ट्य गाढम् आपीड्याकृष्य यः पादेनाध्यास्ते तस्य पणशतं दण्डः ।

कात्यायनः [७८५] ।

> उद्गूरणे तु हस्तस्य कार्यो द्वादशको दमः ।  
> स एव द्विगुणः प्रोक्तः पातनेषु सजातिषु ॥

**[४८७]** बृहस्पतिः [२१.८] ।

> उद्यते ऽश्मशिलाकाष्ठे कर्तव्यः प्रथमो दमः ।  
> [परस्परं हस्तपादे पञ्चविंशतिकस् तथा ॥ ]

ऽदण्ड्यऽ इत्य् अनुवृत्तौ विष्णुः [५.६०–६२, ६४]- "हस्तेनोद्गूरयिता दशकार्षापणान् । पादेन विंशतिम् । काष्ठेन प्रथमसाहसम् । शस्त्रेणोत्तमम्" ।

अधमो यदा शस्त्रेणोत्तमस्योद्गूरणं करोति तदासाव् उत्तमसाहसं दण्ड्य इत्य् अर्थः ।

याज्ञवल्क्यः [२.२१६] ।

> उद्गूर्णे हस्तपादे तु दशविंशतिकौ दमौ ।  
> परस्परस्य सर्वेषां शस्त्रे मध्यमसाहसम् ॥

एतच् च समानजातीयानाम् अवगन्तव्यम् । असमानजातीयानां दण्डान्तरश्रवणात् ।

पणानुवृत्तौ शङ्खलिखितौ- "प्रहारोद्यमे षट्पञ्चाशन् निपातने तद्द्विगुणम्" ।

**[४८८]** बृहस्पतिः [२१.९–१०] ।

> मध्यमः शस्त्रसंधाने संयोज्यः क्रुद्धयोर् द्वयोः ।  
> कार्यः क्षतानुरूपस् तु लग्ने घाते दमो बुधैः ॥  
> इष्टकोपलकाष्ठैस् तु ताडने तु द्विमाषकः ।  
> द्विगुणः शोणितोद्भेदे दण्डः कार्यो मनीषिभिः ॥

विष्णुः [५.६६, ६७]- "[दण्ड्यः] शोणितेन विना दुःखम् उत्पादयिता द्वात्रिंशत् पणान् । सह शोणितेन चतुःषष्टिम्" ।

मनुः [८.२८४] ।

> त्वग्भेदकः शतं दण्ड्यो लोहितस्य च दर्शकः ।  
> मांसभेत्ता तु षण्णिष्कान् प्रवास्यस् त्व् अस्थिभेदकः ॥

बृहस्पतिः [२१.११–१२] ।

> त्वग्भेदे प्रथमो दण्डो मांसभेदे तु मध्यमः ।  
> उत्तमश् चास्थिभेदे तु घातने च प्रमापणम् ॥  
> कर्णनासाकरच्छेदे दन्तभेदे ऽङ्घ्रिभेदने ।  
> कर्तव्यो मध्यमो दण्डो द्विगुणः पतितेषु च ॥

कात्यायनः [७८१] ।

> कर्णौष्ठघ्राणपादाक्षिजिह्वाशिश्नकरस्य च ।  
> छेदने चोत्तमो दण्डो भेदने मध्यमो भृगुः ॥

**[४८९]** याज्ञवल्क्यः [२.२१९–२०] ।

> करपाददन्तभङ्गे छेदने कर्णनसयोः ।  
> मध्यो दण्डो व्रणोद्भेदे मृतकल्पहते तथा ॥  
> चेष्टाभोजनवाग्रोधे नेत्रादिप्रतिभेदने ।  
> कन्धराबाहुसक्थ्नां च भङ्गे मध्यमसाहसः ॥

दण्ड इत्य् अन्वर्तमाने विष्णुः [५.७०–७२]- "नेत्रकन्धराबाहुसक्थ्यंसभङ्गे चोत्तमम् । उभयनेत्रभेदिनं राजा यावज्जीवं बन्धनान् न मुञ्चेत् । तादृशम् एव वा कुर्यात् ।

याज्ञवल्क्यः [२.३०८] ।

> द्विनेत्रभेदनो राजद्विष्टादेशकृतस् तथा ।  
> विप्रत्वेन तु शूद्रस्य जीवतो ऽष्टशतो दमः ॥

मनुः [८.२८६] ।

> मनुष्याणां पशूनां च दुःखाय प्रहृते सति ।  
> यथा यथा महद्दुःखं दण्डं कुर्यात् तथा तथा ॥

**[४९०]** हारीतः- "अधोवर्णानाम् उत्तमवर्णाक्रोशाभिभवाक्षेपेष्व् अष्टौ पुराणाः । ग्रीवाभञ्जनगलस्तनकचवक्त्रग्रहणेषु त्रिंशत् । रोमोत्पाटनतर्जनावगूरणेषु त्रिषष्टिः । शिखाकर्णाङ्गभङ्गच्छेदेषु द्विशतम् । पादताडने ऽनृताभिशंसने तदङ्गच्छेदः । पञ्चशतं वा । आद्येषु पादोनं वा । स्वामित्वाद् आद्यवर्णत्वाच् चोत्तमवर्णानाम् ईशानतमो ब्राह्मणः" ।

याज्ञवल्क्यः [२.२१५] ।

> विप्रपीडाकरं छेद्यम् अङ्गम् अब्राह्मणस्य तु ।  
> उद्गूर्णे प्रथमो दण्डः संस्पर्शे तु तदर्धिकः ॥

**ऽसंस्पर्शेऽ** वधोद्यमनार्थं शस्त्रादिसंस्पर्शने ।

नारदः [१८.२५, ३१] ।

> येनाङ्गेनावरो वर्णो ब्राह्मणस्यापराध्नुयात् ।  
> तदङ्गं तस्य छेत्तव्यम् एवं शुद्धिम् अवाप्नुयात् ॥  
> राजनि प्रहरेद् यस् तु कृतागस्य् अपि दुर्मतिः ।  
> शूल्यं तम् अग्नौ विपचेद् ब्रह्महत्यासमातिगम् ॥

**[४९१]** **ऽकृतागसिऽ** कृतापराधे । शूलम् आरोप्य यत् संस्क्रियते तत् **ऽशूल्यम्ऽ** ।

मनुः [८.२७९–८०] ।

> येन केनचिद् अङ्गेन हिंस्याच् छ्रेयांसम् अन्त्यजः ।  
> छेत्तव्यं तत् तद् एवास्य तन् मनोर् अनुशासनम् ॥  
> पाणिम् उद्यम्य दण्डं वा पाणिच्छेदनम् अर्हति ।  
> पादेन प्रहरेत् कोपात् पदच्छेदनम् अर्हति ॥

मनु-नारदौ [म। ८.२८१–८३] ।

> सहासनम् अभिप्रेप्सुर् उत्कृष्टस्यापकृष्टजः ।  
> कठ्यां कृताङ्को निर्वास्यः स्फिचं वास्य प्रकर्तयेत् ॥  
> अवनिष्ठीवतो दर्पाद् द्वाव् ओष्ठौ छेदयेन् नृपः ।  
> अवमूत्रयतो मेढ्रम् अवशर्धयतो गुदम् ॥  
> केशेषु गृह्णतो हस्तौ छेदयेद् अविचारयन् ।  
> पदयोर् दाढिकायां च ग्रीवायां वृषणेषु च ॥

**ऽसहासनम् अभिप्रेप्सुःऽ** एकासनोपवेशाभिमतः । ऽएकासनोपवेशी कठ्यां कृताङ्को निर्वास्यःऽ इति विष्णुवचनात् । **ऽदाढिकाऽ** श्मश्रुः ।

**[४९२]** गौतमः [१२.५]- "आसनशयनवाक्पथिषु समप्रेप्सुर् दण्ड्यः" ।

शूद्रस्येत्य् अनुवर्तमाने आपस्तम्बः [२.२७.१५]- "वाचि पथि शय्यायाम् आसन इति समीभवतो दण्डताडनम्" ।

कात्यायनः [७८६] ।

> वाक्पारुष्ये यथैवोक्ताः प्रतिलोमानुलोमतः ।  
> तथैव दण्डपारुष्ये पात्या दण्डा यथाक्रमम् ॥

विष्णुः [५.७३–७४]- "एवं बहूनां निघ्नतां प्रत्येकश उक्तो दण्डो द्विगुणः । उत्क्रोशन्तम् अनभिधावतां तत्समीपवर्तिनां संसरतां च" ।

याज्ञवल्क्यः [२.२२१] ।

> एकं घ्नतां बहूनां तु यथोकाद् द्विगुणो दमः ।  
> कलहापहृतं देयं दण्डं च द्विगुणं ततः ॥

कात्यायनः [७८८] ।

> वाग्दण्डस् ताडनं चैव येषूक्तम् अपरादिषु ।  
> हृतभग्नं प्रदाप्यास् ते शोध्यं निःस्वैस् तु कर्मणा ॥

कर्मकरणेन **ऽशोध्यंऽ** तद्धनं परिपूरणीयम् इत्य् अर्थः ।

**[४९३]** बृहस्पतिः [२१.१५] ।

> अङ्गावपीडने चैव भेदने छेदने तथा ।  
> समुत्थानव्ययं दाप्यः कलहाय कृतं च यत् ॥

याज्ञवल्क्यः [२.२२२] ।

> दुःखम् उत्पादयेद् यस् तु ससमुत्थानजं व्ययम् ।  
> दाप्यो दण्डं च यो यस्मिन् कलहे समुदीरितः ॥

मनुः [८.२८७] ।

> अङ्गावपीडनायां च प्राणश्ōणितयोस् तथा ।  
> समुत्थानव्ययं दाप्यः सर्वदण्डम् अथापि वा ॥

ऽअङ्गावपीडनायांऽ अङ्गानां करचरणादीनां पीडनायाम् । ऽप्राणशोणितयोश्ऽ च पीडनायां सत्याम् । ऽसमुत्थानव्ययंऽ यावत्कालेन समुत्थानसमर्थो भवति तावत्कालेन पथ्यौषध्यादिना यावद् धनव्ययो भवति तम् असौ दापयितव्यः । अथ तस्य यद्य् असौ न व्ययं दातुम् इच्छति तदा यः समुत्थानव्ययो यश् च दण्डः, तत् सर्वं दण्डत्वेन दाप्य इत्य् अर्थः ।

कात्यायनः [७८७] ।

> देहेन्द्रियविनाशे तु यथा दण्डं प्रकल्पयेत् ।  
> तथा तुष्टिकरं देयं समुत्थानं च पण्डितैः ॥  
> समुत्थानव्ययं चासौ दद्याद् आ व्रणरोपणम् ॥

**[४९४]** विष्णुः [५.७५–७६]- "सर्वे च पुरुषपीडाकरास् तदुत्थानव्ययं दद्युः । ग्राम्यपशुपीडाकराश् च" ।

मनुः [८.२९९–३००] ।

> भार्या पुत्रश् च दासश् च शिष्यो भ्राता च सोदरः ।  
> प्राप्तापराधास् ताड्यास् स्यू रज्वा वेणुदलेन वा ॥  
> पृष्ठतस् तु शरीरस्य नोत्तमाङ्गे कथंचन ।  
> अतो ऽन्यथा तु प्रहरन् प्राप्तः स्याच् चौरकिल्बिषम् ॥

यमः ।

> भार्या पुत्रश् च दासश् च दासी शिष्यश् च पञ्चमः ।  
> प्राप्तापराधास् ताड्यास् तु रज्वा वेणुदलेन वा ॥  
> अधस्तात् तु प्रहर्तव्यं नोत्तमाङ्ग कथंचन ।  
> अतोऽन्यथा प्रवृत्तस् तु यथोक्तं दण्डम् अर्हति ॥

ब्रह्मचारीत्य् अनुवृत्तौ नारदः [८.१३–१४] ।

> अनुशास्यः स गुरुणा न चेद् अनुविधीयते ।  
> अवधेनाथ वा तन्वा रज्वा वेणुदलेन वा ॥  
> भृशं न ताडयेद् एनं नोत्तमाङ्गे न वक्षसि ।  
> अनुशास्य च विश्वास्यः शस्यो राज्ञान्यथा गुरुः ॥

**ऽअवधेनऽ** अताडनेन ।

**[४९५]** गौतमः [२.४९–५१]- "शिष्यशिष्टिर् अवधेन । अशक्तौ रज्जुवेणुविदलाभ्यां तनुभ्याम् । अन्येन घ्नन् राज्ञा शास्यः" ।

शिष्यानुवृत्तौ आपस्तम्बः [१.८.२९]- "अपराधेषु चैनं सततम् उपालभेत । अभित्रास उपवास उदकोपस्पर्शन्म् अदर्शनम् इति दण्डा यथामात्रम् आ निवृत्तेः" इति ।

अपराधानुरूपं दण्डपातनं कर्तव्यम् अपराधनिवृत्तिपर्यन्तम् इत्य् अर्थः ।

नारदः [१८.३२] ।

> पुत्रापराधे न पिता नाश्वे न शुनि दण्डभाक् ।  
> न मर्कटे च तत्स्वामी तेनैव प्रहिता न चेत् ॥

याज्ञवल्क्यः [२.३००] ।

> शक्तो ह्य् अमोक्षयन् स्वामी दंष्ट्रिणां शृङ्गिणां तथा ।  
> प्रथमं साहसं दद्याद् विक्रुष्टे द्विगुणं तथा ॥

**ऽविक्रुष्टेऽ** स्वकीयं शृङ्गिनम् अपसारयेत्य् असकृ आक्रोशे कृते ।

बृहस्पतिः [२१.१६–१७] ।

> विविक्ते ताडितो यस् तु हतो ऽदृश्येन वा भवेत् ।  
> हन्ता तद् आनुमानेन विज्ञेयः शपथेन वा ॥  
> अन्तर्वेश्मन्य् अरण्ये वा निशायां यत्र ताडितः ।  
> शोणितं यत्र दृश्येत न पृच्छेत् तत्र साक्षिणः ॥

**ऽअदृश्येनऽ** अदृश्यमानेन घतकेन ।

**[४९६]** नारद-बृहस्पती [ना। ४.१७६; बृ। २१.१८] ।

> कश्चित् कृत्वात्मनश् चिह्नं द्वेषात् परम् अभिद्रवेत् ।  
> हेत्वर्थगतिसामर्थ्यैस् तत्र युक्तं परीक्षणम् ॥

याज्ञवल्क्यः [२.२१२] ।

> असाक्षिकहते चिह्नैर् युक्तिभिश् चागमेन वा ।  
> द्रष्टव्यो व्यवहारस् तु कूटचिह्नकृताद् भयात् ॥

कात्यायनः [७७९] ।

> हेत्वादिभिर् न पश्येच् चेद् दण्डपारुष्यकारणम् ।  
> तद् असाक्षिकृतं तत्र दिव्यं वाथ नियोजयेत् ॥

अथ वाग्दण्डपारुष्याधिकारे —

नारदः ।

> विधिः पञ्चविधस् तूक्त एतयोर् उभयोर् अपि ।  
> विशुद्धिर् दण्डभाक्त्वं च तत्र संबध्यते यथा ॥  
> पारुष्ये सति संरम्भाद् उत्पन्ने क्षुब्धयोर् द्वयोः ।  
> स मान्यते यः क्षमते दण्डभाग् यो ऽतिवर्तते ॥

**[४९७]** > पारुष्यदोषावृतयोर् युगपत्संप्रवृत्तयोः ।  
> विशेषश् चेन् न दृश्येत विनयः स्यात् समस्तयोः ॥  
> द्वयोर् आपन्नयोस् तुल्यम् अनुबध्नाति यः पुनः ।  
> स तयोर् दण्डम् आप्नोति पूर्वो वा यदि वोत्तरः ॥  
> पूर्वम् आक्षारयेद् यस् तु नियतं स्यात् स दोषभाक् ।  
> पश्चाद् यः सो ऽप्य् असत्कारी पूर्वे तु विनयो गुरुः ॥

**ऽआपन्नयोस् तुल्यम्ऽ** इति पारुष्ये तुल्यवृत्तयोर् इत्य् अर्थः ।

कात्यायनः [७८०] ।

> आभीषणेन दण्डेन प्रहरेद् यस् तु मानवः ।  
> पूर्वं वा पीडितो वाथ स दण्ड्यः परिकीर्तितः ॥

बृहस्पतिः [२१.१९, ५] ।

> आक्रुष्टस् तु समाक्रोशंस् ताडितः प्रतिताडयन् ।  
> हत्वाततायिनं चैव नापराधी भवेन् नरः ॥  
> वाक्पारुष्यादिना नीचो यः सन्तम् अभिलङ्घयेत् ।  
> स एव ताडयंस् तस्य नान्वेष्टव्यो महीभुजा ॥

**[४९८]** **ऽस एवऽ** उत्तम एव । **ऽताडयंस् तस्यऽ** तस्य नीचस्य ताडनं कुर्वन् नृपेण दण्डे **ऽनान्वेष्तव्यःऽ** इत्य् अर्थः ।

नारदः [१८.११–१४] ।

> श्वपाकपशुचाण्डालवेश्यासु बकवृत्तिषु ।  
> हस्तिपव्रात्यदासेषु गुर्वाचार्यातिगेषु च ॥  
> मर्यादातिक्रमे सद्योघात एवानुशासनम् ।  
> न च तद् दण्डपारुष्ये दोषम् आहुर् मनीषिणः ॥  
> यम् एव ह्य् अतिवर्तेरन्न् एते सन्तं जनं नृषु ।  
> स एव विनयं कुर्यान् न तद्विनयभाङ् नृपः ॥  
> मला ह्य् एते मनुष्याणां धनम् एषां मलात्मकम् ।  
> अपि तान् घातयेद् राजा नार्थदण्डेन दण्डयेत् ॥

ऽसद्योघातःऽ सद्यस्ताडनम् ।

**[४९९]** बृहस्पतिः [२१.२०] ।

> प्रतिलोमास् तथा चान्त्याः पुरुषाणां मलाः स्मृताः ।  
> ब्राह्मणातिक्रमे वध्या न दातव्या दमं क्वचित् ॥

कात्यायनः [७८३] ।

> अस्पृश्यधूर्तदासानां म्लेच्छानां पापकारिणाम् ।  
> प्रातिलोम्यप्रसूतानां ताडनं नार्थतो दमः ॥

याज्ञवल्क्यः [२.२२५–२६] ।

> दुःखिते शोणितोत्पादे शाखाङ्गच्छेदने तथा ।  
> दण्डः क्षुद्रपशूनां तु द्विपणाद् द्विगुणः क्रमात् ॥  
> लिङ्गस्य छेदने मृत्यौ मधयमो मूल्यम् एव च ।  
> महापशूनाम् एतेषु स्थानेषु द्विगुणो दमः ॥

**ऽशाखाऽ** अत्र शृङ्गादिका । **ऽअङ्गम्ऽ** चरणादि । **ऽद्विगुणःऽ** पणद्वयाद् आरभ्य यथाक्रमं द्विगुणो दण्ड इत्य् अर्थः ।

ऽकार्षापणशतं दण्डऽ इत्य् अनुवृत्तौ विष्णुः [५.११९]- "पशूनां पुंस्त्वोपघातकारी" ।

पुनर् विष्णुः [५.४८–५४]- "गजाश्वोष्ट्रगोघाती ह्य् एककरपादः कार्यः । विमांसविक्रयी च । ग्राम्यपशुघाती च कार्षापणशतं दण्ड्यः । पशुस्वामिने च तन्मूल्यं दद्यात् । **[५००]** आरण्यपशुघाती पञ्चाशत् कार्षापणान् । पक्षिघाती मत्स्यघाती च दशकार्षापणान् । कीटोपघाती कार्षापणम्" ।

**ऽविमांसम्ऽ** श्वसृगालादिमांसम् ।

कात्यायनः [७९०] ।

> त्रिपणो द्वादशपणो वधे तु मृगपक्षिणाम् ।  
> सर्पमार्जारनकुलश्वसूकरवधे नृणाम् ॥

मनुः ।

> गोकुमारीदेवपशून् उक्षाणं वृषभं तथा ।  
> वाहयन् साहसं पूर्वं प्राप्नुयाद् उत्तमं वधे ॥

श्ववृषाधिकारे बृहस्पतिः [२१.२१] ।

> श्रान्तान् क्षुधार्तांस् तृषितान् अकाले वाहयेत यः ।  
> स गोघ्नो निष्कृतिं कार्यो दाप्यो वा प्रथमं दमम् ॥

कात्यायनः [७८९] ।

> श्रान्तांस् तृषार्तान् क्षिधितान् अकाले वाहयेन् नरः ।  
> खरगोमहिषोष्ट्रादीन् प्राप्नुयात् पूर्वसाहसम् ॥

**[५०१]** मनुः [८.२९०–९२] ।

> यानस्य चैव यन्तुश् च यानस्वामिनि एव च ।  
> दशातिवर्तनान्य् आहुः शेषे दण्डो विधीयते ॥  
> छिन्ननास्ये भिन्नयुगे तिर्यक्प्रतिमुखागते ।  
> अक्षभङ्गे च यानस्य चक्रभङ्गे तथैव च ॥  
> छेदने चैव यन्त्राणां योक्त्ररश्म्योस् तथैव च ।  
> आक्रन्दे चाप्य् अपैहीति न दण्डं मनुर् अब्रवीत् ॥

**ऽयन्तुःऽ** सारथेः । **ऽअतिवर्तनानिऽ** छिन्ननासादीनि, दण्डम् अतिक्रम्य वर्तत इत्य् व्युत्पत्या ।

याज्ञवल्क्यः [२.२९८] ।

> चतुष्पादकृते दोषो नापैहीति प्रभाषतः ।  
> काष्ठलोष्टेष्टपाषाणबाहुयुग्यकृतस् तथा ॥

काष्ठलोष्टपाषाणबाहुभिर् अभ्यासकारणे यः परोपघाताद् दण्डार्हतालक्षणो दोष आपद्यते ऽसौ प्रथमत एवापैहीति भाषमाणस्य न भवतीत्य् आर्थः ।

**[५०२]** तथा [२.२९९] ।

> छिन्ननास्येन यानेन तथा भग्नयुगादिना ।  
> पश्चाच् चैवापसरतां हिंसने स्वाम्य् अदोषभाक् ॥

मनुः [८.२९३–९८] ।

> यत्रापवर्तते युग्यं वैगुण्यात् प्राजकस्य तु ।  
> तत्र स्वामी भवेद् दण्ड्यो हिंसायां द्विशतो दमः ॥  
> प्राजकश् च भवेद् आप्तः प्राजको दण्डम् अर्हति ।  
> युग्यस्थाः प्राजके ऽनाप्ते सर्वे दण्ड्याः शतं शतम् ॥  
> स चेत् तु पथि संरुद्धः पशुभिर् वा रथेन वा ।  
> प्रमापयेत् प्राणभृतस् तस्य दण्डो ऽविचारतः ॥  
> मनुष्यमारणे क्षिप्रं चौरवत् किल्बिषं भवेत् ।  
> प्राणभृत्सु महत्स्व् अर्धं गोगजोष्ट्रहयादिषु ॥  
> क्षुद्रकाणां पशूनां च हिंसायां द्विशतो दमः ।  
> पञ्चाशत् तु भवेद् दण्डः शुभेषु मृगपक्षिषु ॥  
> गर्दभाजाविकानां तु दण्डः स्यात् पञ्चमाषकः ।  
> माषकस् तु भवेद् दण्डः श्वसूकरनिपातने ॥

**[५०३]** ऽप्राजकःऽ प्रेरकः सारथ्यादिः । ऽआप्तोऽ अत्र कुशलः । ऽस चेत् तुऽ इति स च प्राजकः । पथि पश्वादिभिर् अवरुद्धो ऽपि रथप्रेरणेन तान् प्रमापयति तदा तस्याविचारतो दण्ड इत्य् अर्थः ।

कात्यायनः [७९२] ।

> प्रमापणे प्राणभृतां प्रतिरूपं तु दापयेत् ।  
> तस्यानुरूपमूल्यं वा दाप्य इत्य् अब्रवीन् मनुः ॥

मनुः [८.२८५] ।

> वनस्पतीनां सर्वेषाम् उपभोगो यथा यथा ।  
> तथा तथा दमः कार्यो हिंसायाम् इति धारणा ॥

याज्ञवल्क्यः [२.२२७–२९] ।

> प्ररोहिशाखिनां शाखास्कन्धपर्वविदारणे ।  
> उपजीव्यद्रुमाणां तु विंशतेर् द्विगुणा दमाः ॥  
> चैत्यश्मशानसीमासु पुण्यस्थाने सुरालये ।  
> जातद्रुमाणां द्विगुणो दमो वृक्षो ऽथ विश्रुते ॥  
> गुलम्गुच्छक्षुपलताप्रतानौषधिवीरुधाम् ।  
> पूर्वस्मृताद् अर्धदण्डः स्थानेषूक्तेषु कृन्तने ॥

ऽप्ररोहिशाखिनाम्ऽऽ वटादीनाम् । ऽस्कन्धःऽ यतः शाखाः प्रभवन्ति । ऽउपजीव्यद्रुमाणाम्ऽ आम्रादीनाम् । ऽविंशतेर् द्विगुणा दमाःऽ शाखाच्छेदने स्कन्धच्छेदने समूलच्छेदने च यथाक्रमं विंशतिपणाद् दण्डाद् आरभ्य पूर्वस्माद् उत्तरोत्तरो द्विगुणो दम इत्य् आर्थः । ऽगुमाःऽ मालत्यादयः । ऽगुच्छाःऽ अवल्लीरूपाः **[५०४]** कुरण्टकादयः । ऽक्षुपाःऽ करवीरादयः । ऽलताःऽ द्राक्षाप्रभृतयः । ऽप्रतानाःऽ काण्डप्ररोहरहिताः सरलयायिन्याः सारिवादयः । ऽओषधयःऽ फलपाकावसानाः शाल्यादयः । ऽवीरुधःऽ छिन्ना अपि या विविधं प्ररोहन्ति गुडूच्यादयः ।

ऽदण्डऽ इत्य् अनुवृत्तौ विष्णुः [५.६५–५९]- "फलोपगद्रुमच्छेदी तूत्तमसाहसम् । पुष्पोपगमद्रुमच्छेदी मध्यमम् । वल्लीगुल्मलताच्छेदी कार्षापणम् । तृणच्छेद्य् एकम् । सर्वे च तत्स्वामिनां तदुत्पत्तिम्" । दद्युर् इति शेषः ।

वसिष्ठः [१९.११–१३]- "फलपुष्पोपगान् पादपान् न हिंस्यात् । कर्षणकरणार्थं चोपहन्यात् । गार्हस्थ्यांशे च" ।

**इति दण्डपारुष्यम् ।**

**[५०५]**

## ७० स्तेयम्
अथ स्तेयम्

तत्र मनुः [८.३०१–०२] ।

> एषो ऽखिलेनाभिहितो दण्डपारुष्यनिर्णयः ।  
> स्तेयस्याथ प्रवक्ष्यामि विधिं दण्डविनिर्णये ॥  
> स्यात् साहसं त्व् अन्वयवत् प्रसभं कर्म यत् कृतम् ।  
> निरन्वयं भवेत् स्तेयं कृत्वापव्ययते च यत् ॥

ऽअन्वयवत्ऽ रक्षकपुरुषसमक्षम् । ऽप्रसभम्ऽ बलात्कारेण सान्वयं करणम् इत्य् अर्थः ।

कात्यायनः [७९६] ।

> सान्वयस् त्व् अपहारो यः प्रसह्य करणं च यत् ।  
> साहसं च भवेद् एवं स्तेयम् उक्तं विनिह्नवः ॥

साहसान्तरं नारदः ।

> तस्यैव भेदः स्यात् स्तेयं विशेषस् तत्र तूच्यते ।

**[५०६]** > आधिः साहसम् आक्रम्य स्तेयम् आधिश् छलेन च ॥  
> तद् अपि त्रिविधं प्रोक्तं द्रव्यापेक्षं मनीषिभिः ।  
> क्षुद्रमध्योत्तमानां तु द्रव्याणाम् अपकर्षणात् ॥  
> मृद्भाण्डासनखट्वास्थिदारुचर्मतृणादि यत् ।  
> शमीधान्यं कृतान्नं न क्षुद्रं द्रव्यम् उदाहृतम् ॥  
> वासः कौशेयवर्जं च गोवर्जं पशवस् तथा ।  
> हिरण्यवर्जं लोहं च मद्यं व्रीहियवा अपि ॥  
> हिरण्यरत्नकौशेयं स्त्रीपुंसो गजवाजिनः ।  
> देवब्राह्मणराज्ञां च विज्ञेयं द्रव्यम् उत्तमम् ॥  
> उपायैर् विविधैर् एषां छलयित्वापकर्षणम् ।  
> सुप्तमत्तप्रमत्तेषु स्तेयम् आहुर् मनीषिणः ॥

**[५०७]** **ऽआधिःऽ** पीडा, सा यत्रातिक्रम्य क्रियते तत् **ऽसाहसम्ऽ** । छेलेन त्व् आधिकरणे चौर्यम् ।

**इति स्तेयम्**

**७० — (क) अथ स्तेनाः**

तत्र मनुः [९.२५६] ।

> द्विविधांस् तस्करान् विद्यात् परद्रव्यापहारिणः ।  
> प्रकाशांश् चाप्रकाशांश् च चारचक्षुर् महीपतिः ॥

व्यासः ।

> प्रकाशाश् चाप्रकाशाश् च तस्करा द्विविधाः स्मृताः ।  
> सुचिह्नैर् एव विज्ञेयाश् चारैस् तस्करवेदिभिः ॥

बृहस्पतिः [२२.१–३] ।

> प्रकाशाश् चाप्रकाशाश् च तस्करा द्विविधा स्मृताः ।  
> प्रज्ञासामर्थ्यमायाभिः प्रभिन्नास् ते सहस्रधा ॥  
> नैगमा वैद्यकितवाः सद्योत्कोचकवञ्चकाः ।  
> दैवोत्पादविदो भद्राः शिल्पज्ञाः प्रतिरूपकाः ॥

**[५०८]** > अक्रियाकारिणश् चैव मध्यस्थाः कूटसाक्षिणः ।  
> प्रकाशतस्करा ह्य् एते तथा कुहकजीविनः ॥

नारदः [२१.२–३] ।

> प्रकाशवञ्चकास् तत्र कूटमानतुलाश्रिताः ।  
> उत्कोचकाः सोपधिकाः वञ्चकाः पण्ययोषितः ॥  
> पर्तिरूपकराश् चैव मङ्गलादेशवृत्तयः ।  
> इत्य् एवमादयो ज्ञेयाः प्रकाशास् तस्करा भुवि ॥

व्यासः ।

> प्रकाशापणसंस्थाश् च नानापण्योपजीविनः ।  
> प्रकाशवञ्चका ज्ञेया भिषक्प्रभृतयो ऽपरे ॥

**ऽआपणःऽ** पण्यजीवी ।

मनुः [९.२५८–६०] ।

> उत्कोचकाः सोपधिकाः कितवा वञ्चकास् तथा ।  
> मङ्गलादेशवृत्ताश् च भद्राश् चेक्षणिकैः सह ॥  
> असभ्यकारिणश् चैव महामात्राश् चिकित्सकाः ।  
> शिल्पोपचारयुक्ताश् च निपुणाः पण्ययोषितः ॥

**[५०९]** > एवमादीन् विजानीयात् प्रकाशांल् लोककण्टकान् ।  
> निगूढचारिणश् चान्यान् अनार्यान् आर्यलिङ्गिनः ॥

तथा [९.२५७] ।

> प्रच्छन्नवञ्चका ज्ञेया ये स्तेनआटविकादयः ।

नारदः [ना। म्। संहि। प्रकीर्णक, ५६] ।

> अप्रकाशास् तु विज्ञेया बहिरभ्यन्तराश्रिताः ।  
> सुप्तमत्तप्रमत्तांश् च मुष्णन्त्य् आक्रम्य ये नराः ॥

बृहस्पतिः [२२.४] ।

> सन्धिच्छिदः पान्थमुषो द्विचतुष्पदहारिणः ।  
> उत्क्षेपकाः सस्यहरा ज्ञेयाः प्रच्छन्नतस्कराः ॥

व्यासः ।

> साधनाङ्गान्विता रात्रौ विचरन्त्य् अविभाविताः ।  
> अविज्ञातविशेषाश् च ज्ञेयाः प्रच्छन्नवञ्चकाः ॥

**[५१०]** > उत्क्षेपकः सन्धिभेत्ता पान्थमुट् ग्रन्थिभेदकः ।  
> स्त्रीपुंगोऽश्वपुशुस्तेयी चौरो नवविधः स्मृतः ॥

**ऽसाधनाङ्गान्विताःऽ** स्तेयसाधनखनित्रशस्त्रादियुक्ताः । **ऽअविज्ञातविशेषाःऽ** अविज्ञातप्रवेशाः । **ऽउत्क्षेपकःऽ** इति, अग्रत एव अनवहितस्य दृष्टिवञ्चनेनोत्क्षेपे यो अपहरत्य् असौ उच्यते ।

चौरानन्तरं नारदः ।

> तान् विदित्वा तु कुशलैश् चारैस् तत्कर्मवेदिभिः ।  
> अनुसृत्य तु गृह्णीयाद् गूढप्रणिहितैर् नरैः ॥

चौरानन्तरं मनुः [९.२६१–६२] ।

> तान् विदित्वा तु चरितैर् गूढैस् तत्कर्मवेदिभिः ।  
> चारैश् चानेकसंस्थानैः प्रोत्साह्य वशम् आनयेत् ॥  
> तेषां दोषम् अभिख्याप्य स्वे स्वे कर्मणि तत्वतः ।  
> कुर्वीत शासनं राजा सम्यक् सारापराधतः ॥

बृहस्पतिः [२२.५] ।

> संसर्गचिह्नलोप्त्रैश् च विज्ञाता राजपूरुषैः ।  
> प्रदाप्यापहृतं शास्या दमैः शास्त्रप्रचोदितैः ॥

**[५११]** मनुः ।

> न हि दण्डाद् ऋते शक्यः कर्तुं न्यायविनिग्रहः ।  
> स्तेनानां पापबुद्धीनां निभृतं चरतां क्षितौ ॥  
> परमं यत्नम् आतिष्ठेत् स्तेनानां निग्रहे नृपः ।  
> स्तेनानां निग्राहाद् अस्य यशो राष्ट्रं विवर्धते ॥  
> अभयस्य हि यो दाता स पूज्यः सततं नृपः ।  
> सत्रं हि वर्धते तस्य सदैवाभयदक्षिणम् ॥  
> निभयं वा भवेद् यस्य राष्ट्रं बाहुबलाश्रितम् ।  
> तस्य तद् वर्धते नित्यं सिच्यमान इव द्रुमः ॥

आपस्तम्बः [२.२५.१५]- "क्षेमकृद् राजा यस्य विषये ग्रामे ऽरण्ये वा तस्करभयं न विद्यते" ।

मनुः [७.१४३] ।

> विक्रोशन्त्यो यस्य राष्ट्राद् ध्रियन्ते दस्युभिः प्रजाः ।  
> संपश्यतः सभृत्यश् च मृतः स च न जीवति ॥

**[५१२]** [तथा] ।

> अशासंस् तस्करान् यस् तु बलिं गृह्णाति पार्थिवः ।  
> तस्य प्रक्षुभ्यते राष्ट्रं स्वर्गाच् च परिहीयते ॥

हारीतः ।

> पापास् तु यस्य राष्ट्राद् वै वर्धन्ते दस्यवः सदा ।  
> तत् पापम् अतिवृद्धं हि राज्ञो मूलं निकृन्तति ॥

**[इति कृत्यकल्पतरौ व्यवहारकाण्डे विवादप्रकरणे स्तेनाख्यं पर्व]**

**७० — (ख) अथ प्रकाशतस्करदण्डाः**

तत्र व्यासः ।

> तुलामानविशेषेण लेख्येन गणनेन च ।  
> अर्धस्य वृद्धिह्रासेन मुष्णन्ति वणिजो नरान् ॥  
> तद्द्रव्यसदृशैर् अन्यैर् हीनमूल्यैर् विमिश्रणम् ।  
> कुर्वन्त्य् औपाधिकाश् चान्ये पण्यानां परिवर्तने ॥

याज्ञवल्क्यः [२.२४४] ।

> मानेन तुलया वापि यो यो ऽंशम् अष्टमं हरेत् ।  
> दण्डं स दाप्यो द्विशतं वृद्धौ हानौ च कल्पितम् ॥

**[५१३]** अपहृतद्रव्यस्य **ऽवृद्धौ हानौ चऽ** दण्डस्यापि वृद्धिहानी कल्प्य इत्य् अर्थः ।

कात्यायनः [८१२] ।

> तुलामानप्रतीमानप्रतिरूपकलक्षितैः ।  
> चरन्न् अलक्षितैर् वापि प्राप्नुयात् पूर्वसाहसम् ॥

मनुः [९.२८७, २९१] ।

> समैर् हि विषमं यस् तु चरेद् वै मूल्यतो ऽपि वा ।  
> स प्राप्नुयाद् दमं पूर्वं नरो मध्यमम् एव वा ॥  
> अबीजविक्रयी यश् च बीजोत्क्रष्टा तथैव च ।  
> मर्यादाभेदकश् चैव विकृतं प्राप्नुयाद् वधम् ॥

**ऽसमैर् विषमम्ऽ** इत्यादि — **ऽसमैःऽ** सममूल्यदातृभिः सह उत्कृष्टापकृष्टविषमद्रव्यदानेन यो व्यवहरत्य् असौ पूर्वसाहसं प्राप्नोति । समे च द्रव्ये बह्वल्पं च मूल्यम् आददानो मध्यमसाहसम् इत्य् अर्थः । **ऽअबीजविक्रयीऽ** अबीजं बीजत्वेन यो विक्रीणाति । **ऽबीजोत्क्रष्टाऽ** उप्तं बीजम् उत्खननेन यो गृह्णाति ।

**[५१४]** याज्ञवल्क्यः [२.२४५] ।

> भेषज-स्नेह-लवण-गन्ध-धान्य-गुडादिषु ।  
> पण्येषु हीनं क्षिपतः पणा दण्डस् त्रयोदश ॥

नारदो मनुश् च द्वितीये ।

> शुल्कस्थानं वणिक् प्राप्तः शुल्कं दद्याद् यथोचितम् ।  
> न तद् व्यभिचरेद् राज्ञां बलिर् एष प्रकीर्तितः ॥  
> शुल्कस्थानं परिहरन्न् अकाले क्रयविक्रयौ ।  
> मिथ्यावाची च संस्थाने दाप्यो ऽष्टगुणम् अत्ययम् ॥

**ऽअष्टगुणम् अत्ययम्ऽ** अपहृतद्रव्यापेक्षयाष्टगुणं दण्डं दाप्य इत्य् अर्थः ।

याज्ञवल्क्यः [२.२६२] ।

> मिथ्या वदन् परीमाणं शुल्कस्थानाद् अपाक्रमन् ।  
> दाप्यस् त्व् अष्टगुणं यश् च स व्याजक्रयविक्रयी ॥

**[५१५]** विष्णुः [३.३१] ।

> शुल्कस्थानाद् अपाक्रामन् सर्वापहारम् आप्नुयात् ।

शङ्खलिखितौ- "कूटतुलामानप्रतिमानव्यवहारे शारीरो ऽङ्गच्छेदो वा" ।

**ऽशारीरःऽ** अत्र मुण्डनादिदण्डः ।

याज्ञवल्क्यः [२.२४०–४१] ।

> तुलाशासनमानानां कूटकृन् नाणकस्य च ।  
> एभिश् च व्यवहर्ता यः स दाप्यो दमम् उत्तमम् ॥  
> अकूटं कूटं ब्रूते कूटं यश् चाप्य् अकूटकम् ।  
> स नाणकपरीक्षी तु दाप्य उत्तमसाहसम् ॥

"दण्डसाहसम्" इत्य् अनुवृत्तौ विष्णुः [५.१२२–२६]- "तुलानाणककूटकर्तुश् च । तदकूटकूटवादिनश् च । द्रव्याणां प्रतिरूपविक्रयकस्य च । सम्भूय वणिजां पण्यम् अर्घेणोपरुन्धता । प्रत्येकस्य विक्रीणतां च" ।

**[५१६]** याज्ञवल्क्यः [२.२४९–५०] ।

> संभूय कुर्वताम् अर्घं सबाधं कारुशिल्पिनाम् ।  
> अर्घस्य हानिं वृद्धिं च साहस्रो दण्ड उच्यते ॥  
> संभूय वणिजां पण्यम् अनर्घेणोपरुन्धताम् ।  
> वैक्रीणतां च विहितो दण्ड उत्तमसाहसः ॥

**ऽसबाधम्ऽ** पीडाकरम् । **ऽअर्घस्यऽ** राजकृतस्य । **ऽनर्घेणोपरुन्धताम्ऽ** देशान्तराद् आगतं पण्यम् उचितमूल्यप्रार्थनेनोपरुन्धताम् । **ऽविक्रीणताम्ऽ** अनर्घेण्त्य् अन्वयः ।

मनुः [८.३९९] ।

> राज्ञः प्रख्यातभाण्डानि प्रतिषिद्धानि यानि च ।  
> तानि निर्हरतो लोभात् सर्वहारं हरेन् नृपः ॥

याज्ञवल्क्यः [२.२६१] ।

> व्यासिद्धं राजयोग्यं यद् विक्रीतं राजगामि तत् ।

ऽशारीरो ऽङ्गच्छेदो वा दण्डःऽ इत्य् अनुवृत्तौ, शङ्खलिखितौ- "प्रतिषिद्धभाण्डनिर्हारे" ।

मनुः [८.४०१–०३] ।

> आगमं निर्गमं स्थानं तथा वृद्धिक्षयाव् उभौ ।  
> विचार्य सर्वपण्यानां कारयन् क्रयविक्रयौ ॥

**[५१७]** > पञ्चरात्रे पञ्चरात्रे पक्षे पक्षे ऽथ वा गतौ ।  
> कुर्वीत चैषां प्रत्यक्षम् अर्घसंस्थापनं नृपः ॥  
> तुलामानं प्रतीमानं सर्वं तत् स्यात् सुरक्षितम् ।  
> षट्सु षट्सु च मासेषु पुनर् एव परीक्षयेत् ॥

शङ्खलिखितौ- "तुलामानप्रतीमानव्यवहारार्घसंस्थापनं देशद्रव्यानुरूपं प्रत्ययितपुरुषाधिष्ठितम्" ।

राज्ञात्र कर्तव्यम् इति शेषः ।

याज्ञवल्क्यः [२.२५३, २५१, २५२] ।

> पण्यस्योपरि संस्थाप्य व्ययं पण्यसमुद्भवम् ।  
> अर्घो ऽनुग्रहकृत् कार्यः क्रेतुर् विक्रेतुर् एव च ॥  
> राजनि स्थाप्यते यो ऽर्घः प्रत्यहं तेन विक्रयः ।  
> क्रयो वा निःस्रवस् तस्माद् वणिजो लाभकृत् स्मृतः ॥  
> स्वदेशपण्ये तु शतं वणिग् गृह्णीत पञ्चकम् ।  
> दशकं पारदेश्ये तु यः सद्यः क्रयविक्रयी ॥

**ऽनिःस्रवःऽ** पण्यविक्रयेण यद् उत्पन्नम् आ मूलधनाद् अधिकं धनम् ।

ऽराज्ञःऽ इत्य् अनुवृत्तौ गौतमः [१०.३४]- "पण्यं वणिग्भिर् अर्घापचयेन देयम्" ।

**[५१८]** वसिष्ठः [१९.१४–१६]- "अधिष्ठानान् निर्हारः सार्थानाम् । अर्घमानमूल्यमात्रं नैर्हारिकं स्यात् । महामहयोस् त्व् अनत्ययः स्यात् । अभयं च" ।

विष्णुः [३.२९–३०]- "स्वदेशपण्यात् शुल्कांशं दशमम्। परदेशपण्याच् च विंशतितमम्" ।

**ऽशुल्कांशं दशमम्ऽ** दशमम् अंशं गृह्णीयाद् इत्य् अर्थः ।

मनुः [८.३९८] ।

> शुल्कस्थानेषु कुशलाः सर्वपण्यविशारदाः ।  
> कुर्युर् अर्घं यथापण्यं ततो विंशं नृपो हरेत् ॥

ऽराज्ञऽ इत्य् अनुवृत्तौ गौतमः [१०.२–२७]- "विंशतिभागः शुल्कः पण्ये । मूलफलपुष्पौषधमधुमांसतृणेन्धनानां षाष्टः । तद्रक्षणधर्मित्वा । तेषु च नित्ययुक्तः स्यात्" ।

**ऽषाष्टःऽ** षष्टितमो भागः ।

**[५१९]** बौधायनः [१.१८, १३–१५]- "सामुद्रश् शुल्कः । वरं रूपम् उद्धृत्य दशपणं शतम् । अन्येषाम् अपि सारानुरूपेणानुपहत्य धर्मं प्रकल्पयेत्" ।

**ऽसामुद्रःऽ** समुद्रसम्बन्धी । **ऽवरं रूपम् उद्धृत्य दशपणं शतम्ऽ** इति, मुक्ताफलादिषु मध्ये एकं वस्तु पृथक्कृत्वान्यत्र वस्तुनि दशमांशं शुल्कं गृह्णीयाद् इत्य् अर्थः ।

वसिष्ठः [१९.३७]- "शुल्के चापि मानवं श्लोकम् उदाहरन्ति —

> न भिन्नकार्षापणम् अस्ति शुल्कं न शिल्पवृत्तौ न शिशौ न दूते ।  
> न भैक्ष्यलब्धे न कृतावशेषे न श्रोत्रिये प्रव्रजिते न यज्ञे ॥ इति"

**ऽन भिन्नकार्षापणम् अस्ति शुल्कम्ऽ** इति —भिन्नो न्यूनः कार्षापणो मूल्यं यस्य वस्तुनस् तत् तथा । तन्निर्मितः शुल्को ऽपि **ऽभिन्नकार्षापणःऽ** । तेन कार्षापणाद् अर्वाग् यस् मूल्यं तत्र शुल्को न ग्राह्य इत्य् अर्थः ।

**[५२०]** बृहस्पतिः [२२.१०] ।

> अज्ञातौषधिमन्त्रस् तु यस्य व्यधेर् अतत्त्ववित् ।  
> रोगिभ्यो ऽर्थं समादत्ते स दण्ड्यश् चौरवद् भिषक् ॥

याज्ञवल्क्यः [२.२४२] ।

> भिषङ् मिथ्याचरन् दाप्यस् तिर्यक्षु प्रथमं दमम् ।  
> मानुषे मध्यमं राजमानुषेषूत्तमं तथा ॥

विष्णुः [५.१७५–७७]- "उत्तमसाहसं दण्डनीयो भिषङ् मिथ्याचरन्न् उत्तमेषु पुरुषेषु । मध्यमं मध्यमेषु । तिर्यक्षु प्रथमम्" ।

व्यासः ।

> कूटाक्षदेविनः पापान् निर्हरेद् द्यूतमण्डलात् ।  
> कण्ठे ऽक्षमालाम् आसज्य स ह्य् एषां विनयः स्मृतः ॥

बृहस्पतिः [२२.११] ।

> ग्लहः प्रकाशः कर्तव्यो निर्वास्याः कूटदेविनः ।

**ऽग्लहःऽ** द्यूते य पातः क्रियते ।

**[५२१]** तथा [२२.१२] ।

> कूटाक्षदेविनः क्षुद्रा राजभागहराश् च ये ।  
> गणानां वञ्चकाश् चैव दण्ड्यास् ते कितवाः स्मृताः ॥

याज्ञवल्क्यः [२.२०२] ।

> राज्ञा सचिह्नं निर्वास्याः कूटाक्षोपधिदेविनः ।

विष्णुः [५.१३४–३५]- "द्यूते च कूटाक्षदेविनां करच्छेदः । उपधिदेविनां संदंशच्छेदः" । [**ऽसंदंशच्छेदःऽ**] अङ्गुष्ठतर्जनीच्छेदः ।

अथ व्यासः ।

> न्यायस्थाने ये ऽधिकृता गृहीत्वार्थं विनिर्णयम् ।  
> कुर्वन्त्य् उत्कोचकास् ते तु राजद्रव्यविनाशकाः ॥

बृहस्पतिः [२२.१४] ।

> अन्यायवादिनः सभ्यास् तथैवोत्कोचजीविनः ।  
> विश्वस्तवञ्चकाश् चैव निर्वास्याः सर्व एव ते ॥

याज्ञवल्क्यः [१.३३९] ।

> उत्कोचजीविनो द्रव्यहीनान् कृत्वा विवासयेत् ।

व्यासः ।

> स्त्रीपुंसौ वञ्चयन्तीह मङ्गलादेशवृत्तयः ।  
> गृह्णन्ति छद्मना चार्थम् अनार्याश् चार्यलिङ्गिनः ॥

**[५२२]** बृहस्पतिः [२२.१५–१६] ।

> ज्योतिर्ज्ञानं तथोत्पातम् अविदित्वा तु ये नृणाम् ।  
> श्रावयन्त्य् अर्थलोभेन विनेयास् ते प्रयत्नतः ॥  
> दण्डाजिनादिना युक्तम् आत्मानं दर्शयन्ति येत् ।  
> हिंसन्ति छद्मना नॠणां वध्यास् ते राजपूरुषैः ॥

मनुः [९.२९२] ।

> सर्वकण्टकपापिष्ठं हेमकारं तु पार्थिवः ।  
> प्रवर्तमानम् अन्याये छेदयेल् लवशः क्षुरैः ॥

याज्ञवल्क्यः [२.२९७] ।

> कूटस्वर्णव्यवहारी विमांसस्य च विक्रयी ।  
> अङ्गहीनास् तु कर्तव्या दाप्याश् चोत्तमसाहसम् ॥

तथा [२.२४६–४८] ।

> मृच्चर्ममणिसूत्रायःकाष्ठवल्कलवाससाम् ।  
> अजातौ जातिकरणे विक्रये ऽष्टगुणो दमः ॥  
> समुद्रपरिवर्तं च सारभाण्डं च कृत्रिमम् ।  
> आधानं विक्रयं चापि नयतो दण्डकल्पना ॥

**[५२३]** > भिन्ने पणे तु पञ्चाशत् पणे तु शतम् उच्यते ।  
> द्विपणे द्विशते दण्डो मूल्यवृद्धौ च वृद्धिमान् ॥

**ऽअङ्गहीनाःऽ** नासाकर्णकरैर् हीनाः । **ऽमृच्चर्मऽ** इत्यादि । मृदादीनाम् अल्पमूल्यापकृष्टजातीनां बहुमूल्यलाभार्थम् उत्कृष्टजातिकरणेन गृहीतमूल्याद् अष्टगुणो दमः । अपकृष्टजातेर् उत्कृष्टजातिकरणं यथा — मृदः मल्लिकामोदसंचरणेन सुगन्धामलकम् इति; मार्जारचर्मणि वर्णोत्कर्षापादनेन व्याघ्रचर्मेति; स्फटिके लौहित्यकरणेन पद्मराग इति; कार्पासिके सूत्रे गुणोत्कर्षाधानेन पट्टसूत्रम् इति; कार्ष्णायसे वर्णोत्कर्षाधानेन [रजतम् इति] । **ऽसमुद्रम्ऽ** सम्पुटकम् । **ऽसारभाण्डम्ऽ** कुङ्कुमकर्पूरमुक्ताफलादि । **ऽभिन्ने पणेऽ** न्यूने पणे ।

बृहस्पतिः [२२.१७–१८] ।

> अल्पमूल्यं तु संस्कृत्य नयन्ति बहुमूल्यताम् ।  
> स्त्रीबालकान् पञ्चयन्ति दण्ड्यास् ते ऽर्थानुरूपतः ॥

**[५२४]** > हेममुक्ताप्रवालाद्यं कृत्रिमं कुर्वते तु ये ।  
> क्रेत्रे मूल्यं प्रदाप्यास् ते राज्ञा तद्द्विगुणं दमम् ॥

नारदः ।

> लोहानाम् अपि सर्वेषाम् हेतुर् अग्निक्रियाविधौ ।  
> क्षयः संस्क्रियमाणानां तेषां दृष्टो ऽग्निसंगमात् ॥  
> सुवर्णेषु क्षयो नास्ति रजते द्विपलं शतम् ।  
> शतम् अष्टपलम् ज्ञेयं क्षयस् तु त्रपुसीसयोः ॥  
> ताम्रं पञ्चपलं विद्याद् विकारा ये च मृन्मयाः ।  
> तद्धातूनाम् अनेकत्वाद् अयसो ऽनियमः क्षये ॥

**ऽक्रियाविधौऽ** घटनकर्मणि । **ऽतद्विकाराःऽ** कांस्यरीत्यदयः । उक्ताधिकक्षये सुवर्णकारादयो दाप्या दण्ड्याश् च ।

याज्ञवल्क्यः [२.१७८] ।

> अग्नौ सुवर्णम् अक्षीणं द्विपलं रजते शतम् ।  
> अष्टौ तु त्रपुसीसेषु ताम्रे पञ्च दशायसि ॥

मनुः [८.३९७] ।

> तन्तुवायो दशपलं दद्याद् एकपलाधिकम् ।  
> अतो ऽन्यथा वर्तमानो दाप्यो द्वादशकं दमम् ॥

**[५२५]** याज्ञवल्क्यः [२.१७९] ।

> शते दशपला वृद्द्धिर् और्णे कार्पासिके तथा ।  
> मध्ये पञ्चपला सौत्रे सूक्ष्मे तु त्रिपला मता ॥

नारदः [१२.१३–१४] ।

> तान्तवस्य तु संस्कारे क्षयवृद्धी उदाहृते ।  
> तत्र कार्पासिकोर्णानां वृद्धिर् दशपला शते ॥  
> स्थूलसूत्रवताम् एषां मध्यानां पञ्चकं शतम् ।  
> त्रिपलं तु सुसूक्ष्माणाम् अतः क्षय उदाहृतः ॥  
> त्रिंशांशो रोमबद्धस्य क्षयः कर्मकृतस्य तु ।  
> कौशेयवल्कलादीं नैव वृद्धिर् न च क्षयः ॥

याज्ञवल्क्यः [२.१८०] ।

> कार्मिके रोमबद्धे च त्रिंशद्भागः क्षयो मतः ।  
> न क्षयो न च वृद्धिः स्यात् कौशेये वल्कलेषु च ॥

**ऽकार्मिकम्ऽ** यत्र निष्पन्ने पटादौ रुचकस्वस्तिकादिकं चित्रं सूत्रैः सूच्या क्रियते तद् उच्यते । यत्र प्रावारादौ रोमाणि बध्यन्ते स **ऽरोमबद्धोऽ** नेपालकम्बलादिः ।

**[५२६]** मनुः [८.३९६] ।

> शाल्मले फलके श्लक्ष्णे नेनिज्यान् नेजकः सनैः ।  
> न च वासांसि वासोभिर् निर्हरेन् न विवासयेत् ॥

याज्ञवल्क्यः [२.२३८, २८१] ।

> वसानस् त्रीन् पणान् दाप्यो नेजकस् तु परांशुकम् ।  
> विक्रयावक्रयाधानयाचितेषु पणान् दश ॥  
> देशं कालं च भोगं च ज्ञात्वा नष्टे बलाबलम् ।  
> द्रव्याणां कुशला ब्रूयुर् यत् तद् दाप्यम् असंशयम् ॥

**ऽअवक्रयोऽ** भाटकः ।

नारदः [१२.८–९] ।

> मूल्याष्टभागो हीयेत सकृद्धौतस्य वाससः ।  
> द्विः पादस् त्रिस् त्रिभागस् तु चतुःकृवो ऽर्धम् एव तु ॥  
> अर्धक्षयात् तु परतः पादशो ऽपचयः क्रमात् ।  
> यावत् क्षीणदशं वस्त्रं जीर्णस्यानियमः क्षये ॥

बृहस्पतिः [२२.१९–२०] ।

> मध्यस्था वञ्चयन्त्य् एकं स्नेहलोभादिना यदा ।  
> साक्षिणश् चान्यथा ब्रूयुर् दाप्यास् ते द्विगुणं दमम् ॥

**[५२७]** > मन्त्रौषधिबलात् किंचित् संप्राप्तं दर्शयन्ति ये ।  
> मूलकर्म च कुर्वन्ति निर्वास्यास् ते महीभुजा ॥

मनुः [९.२२५–२६] ।

> कितवान् कुशीलवान् केरान् पाषण्डस्थांश् च मानवान् ।  
> विकर्मस्थान् शौण्डिकांश् च क्षिप्रं निर्वासयेत् पुरात् ॥  
> एते राष्ट्रे वर्तमाना राज्ञः प्रच्छन्नतस्कराः ।  
> विकर्मक्रियया नित्यं बाधन्ते भद्रिकाः प्रजाः ॥

व्यासः ।

> नैगमाद्या भूरिधना दण्ड्या दोषानुरूपतः ।  
> यथा ते नातिवर्तन्ते तिष्ठन्ति समये यथा ॥

**[इति प्रकाशतस्करदण्डाः]**

**७० — (ग) अथाप्रकाशतस्करदण्डाः**

तत्र मनुः [९.२७६] ।

> सन्धिं कृत्वा तु ये चौर्यं रात्रौ कुर्वन्ति तस्कराः ।  
> तेषां छित्वा नृपो हस्तौ तीक्ष्णे शूले निवेशयेत् ॥

व्यासः ।

> सन्धिच्छेत्तानेकविधं धनं प्राप्नोति वै गृहात् ।  
> प्रदाप्यः स्वामिने सर्वं तीक्ष्णे शूले निवेषयेत् ॥

**[५२८]** बृहस्पतिः ।

> सन्धिच्छिदो हृतं त्याज्याः शूलम् आरोपयेत् तु तान् ।  
> तथा पान्थमुषो वृक्षे गले बद्ध्वावलम्बयेत् ॥

नारद-कात्यायनौ ।

> स्वदेशघातिनो ये स्युस् तथा मार्गनिरोधिनः ।  
> तेषां सर्वस्वम् आदाय राजा शूले निवेशयेत् ॥

मनुः [८.३२३] ।

> पुरुषाणां कुलीनानां नारीणां च विशेषतः ।  
> मुख्यानां चैव रत्नानां हरणे वधम् अर्हति ॥

बृहस्पतिः [२२.२२] ।

> मनुष्यहारिणो राज्ञा दग्धव्यास् तु कटाग्निना ।

व्यासः ।

> स्त्रीहर्ता लोहशयने दग्धव्यो वै कटाग्निना ।  
> नरहर्ता हस्तपादौ छित्त्वा स्थाप्यश् चतुष्पथे ॥

**[५२९]** नारदः [२१.२८] ।

> पुरुषं हरतो हस्तौ दण्ड उत्तमसाहसः ।  
> सर्वस्वं हरतो नारीं कन्यां तु हरतो वधः ॥

कात्यायनः ।

> सर्वस्वं हरतः स्त्रीं तु कन्याया हरणे वधः ।  
> वाजिवारणबालानां चाददीत बृहस्पतिः ॥

**ऽआददीतऽ** सर्वस्वम् इति ।

शङ्खलिखितौ- "राजपुत्रापहारेषु सहस्रं शारीरो वा दण्डः । तत्कुलीनेष्व् अर्धम् । स्त्रीपुरुषयोश् च । हस्त्यश्वगोरथवृषयानेषु राजपुत्रापहारवद् दण्डः" ।

तथा- "अजाविके ऽर्धत्रयोदशम् । नकुलबिषालापहरणे त्रयः कार्षापणाः" ।

मनुः [८.३४२] ।

> असन्दितानां सन्दाता सन्दितानां च मोक्षकः ।  
> दासाश्वरथहर्ता च प्राप्ताः स्याच् चौरकिल्बिषम् ॥

**ऽसन्दितानाम्ऽ** चरणबद्धानाम् ।

**[५३०]** नारदः [२१.३३] ।

> गोषु ब्राह्मणसंस्थासु [स्थूराया]श् छेदनं भवेत् ।  
> दासीं च हरतो मध्यस् तथा पादस्य छेदनम् ॥

**ऽस्थूराऽ** पार्ष्णेर् उपरिभागः ।

बृहस्पतिः ।

> मोहर्तुर् नासिकां छित्त्वा बद्ध्वा चाम्भसि मज्जयेत् ।

मनुः [८.३२५, ३२८] ।

> गोषु ब्राह्मणसंस्थासु छुरिकायाश् च भेदने ।  
> पशूनां चैव हरणे सद्यः कार्यो ऽर्धपादिकः ॥  
> महापशूनां हरणे शस्त्राणाम् औषधस्य च   
> कालम् आसाद्य कार्यं च राजा दण्डं प्रकल्पयेत् ॥

याज्ञवल्क्यः [२.२७३] ।

> बन्दिग्राहांस् तथा वाजिकुञ्जराणां च हारिणः ।  
> प्रसह्य घातिनश् चैव शूलम् आरोपयेन् नरान् ॥

मनुः [९.२८०] ।

> कोष्ठागारायुधागारदेवतागारभेदिनः ।  
> हस्त्यश्वरथहर्तॄंश् च हन्याद् एवाविचारयन् ॥

**[५३१]** **ऽअविचारयन्ऽ** अविलम्बयन् ।

विष्णुः [५.७६–७७]- "गोऽश्वखरोष्ट्रगजापहार्य् एककरपादिकः कार्यः । अजापहार्य् एककरश् च" ।

व्यासः ।

> अश्वहर्ता हस्तपादौ कटिं छित्त्वा प्रमाप्यते ।  
> पशुहर्तुश् चार्धपादं तीक्ष्णशस्त्रेण कर्तयेत् ॥

नारदः [२१.२९] ।

> महापशून् स्तेनयतो दण्ड उत्तमसाहसम् ।  
> मध्यमं मध्यमपशून् पूर्वं क्षुद्रपशौ हृते ॥

तथा व्यासः ।

> उत्क्षेपकग्रन्थिभेदौ संसंशेन वियोजयेत् ।

याज्ञवल्क्यः [२.२७४] ।

> उत्क्षेपकग्रन्थिभेदौ करनासाविःइनकौ ।  
> कर्यौ द्वितीयापराधे करपादैकहीनकौ ॥

**[५३२]** मनुः [९.२७७] ।

> अङ्गुली ग्रन्थिभेदस्य छेदयेत् प्रथमग्रहे ।  
> द्वितीये हस्तचरणौ तृतीये वधम् अर्हति ॥

नारदः [२१.३२] ।

> प्रथमे ग्रन्थिभेदश् च अङ्गुल्यङ्गुष्ठयोर् वधः ।  
> द्वितीये नैव तज्ज्ञेयं तृतीये वधम् अर्हति ॥

बृहस्पतिः [२२.२४] ।

> दान्यहारी दशगुणं दाप्यस् तु द्विगुणं दमम् ।

मनुः [८.३२०, २४३] ।

> धान्यं दशभ्यः कुम्भेभ्यो हरतो ह्य् अधिको वधः ।  
> शेषे ऽप्य् एकादशगुणं दाप्यस् तस्य च तद् धनम् ॥  
> क्षेत्रिकस्यात्यये दण्डो भागाद् दशगुणो भवेत् ।  
> ततो ऽर्धदण्डो भृत्यानाम् अज्ञानात् क्षेत्रिकस्य तु ॥

**ऽशेषेऽ** न्यूते । **ऽक्षेत्रिकस्यात्ययेऽ** कृषीवलस्यातिक्रमे भागापहारलक्षणे ।

**[५३३]** विष्णुः [५.७९–८०]- "धान्यापहार्य् एकादशगुणं दण्ड्यः । सस्यापहारी च" ।

"काष्ठभाण्ड"इत्यादिश्लोकत्रयानन्तरं १९.२१–३१; =प्। ५३६] नारदः [१९,३२] ।

> तुलाधर्ममेयानां गणिमानां च सर्वशः ।  
> एभिस् तूत्कृष्टमूल्यानां मूल्याद् दशगुणो दमः ॥

मनुः [८.३२१–२२] ।

> तथा धरिममेयानां शताद् अभ्यधिके वधः ।  
> सुवर्णरजतादीनाम् उत्तमानां च वाससाम् ॥  
> पञ्चाशतस् त्व् अभ्यधिके हस्तच्छेदनम् इष्यते ।  
> शेषे ऽप्य् एकादशगुणं मूल्याद् दण्डं प्रकल्पयेत् ॥

"हरतः" इत्य् अनुवृत्तौ नारदः [२१.२७] ।

> सुवर्णरजतादीनाम् उत्तमानां च वाससाम् ।  
> रत्नानां चैव सर्वेषां शताद् अभ्यधिके वधः ॥

शारीरो ऽङ्गच्छेदो वेति दण्डे शङ्खलिखितौ- "सुवर्णरत्नापहरणे" ।

**[५३४]** दण्ड इत्य् अनुवृत्तौ विष्णुः [५.८७]- "रत्नापहार्य् उत्तमसाहसम्" ।

मनुः [८.३२३] ।

> मुख्यानां चैव रत्नानां हरणे वधम् अर्हति ।

शङ्खलिखितौ- "अष्टशतं सीताद्रव्यापहारे च" ।

मनु-यमौ [८.३३१] ।

> परिपूतेषु धान्येषु शाकमूलफलेषु च ।  
> निरन्वये शतं दण्ड्यः सान्वये ऽर्धशतं दमः ॥

**ऽपरिपूतेषुऽ** अपाकृतबुदेषु । **ऽनिरन्वयेऽ** रक्षकरहिते ।

मनुः [८.३३०] ।

> पुष्पेषु हरिते धान्ये गुल्मवल्लीनगेषु च ।  
> अल्पेष्व् अपरिपूतेषु दण्डः स्यात् पञ्चकृष्णलः ॥

**ऽअल्पेषु अपरिपूतेषुऽ** धान्येषु इति सम्बन्धः ।

**[५३५]** यमः ।

> फलेषु हरिते धान्ये शाकमूलससिग्रुजे ।  
> अल्पेष्व् अपरिपूतेषु दण्डः स्यात् पञ्चकृष्णलः ॥

व्यासः ।

> मध्यहीनद्रव्यहारी पुष्पमूलफलस्य च ।  
> दाप्यस् तु द्विगुणं दण्डं अथ वा पञ्च कृष्णलान् ॥

गौतमः [१२.१५]- "फलहरितधान्यशाकादाने पञ्च कृष्णलम् अल्पे" ।

दाण्ड इति शेषः ।

मनुः [८.३२६–२९, ३३३] ।

> सूत्रकार्पासबिल्वानां गोमयस्य गुडस्य च ।  
> दध्नः क्षीरस्य तक्रस्य पानीयस्य तृणस्य च ॥  
> वेणुवैणवभाण्डानां लवणानां तथैव च ।  
> मृन्मयानां च हरणे मृदो भस्मन एव च ॥  
> मत्स्यानां पक्षिणां चैव तैलस्य च घृतस्य च ।  
> मांसस्य मधुनश् चैव यच् चान्यत् पशुसंभवम् ॥  
> अन्येषाम् एवमादीनां मद्यानाम् ओदनस्य च ।  
> पक्वान्नानां च सर्वेषां तन्मूल्याद् द्विगुणो दमः ॥

**[५३६]** > यस् त्व् एतान्य् उपकॢप्तानि द्रव्याणि स्तेनयेन् नरः ।  
> तं शतं दण्डयेद् राजा यश् चाग्निं चोरयेद् गृहात् ॥

**ऽउपकॢप्तानिऽ** उपयोगयोग्यतां नीतानि ।

विष्णुः [५.८३–८४]- "सूत्रकार्पासगोमयदधिक्षीरतक्रगुडतृणलवणमृद्भस्ममत्स्य-पक्षिघृततैलमांसमधुवैदलवेणुमृन्मयलोहभाण्डानाम् अपहर्ता मूल्यात् त्रिगुणं दण्ड्यः । पक्वान्नानां च" ।

शङ्खलिखितौ- "कृतकाष्ठाश्मकौलालचर्मवेत्रविदलभाण्डेषु मूल्यात् पञ्चगुणः । त्रयो वा कार्षापणाः । एकचक्रापहरणे चत्वारिंशत् । शकटे त्व् अशीतितमः" ।

नारदः [२१.२२–२४] ।

> काष्ठभाण्डतृणादीनां मृन्मयानां तथैव च ।  
> वेणुवैणवभाण्डानां तथा स्नाय्वस्थिचर्मणाम् ॥  
> शाकानाम् आर्द्रमूलानां हरणे फलपुष्पयोः ।  
> गोरसेक्षुविकाराणां तथा लवणतैलयोः ॥  
> पक्वान्नानां कृतान्नानां मद्यानाम् ओदनस्य च ।  
> सर्वेषाम् अल्पमूल्यानां मूल्यात् पञ्चगुणो दमः ॥

**[५३७]** व्यासः ।

> अल्पधान्यापहरणे क्षीरे तद्विकृतौ तथा ।  
> स्वामिने तत्समं दाप्यो दण्डं वा द्विगुणं नृपे ॥

मनुः [८.३१९] ।

> यस् तु रज्जुं घटं कूपाद् धरेद् भिन्द्याच् च यः प्रपाम् ।  
> स दण्डं प्राप्नुयान् माषं तच् च तस्मिन् समाहरेत् ॥

दण्द इत्य् अनुवृत्तौ विष्णुः [५.८८]- "अनुक्तद्रव्याणाम् अपहर्ता मूल्यसमम्" ।

याज्ञवल्क्यः [२.२७५] ।

> क्षुद्रमध्यमहाद्रव्यहरणे सारतो दमः ।  
> देशकालवपुःशक्ति संचिन्त्यं दण्डकर्मणि ॥

नारदः [१७.२१] ।

> साहसेषु य एवोक्तस् त्रिषु दण्डो मनीषिभिः ।  
> स एव दण्डः स्तेये ऽपि द्रव्येषु त्रिष्व् अनुक्रमात् ॥

कात्यायनः [८२२] ।

> येन येन परद्रोहं करोत्य् अङ्गेन तस्करः ।  
> छिन्द्यात् तत् तन् नृपस् तस्य न करोति तथा पुनः ॥

**[५३८]** नारदः [२१.३४] ।

> येन येन यथाङ्गेन स्तेनो नृषु विचेष्टते ।  
> तत् तद् एवास्य छेत्तव्यं तन् मनोर् अनुशासनम् ॥

बृहस्पतिः [२२.२५] ।

> तृणं वा यदि वा काष्ठं पुष्पं वा यदि वा फलम् ।  
> अनापृच्छ्य तु गृह्णानो हस्तच्छेदनम् अर्हति ॥

शङ्खलिखितौ- "ब्राह्मणो ब्राह्मणस्य समिदाज्येध्माग्निकाष्ठतृणोलपपुष्पफलमूलान्य् अपहरन् बलाद् अविज्ञातो वा हस्तच्छेदम् आप्नुयात् । कुशकरकागिनोत्रद्रव्याण्य् **[५३९]** अपहरतः प्रत्यक्षतो ऽङ्गच्छेदः स्यात् । अप्रत्यक्षं यदा विदितोयं किल्बिषीति ब्राह्मणः खरयानम् आप्नुयात् । मूत्रमौण्ड्यम् इतरेषाम् खरयानम् एव तु" ।

चौर्याधिकारे गौतमः [१२.४३–४५]- "न शारीरो ब्राह्मणदण्डः । कर्मवियोगविख्यापनविवासनाङ्ककरणानि । अवृत्तौ प्रायश्चित्ती सः" ।

**ऽशारीरःऽ** ताडनाङ्गच्छेदादिरूपः । कस् तर्हि दण्ड इत्य् आह — **कर्मवियोगे**त्यादि । **ऽकर्मविरोगःऽ** तेन सह सर्वक्रियानारम्भः । **ऽविख्यापनम्ऽ** डिण्डिमकेन परिभ्रमणं स्तेयलक्षणप्रकाशनार्थम् । **ऽविवासनम्ऽ** देशान् निष्कासनम् । **ऽअङ्ककरणम्ऽ** श्वपदेनाङ्कनम् । **ऽअवृत्तौ प्रायश्चित्ती सःऽ**, अन्येन प्रकारेण जीवनासम्भवे यदि स्तेयं करोति तदास्य प्रायश्चित्तमात्रं भवति न दण्ड इत्य् अर्थः ।

**[५४०]** आपस्तम्बः [२.२७.१६–१७]- "पुरुषवधे स्तेये भूम्यादान इति स्वान्य् आदाय वध्यः । चक्षुर्निरोधश् चैतेषु ब्राह्मणस्य" ।

**ऽस्वानिऽ** वस्तूनि ।

बृहस्पतिः [२२.२६] ।

> वृत्तस्वाध्यायवान् स्तेयी बन्धने क्लिश्यते चिरम् ।  
> स्वामिने तद् धनं दाप्यः प्रायश्चित्तं च कार्यते ॥

याज्ञवल्क्यः [२.२७०] ।

> चौरं प्रदाप्यापहृतं घातयेद् विविधैर् वधैः ।  
> सचिह्नं ब्राह्मणं कृत्वा स्वराष्ट्राद् विप्रवासयेत् ॥

विष्णुः [५.८९–९०]- "[स्तेनाः] सर्व एवापहृतं धनिकस्य दाप्याः । ततस् तेषाम् अभिहितदण्डप्रयोगः" ।

**[५४१]** नारदः [२१.६] ।

> न त्व् अहोढान्विताश् चोरा वध्या राज्ञा ह्य् अनागमाः ।  
> सहोढान् सोपकरणान् क्षिप्रं राजा प्रमापयेत् ॥

**ऽहोढश्ऽ** चोरलिङ्गं लोप्त्रादिः ।

वृद्धः ।

> अन्यायोपात्तवित्तत्वाद् धनम् एषां मलात्मकम् ।  
> अतस् तान् घातयेद् राजा नार्थदण्डेन दण्डयेत् ॥

कात्यायनः [८२३–२६] ।

> मानवाः सद्य एवाहुः सहोढानां प्रवासनम् ।  
> गौतमानाम् अनिष्टं तत् प्राणच्छेदाद् विगर्हितम् ॥  
> सहोढम् असहोढं वा तत्त्वागमितसाहसम् ।  
> प्रगृह्य चिह्नम् आवेद्य सर्वस्वैर् विप्रयोजयेत् ॥

**[५४२]**  
> अयःसन्दानगुप्तास् तु मन्दभक्ता बलान्विताः ।  
> कुर्युः कर्माणि नृपतेर् आ मृत्योर् इति कौशिकः ॥  
> परदेशाद् धृतं द्रव्यं वैदेश्येन यदा भवेत् ।  
> गृहीत्वा तस्य तद् द्रव्यम् अदण्डं तम् विसर्जयेत् ॥

**ऽतत्त्वागमितसाहसःऽ** तत्त्वेन ज्ञापितं साहसं यस्य स तथा । **ऽअयःसन्दानगुप्ताःऽ** निगडबद्धाः । ये **ऽबलान्विताःऽ** ते निगडबद्धा अल्पभक्ता सन्तः यावदायुर् **नृपतेः कर्माणि कुर्युर्** इति योजना ।

वसिष्ठः [१९.३८–३९]- "स्तेनो ऽनुप्रवेशान् न दुष्यति । शस्त्रधारी सहोढो व्रणसंपन्नश् च व्यपदिष्टस् त्व् एकेषाम्" ।

अस्यार्थः — नानुप्रवेशमात्रेण स्तेनो भवति । किं तु शस्त्रधारणनिमित्तम् अन्तरेण शस्त्रधारी सहोढः कृतव्रणश् च दुष्यतीति ।

**[५४३]**

**७० — (घ) अथ चोरान्वेषणम्**

तत्र नारदः [१७.१८; २१.८–११] ।

> सहोढग्रहणात् स्तेयं होष्हे ऽसत्य् उपभोगतः ।  
> शङ्खा त्व् असज्जनैकार्थ्याद् अनायव्ययतस् तथा ॥  
> सहोढान् विमृशेच् चौरान् गृहीतपरिशङ्कया ।  
> नयोपधाभिश् चित्राभिर् ब्रूयुस् तथ्यं यथा हि ते ॥  
> देशं ग्रामं दिशं नाम जातिं वासं प्रतिश्रयम् ।  
> कृतकार्यसहायाश् च प्रष्टव्याः स्युर् निगृह्य ते ॥  
> वर्णस्वराकारभेदात् ससन्दिग्धनिवेदितात् ।  
> अदेशकालदृष्टत्वान् निवासस्य विशोधनात् ॥  
> असद्व्ययात् पूर्वचौर्याद् असत्संसर्गकारणात् ।  
> लेशैर् अप्य् अनुगन्तव्या न होढेनैव केवलम् ॥ **[५४४]**

**ऽहोढःऽ** लोप्त्रम् । **ऽउपभोगतः** असति तु होढेऽ अपहृतद्रव्यस्यासाधारणस्य प्रकारान्तरेणासंभवत् प्राप्तेः कर्पूरादेर् उपभोगदर्शनेन स्तेयं ज्ञेयम् । **ऽअसज्जनैकार्थ्यात्**" — **ऽअसज्ज्जनैःऽ** द्यूतमद्यपानाद्यासक्तैः सहैककार्यात्वात् । **ऽउपाधिभिः चित्राभिःऽ** उपायैः नानाविधैः ।

याज्ञवल्क्यः [२.२२६–२८] ।

> ग्राहकैर् गृह्यते चौरो लोप्त्रेणाथ पदेन वा ।  
> पूर्वकर्मापराधी च तथा चाशुद्धवासकः ॥  
> अन्ये ऽपि शङ्कया ग्राह्या नामजात्यादिनिह्नवैः ।  
> द्यूतस्त्रीपानसक्ताश् च भिन्नशुष्कमुखस्वराः ॥  
> परद्रव्यगृहाणां च पृच्छका गूढचारिणः ।  
> निराया व्ययवन्तश् च विनष्टद्रव्यविक्रयाः ॥

**ऽग्राहकैर् गृह्यते चौरःऽ** इति । ग्राहकैर् चौरो ऽयम् इति निर्दिष्टः सन् गृहीतव्य इत्य् अर्थः । **ऽपदेनऽ** नाशदेशाद् आरभ्य चौरादिपादबिम्बानुसारेण । **ऽअशुद्धवासकःऽ** अविज्ञातवासस्थानः । **ऽविनष्टद्रव्यविक्रयाःऽ** भग्नस्य कुण्डलादेर् विक्रयकारिणः ।

नारदः [१७.२२–२६] ।

> गवादिषु प्रणष्टेषु द्रव्येषूपहतेषु च ।  
> पादेनान्वेषणं कुर्युर् आमूलात् तद्विदो जनाः ॥

**[५४५]**  
> ग्रामे व्रजे विवीते वा यत्र तन् निपतत् पदम् ।  
> वोढव्यं तद् भवेत् तेन न चेत् सो ऽन्यत्र तन् नयेत् ॥  
> पादे प्रमूढे भग्ने वा विषमत्वाज् जनान्तिके ।  
> यस् त्व् आसन्नतरो ग्रामो व्रजो वा तत्र पातयेत् ॥  
> समे ऽध्वनि द्वयोर् यत्र स्तेनप्रायो ऽशुचिर् जनः ।  
> पूर्वापराधैर् दुष्तो वा संसृष्टो वा दुरात्मभिः ॥  
> नैवान्तरिक्षान् न दिवो न समुद्रान् न चान्यतः ।  
> दस्यवः संप्रवर्तन्ते तस्माद् एवं प्रकल्पयेत् ॥  
> ग्रामेष्व् अन्वेषणं कुर्युश् चण्डालवधकादयः ।  
> रात्रिसंचारिणो ये च बहिः कुर्युर् बहिश् चराः ॥

**ऽसमे ऽध्वनिऽ** तुल्यमार्गे । **ऽद्वयोःऽ** ग्रामयोः । **ऽस्तेनप्रायःऽ** चौरबहुलः ।

मनुः [९.२३४–३६] ।

> सभाप्रपापूपशालावेशमद्यान्नविक्रयाः ।  
> चतुष्पथाश् चैत्यवृक्षाः समाजाः प्रेक्षणानि च ॥  
> जीर्णोद्यानान्य् अरण्यानि कारुकावेशनानि च ।  
> शून्यानि चाप्य् अगाराणि वनान्य् उपवनानि च ॥

**[५४६]** > एवंविधान् नृपो वेशान् गुल्मैः स्थावरजङ्गमैः ।  
> तस्करप्रतिषेधार्थं चरैश् चाप्य् अनुचारयेत् ॥

**ऽअपूपशालाऽ** कन्दुकगृहम् । **ऽवेशःऽ** वेश्यागृहम् । **ऽकारुकावेशनानिऽ** शिल्पशालाः । **ऽगुल्मैःऽ** पदातिसमूहैः । ‘**स्थावरजङ्गमैः’** एकस्थानस्थितैः प्रचारिभिः ।

नारदः ।

> विचित्रैश् चारयेच् चारैश् चौरग्रहणतत्परैः ।  
> तथा चान्ये प्रणिहिताः श्रद्धेयाश् चित्रवादिनः ॥  
> चारा ह्य् उत्साहयेयुस् तान् तस्करान् पूर्वतस्कराः ।  
> अन्नपानमहादानैः समाजोत्सवदर्शनैः ॥  
> तथा शौर्यापदेशैश् च कुर्युस् तेषां समागमम् ।  
> यत्र ते नोपसर्पन्ति चारैः प्रणिहितैर् अपि ॥  
> ते ‘पि स्युः संगृहीतव्याः सपुत्रज्ञातिबान्धवाः ।  
> यांस् तत्र चौरान् गृह्णीयात् तान् विताड्य निबध्य च ॥

**[५४७]** > अवघुष्य च सर्वत्र हन्याच् चित्रवधेन तु ।  
> अचौरा अपि दृश्यन्ते चौरैः सह समागताः ॥  
> यदृच्छया नैव तु तान् नृपो दण्डेन संस्पृशेत् ।

कात्यायनः [८११] ।

> अन्यहस्तात् परिभ्रष्टम् अकामाद् उद्धृतं भुवि ।  
> चौरेण वा परिक्षिप्तं यत्नाल् लोप्त्रं परीक्षयेत् ॥

नारदः ।

> दस्युवृत्ते यदि नरे शङ्का स्यात् तस्करे ’पि वा ।  
> यदि स्पृश्येत लेशेन कार्यः स्याच् छपथं ततः ॥

‘**लेशेन’** युक्तिलेशेन मुखशोत्रादिना ।

याज्ञवल्क्यः [२.२६९] ।

> गृहीतः शङ्कया चौर्य आत्मानं चेन् न शोधयेत् ।  
> दापयित्वा हृतं द्रव्यं चौरदण्डेन दण्डयेत् ॥

कात्यायनः [८२१] ।

> अचौराहापितं द्रव्यं चौरान्वेषणतत्परैः ।  
> उपलब्धे लभेरंस् ते द्विगुणं तत्र दापयेत् ॥

**[५४८]**

**७० — (ङ) अथ स्तेनातिदेशाः**

तत्र मनुः [९.२७१, २७८] ।

> ग्रामेष्व् अपि च ये केचिच् चौराणां भक्ष्यदायकाः ।  
> भाण्डावकाशदाश् चैव सर्वांस् तान् अभिघातयेत् ॥  
> अग्निदान् भक्तदांश् चैव तथा शस्त्रावकाशदान् ।  
> संनिधातॄंश् च मोषस्य हन्याच् चौरान् इवेश्वरः ॥

‘**मोषस्य’** अपहृतद्रव्यस्य ।

याज्ञवल्क्यः [२.२७६] ।

> भक्तावकाशाग्न्युदकमन्त्रोपकरणव्ययान् ।  
> कृत्वा चौरस्य हन्तुर् वा जानतो दण्ड उत्तमः ॥

‘**भक्तम्’** अशनम् । ‘**अवकाशो’** निवासस्थानम् । ‘**अग्निः’** शीतापनोदाद्यर्थः । ‘**उदकम्’** तृषितस्य । ‘**मन्त्रः’** चौर्यप्रकारोपदेशः । ‘**उपकरणम्’** चौर्यसाधनम् । ‘**व्ययः’** अपहारार्थं देशान्तरं गच्छतः पाथेयम् ।

नारदः [१७.१९; २१.१४] ।

> भक्तावकाशदातारः स्तेनानां ये समर्पताम् ।

**[५४९]** > शक्ताश् च य उपेक्षन्ते ते ‘पि तद्दोषभागिनः ॥  
> समदण्डाः स्मृताः सर्वे ये च प्रच्छादयन्ति तान् ।

कात्यायनः [८२७] ।

> चौराणां भक्तदा ये स्युस् तथाग्न्युदकदायकाः ।  
> क्रेतारश् चैव भाण्डानां प्रतिग्रहण एव च ॥  
> समदण्डाः स्मृता ह्य् एते ये च प्रच्छादयन्ति तान् ॥

हन्याद् इत्य् अनुवृत्तौ विष्णुः [५.१६–१७]- “प्रसह्य तस्कराणां चावकाशभक्तप्रदांश् च । अन्यत्र राजाशक्तेः” ।

मनुः [८.३४०; ९.२७२, २७४] ।

> यो ‘दत्तादायिनो हस्ताल् लप्स्येते ब्राह्मणो धनम् ।

**[५५०]** > याजनाध्यापनेनापि यथा स्तेनस् तथैव सः ॥  
> राष्ट्रेषु राष्ट्राधिकृतान् सामन्तांश् चैव चोदितान् ।  
> उपघातेषु मध्यस्थांश् छिष्यांश् चोरान् इव द्रुवम् ॥  
> ग्रामघाते हिलाभङ्गे पथि मोषादिदर्शने ।  
> शक्तितो नाभिधावन्तो निर्वास्याः सपरिच्छदाः ॥

‘**अदत्तादायिनः’** चौरस्य । **राष्ट्र** इत्यादि — **राष्ट्राधिकृतान्** ग्रामवासिनश् च प्रजानां चौरादिभिः **उपघातेषु** क्रियमाणेषु **मध्यस्थान्** उपक्षकान् **चौरान् इव** दण्डयेद् इत्य् अर्थः । ‘**हिलाभङ्गः’** ‘परक्षेत्रोत्पन्नसस्यनाशनम्’ इति मेधातिथिः । ‘**मोषादिदर्शने’** अपहृतद्रव्यदर्शने ।

**[५५१]**

**अथ वर्णतः स्तेयविशेषः**

तत्र मनुः [८.३३७–३८] ।

> अष्टापाद्यं हि शूद्रस्य स्तेयो भवति किल्बिषम् ।  
> षोडशैव तु वैश्यस्य द्वात्रिंशत् क्षत्रियस्य तु ॥  
> ब्राह्मणस्य चतुःषष्टिः पूर्वं वापि शतं भवेत् ।  
> द्विगुणा वा चतुःषष्टिस् तद्दोषगुणविद्विषः (?) ॥

कात्यायनः [४८५] ।

> येन दोषेण शूद्रस्य दण्डो भवति धर्मतः ।  
> तेन विट्क्षत्रविप्राणां द्विगुणो द्विगुणो भवेत् ॥

**७० — (च) अथ स्तेनालाभे हृतदानम्**

तत्र आपस्तम्बः [२.२६.४–८]- “ग्रामेषु नगरेषु चार्यान् शुचीन् सत्यशीलान् प्रजागुप्तये निदध्यात् । तेषां पुरुषास् तथागुणा एव स्युः । सर्वतो योजनं नगरं तस्करेभ्यो रक्ष्यम् । क्रोशो ग्रामेभ्यः । तत्र यन् मुच्यते तैस् तत् प्रतिदाप्यम्” ।

**[५५२]** कात्यायन-नारदौ [का। ८१३; ना। २१.१८] ।

> गृहेषु मुषितं राजा चौरग्राहांस् तु दापयेत् ।  
> आरक्षकांस् तु दिक्पालान् यदि चौरो न लभ्यते ॥

याज्ञवल्क्यः [२.२७१–७२] ।

> घातिते ’पहृते दोषो ग्रामभर्तुर् अनिर्गते ।  
> विवीतभर्तुस् तु पथि चौरोद्धर्तुर् अवीतके ॥  
> स्वसीम्नि दद्याद् ग्रामस् तु पदं वा यत्र गच्छति ।  
> पञ्चग्रामी बहिः कृष्टाद् दशग्राम्य् अथ वा पुनः ॥

‘चौरोद्धर्तुः’ चौररक्षानियुक्तस्य । ‘अवीतके’ विवीतव्यतिरिक्ते क्षेत्रादौ । ‘बहिः कृष्टात्’ कर्षणप्रदेशाद् अन्यत्र यद् अपहृतं तत् पञ्चग्राममिलिता दद्युः । संनिधानापेक्षया दशग्रामीति विकल्पः ।

नारदः [२१.१६–१७] ।

> गोचरे यस्य मुष्येत तेन चौरः प्रयत्नतः ।  
> मृग्यो दाप्यो ‘न्यथा मोषं पदं यदि न निर्गतम् ॥  
> निर्गते तु यद् एतस्मान् न चेद् अन्यत्र पातितम् ।  
> सामन्तान् मार्गपालांश् च दिक्पालांश् चैव दापयेत् ॥

**[५५३]** कात्यायनः [८१४] ।

> ग्रामान्ते तु हृतं द्रव्यं ग्रामाध्यक्षं प्रदापयेत् ।  
> विवीते स्वामिना देयं चौरोद्धर्त्राविवीतके ॥

विष्णुः [३.६६–६७]- “चौरापहृतं धनम् अवाप्य सर्वम् एव सर्ववर्णेभ्यो दद्यात् । अनवाप्य स्वकोशाद् एव दद्यात्” ।

कात्यायनः [८१५] ।

> स्वदेशे यस्य यत् किंचित् हृतं देयं नृपेण तत् ।  
> गृह्णीयात् तत् स्वयं नष्टं प्राप्तम् अन्विष्य पार्थिवः ॥

नारद-कात्यायनौ [ना। २१.२१; का। ८१६] ।

> चौरैर् हृतं प्रयत्नेन स्वरूपं प्रतिपादयेत् ।  
> तदभावे तु मूल्यं स्याद् अन्यथा किल्बिषी नृपः ॥

कात्यायनः [८१७] ।

> लब्धे तु चौरे यदि वा मोषस् तस्मान् न लभ्यते ।  
> दद्यात् तम् अथ वा चौरं दापयेत् तु यथेष्टतः ॥

**[५५४]** वृद्धमनुः ।

> तस्मिंश् चेद् दाप्यमानानां भवेन् मोषे तु संशयं ।  
> मुषितः शपथान् दाप्यो बन्धुभिर् वापि शोधयेत् ॥  
> यस्माद् अपहृताल् लब्धं द्रव्यात् स्वल्पं तु स्वामिना ।  
> तच्छेषम् आप्नुयात् तस्माद् प्रत्यये स्वामिना कृते ॥

याज्ञवल्क्यः [२.१७३–७४] ।

> शौलिकैः स्थानपालैर् वा नष्टापहृतम् आहृतम् ।  
> अर्धात् तु वत्सरात् स्वामी हरेत परतो नृपः ॥  
> पणान् एकशफे दद्याच् चतुरः पञ्च मानुषे ।  
> महिषोष्ट्रगवां द्वौ द्वौ पादं पादम् अजाविके ॥

‘**एकशफे’** अश्वादौ प्रणष्टाधिगते स्वामी राज्ञे रक्षणनिमित्तं ‘**चतुरः पणान्’** दद्यात् ।

गौतमः [१०.३५–३७]- “प्रणष्टम् अस्वामिकम् अधिगम्य राज्ञे प्रब्रूयुः । विख्याप्य संवत्सरं राज्ञा रक्ष्यम् । ऊर्ध्वम् अधिगन्तुश् चतुर्थं राज्ञः शेषम्” ।

**[५५५]** मनुः [८.३१–३४] ।

> ममेदम् इति यो ब्रूयात् सो ‘नुयोज्यो यथाविधि ।  
> संवाद्य रूपसंख्यादीन् स्वामी तद् द्रव्यम् अर्हति ॥  
> अवेदयंस् तु नष्टस्य देशं कालं च तत्त्वतः ।  
> वर्णं रूपं प्रमाणं च तत्समं दण्डम् अर्हति ॥  
> आददीताथ षड्भागं प्रणष्टाधिगतान् नृपः ।  
> दशमं द्वादशं वापि सतां धर्मम् अनुस्मरन् ॥  
> प्रणष्टाधिततं द्रव्यं तिष्ठेद् युक्तैर् अधिष्ठितम् ।  
> यांस् तत्र चौरान् गृह्णीयात् तान् राजेभेन घातयेत् ॥

‘**इभेन’** हस्तिना \

आपस्तम्बः [२.२८.८–१०]- “प्रमादाद् अरण्ये पशून् उत्सृष्टान् ग्रामम् आनीय स्वामिभ्यो विसृजेत् । पुनः प्रमादे सकृद् अवरुध्य । तदूर्ध्वं न सूर्क्षेत्” ।

‘**न सूर्क्ष्येत्’** नाहरणं कुर्याद् इत्य् अर्थः ।

**इति कृत्यकल्पतरौ व्यवहारकाण्डे स्तेयपर्व ।**

**[५५६]**

## ७१ साहसम्
अथ साहसम्

तत्र नारदः ।

> मनुष्यमारणं चौर्यं परदाराभिमर्शनम् ।  
> पारुष्यम् उभयं चेति साहसं पञ्चधा स्मृतम् ॥  
> सहसा क्रियते कर्म यत् किंचिद् बलदर्पितैः ।  
> तत् साहसम् इति प्रोक्तं सहो बलम् इहोच्यते ॥  
> तस्यैव भेदः स्तेयं स्याद् विशेषस् तत्र दृश्यते ।  
> आधिः साहसम् आक्रम्य स्तेयम् आधिश् छलेन तु ॥  
> तत् पुनस् त्रिविधं प्रोक्तं प्रथमं मध्यमं तथा ।  
> उत्तमं चेति शास्त्रेषु तस्योक्तं लक्षणं पृथक् ॥  
> फलमूलोदकादीनां क्षेत्रोपकरणस्य च ।  
> भङ्गाक्षेपावमर्दाद्यैः प्रथमं साहसं स्मृतम् ॥

**[५५७]** > वासःपश्वन्नपानानां गृहोपकरणस्य च ।  
> एतेनैव प्रकारेण मध्यमं साहसं स्मृतम् ॥  
> व्यापादो विशशस्त्राद्यैः परदारप्रधर्षणम् ।  
> प्राणोपरोधि यच् चान्यद् उक्तम् उत्तमसाहसम् ॥

मनुः [८.३३२] ।

> स्यात् साहसं त्व् अन्वयवत् प्रसभं कर्म यत् कृतम् ।

बृहस्पतिः [२३.३; ८–८??] ।

> हीनमध्योत्तमत्वेन त्रिविधं तत्प्रकीर्तितम् ।  
> द्रव्यापेक्षो दमस् तत्र प्रथमो मध्य उत्तमः ॥  
> क्षेत्रोपकरणं सेतुं पुष्पमूलफलानि च ।  
> विनाशयन् हरन् दण्ड्यः शताद्यम् अनुरूपतः ॥  
> पशुवस्त्रान्नपानानि गृहोपकरणं तथा ।  
> हिंसयन् चोरवद् दाप्यो द्विशताद्यं दमं तथा ॥  
> स्त्रीपुंसौ हेमरत्नानि देवविप्रधनं तथा ।  
> कौशेयं चोत्तमद्रव्यम् एषां मूल्यसमो दमः ॥  
> द्विगुणो वा कल्पनीयः पुरुषापेक्षया नृपैः ।  
> हन्ता च घातनीयः स्यात् प्रसङ्गविनिवृत्तये ॥

**[५५८]** साहसानुवृत्तौ नारदः [१७.७–८] ।

> तस्य दण्डः क्रियापेक्षः प्रथमस्य शतावरः ।  
> मध्यमस्य तु शास्त्रज्ञैर् दृष्टः पञ्चशतावरः ॥  
> वधः सर्वस्वहरणं पुरान् निर्वासनाङ्कने ।  
> तदङ्गच्छेद इत्य् उक्तो दण्ड उत्तमसाहसः ॥

याज्ञवल्क्यः [२.२३०, २२३] ।

> सामान्यद्रव्यप्रसभहरणात् साहसं स्मृतम् ।  
> तन्मूल्याद् द्विगुणो दण्डो निह्नवे च चतुर्गुणः ॥  
> अभिघाते तथा भेदे छेदे कुड्यावपातने ।  
> पणान् दाप्यः पञ्चदश् विंशतिं तद्व्ययं तथा ॥

‘**सामान्यम्’** नानास्वामिकं ‘**द्रव्यम्’** ।

मनुः [८.२८८–८९] ।

> द्रव्याणि हिंस्याद् यो यस्य ज्ञानतो ‘ज्ञानतो ‘पि वा ।  
> स तस्योत्पादयेत् तुष्टिं राज्ञा दण्ड्यश् च तत्समम् ॥

**[५५९]** > चर्मचार्मिकभाण्डेषु काष्ठलोष्टमयेषु च ।  
> मूल्यात् पञ्चगुणो दण्डः पुष्पमूलफलेषु च ॥

कात्यायनः [८०७] ।

> शतं भङ्गोपमार्दौ वा कुर्याद् द्रव्येषु यो नरः ।  
> प्राप्नुयात् साहसं पूर्वं द्रव्यभाक् स्वाम्य् उदाहृतः ॥

याज्ञवल्क्यः [२.२२४] ।

> दुःखोत्पादि गृहे द्रव्यं क्षिपन् प्राणहरं तथा ।  
> षोडशाद्यः पणान् दाप्यो द्वितीयो मध्यमं दमम् ॥

‘**दुःखोत्पादि’** कण्टकादि । ‘**प्राणहरम्’** सर्पादि ।

दण्ड इत्य् अनुवृत्तौ विष्णुः [५.१०८–१९]- “गृहकुड्याद्युपभेत्ता मध्यमसाहसम् । तच् च योजयेत् । गृहे पीडाकरं द्रव्यं प्रक्षिपन् पणशतम् । साधारण्यापलापी च । प्रेषितस्याप्रदाता च । पितृपुत्राचार्ययाज्यर्त्विजाम् अन्योन्यापतितत्यागी च । न च तान् जह्यात् । **[५६०]** शूद्रप्रव्रजितानां दैवे पित्र्ये भोजकस्य । अयोग्यकर्मकारी च । समुद्रगृहभेदकश् च । अनियुक्तः शपथकारी । पशूनां पुंस्त्वोपघातकारी च” ।

पुनर् विष्णुः [५.१०४–०५]- “अस्पृश्यैः कामकारेण स्पृश्यं स्पृशन् वध्यः । रजस्वलां शिफाभिस् ताडयेत्” ।

‘**शिफाभिः’** वृक्षजटाभिः ।

याज्ञवल्क्यः [२.२३२–३७] ।

> अर्घ्याक्रोषातिक्रमकृद् भ्रातृभार्याप्रहारकः ।  
> संदिष्टस्याप्रदाता च समुद्रगृहभेदकः ॥  
> सामन्तकुलिकादीनाम् अपकारस्य कारकः ।  
> पञ्चाशत्पणिको दण्ड एषाम् इति विनिश्चयः ॥  
> स्वच्छन्दविधवागामी विक्रुष्टे नाभिधावकः ।  
> अकारणे च विक्रोष्टा चाण्डालश् चोत्तमान् स्पृशन् ॥

**[५६१]** > शूद्रप्रव्रजितानां च दैवे पित्र्ये च भोजकः ।  
> अयुक्तं शपथं कुर्वन्न् अयोग्यो योग्यकर्मकृत् ॥  
> वृषक्षुद्रपशूनां च पुंस्त्वस्य प्रतिघातकः ।  
> साधारणस्यापलापी दासीगर्भविनाशकृत् ॥  
> पितापुत्रस्वसृभ्रातृदम्पत्याचार्यसिष्यकाः ।  
> एषाम् अपतितान्योन्यत्यागी च शतदण्डभाक् ॥

मनुः [८.३८९] ।

> न माता न पिता न स्त्री न पुत्रस् त्यागम् अर्हति ।  
> त्यजन्न् अपतितान् एतान् राज्ञा दाप्यः शतानि षट् ॥

शङ्खलिखितौ- “न मातापित्रोर् अन्तरं गच्छेत पुत्रः । कामं मातुर् एवानुयायात् । सा हि धारिणी पोषणी च । न पुत्रः प्रतिमुच्येतान्यत्र सौत्रामणीयागाज् जीवन्नृणान्मातुः । एवम् अत्याज्या माता । तथा पिता । सपिण्डा गुणवन्तः सर्व एवात्याज्याः । यस् त्यजेत् कामाद् अपतितान् स दण्डं प्राप्नुयाद् द्विशतम् । न मातापितराव् अतिक्रमेत् । न गुरुम् । त्रयाणाम् अतिक्रमे ‘ङ्गच्छेदः” ।

**[५६२]** विष्णुः [५.९१–९७]- “येषां देयः पन्थास् तेषाम् अपथदायी कार्षापणपञ्चविंशतिं दण्ड्यः । आसनार्हस्यासनम् अददञ् च । पूर्वार्हम् अपूजयंश् च । प्रातिवेश्यब्राह्मणे निमन्त्रणातिक्रमे च । निमन्त्रयित्वा भोजनादायिनश् च । निमन्त्रितस् तथेत्य् उक्त्वा चाभुञ्जानाः सुवर्णमाषकम् । निकेतयितुश् च द्विगुणम् अन्नम्” ।

मनुः [८.३९२–९३] ।

> प्रातिवेश्यानुवेश्यौ च कल्याणे विंशतिद्विजे ।  
> अर्हाव् अभोजयन् विप्रौ दण्डम् अर्हति माषकम् ॥  
> श्रोत्रियः श्रोत्रियं साधुं भूतिकृत्येष्व् अभोजयन् ।  
> तद् अन्नं द्विगुणं दाप्यो हैरण्यं चैव माषकम् ॥

‘**कल्याणे विंशतिद्विजे’** इति — यत्र कल्याणे विंशतिद्विजा भुञ्जत इति ।

मत्स्यपुराणे [२२७.८] ।

> आमन्त्रितो द्विजो यस् तु वर्तमानः प्रतिग्रहे ।  
> निष्कारणं न गच्छेत् तु स दाप्यो ‘ष्टशतं दमम् ॥

**[५६३]** याज्ञवल्क्यः [२.२६३] ।

> तरिकः स्थलजं शुल्कं गृह्णन् दाप्यः पणान् दश ।  
> ब्राह्मणः प्रातिवेश्यांश् च तद्वद् एवानिमन्त्रयन् ॥

‘तरिकः’ नद्यादेः संतारणशुल्काधिकृतः ।

विष्णुः [५.१२०–२१]- “पितापुत्रविरोधे तु साक्षिणां दशपणो दण्डः । यस् तयोश् चान्तरे स्यात् तस्योत्तमसाहसम्” ।

याज्ञवल्क्यः [२.२३९] ।

> पितापुत्रविरोधे तु साक्षिणां त्रिपणो दमः ।  
> अन्तरे तु तयोर् यः स्यात् तस्याप्य् अष्टशतो दमः ॥

दण्ड इत्य् अनुवृत्तौ विष्नुः [५.९८–१०३]- “अभक्ष्येण ब्राह्मणं दूषयित्वा षोडश्सुवर्णान् । जात्यपहारिणा शतम् । सुरया वध्यः । क्षत्रियं दूषयितुस् तदर्धम् । वैश्यं दूषयितुस् तदर्धम् अपि । शूद्रं दूषयितुः प्रथमसाहसम्” ।

‘**अभक्ष्येण’** विष्ठादिन । ‘**जात्यपहारिणा’** अभक्ष्येण लशुनादिना । शूद्रस्याभक्ष्यं पञ्चनखमांसादि ।

**[५६४]** याज्ञवल्क्यः [२.२९६] ।

> द्विजं प्रदूष्यभक्ष्येण दण्ड्य उत्तमसाहसम् ।  
> क्षत्रियं मध्यमं वैश्यं प्रथमं शूद्रम् अर्धिकम् ॥

मनुः ।

> अभक्ष्यम् अथ चापेयं वैश्यादीन् आशयन् द्विजान् ।  
> जघन्यमध्यमोत्कृष्टान् दण्डान् अर्हेद् यथाक्रमम् ॥  
> पणाः शूद्रे भवेद् दण्डश् चतुःपञ्चाशद् एव तु ।  
> ग्रसितारः स्वयं कार्या राज्ञा निर्विषयास् तु ते ॥

विष्णुः [५.१७३]- “जातिभ्रंशकरस्याभक्ष्यस्य भक्षयिता विवास्यः” ।

याज्ञवल्क्यः [२.३०१, ३०३] ।

> जारं चोरेत्य् अभिवदन् दाप्यः पञ्चशतं दमम् ।  
> उपजीव्य धनं मुञ्चंस् तद् एवाष्टगुणीकृतम् ॥  
> मृताङ्गलग्नविक्रेतुर् गुरोस् ताडयितुस् तथा ।  
> राजयानासनारोढुर् दण्डो मध्यमसाहसः ॥

**[५६५]** ‘**जारं चोरेत्य् अभिवदन्’** स्ववंशकलङ्कशङ्कया स्वस्त्रीदोषम् अपह्नुवानो जारं चोरो ‘यं निर्गच्छतीति ब्रुवन् । ‘**उपजीव्य धनं मुञ्चन्’** धनं गृहीत्वा जारं परित्यजन् ।

मनुः [९.२९०, २८६] ।

> अभिचारेषु सर्वेषु कर्तव्यो द्विशतो दमः ।  
> मूलकर्मणि चानाप्तैः कृत्यासु विविधासु च ॥  
> अदूषितानां द्रव्याणां दूषणे भेदने तथा ।  
> मणीनाम् अवबाधेषु दण्डः प्रथमसाहसः ॥

तथा [१०.९६] ।

> यो लोभाद् अधमो जात्या जीवेद् उत्कृष्टकर्मभिः ।  
> तं राजा निर्धनं कृत्वा क्षिप्रम् एव प्रवासयेत् ॥

याज्ञवल्क्यः [२.३०४] ।

> विप्रत्वेन तु शूद्रस्य जीवतो ‘ष्टशतो दमः ॥

मनुः [९.२८५] ।

> संक्रमध्वजयष्टीनां प्रतिमानां च भेदकः \  
> प्रतिकुर्याच् च तत् सर्वं पञ्च दद्याच् छतानि च ॥

**[५६६]** कात्यायनः ।

> हरेद् भिन्द्याद् दहेद् वापि देवानां प्रतिमां यदि ।  
> तद्गृहं चैव यो भिन्द्यात् प्राप्नुयात् पूर्वसाहसम् 

विष्णुः [५.१७४]- “अभक्ष्यस्याविक्रेयस्य विक्रयी देवप्रतिमाभेदकश् चोत्तमसाहसं दण्डनीयः” ।

नारदः [४.६७] ।

> अविक्रेयाणि विक्रीणान् ब्राह्मणः प्रच्युतः पथः ।  
> मार्गे पुनर् अवस्थाप्यो राज्ञा दण्डेन भूयसा ॥

शङ्खलिखितौ- “प्रतिमारामकूपसङ्क्रमध्वजसेतुनिपानद्विजायतनभङ्गेषु तत्समुपस्थानं प्रतिसंस्कारो ‘ष्टशतं दमं च” ।

मनुः [९.२८१, २७९] ।

> यस् तु पूर्वनिविष्टस्य तडागस्योदकं हरेत् ।  
> आगमं चाप्य् अपां भिन्द्यात् स दाप्यः पूर्वसाहसम् ॥  
> तडागभेदकं हन्याद् अप्सु शुद्धवधेन वा ।  
> तद् वापि प्रतिसंस्कुर्याद् दद्याच् चोत्तमसाहसम् ॥

हन्याद् इत्य् अनुवृत्तौ विष्णुः [५.१५]- “सेतुभेदकृतश् च” ।

‘शारीरो ‘ङ्गच्छेदो वा’ इति दण्डः ।

शङ्खलिखितौ- “वापीतडागोदपानभेदमार्गरसद्रव्यदूषणे । अदासीदाससंप्रदानकरणे” ।

**[५६७]** याज्ञवल्क्यः [२.२७९] ।

> विषाग्निदां स्त्रियं चैव पुरुषघ्नीम् अगर्भिणीम् ।  
> सेतुभेदकरं वाप्सु शिलां बद्ध्वा प्रवेशयेत् ॥

‘**विषाग्निदाम्’** पतिगुरुनिजापत्यप्रमापणीं विकर्णकरनासोष्ठीं कृत्वा गोभिः प्रमापयेत् । ‘**पुरुषघ्नीम् अगर्भिणीम्’** पुरुषमारिणीम् या स्त्री भवेत् सा यदि गर्भरहिता भवति तदा तां जले प्रवेशयेन् नान्यथा ।

यमः ।

> उल्काग्निदायकाश् चौराः घातकाश् चोपघातकाः ।  
> स्वशरीरेण दण्ड्याः स्युर् मनुर् आह प्रजापतिः ॥

याज्ञावल्क्यः [२.२८२] ।

> क्षेत्रवेश्मग्रामवनविवीतखलदाहकाः ।  
> राजपत्न्यभिगामी च दग्धव्यास् तु कटाग्निना ॥

कात्यायनः [८०९] ।

> प्राकारं भेदयेद् यस् तु पातयेच् छातयेत् तथा ।  
> बध्नीयाद् अम्भसो मार्गं प्राप्नुयात् पूर्वसाहसम् ॥

मनुः [९.२८९, २७५, २७२] ।

> प्राकारस्यावभेत्तारं परिखाणां च पूरकम् ।  
> द्वाराणां चैव भेत्तारं क्षिप्रम् एव प्रमापयेत् ॥

**[५६८]** > राज्ञः कोशापहर्तॄंश् च प्रतिकूलेष्व् अवस्थितान् ।  
> घातयेद् विविधैर् दण्डैर् अरीणां चोपजापकान् ॥  
> राष्ट्रेषु रक्षाधिकृताः परस्वादायिनः शठाः ।  
> भृत्या भवन्ति प्रायेण तेभ्यो रक्षेद् इमाः प्रजाः ॥

तथा [७.१२४] ।

> ये कार्येभ्यो ‘र्थम् एवं हि गृह्णीयुः पापचेतसः ।  
> तेषां सर्वस्वम् आदाय राजा कुर्यात् प्रवासनम् ॥

तथा [९.२३१] ।

> ये नियुक्तास् तु कार्येषु हन्युः कार्याणि कार्यिणाम् ।  
> धनोष्मणा पच्यमानास् तान् निःस्वान् कार्येन् नृपः ॥

याज्ञवल्क्यः [१.३३८–३९] ।

> ये राष्ट्राधिकृतास् तेषां चारैर् ज्ञात्वा विचेष्टितम् ।  
> साधून् संमानयेद् राजा विपरीतांस् तु घातयेत् ॥  
> उत्कोचजीविनो द्रव्यहीनान् कृत्वा विवासयेत् ।  
> सदानमानसत्कारान् श्रोत्रियान् वासयेत् सदा ॥

**[५६९]** तथा [२.२४३] ।

> अबध्यं यस् तु बध्नाति बध्यं यश् च प्रमुञ्चति ।  
> अप्राप्तव्यवहारं च स दाप्यो दमम् उत्तमम् ॥

विष्णुः [५.१९५] ।

> दण्ड्यम् उन्मोचयन् दण्ड्याद् द्विगुणं दण्डम् आवहेत् ।  
> नियुक्तश् चाप्य् अदण्ड्यानां दण्डकारी नराधमः ॥

कात्यायनः [९५५–५६] ।

> राजक्रीडासु ये शक्ता राजवृत्त्युपजीविनः ।  
> अप्रियस्य तु यो वक्ता वधं तेषां प्रकल्पयेत् ॥  
> प्रतिरूपस्य कर्तारं प्रेक्षणाः प्रकराश् च ये ।  
> राजार्थमोषकाश् चैव प्राप्नुयुर् विविधं वधम् ॥

हन्याद् इत्य् अनुवृत्तौ विष्णुः [५.१८]- “ये चाकुलीना राष्ट्रम् अभिकामयेयुः” ।

**[५७०]** याज्ञवल्क्यः [२.२९५] ।

> ऊनं वाप्य् अधिकं वापि लिखेद् वा राजशासनम् ।  
> पारदारिकचौरं वा मुञ्चतो दण्ड उत्तमः ॥

शङ्खलिखितौ- “कूटशासनप्रयोगे राजशासनप्रतिषेधे कूटतुलामानप्रतिमानव्यवहारे शारीरो ‘ङ्गच्छेदो वा” ।

कात्यायनः [९५४] ।

> प्रमाणेन तु कूटेन मुद्रया वापि कूटया ।  
> कार्यं तु साधयेद् यो वै स दाप्यो दण्डम् उत्तमम् ॥

मनुः [९.२३२] ।

> कूटशासनकर्तॄंश् च प्रकृतीनां च दूषकान् ।  
> स्त्रीबालब्राह्मणघ्नांश् च हन्याद् द्विट्सेविनस् तथा ॥

विष्णुः [३.३३–३५, ३७]- “स्वाम्यमात्यदुर्गकोशदण्डराष्ट्रमित्राणि प्रकृतयः । तद्दूषकांश् च हन्यात् । स्वराष्ट्रपरराष्ट्रयोश् च चारचक्षुः स्यात् । दुष्टांश् च हन्यात्” ॥

पुनर् विष्णुः [५.९–११]- “कूटशासनकृतॄंश् च राजा हन्यात् ।कूटलेख्यकरांश् च । गरदाग्निदप्रसह्यतस्करान् स्त्रीबालपुरुषघातिनश् च” ।

**[५७१]** याज्ञवल्क्यः [२.२७७] ।

> शस्त्रावपाते गर्भस्य घातने चोत्तमो दमः ।

उशना ।

> परिक्लेशेन पूर्वः स्याद् भैषज्येन तु मध्यमः ।  
> प्रहारेण तु गर्भस्य पातने दण्ड उत्तमः ॥

कात्यायनः [७९९] ।

> व्यापादने तु तत्कारी वधं चित्रम् अवाप्नुयात् ।

बृहस्पतिः [२३.९–१२] ।

> साहसं पञ्चधा प्रोक्तं वधस् तत्राधिकः स्मृतः ।  
> तत्कारिणो नार्थदमैः शास्याः वध्याः प्रयत्नतः ॥  
> प्रकाशवधका ये तु तथैवोपांशुघातकाः ।  
> ज्ञात्वा सम्यग् धनं हृत्वा हन्तव्या विविधैर् वधैः ॥  
> मित्रप्राप्त्यर्थलोभैर् वा राज्ञा लोकहितैषिणा ।  
> न मोक्तव्याः प्रयत्नेन सर्वभूतभयावहाः ॥  
> लोभाद् भयाद् वा यो राजा न हन्यात् पापकारिणः ।  
> तस्य प्रक्षुभ्यते राष्ट्रं राज्यात् स परिहीयते ॥

**[५७२]** तथा [२३.१३] ।

> बन्धाग्निविषशस्त्रेण परान् यस् तु प्रमापयेत् ।  
> क्रोधादिना निमित्तेन नरः साहसिकस् तु सः ॥

बौधायनः- “क्षत्रियादीनां ब्राह्मणवधे वधः सर्वस्वहरणं च । तेषाम् एव तुल्यापकृष्टवधे यथाबलम् अनुरूपदण्डं प्रकल्पयेत् । क्षत्रियवधे गोसहस्रं वृषभैकाधिकं राज्ञ उत्सृजेद् वैरनिर्यातनार्थम् । शतं वैश्ये दश् शूद्रे वृषभश् चात्राधिकः । शूद्रवधेन स्त्रीवधो गोवधश् च व्याख्यातः । अन्यत्रात्रेय्या वधात् । धेन्वनडुहोश् च । वधे धेन्वनडुहोर् अन्ते चान्द्रायणं चरेत् । आत्रेय्या वधः क्षत्रियवधेन व्याख्यातः । हंसभासबर्हिणचक्रवाकबलाकाकोलूकमण्डूकडिड्डिक-डेरिकाश्वबभ्रुनकुलादीनां वधे शूद्रवत्” ।

बृहस्पति-कात्यायनौ ।

> एकस्य बहवो यत्र प्रहरन्ति रुषान्विताः ।  
> मर्मप्रहारदो यश् च घातकः स उदाहृतः ॥

**[५७३]** > मर्मघाती तु यस् तेषां यथोक्तं दापयेद् दमम् ।  
> आरम्भकृत् सहायश् च दोषभाजस् तदर्धतः ॥  
> क्षतस्याल्पमहत्वं च मर्मस्थानं च यत्नतः ।  
> सामर्थ्यं चानुबन्धं च ज्ञात्वा चिह्नैः प्रसाधयेत् ॥

नारदः [१७.९–१०] ।

> अविशेषेण सर्वेषाम् एष दण्डविधिः स्मृतः ।  
> वधाद् ऋते ब्राह्मणस्य न वधं ब्राह्मणो ‘र्हति ॥  
> शिरसो मुण्डनं दण्डस् तस्य निर्वासनं पुरात् ।  
> ललाटे चाभिशस्ताङ्कः प्रयाणं गर्दभेन च ॥

साहचौर्ययोर् यमः ।

> न शारीरो ब्राह्मणस्य दण्डो भवति कर्हिचित् ।  
> गुप्ते तु बन्धने बध्वा राजा भक्तं प्रदापयेत् ॥  
> अथ वा बन्धनं रज्ज्वा कर्म वा कारेयन् नृपः ।  
> मासार्धमासं कुर्वीत कार्यं विज्ञाय तत्त्वतः ॥  
> यथापराधं विप्रं तु विकर्माण्य् अपि कारयेत् ।  
> राजदुष्टानि भाषेत दण्डो निर्विषयः स्मृतः ॥  
> अवध्या ब्राह्मणा गावो लोके ‘स्मिन् वैदिकी श्रुतिः ।

‘**दण्डो विर्विषयः’** इति । विषयोद्देशान् निष्क्रान्तः कार्यः स एव दण्ड इत्य् अर्थः ।

याज्ञवल्क्यः [२.२३१] ।

> यः साहसं कारयति स दाप्यो द्विगुणं दमम् ।  
> यश् चैवम् उक्त्वाहं दाता कारयेत् स चतुर्गुणम् ॥

**[५७४]** ‘**अहं दाता’** इति । ‘अहं तुभ्यं धनं दास्यामि त्वं कुरु’ इत्य् अभिधाय, यः कारयति स चतुर्गुणं दण्ड्य इत्य् अर्थः ।

कात्यायनः [८३२–३४] ।

> आरम्भकृत् सहायश् च तथा मार्गानुदेशकः ।  
> आश्रयः शस्त्रदाता च भक्तदाता विकर्मिणाम् ॥  
> युद्धोपदेशकश् चैव तद्विनाशप्रदर्शकः ।  
> उपेक्षको ‘नियुक्तश् च दोषवक्तानुमोदकः ॥  
> अनिषेद्धा क्षमो यः स्यात् सर्वे तत्कार्यकारिणः ।  
> यथाशक्त्यनुरूपं तु दण्डम् एषां प्रकल्पयेत् ॥

‘**तद्विनाशप्रदर्शकः’** तद्विनाशोपायोपदेशकः । ‘**अनियुक्तश् च दोषवक्ता’** अनियुक्तो राज्ञानियुक्तो यो दोषं वदति ।

नारदः [४.२४५–४६] ।

> अयुक्तं साहसं कृत्वा प्रत्यासत्तिं भजेत यः ।  
> ब्रूयात् स्वयं वा सदसि तस्यापि विनयः स्मृतः ॥  
> गूहमानस् तु दौःशील्याद् यदि पापः स जीवति ।  
> सभ्याश् चास्य न तुष्यन्ति तीव्रो दण्डश् च पात्यते ॥

**[५७५]**

**७१ — (क) अथ घातकान्वेषणम्**

तत्र याज्ञवल्क्यः [२.२८०–८१] ।

> अविज्ञातहतस्याशु कलहं सुतबान्धवाः ।  
> प्रष्टव्या योषितश् चास्य परपुंसि रताः पृथक् ॥  
> स्त्रीद्रव्यवृत्तिकामो वा केन वायं गतः सह ।  
> तत्प्रदेशसमासन्नं पृच्छेद् वापि जनं शनैः ॥

बृहस्पतिः [२३.२१, २३–२५] ।

> हतः संदृश्यते यत्र घातकस् तु न दृश्यते ।  
> पूर्ववैरानुमानेन ज्ञातव्यः स महीभुजा ॥  
> प्रातिवेश्यान्वेश्यौ च तस्य मित्रारिबान्धवाः ।  
> प्रष्टव्या राजपुरुषैः सामादिभिर् उपक्रमैः ॥  
> विज्ञेयो ‘साधुसंसर्गाच् चिह्नैर् होढेन वा नरैः ।  
> एषोदिता घातकानां तस्कराणां च भावना ॥  
> गृहीतः शङ्कया यस् तु न तत् कार्यं प्रपद्यते ।  
> शपथैः स विशोद्धव्यः सर्ववादेष्व् अयं विधिः ॥

व्यासः ।

> ज्ञात्वा तु घातकं सम्यक् ससहायं सबान्धवम् ।  
> हन्याच् चित्रैर् वधोपायैर् उद्वेजनकरैर् नृपः ॥

**[५७६]** बृहस्पतिः [२३.२६] ।

> दिव्यैर् विशुद्धो मोच्यः स्याद् अशुद्धो वधम् अर्हति ।  
> निग्रहानुग्रहाद् राज्ञः कीर्तिर् धर्मश् च वर्धते ॥

**इति साहसपर्व**

**[५७७]**

## ७२ स्त्रीसंग्रहणम्
अथ स्त्रीसंग्रहणम्

तत्र बृहस्पतिः [२४.१–५] ।

> पारुष्यं द्विविधं प्रोक्तं साहसं च द्विलक्षणम् ।  
> पापमूलं संग्रहणं त्रिप्रकारं निबोधत ॥  
> बलोपधिकृते द्वे तु तृतीयम् अनुरागजम् ।  
> तत् पुनस् त्रिविधं प्रोक्तं प्रथमं मध्यम् उत्तमम् ॥  
> अनिच्छन्त्या यत् क्रियते सुप्तोन्मत्तप्रमत्तया ।  
> प्रलपन्त्या वा रहसि बलात्कारकृतं तु तत् ॥  
> छद्मना गृहम् आनीय दत्वा वा मद्यकार्मणम् ।  
> संयोगः क्रियते यस्यास् तद् उपाधिकृतं विदुः ॥  
> अन्योन्यचक्षूरागेण दूतीसंप्रेषणेन च ।  
> कृतं रूपार्थलोभेन ज्ञेयं तद् अनुरागजम् ॥

व्यासः ।

> संग्रहस् त्रिविधः प्रोक्तः प्रथमो मध्यमस् तथा ।  
> उत्तमश् चेति शास्त्रेषु तस्योक्तं लक्षणं पृथक् ॥  
> अदेशकालसंभाषा अरण्ये च परस्त्रिया ।  
> अपाङ्गप्रेक्षणं हास्यं पूर्वसंग्रहणं स्मृतम् ॥

**[५७८]** बृहस्पतिः [२४.६] ।

> अपाङ्गप्रेक्षणं हास्यं दूतीसंप्रेषणं तथा ।  
> स्पर्शो भूषणवस्त्राणां प्रथमः संग्रहः स्मृतः ॥

नारदः [१५.६३] ।

> नदीनां संगमे तीर्थेष्व् आरामेषु वनेषु च ।  
> स्त्रीपुंसौ यत् समेयातां तच् च संग्रहणं स्मृतम् ॥

बृहस्पतिः [२४.१०] ।

> प्रेषणं गन्धमाल्यानां फलमद्यान्नवससाम् ।  
> संभाषणं च रहसि मध्यमं संग्रहं विदुः ॥

व्यासः ।

> प्रेषणं गन्धमाल्यानां धूपभूषणवाससाम् ।  
> प्रलोभनं चान्नपानैर् मध्यमः संग्रहः स्मृतः ॥

बृहस्पतिः [२४.८] ।

> एकशय्यासनं क्रीडा चुम्बनालिङ्गनं तथा ।  
> एतत् संग्रहणं प्रोक्तम् उत्तमं शास्त्रवेदिभिः ॥

**[५७९]** व्यासः ।

> शय्यासने विविक्ते तु परस्परम् उपाश्रयः ।  
> केशाकेशिग्रहश् चैव ज्ञेय उत्तमसंग्रहः ॥

नारदो मनुश् चाद्ययोः ।

> उपकारक्रिया केलिः स्पर्शो भूषणवाससाम् ।  
> सह शय्यासनं चैव सर्वसंग्रहणं स्मृतम् ॥  
> स्त्रियं स्पृशेद् अदेशे यः स्पृष्टो वा मर्षयेत् तया ।  
> परस्परस्यानुमते सर्वं संग्रहणं स्मृतम् ॥

नारदः [१५.३९, ३७] ।

> दर्पाद् वा यदि वा मोहाच् छलाघया वा स्वयं वदेत् ।  
> पूर्वं मयेयं भुक्तेति तच् च संग्रहणं स्मृतम् ॥  
> पाणौ यश् च निगृह्णीयाद् वेण्यां वस्त्राञ् चले ‘पि वा ।  
> तिष्ठ तिष्ठेति वा ब्रूयात् सर्वं सम्ग्रहणं स्मृतम् ॥

याज्ञवल्क्यः [२.२८३–८४] ।

> पुमान् संग्रहणे ग्राह्यः केशाकेशि परस्त्रिया ।  
> सद्यो वा कामजैश् चिह्नैः प्रतिपत्तौ द्वयोस् तथा ॥

**[५८०]** > नीवीस्तनप्रावरणम् ऊरुकेशावमर्शनम् ।  
> अदेशकालसंभाषं सहावस्थानम् एव च ॥

‘**सहावस्थानम्’** इत्यादिषु कुर्वाण इति शेषः ।

कात्यायनः ।

> यानि कर्माण्य् अभिलषन् पुमान् वै कुरुते क्वचित् ।  
> आरम्भास् ते तु निर्दिष्टा गर्हिताः कामसाधकाः ॥  
> दूतोपचारयुक्तश् चेद् अवेलास्थानस्ंस्थितः ।  
> कण्ठकेशाम्बरग्राही कर्णनासाकरादिषु ॥  
> एकस्थानासनाहारः संग्रहो नवधा स्मृतः ।  
> न ग्राह्यो ह्य् अन्यथाकारी ग्राहको दण्डम् अर्हति ॥  
> गर्भपातो नखानां च दर्शनं गर्भधारणम् ।  
> धारणं परवस्त्राणाम् अलङ्कारायुधस्य च ॥  
> एभिश् चिह्नैः सदा ज्ञेया व्यभिचाररताः स्त्रियः ।  
> गन्धमाल्याम्बरैश् चापि लेख्यसंप्रेषणैस् तथा ॥  
> ग्राहकं सर्वम् एव स्याद् आरम्भकरणं हि तत् ।  
> अस्माद् अकार्यसंसर्गाद् ग्रहं संग्रहणं विदुः ॥

**[५८१]** > कामी तु संस्थितो यत्र आरम्भे कामसाधके ।  
> तत् तस्माद् ग्रहणं तस्य प्राहुः संग्रहणं यतः ॥

बृहस्पतिः [२४.११] ।

> त्रयाणाम् अपि चैतेषां प्रथमो मध्य उत्तमः ।  
> विनयः कल्पनीयः स्याद् अधिको द्रविणाधिके ॥

मनुः [८.३५८] ।

> परस्य पत्न्या पुरुषः संभाषं योजयन् रहः ।  
> पूर्वम् आक्षारितो दोषैः प्राप्नुयात् पूर्वसाहसम् ॥

पूर्वम् एव ‘**दोषैः’** तत्स्त्रीप्रार्थनादिभिः । ‘**आक्षारितः’** अभिशस्तः ।

आपस्तम्बः [२.२६.१८–१९]- “अबुद्धिपूर्वम् अलंकृतो युवा परदारम् अनुप्रविशन् कुमारीं वा वाचा बाध्यः । बुद्धिपूर्वं तु [दुष्टभावो] दण्ड्यः” ।

मत्स्यपुराणे [२२७.११९–२०, १२५–२६] ।

> भिक्षुको ‘प्य् अथ वा नारी यो ‘पि स्यात् तु कुशीलवः ।  
> प्रविशेत् प्रतिषिद्धस् तु प्राप्नुयाद् द्विशतं दमम् ॥  
> यस् तु संचारकस् तत्र पुरुषः स तथा भवेत् ।  
> पारदारिकवद् दण्ड्यो यश् च स्याद् अवकाशदः ॥

मनुः [८.३५५] ।

> यस् त्व् अनाक्षारितः पूर्वम् अभिभाषेत कारणात् ।  
> न दोषं प्राप्नुयात् किंचिन् न हि तस्य व्यतिक्रमः ॥

**[५८२]** नारदः [१५.६७] ।

> नाथवत्या परगृहे संयुक्तस्य स्त्रिया सह ।  
> दृष्टं संग्रहणं तज्ज्ञैर् नागतायाः स्वयं गृहे ॥

अभिगमनानुवृत्तौ कात्यायनः ।

> अतो ‘न्येन प्रकारेण प्रवृत्तौ ग्रहणं भवेत् ।  
> स्वयम् एवागतायां तु पुंगृहे न तु दोषभाक् ॥

नारद-कात्यायनौ [ना। १५.६१] ।

> अदुष्टत्यक्तदारस्य क्लीबस्याक्षमकस्य च ।  
> स्वेच्छानुपेयुषो दारान् न दोषः साहसे भवेत् ॥

अस्यार्थः — अदुष्टाः प्रदुष्टास् त्यक्ताः स्वदारा येन तस्य । दुष्टान् दारान् [तथा] क्लीबाक्षमयोर् दारान् दाराणाम् एवेच्छयोपगच्छन् न दण्डनीय इति ।

मनुः [८.३६०–६१] ।

> भिक्षुका वन्दिनश् चैव दीक्षिताः कारवस् तथा ।  
> संभाषणं गृहे स्त्रीभिः कुर्युर् अप्रतिवारिताः ॥>   
> न भाषणं परस्त्रीभिः प्रतिषिद्धः समाचरेत् ।  
> निषिद्धो भाषमाणस् तु सुवर्णं दण्डम् अर्हति ॥

**[५८३]** याज्ञवल्क्यः [२.२८५] ।

> स्त्री निषेधे शतं दण्ड्यो द्विशतं तु दमं पुमान् ।  
> प्रतिषेधे तयोर् दण्डो यथा संग्रहणे तथा ॥

अस्यार्थः — स्त्री पतिपित्रादिभिः संभाषणादिनिषेधे कृते सति प्रवर्तते यदि, तदा पणशतं दण्ड्या । पुरुषः पुनर् एवं निषिद्धे प्रवर्तमानो द्विशतं दण्ड्यः । द्वयोस् तु स्त्रीपुंसयोः प्रतिषिद्धे प्रवर्तमानयोः संभाषणे वर्णानुसारेण यो दण्डः स एव दण्ड इति ।

मनुः [८.३६२–६३] ।

> नैष चारणदारेषु विधिर् नात्मोपजीविषु ।  
> सज्जयन्ति हि ते नारीर् निर्गूढाश् चारयन्ति च ॥  
> किंचिद् एव तु दाप्यः स्यात् संभाषां ताभिर् आचरन् ।  
> प्रैष्यासु चैकभक्तासु रहः प्रव्रजितासु च ॥

शङ्खलिखितौ- “सर्वेषां स्वदारनियमः स्वकर्मप्रतिपत्तिश् च धर्मः । येन येनाङ्गेनापराधं कुर्यात् तद् एवास्य छेत्तव्यम् । अष्टसहस्रं वा दण्डः । अन्यत्र ब्राह्मणात् । अदण्ड्यो हि ब्राह्मणः ।

**[५८४]** मनुः [८.३५२–५३, ३५९] ।

> परदाराभिमर्शेषु प्रवृत्तान् नॄन् महीपतिः ।  
> उद्वेजनकरैर् दण्डैश् चिह्नयित्वा प्रवासयेत् ॥  
> तत्समुत्थो हि लोकस्य जायते वर्णसंकरः ।  
> येन मूलहरो ‘धर्मः सर्वनाशाय कल्पते ॥  
> अब्राह्मणः संग्रहणे प्राणान्तं दण्डम् अर्हति ।  
> चतुर्णाम् अपि वर्णानां दारा रक्ष्यतमाः स्मृताः ॥

‘**अब्राह्मणः संग्रहणे’** इत्य् अत्र ब्राह्मण्या इति शेषः ।

**[५८५]**

**७२ — (क) अथाभिगमनदण्डाः**

तत्र बृहस्पतिः [२४.१३] ।

> सहसा कामयेद् यस् तु धनं तस्याखिलं हरेत् ।  
> उत्कृत्य लिङ्गवृषणौ भ्रामयेद् गर्दभेन तु ॥

आपस्तम्बः [२.२६.१०]- “संनिपाते वृत्ते शिश्नच्छेदनं सवृषणस्य” ।

कात्यायनः [८३०] ।

> स्त्रीषु वृत्तोपभोगः स्यात् प्रसह्य पुरुषो यदा ।  
> वधस् तत्र प्रवर्तेत कार्यातिक्रमणं हि तत् ॥

बृहस्पतिः [२४.१४–१५] ।

> छद्मना कामयेद् यस् तु तस्य सर्वहरो दमः ।  
> अङ्कयित्वा भगाङ्केन पुरान् निर्वासयेत् ततः ॥  
> दमो ‘न्तिमः समायां तु हीनायाम् अर्धिकस् ततः ।  
> पुंसः कार्यो ‘धिकायां तु गमने संप्रमापणम् ॥

**[५८६]** याज्ञवल्क्यः [२.२८६] ।

> सजाताव् उत्तमो दण्ड आनुलोम्ये तु मध्यमः ।  
> प्रातिलोम्ये वधः पुंसो नार्याः कर्णादिकर्तनम् ॥

विष्णुः [५.४०–४३]- “पारजायी सवर्णागमने तूत्तमसाहसं दण्ड्यः । हीनवर्णागमने मध्यमम् । गोगमने च । अन्त्यागमने च वध्यः । उत्तमागमने च” ।

शङ्खलिखितौ- “अनिवेदितप्रवेशे स्त्रीगृहेषु तत्रोत्तमम् उत्तमायाम् । विपर्यये मध्यमसाहसम् । प्रतिलोमैकान्तरावस्कन्दने सर्वस्वं वधो वा । विपर्यये संनिरोधः सर्वस्वं च” ।

अस्यार्थः — अनिवेद्य स्त्रीगृहं प्रविश्य उत्तमां ब्राह्मणादिस्त्रियम् अभिगच्छतो ब्राह्मणस्योत्तमसाहसो दण्डः । ‘**विपर्यये’** तु ब्राह्मणस्य क्षत्रियादिस्त्रीगमने मध्यमसाहसो दण्डः । प्रतिलोमस्य शूद्रादेर् एकान्तरितद्विजातिस्त्रीगमने वधः सर्वस्वापहारसहितो दण्डः । **वा**शब्दः समुच्चये । ‘आर्यस्त्र्यभिगमने लिङ्गोद्धारः स्वहरणं च । गोप्ता चेद् वधो ‘धिकः’ इति गौतमवचनात् [१२.२–३] । ‘**विपर्यये संनिरोधः’** ब्राह्मणस्यागुप्तपत्नीगमने वैश्यस्य संवत्सरं बन्धनागारे तिरोहितस्य सर्वस्वापहारो दण्डः — ‘वैश्यः सर्वस्वदण्डः स्यात् संवत्सरनिरोधतः’ इति मनुवचनात् [८.३७५] इति ।

**[५८७]** दर्पाधिकारे मनुः [८.३७२] ।

> पुमांसं दाहयेत् पापं शयने तप्त आयसे ।  
> अभ्यादध्युश् च काष्ठानि तत्र दह्येत पापकृत् ॥

नारदः [१५.७३–७५] ।

> माता मातृष्वसा श्वश्रूर् मातुलानी पितृष्वसा ।  
> पितृव्यसखिशिष्यस्त्री भगिनी तत्सखी स्नुषा ॥  
> दुहिताचार्यभार्या च सगोत्रा शरणागता ।  
> राज्ञी प्रव्रजिता धात्री साध्वी वर्णोत्तमा च या ॥  
> आसाम् अन्यतमां गत्वा गुरुतल्पग उच्यते ।  
> शिश्नस्योत्कर्तनं तत्र नान्यो दण्डो विधीयते ॥

याज्ञवल्क्यः [३.२३२–३३] ।

> पितुः स्वसारं मतुश् च मातुलानीं स्नुषाम् अपि ।  
> मातुः स्पत्नीं भगिनीम् आचार्यतनयां तथा ॥  
> आचार्यपत्नीं स्वसुतां गच्छंस् तु गुरुतल्पगः ।  
> छित्वा लिङ्गं वधस् तस्य सकामायाः स्त्रियास् तथा ॥

**[५८८]** व्यासः ।

> गुप्तायाः संग्रहे दण्डो यथोक्तः समुदाहृतः ।  
> इच्छन्त्याम् आगतायां तु गच्छतो ‘र्धं दमः स्मृतः ॥

मनुः [८.३७८–७९, ३८२–८३] ।

> सहस्रं ब्राह्मणो दण्ड्यो गुप्तां विप्रां बलाद् व्रजन् ।  
> शतानि पञ्च दण्ड्यः स्याद् इच्छन्त्या सह संगतः ॥  
> मौण्ड्यं प्राणान्तिको दण्डो ब्राह्मणस्य विधीयते ।  
> इतरेषां तु वर्णानां दण्डः प्राणान्तिको भवेत् ॥  
> वैश्यश् चेत् क्षत्रियां गुप्तां वैश्यां वा क्षत्रियो व्रजेत् ।  
> यो ब्राह्मण्याम् अगुप्तायां तत्समं दण्डम् अर्हतः ॥  
> सहस्रं ब्राह्मणो दण्डं दाप्यो गुप्ते तु ते व्रजन् ।  
> शूद्रायां क्षत्रियविशोः साहस्रो वै भवेद् दमः ॥

आपस्तम्बः [२.२७.८]- “नाश्य आर्यः शूद्रायाम्” ।

‘**आर्यो’** ब्राह्मणादिः, ‘**शूद्रायाम्’** अनन्यपूर्वायां रेतः सिक्त्वा, ‘**नाश्यो’** विषयान् निर्वास्य इत्य् अर्थः ।

**[५८९]** मनुः [८.३८५, ३७३] ।

> अगुप्ते क्षत्रियावैश्ये शूद्रां वा ब्राह्मणो व्रजन् ।  
> शतानि पञ्च पण्ड्यः स्यात् सहस्रं त्व् अन्त्यजस्त्रियम् ॥  
> संवत्सराभिशस्तस्य दुष्टस्य द्विगुणो दमः ।  
> व्रात्यया सह संवास्रे चाण्डाल्या तावद् एव तु ॥

‘संवत्सराभिशस्तस्य दुष्टस्य’ इति — संवत्सरम् अनेनोपभुक्ता परस्त्रीति यस्याभिशापः ‘संवत्सराभिशस्तः’, तस्य संवत्सरम् उपभुक्तायां यो दण्ड उक्तः स द्विगुणः स्याद् इत्य् अर्थः । ‘व्रात्या’ अत्यन्तदुराचारा वधबन्धोपजीविप्रभृतयः सप्तविधाः । ‘व्रात्यप्रतिपादकनिन्दितकर्माचारा निन्दिता’ इत्यादिहारीतवचनानुसारात् ।

याज्ञवल्क्यः [२.२९४] ।

> अन्त्याभिगमने त्व् अङ्क्यः कबन्धेन प्रवासयेत् ।  
> शूद्रस् तथान्त्य एव स्याद् अन्त्यस्यार्यागमे वधः ॥

‘अङ्क्यः कबन्धेन’ अशिरःस्कन्धनरशरीराकारेणाङ्कयित्वा ।

**[५९०] **बौधायनः [२.३.५३, २.४.१–३]- “शूद्रं कटाग्निना दहेत् । अथाप्य् उदाहरन्ति । अब्राह्मणस्य शारीरो दण्डः ।

> अब्राह्मणस्य शारीरो दण्डः संग्रहणे भवेत् ।  
> सर्वेषाम् एव वर्णानां दारा रक्ष्यतमा धनात् ॥  
> न तु चारणदारेषु न रङ्गावतरे वधः ।  
> संसर्जयन्ति ता ह्य् एतान् निगुप्तांश् चालयन्त्य् अपि ॥

शूद्रस्यानुवृत्तौ गौतमः [१२.२–३]- “आर्यस्त्र्यभिगमने लिङ्गोद्धारः सर्वस्वहरणं च । गोप्ता वेद् वधो ‘धिकः” ।

आपस्तम्बः [२.२७.९–१०]- “वधः शूद्र आर्यायाम् । दारं चास्य कर्शयेत्” ।

‘ब्राह्मणी वृषलं सेवेत’ इत्य् अनुवृत्तौ यमः ।

> शूद्रं तु घातयेद् राजा शयने तप आयसे ।  
> दहेत् पापकृतं तत्र काष्ठैः पर्णैस् तृणैस् तथा ॥

मनुः [८.३७४–७७] ।

> शूद्रो गुप्तम् अगुप्तं वा दैजातं वर्णम् आवसन् ।  
> अगुप्तम् अङ्गसर्वस्वी गुप्ते सर्वेण हीयते ॥

**[५९१]** > वैश्यः सर्वस्वदण्ड्यः स्यात् संवत्सरनिरोधतः ।  
> सहस्रं क्षत्रियो दण्ड्यो मौण्ड्यं मूत्रेण चार्हति ॥  
> ब्राह्मणीं यद्य् अगुप्तां तु सेवेयाताम् इति स्थितिः ।  
> वैश्यं पञ्चशतं कुर्यात् क्षत्रियं तु सहस्रिणम् ॥  
> उभाव् अपि तु ताव् एव ब्राह्मण्या गुप्तया सह ।  
> विप्लुतौ शूद्रवद् दण्ड्यौ दग्धव्यौ वा कटाग्निना ॥

‘द्वैतातं वर्णम् आवसन्’ द्विजातिस्त्रियम् अभिगच्छन्न् इत्य् अर्थः । ‘अगुप्तम्’ अरक्षितम् । ‘अङ्गसर्वस्वी’ अङ्गसर्वस्वसहितः, ‘हीयते’ तेनाङ्गेन येनाङ्गेनापराद्धम्, सर्वस्वेन च हीयत इत्य् अर्थः । रक्षितां तु व्रजन् ‘सर्वेण’ अङ्गेन हीयत इत्य् अर्थः ।

तथा [८.३८४] ।

> क्षत्रियायाम् अगुप्तायां वैश्ये पञ्चशतो दमः ।  
> मूत्रेण मौण्ड्यम् इच्छेत् तु क्षत्रियो दण्डम् एव वा ॥

हारीतः- “श्रेयसः शयनशायिनं राजा बध्वा श्वभिः खादयेत् । काष्ठैश् चैनां दाहयेत्” ।

‘**श्रेयसः’** ब्राह्मणादेस् तूत्तमस्य । ‘**शयनशायिनम्’** स्त्रीगामिनम् । ‘**एनाम्’** उत्तमस्त्रियम् ।

गौतमः [२३.१४–१६]- “श्वभिः खादयेद् राजा निहीनवर्णगमने स्त्रियम् प्रकाशम् । पुमांसं घातयेत् । यथोक्तं वा” ।

**[४९२]** वसिष्ठः [२१.१–५]- “शूद्रश् चेद् ब्राह्मणीम् अभिगच्छेद् वीरणपत्रैर् वेष्टयित्वा शूद्रम् अग्नौ प्रास्येत । ब्राह्मण्याः शिरसि वापनं कृत्वा सर्पिषाभ्युक्ष्य नग्नां खरम् आरोप्य महापथम् अनुव्राजयेत् । पूता भवतीति विज्ञायते । वैश्यश् चेद् ब्राह्मणीम् अभिगच्छेल् लोहितदर्भैर् वेष्टयित्वा वैश्यम् अग्नौ प्रास्येत । ब्राह्मण्याः शिरसि वापनं कृत्वा सर्पिषाभ्युक्ष्य नग्नां खरम् आरोप्य महापथम् अनुव्राजयेत् । पूता भवतीति विज्ञायेत् । राजन्यश् चेद् ब्राह्मणीम् अभिगछेच् छरपत्रैर् वेष्टयित्वा राजन्यम् अग्नौ प्रास्येत । ब्राह्मन्याः शिरसि वपनं कृत्वा सर्पिषाभ्युक्ष्य नग्नां खम आरोप्य महापथम् अनुव्राजयेत् । पूता भवतीति विज्ञायते । एवाम् वैश्यो राजन्यायां मैथुनम् आचरन् । शूद्रस् तु राजन्यवैश्ययोः” ।

अथ यमः ।

> वृषलं सेवते या तु ब्राह्मणी मदमोहिता ।  
> तां श्वभिः खादयेद् राजा संस्थाने वध्यघातिनाम् ॥

**[५९३]** > वैश्यं वा क्षत्रियं वापि ब्राह्मणी सेवते तु या ।  
> शिरसो मुण्डनं तस्याः प्रयाणं गर्दभेन तु ॥

‘संस्थाने वध्यघातिनाम्,’ वध्यान् ये घातयन्ति चण्डालादयस् तेषां स्थाने ।

बृहस्पतिः [२४.१६–१७] ।

> गृहम् आगत्य या नारी प्रलोभ्य स्पर्शनादिना ।  
> कामयेत् तत्र सा दण्ड्या नरस्यार्धदमः स्मृतः ॥  
> छिन्ननासौष्ठकर्णां तु परिभ्राम्याप्सु मज्जयेत् ।  
> खदेयेद् वा सारमेयैः संस्थाने बहुसंस्थिते ॥

‘बहुसंस्थिते’ बहवः संस्थिता यत्र चत्वरादौ ।

मनुः [८.३७१] ।

> भर्तारं लङ्घयेद् या तु स्त्री ज्ञातिगुणदर्पिता ।  
> तां स्वभिः खादयेद् राजा संस्थाने बहुसंस्थिते ॥

हन्याद् इत्य् अन्वृत्तौ विष्णुः [५.१८]- “स्त्रियम् असक्तभर्तृकां तदतिक्रमणीं च” ।

याज्ञवल्क्यः [३.२३३] ।

> लिङ्गं छित्त्वा बधस् तत्र सकामायाः स्त्र्यास् तथा ।

**[५९४]** बृहस्पतिः [२४.१८–१९] ।

> अनिच्छन्ती तु या मुक्ता गुप्तां तां वासेयेद् गृहे ।  
> मलिनाङ्गीम् अधःशय्यां पिण्डमात्रोपजीविनीम् ॥  
> कारयेन् निष्कृतिं कृच्छ्रं पराकं वा समे गताम् ।  
> हीनवर्णोपभुक्ता या त्याज्या बध्याथ वा भवेत् ॥

‘**समे गतां’** सवर्णपुरुषे संगताम् ।

कात्यायनः [४८८–७९] ।

> नास्वतन्त्राः स्त्रियो ग्राह्याः पुमांस् तत्रापराध्यति ।  
> प्रभुणा शासनीयास् ता राजा तु पुरुषं नयेत् ॥  
> प्रोषितस्वामिका नारी प्रापिता यद्य् अभिग्रहे ।  
> तावत् सा बन्धने स्थाप्या यावत् प्रत्यागतः प्रभुः ॥

‘**पुरुषं नयेत्’** स्त्रीस्वामिनं पुरुषं प्रापयेद् इत्य् अर्थः ।

मत्स्यपुराणे [२२७.१२७–२९]

> बलात् संदूषयेद् यस् तु परभार्यां नरः क्वचित् ।  
> वधदण्डो भवेत् तस्य नापराधो भवेत् स्त्रियाः ॥  
> अद्रव्यां मृतपत्नीं तु संगृह्णन् नापराध्नुयात् ।  
> स तां परिगृहाणस् तु सर्वस्वं दण्डम् अर्हति ॥

**कृत्यकल्पतरौ व्यवहारकाण्दे**

**[अभिगमणदण्डः]**

**[५९५]**

**७२ — (ख) अथ कन्यादूषणम्**

तत्र मनुः [८.३६४] ।

> यो ‘कामां दूषयेत् कन्यां स सद्यो वधम् अर्हति ।  
> सकामां दूषयंस् तुल्यो न वधं प्राप्नुयान् नरः ॥

मत्स्यपुराणे [२२७.१२४–२५] ।

> यो ‘कामां दूषयेत् कन्यां स सद्यो वधम् अर्हति ।  
> सकामां दूषयानस् तु प्राप्तः परमसाहसम् ॥

‘संनिपाते वृत्ते’ इत्य् अनुवृत्तौ आपस्तम्बः [२.२६.२१]- “कुमार्यां तु स्वान्य् आदाय नाश्यः’ ।

मनुः [८.३६६] ।

> उत्तमां सेवमानस् तु जघन्यो वधम् अर्हति ।  
> शुल्कं दद्यात् सेवमानः समाम् इच्छेत् पिता यदि ॥

**[५९६]** नारदः [१५.७१–७२] ।

> कन्यायाम् असकामायां द्व्यङ्गुलस्यावकर्तनम् ।  
> उत्तमायां वधस् त्व् एव सर्वस्वहरणं तथा ॥  
> सकामायां तु कन्यायां सवर्णे नास्त्य् अतिकर्मः ।  
> किं त्व् अलंकृत्य सत्कृत्य स एवैनां समुद्वहेत् ॥

अथ शङ्खलिखितौ- “कन्यायाम् असकामायां द्व्यङ्गुलच्छेदो दण्डश् च । उत्तमायां तु वधो जघन्यस्य । समानायां शुल्कम् आभरणं द्विगुणं च स्त्रीधनं दत्वा प्रतिपद्येत कन्याम्” ।

याज्ञवल्क्यः [२.२८७–८८] ।

> अलंकृतां हरन् कन्याम् उत्तमां ह्य् अन्यथाधमम् ।  
> दण्डं दद्यात् सवर्णासु प्रातिलोम्ये वधः स्मृतः ॥  
> सकामास्व् अनुलोमासु न दोषस् त्व् अन्यथा दमः ।

**[५९७]** > दूषणे तु करच्छेद उत्तमायां वधस् तथा ॥

‘**उत्तमम्’** उत्तमसाहसम् । ‘**अधमम्’** अधमसाहसम् ।

मनुः [८.३६७–७०, ६५] ।

> अभिषज्य तु यः कन्यां कुर्याद् दर्पेण मानवः ।  
> तस्याशु कल्प्यते अङ्गुल्यौ दण्डं चार्हति षट्शतम् ॥  
> सकामां दूषयानस् तु नाङ्गुलीच्छेदम् आप्नुयात् ।  
> द्विशतं तु दमं दाप्यः प्रसङ्गविनिवृत्तये ॥  
> कन्यैव कन्यां या कुर्यात् तस्याः स्याद् द्विशतो दमः ।  
> शुल्कं च त्रिगुणं दद्याच् छिपाश् च प्राप्नुयाद् दश ॥  
> या तु कन्यां प्रकुर्यात् स्त्री सा सद्यो मौण्ड्यम् अर्हति ।  
> अङ्गुल्योर् एव वा छेदं खरेणोद्वहनं तथा ॥  
> कन्यां भजन्तीम् उत्कृष्टं न किंचिद् अपि दापयेत् ।  
> जघन्यं सेवमानां तु संयतां वासयेद् गृहे ॥

‘**अभिषज्य’** अभिभूय । ‘**कुर्यात्’** विकुर्यात्, दूषयेद् इति यावत् । ‘**कल्प्ये’** छेद्ये । ‘**शिफा’** अत्र जटारज्वादिप्रहारः ।

**[५९८]**

**७२ — (ग) अथ बन्धक्यभिगमनम्**

तत्र यमः ।

> परदारे सवर्णासु दण्ड्याः स्युः पञ्च कृष्णलाः ।  
> असवर्णास्व् आनुलोम्ये दण्डो द्वादशको मतः ॥

व्यासः ।

> बहुभिर् भुक्तपूर्वा या गच्छेद् यस् तां नराधमः ।  
> तस्य वेश्यावद् इच्छन्ति दण्डनं न तु दारवत् ॥

कात्यायनः [८३१] ।

> कामार्ता स्वैरिणी या तु स्वयम् एव प्रकामयेत् ।  
> राजादेशेन भोक्तव्या विख्याप्य जनसंनिधौ ॥

नारदः [१५.७८–७९] ।

> स्वैरिण्य् अब्राह्मणी वेश्या दासी निष्कासिनी च या ।  
> गम्याः स्युर् आनुलोम्येन स्त्रियो न प्रतिलोमतः ॥  
> आस्व् एव तु भुजिष्यासु दोषः स्यात् परदारवत् ।  
> गम्या अपि हि नोपेया यतस् ताः सपरिग्रहाः ॥

याज्ञवल्क्यः [२.२९०] ।

> अवरुद्धासु दासीषु भुजिष्यासु तथैव च ।  
> गम्यास्व् अपि पुमान् दाप्यः पञ्चाशत्पणिकं दमम् ॥

**[५९९]** व्यासः ।

> परोपरुद्धागमने पञ्चाशत्पणिको दमः ।  
> प्रसह्य वेश्यागमने दण्डो दशपणः स्मृतः ॥

याज्ञवल्क्यः [२.२९१] ।

> प्रसह्य दास्या गमने दण्डो दशपणः स्मृतः ।  
> बहूनां यद्य् अकाकामासौ चतुर्विंशतिकः पृथक् ॥

तथा [२.२९३] ।

> पशून् गच्छन् शतं दाप्यो हीनां गां चैव मध्यमम् ।

नारदः [१५.७६] ।

> पशुयोनाव् अतिक्रामन् विनेयः स दमं शतम् ।  
> मध्यमं साहसं गोषु तद् एवान्त्यावसायिषु ॥

मत्स्यपुराणे [२२७.१४३–४४] ।

> तिर्यग्योनौ तु गोवर्जं मैथुनं यो विषेवते ।  
> स पणं प्राप्नुयाद् दण्डं तस्याश् च यवसोदकम् ॥

**[६००]** > सुवर्णं तु भवेद् दण्डो गां व्रजन् मनुजोत्तमः ।  
> वेश्यागामी द्विजो दण्ड्यो वेश्याशुल्कसमं पणम् ॥

नारदः [१५.७७] ।

> अगम्यागामिनः शास्ति दण्डो राज्ञा प्रकीर्तितः ।  
> प्रायश्चित्तविधानं तु पापानां स्याद् विशोधनम् ॥

मनुः [८.३८६–८७] ।

> यस्य स्तेनः पुरे नास्ति नान्यस्त्रीगो न दुष्टवाक् ।  
> न साहसिकदण्दघ्नौ स राजा शक्रलोकभाक् ॥  
> एतेषां निग्रहो राज्ञः पञ्चानां विषये स्वके ।  
> साम्राज्यकृत् सजात्येषु लोके चैव यशस्करः ॥

यमः ।

> दुष्टाः साहसिकाश् चण्डाः कितवा वञ्चकास् तथा ।  
> यस्य राष्ट्रे न सन्तीह स राजा शक्रलोकभाक् ॥

**इति स्त्रीसंग्रहपर्व ।**

**[६०१]**

## ७३ स्त्रीपुंयोगः
अथ स्त्रीपुंयोगः

तत्र बृहस्पतिः [२५.१] ।

> एतत् संग्रहणस्योक्तं विधानं विनयं तथा ।  
> स्त्रीपुंसवर्तनोपायः श्रूयतां गदतो मम ॥

नारदः [१५.२] ।

> विवाहादिविधिः स्त्रीणां यत्र पुंसां च कीर्त्यते ।  
> स्त्रीपुंसयोग इत्य् एतद् विवादपदम् उच्यते ॥

तत्र विवाहविधिः विवाहकाण्डे वर्णितः \

**अथ स्त्रीपुंसधर्माः**

तत्र ‘पुरुषस्य स्त्रियां वृत्तिः’ इत्य् अत्र —

मनुः [९.१–२] ।

> पुरुषस्य स्त्रियाश् चैव धर्म्ये वर्त्मनि तिष्ठतोः ।  
> संयोगे विप्रयोगे च दर्मान् वक्ष्यामि शास्वतान् ॥  
> अस्वतन्त्राः स्त्रियः कार्याः पुरुषैः स्वैर् दिवानिशम् ।  
> विषयेषु च सज्जन्त्यः संस्थाप्याश् चात्मनो वशे ॥

**[६०२]** नारदः [१६.३०] ।

> स्वातन्त्र्याद् विप्रणश्यन्ति कुले जाता अपि स्त्रियः ।  
> अस्वातन्त्र्यम् अतस् तासां प्रजापतिर् अकल्पयत् ॥

मनुः [९.३] ।

> पिता रक्षति कौमारे भर्ता रक्षति यौवने ।  
> पुत्रास् तु स्थविरे भावे न स्त्री स्वातन्त्र्यम् अर्हति ॥

याज्ञवल्क्यः [१.८५] ।

> रक्षेत् कन्यां पिता विन्नां पतिः पुत्रास् तु वार्धिके ।  
> अभावे ज्ञातयस् तेषां स्वातन्त्र्यं न क्वचित् स्त्रियाः ॥

हारीतः- “एकव्रतस्कन्नभावात् परेन्द्रियोपहतत्वाच् च दुष्टाः कुलसङ्करकारुण्यो भवन्ति । जीवति जारजः कुण्डो मृते भर्तरि गोलकः । तस्माद् रेतोपघाताज् जायां रक्षेत् । जायानाशे कुलनाशः । कुलनाशे तन्तुनाशः । तन्तुनाशे देवपितृयज्ञनाशः । धर्मनाशे आत्मनाशः । आत्मनाशे सर्वनाशः” ।

‘**एकव्रतस्कन्नभावाद्’** इति — एक एव पतिर् इति यो ‘यं व्रतनियमः ततः स्खलनाद् इत्य् अर्थः । ‘**तन्तुः’** पुत्रपौत्रदिसन्ततिः ।

**[६०३]** मनुः [९.५–७] ।

> सूक्ष्मेभ्यो ‘पि प्रसङ्गेभ्यः स्त्रियो रक्ष्याः प्रयत्नतः ।  
> द्वयोर् हि कुलयोः शोकम् आवहेयुर् अरक्षिताः ॥  
> इमं हि सर्ववर्णानां पश्यन्तो धर्मम् उत्तमम् ।  
> यतन्ते रक्षितुं भार्यां भर्तारो दुर्बला अपि ॥  
> स्वां प्रसूतिं चरित्रं च कुलम् आत्मानम् एव च ।  
> स्वधर्मं हि प्रयत्नेन जायां रक्षन् हि रक्षति ॥

वर्णसंकरानन्तरं पैठीनसिः- “तस्माद् रक्षेत् भार्यां सर्वतः । मा स्म संकरो भवत्व् इत्य् आह ।

> अप्रमत्ता रक्षत तन्तुम् एनं मा वः क्षेत्रे परबीजान्य् अवाप्सुः ।  
> भार्यां रक्षत कौमारीं बिभ्यतः पररेतसः” ॥

बृहस्पतिः [२५.२] ।

> सूक्ष्मेभ्यो ‘पि प्रसङ्गेभ्यो निवार्या स्त्री स्वबन्धुभिः ।  
> श्वश्र्वादिभिर् गुरुस्त्रीभिः पालनीया दिवानिशम् ॥

नारदः [१६.२८–२९] ।

> मृते भर्तर्य् अपुत्रायाः पतिपक्षः प्रभुः स्त्रियाः ।  
> विनियोगात्मरक्षासु भरणे तु स ईश्वरः ॥

**[६०४]**  
> परिक्षीणे पतिकुले निर्मनुष्ये निराश्रये ।  
> तत्सपिण्डेषु चासत्सु पितृपक्षः प्रभुः स्त्रियाः ॥  
> पक्षद्वयावसाने तु राजा भर्ता स्मृतः स्त्रियाः ।  
> स तस्या रक्षणं कुर्यान् निगृह्णीयात् पथश् च्युताम् ॥

मनुः [९.४] ।

> काले ‘दाता पिता वाच्यो वाच्यश् चानुपयन् पतिः ।  
> मृते भर्तरि पुत्रस् तु वाच्यो मातुर् अरक्षिता ॥

बृहस्पतिः [२५.५] ।

> अप्रयच्छन् पिता काले पतिश् चानुपयन्न् ऋतौ ।  
> पुत्रश् चाभक्तदो मातुर् गर्ह्या दण्ड्याश् च धर्मतः ॥

मनुः [९.१४–१५, १७–२१, १६] ।

> नैता रूपं परीक्षन्ते नासां वयसि निश्चयः ।  
> विरूपं रूपवन्तं वा पुमान् इत्य् एव भुञ्जते ॥  
> पौंश्चल्याच् चलचित्तत्वान् नैस्नेह्याच् च स्वभावतः ।  
> रक्षिता यत्नतो ‘पीह भर्तृष्व् एता विकुर्वते ॥  
> शय्यासनम् अलंकारं कामं क्रोधम् अनार्जवम् ।  
> द्रोहभावं कुचर्यां च स्त्रीभ्यो मनुर् अकल्पयत् ॥

**[६०५]**  
> नास्ति स्त्रीणां क्रिया मन्त्रैर् इति धर्म व्यवस्थितः ।  
> निरिन्द्रिया ह्य् अमन्त्राश् च स्त्रियो ‘नृतम् इति स्थितिः ॥  
> तथा हि श्रुतयो बह्व्यो निगीता निगमेष्व् अपि ।  
> स्वालक्षण्यपरीक्षार्थं तासां शृणुत निष्कृतिम् ॥  
> यन् मे माता प्रलुलुभे विचरन्त्य् अपतिव्रता ।  
> तन् मे रेतः पिता वृङ्क्ताम् इत्य् अस्यैतन् निदर्शनम् ॥  
> ध्यायत्य् अनिष्टं यत् किंचित् पाणिग्राहस्य चेतसा ।  
> तस्यैष व्यभिचारस्य निह्नवः सम्यग् उच्यते ॥  
> एवं स्वभावं ज्ञात्वासां प्रजापतिनिसर्गजम् ।  
> परमं यत्नम् आतिष्ठेत् पुरुषो रक्षणं प्रति ॥

**[६०६]** ‘**निरिन्द्रिया’** निर्वीर्या धैर्यप्रज्ञाबलादिरहिता इत्य् अर्थः । ‘**स्त्रियो ‘नृतम्’** इति प्रायशो ‘नृतवदनशीलत्वाद् उच्यते । ‘**श्रुतयः’** श्रुतिवाक्यानि । ‘**निगमेषु’** वेदेषु । ‘**स्वालक्षण्यम्’** स्वरूपम् । **तासाम्** इत्यादि — तासां श्रुतीनां मध्ये या निष्कृतिरूपा [मानस]व्यभिचारप्रायश्चित्तभूताः, ताः श्रुतीः ‘**शृणुत’** स्त्रीस्वभावजानार्थम् इत्य् अर्थः । ‘**तन् मे रेतः पिता वृङ्क्ताम्’** इति, तन् मात्रा परपुरुषलोभजनितं पापं पितुः रेतो ‘पनुदतु इति । पितेति षष्ठ्यर्थे प्रथमा । ‘**प्रजापतिनिस्रगजम्’** प्रजापतिर् हिरण्यगर्भः, तदीयम् अनिसर्गे सृष्टिकाले जातम् ।

दक्षः ।

> जलौकवत् स्त्रियः सर्वा भूषणाच्छादनाशनैः ।  
> सुभृताप् कृता नित्यं पुरुषं ह्य् अपकर्षति ॥  
> जलौका रक्तम् आदत्ते केवलं सा तपस्विनी ।  
> इतरा तु धनं वित्तं मांसं वीर्यं बलं सुखम् ॥  
> साशङ्का बालभावे तु यौवने ‘भिमुखी भवेत् ।  
> तृणवन् मन्यते नारी वृद्धभावे स्वकं पतिम् ॥  
> स्वाकाम्ये वर्तमाना सा स्नेहान् न च निवरिता ।  
> अपथ्या तु भवेत् पश्चाद् यथा व्याधिर् उपेक्षितः ॥

‘**स्वाकाम्ये’** स्वेच्छायाम् ।

**[६०७]** मनुः [९.९] ।

> यादृशं भजते हि स्त्री सूते ‘पत्यं तथाविधम् ।  
> तस्मात् प्रजाविशुद्ध्यर्थं स्त्रियो रक्षेत् प्रयत्नतः ॥

शङ्खलिखितौ- “यस्मिन् भावो ‘र्पितः स्त्रीणाम् आर्तवे तादृशं पुत्रं जनयन्ति । यथा नीलवृषेण नीलवत्सप्रभवः । श्वेतेन श्वेत एव जायते । एवं योनिर् एव बलवती । यस्माद् वर्णाः संकीर्यन्ते” ।

रामायणे ।

> नैवाङ्गनानां दयितो नापि द्वेष्यो ‘स्ति कश्चन ।  
> सर्वम् एवावलम्बन्ते लता गहनजा इव ॥

महाभारते ।

> कुलीना रूपवत्यश् च नाथवत्यश् च योषितः ।  
> न मर्यादासु तिष्ठन्ति स दोषः स्त्रीषु नारद ॥  
> अनर्थित्वान् मनुष्याणां भयात् परिजनस्य च ।  
> मर्यादायाम् अमर्यादाः स्त्रियस् तिष्ठन्ति भर्तृषु ॥  
> यौवने वर्तमानानां मृष्टाभरणवाससाम् ।  
> नारीणां स्वैरवृत्तीनां स्पृहयन्ति कुलस्त्रियः ॥  
> यदि पुंसां गतिर् ब्रह्मन् कथंचिन् नोपपद्यते ।  
> अप्य् अन्योन्यं प्रवर्तन्ते न च तिष्ठन्ति भर्तृषु ॥

**[६०८]** > अलाभात् पुरुषाणां हि भयात् परिजनस्य च ।  
> वधबन्धबयाच् चैव स्वयं गुप्ता भवन्ति ताः ॥  
> नाग्निस् तृप्यति काष्ठानां नापगानां महोदधिः ।  
> नान्तकः सर्वभूतानां न पुंसां वामलोचना ॥  
> कामानाम् अपि दातारं दातारं मानसान्त्वयोः ।  
> रक्षितारं न मृष्यन्ति यत्नतस् ताः स्त्रियः सदा ॥

**७३ — (क) अथ रक्षाविधिः**

तत्र मनुः [९.१०–१२] ।

> न कश्चिद् योषितः शक्तः प्रसह्य परिरक्षितुम् ।  
> एतैर् उपाययोगैस् तु शक्यास् ताः परिरक्षितुम् ॥  
> अर्थस्य संग्रहे चैनां व्यये चैव नियोजयेत् ।  
> शौचे धर्मे ‘न्नपक्त्यां च पारिनाह्यस्य चेक्षणे ॥  
> अरक्षिता गृहे रुद्धाः पुरुषैर् आप्तकारिभिः ।  
> आत्मानम् आत्मना यास् तु रक्षेयुस् ताः सुरक्षिताः ॥

‘पारिणाह्यम्’ कुण्डलकटकादि ।

बृहस्पतिः [२५.६] ।

> आयव्यये ‘र्थसंस्कारे गृहोपस्कररक्षणे ।  
> शौचाग्निकार्ये संयोज्या रक्षा स्त्रीणाम् इयं स्मृता ॥

**[६०९]** मनुः [९.२२–२४, २६–२८, ८] ।

> यादृग्गुणेन भर्त्रा स्त्री संयुज्येत यथाविधि ।  
> तादृग्गुणा सा भवति समुद्रेणेव निम्नगा ॥  
> अक्षमाला वसिष्ठेन संयुक्ताधमयोनिजा ।  
> शारङ्गी मन्दपालेन जगामाभ्यर्हणीयताम् ॥  
> एताशा चान्याश् च लोके ‘स्मिन्न् अपकृष्टप्रसूतयः ।  
> उत्कर्षं योषितश् चाप्ताः स्वैः स्वैर् भर्तृगुणैः शुभैः ॥  
> प्रजनार्था महाभागा पूजार्हा गृहदीप्तयः ।  
> श्रियः स्त्रियश् च गेहेषु न विशेषो ‘स्ति कश्चन ॥  
> उत्पादनम् अपत्यस्य जातस्य परिपालनम् ।  
> प्रत्यहं लोकयात्रायाः प्रत्यक्षं स्त्रीनिबन्धनम् ॥  
> अपत्यं धर्मकार्याणि शुश्रूषा रतिर् उत्तमा ।  
> दाराधीनस् तथा स्वर्गः पितॄणाम् आत्मनश् च ह ॥  
> पतिर् भार्यां संप्रविश्य गर्भो भूत्वेह जायते ।  
> जायायास् तद् धि जायात्वं यद् अस्यां जयते पुनः ॥

**[६१०]** महाभारते [आनु। ८१.१५] ।

> श्रियः एताः स्त्रियो नाम सत्कार्या भूतिम् इच्छता ।  
> लालिता निगृहीता च स्त्री श्रीर् भवति भारत ॥

मनुः [३.५६–५९] ।

> यत्र नार्यस् तु पूज्यन्ते रमन्ते तत्र देवताः ।  
> यत्रैतास् तु पूज्यन्ते सर्वाश् तत्राफलाः क्रियाः ॥  
> शोचन्ति जामयो यत्र विनश्यत्य् आशु तत्कुलम् ।  
> न शोचन्ति तु यत्रैता वर्धते तद् धि सर्वदा ॥  
> जामयो यानि गेहानि शपन्त्य् अप्रतिपूजिताः ।  
> तानि कृत्याहतानीव विनश्यन्ति समन्ततः ॥  
> तस्माद् एताः सदाभ्यर्च्या भूषणाच्छादनाशनैः ।  
> भूतिकामैर् नरैर् नित्यं सत्कारेणोत्सवेषु च ॥

‘**जामयः’** कुलस्त्रियः भगिनीस्नुषाद्याः ।

याज्ञवल्क्यः [१.८२] ।

> भर्तृभ्रातृपितृज्ञातिश्वश्रूश्वशुरदेवरैः ।  
> बन्धुभिश् च स्त्रियः पूज्या भूषणाच्छादनाशनैः ॥

तथा [३.७९] ।

> दोहसस्याप्रदानेन गर्भो दोषम् अवाप्नुयात् ।  
> वैरूप्यं मरणं वापि तस्मात् कार्यं प्रियं स्त्रियाः ॥

**[६११]** मनुः [९.७४, ९५–९६] ।

> विधाय वृत्तिं भार्यायाः प्रवसेत् कार्यवान् नरः ।  
> अवृत्तिकर्षिता हि स्त्री प्रदुष्येत् स्थितिमत्य् अपि ॥  
> देवदत्तां पतिर् भार्यां विन्दते नेच्छयात्मनः ।  
> तां साध्वीं बिभृयान् नित्यं देवानां प्रियम् आचरन् ॥  
> प्रजननार्थं स्त्रियः सृष्टाः सन्तानार्थं च मानवाः ।  
> तस्मात् साधारणो धर्मः श्रुतौ पत्न्या सहोदितः ॥

‘**स्थितिमती’** कुलाचारसंपत्तियुक्ता । ‘**प्रजननम्’** गर्भसंग्रहणम् । ‘**सन्तानो’** गर्भाधानम् ।

तथा [९.८५–८७] ।

> यदि स्वाः स्वावराश् चैव विन्देरन् योषितो द्विजाः ।  
> तासां वर्णक्रमेणैव ज्यैष्ठ्यं पूजा च वेश्म च ॥  
> भर्तुः शरीरशुश्रूषां धर्मकार्यं च नैत्यकम् ।  
> स्वा चैव कुर्यात् सर्वेषां नान्यजातिः कथंचन ॥  
> यस् तु तत् कारयेन् मोहात् स्वजात्या स्थितयान्यथा ।  
> यथा ब्राह्मणचण्डालः पूर्वदृष्टस् तथैव सः ॥

**[६१२]** याज्ञवल्क्यः [१.८८] ।

> सत्याम् अन्यां सवर्णायां धर्मकार्यं न कारयेत् ।  
> सवर्णासु विधौ धर्मे ज्येष्ठया न विनेतरा ॥

विष्णुः [२७.१–४]- “सवर्णासु बहुषु भार्यासु विद्यमानासु ज्येष्ठयैव सह धर्मकार्यं कुर्यात् । मिश्रासु कनिष्ठयापि समानवर्णया । अभावे त्व् अनन्तरयैवापदि । न त्व् एव च स्विजः शूद्रायाः” “

छन्दोगपरिशिष्टे कात्यायनः ।

> अग्निशिष्टां हि शुश्रूषां बहुभार्यः सवर्णया ।  
> कारयेत् तद्वद् बहुत्वं चेज् ज्येष्ठया गर्हिता न चेत् ॥  
> या वा स्याद् वीरसूरासामाज्ञासंपादिनी च या ।  
> दक्षा प्रियंवदा शुद्धा ताम् अत्र विनियोजयेत् ॥  
> दिनक्रमेण वा कर्म यथाज्यैष्ठ्यं स्वशक्तितः ।  
> विभज्य सह वा कुर्युर् यथाज्ञानम् अशाठ्यवत् ॥  
> स्त्रीणां सौभाग्यतो ज्यैष्ठ्यं विद्ययैव द्विजन्मनाम् ।  
> न हि स्वल्पेन तपसा भर्ता तुष्यति योषिताम् ॥

**[६१३]** > भर्तुर् आदेशवर्तिन्या योषया बहुभिर् व्रतैः ।  
> अग्निः शुश्रूषितो यत्र सा स्त्री सौभाग्यम् आप्नुयात् ॥

दक्षः ।

> प्रथमा धर्मपत्नी तु द्वितीया रतिवर्धिनी ।  
> दृष्टम् एव फलं तत्र नादृष्टम् उपपद्यते ॥  
> धर्मपत्नी समाख्याता निर्दोषा यदि सा भवेत् ।  
> दोषे सति न दोषः स्याद् अन्या कार्या गुनान्विता ॥

‘शूद्रा’ इत्य् अनुवृत्तौ मनु-विष्णू ।

> संतुष्टो भार्यया भर्ता भर्त्रा भार्या तथैव च ।  
> यस्मिन्न् एतत्कुले नित्यं कल्याणं तत्र वै ध्रुवम् ॥  
> यदि हि स्त्री न रोचेत पुमांसं न प्रमोदयेत् ।  
> अप्रमोदात् पुनः पुंसः प्रजनं न प्रवर्तते ॥  
> स्त्रियां तु रोचमानायां सर्वं तद् रोचते कुलम् ।  
> तस्याम् अरोचमानायां सर्वम् एव न रोचते ॥  
> अन्योन्यस्याव्यभीचारो भवेद् आमरणान्तिकः ।  
> एष धर्मः समासेन ज्ञेयः स्त्रीपुंसयोः परः ॥

**[६१४]**  
> तथा नित्यं यतेयातां स्त्रीपुंसौ तु कृतक्रियौ ।  
> यथा नातिचरेतां तौ वियुक्ताव् इतरेतरम् ॥

याज्ञवल्क्यः [१.७४] ।

> यत्रानुकूल्यं दम्पत्योस् त्रिवर्गस् तत्र वर्धते ।

दक्षः ।

> गृहवासः सुखार्थो हि पत्नीमूलं च तत्सुखम् ।  
> सा पत्नी या विजानाति चित्तज्ञा वशवर्तिनी ॥  
> अनुकूला त्व् अवाग्दुष्टा दक्षा साध्वी प्रजावती ।  
> एभिर् एव गुणैर् युक्ता श्रीर् एव स्त्री न संशयः ॥  
> प्रहृष्टमानसा नित्यं स्थानमानविचक्षणा ।  
> भर्तुः प्रीतिकरी या तु सा भार्या इतरा जरा ॥

व्यासः ।

> पूर्वोत्थानपरा दक्षा जघन्यासनशायिनी ।  
> अवाग्दुष्टानुकूला स्त्री भवेद् वै पुण्यकर्मणः ॥

अथ दक्षः ।

> दुःखासिका कलिर् भेदश् छिद्रं पीडा परस्परम् ।  
> प्रतिकूलकलत्रस्य द्विदारस्य न संशयः ॥

**[६१५]** मनुः [९.७७–७९] ।

> संवत्सरम् उदीक्षेत द्विषन्तीं योषितं पतिः ।  
> ऊर्ध्वं संवत्सराद् एनां दायं कृत्वा न संवसेत् ॥  
> अतिक्रामेत् प्रमत्तं या मत्तं रोगार्तम् एव वा ।  
> सा त्रीन् मासान् परित्याज्या विभूषणपरिच्छदा ॥  
> उन्मत्तं पतितं क्लीबम् अबीजं पापरोगिणम् ।  
> न च द्विषन्त्यास् त्यागो ‘स्ति न च दायापवर्तनम् ॥

अथ नारदः [१५.९५] ।

> अनुकूलाम् अवाग्दुष्टां दक्षां साध्वीं प्रजावतीम् ।  
> त्यजन् भार्याम् अवस्थाप्यो राज्ञा दण्डेन भूयसा ॥

‘चौरवच् छास्य’ इत्य् अनुवृत्तौ विष्णुः [५.१६२–६३]- “निर्दोषं परित्यजन् पत्नीं च” ।

याज्ञवल्क्यः [१.७६] ।

> आज्ञासंपादिनीं दक्षां वीरसूं प्रियवादिनीम् ।  
> त्यजन् दाप्यस् तृतीयांशम् अद्रव्यो भरणं स्त्रियाः ॥

**[६१६]** देवलः ।

> स्वदारांस् त्यजतो मोहान् नरस्यान्यायमोचिनः ।  
> धर्मवंशपरित्यक्तुर् निष्कृतिर् न विधीयते ॥  
> कुष्ठिनीं पतितां वन्ध्याम् उन्मत्तां विगतार्तवाम् ।  
> अदुष्टां लभते त्यक्तुं तीर्तान् न त्व् एव कर्मणः ॥

‘**अन्यायमोचिनः’** अन्यायेन मोक्तुः । ‘**तीर्ताद्’** योनितः । ‘**कर्मणः’** पापकर्मादितः ।

नारदः [१५.९०, ९२–९४] ।

> अन्योन्यं त्यजतोर् आगः (?) स्याद् अन्योन्यविरुद्धयोः ।  
> स्त्रीपुंसयोर् निगूढाया व्यभिचाराद् ऋते स्त्रियाः ॥  
> स्त्रीधनभ्र्ष्टसर्वस्वां गर्भविस्रंसिनीं तथा ।  
> भर्तुश् च वधम् इच्छन्तीं स्त्रियं निर्वासयेद् गृहात् ॥  
> अनर्थशीलां सततं तथैवाप्रियवादिनीम् ।  
> पूर्वाशिनी च या भर्तुस् तां स्त्रीं निर्वासयेद् गृहात् ॥  
> वन्ध्यां स्त्रीजननीं निन्द्यां प्रतिकूलां च सर्वदा ।  
> कामतो नाभिनन्देत कुर्वन्न् एवं न दोषभाक् ॥

**[३१७]** ‘**आगः’** पापम् । ‘**निगूढा’** रक्षिता । ‘**स्त्रीधनभ्रष्टसर्वस्वाम्’** स्त्रीधनत्वेन भ्रष्टं भ्रांशितं सर्वस्वं यया सा तथोक्ता । ‘**भ्रष्टम्’** अत्रान्तर्भावितण्यर्थम् ।

यमः ।

> ऋतुस्नाता तु या नारी भर्तारं नोपगच्छति ।  
> तां ग्राममध्ये विख्याप्य भ्रूणघ्नीं तु विवासयेत् ॥  
> भर्तुः प्रतिनिवेशेन या वृथा गमयेद् ऋतून् ।  
> तां तु विख्याप्य बन्धूनां भ्रूणघ्नीं तु विवासयेत् ॥

‘**प्रतिनिवेशेन’** अतिद्वेषेण ।

बौधायनः ।

> अशुश्रूषाकरीं वन्ध्यां बन्धकीं परिहिंसकीम् ।  
> त्यजन्ति पुरुषाः प्राज्ञाः क्षिप्रम् अप्रियवादिनीम् ॥  
> अप्रजां दशमे वर्षे स्त्रीप्रजां द्वादशे त्यजेत् ।  
> प्रेतप्रजां पञ्चदशे सद्यस् त्व् अप्रियवादिनीम् ॥

वसिष्ठः [२१.९–१०] ।

> व्यवाये तीर्थगमने धर्मेभ्यश् च निवर्तने ।

**[६१८]** > चतस्रस् तु परित्याज्याः शिष्यगा गुरुगा च या ॥  
> पतिघ्नी च विशेषेण जुङ्गितोपगता च या ।

याज्ञवल्क्यः [१.७२] ।

> व्यभिचाराद् ऋतौ शुद्धिर् गर्भे त्यागो विधीयते ।  
> गर्भभर्तृवधे तासां तथा महति पातके ॥

हारीतः- “गर्भघ्नीम् अधोवर्णगां शिष्यसुतगामिनीं च । पातव्यसनसंसक्तां च । धनधान्यक्षयकरीं च वर्जयेत्” ।

यमः ।

> स्वच्छन्दगा च या नारी तस्यास् त्यागो विधीयते ।  
> न चैव स्त्रीवधं कुर्यान् न चैवाङ्गविकर्तनम् ॥  
> स्वच्छन्दव्यभिचारिण्यां विवस्वांस् त्यागम् अब्रवीत् ।   
> न बन्धनं न वैरूप्यं वधं स्त्रीणां विवर्जयेत् ॥

**[६१९]** अथ याज्ञवल्क्यः [१.७०] ।

> हृताधिकारां मलिनां पिण्डमात्रोपजीविनीम् ।  
> परिभूताम् अधःशय्यां वासयेद् द्व्यभिचारिणीम् ॥

नारदः [१५.९१] ।

> व्यभिचारे स्त्रियो मौण्ड्यम् अधःशयनम् एव च ।  
> कदन्नं च कुवासश् च कर्म चावस्करोज्झनम् ॥

**७३ — (ख) अथ स्त्रीधर्माः**

तत्र मनुः [५.१४७–४९] ।

> बालया वा युवत्या वा वृद्धया वापि योषिता ।  
> न स्वातन्त्र्येण कर्तव्यं किंचित् कार्यं गृहेष्व् अपि ॥  
> बाल्ये पितुर् वशे तिष्ठेत् पाणिग्राहस्य यौवने ।  
> पुत्राणां भर्तरि प्रेते न भजेत् सा स्वतन्त्रताम् ॥  
> पित्रा भर्त्रा सुतैर् वापि नेच्छेद् विरहम् आत्मनः ।  
> एषां हि विरहेण स्त्री गर्ह्ये कुर्याद् उभे कुले ॥

बृहस्पतिः [२५.९] ।

> भर्त्रा पित्रा सुतैर् न स्त्री वियुक्तान्य[गृहे] वसेत् ।  
> असत्सङ्गे विशेषेण गर्ह्यताम् एति सा ध्रुवम् ॥

याज्ञवल्क्यः [१.८६] ।

> पितृमातृसुतभ्रातृश्वश्रूश्वशुरमातुलैः ।  
> हीना न स्याद् विना भर्त्रा गर्हणीयान्यथा भवेत् ॥

**[६२०]** मनुः [५.१५०] ।

> सदा प्रहृष्टया भाव्यं गृहकार्ये च दक्षया ।  
> सुसंस्कृतोपस्करया व्यये चामुक्तहस्तया ॥

याज्ञवल्क्यः [१.८३] ।

> संयतोपस्करा दक्षा हृष्टा व्ययपराङ्मुखी ।  
> कुर्याच् छ्वशुरयोः पादवन्दनं भर्तृतत्परा ॥

बृहस्पतिः [२५.१०] ।

> पूर्वोत्थानं गुरोर् अर्वाक् भोजनाभ्यञ्जनक्रिया ।  
> जघन्यासनशायित्वं कर्म स्त्रीणाम् उदाहृतम् ॥

देवलः- “अस्वातन्त्र्यं पतिशुश्रूषा सहधर्मचर्या तत्पूज्यपूजनं तद्द्वेष्यद्वेषणम् अदुष्टभावता नित्यानुकूल्यं तत्कार्यपरत्वम् इति स्त्रीधर्मः” ।

विष्णुः [२५.२–८]- “भर्तुः समानचारित्वम् । [श्वश्रू]श्वशुरगुरुदेवतातिथीनां पूजनम् । सुसंस्कृतोपस्करता । अमुक्तहस्तता । सुगुप्तभाण्डता । मूलक्रियास्व् अनभिरतिः । मङ्गलाचारातत्परता” ।

**[६२१]** महाभारते ।

> यदैव भर्ता जानीयान् मन्त्रमूलपरां स्त्रियम् ।  
> उद्विजेत तदैवास्याः सर्पाद् वेश्मगताद् इव ॥

पृथिवीं प्रति लक्ष्मीवाक्ये विष्णुः [९९.२१.२२] ।

> नारीषु नित्यं शुचित्भूषितासु पतिव्रतासु प्रियवादिनीषु ।  
> अमुक्तहस्तासु प्रजान्वितासु सुगुप्तबाण्डासु बलिप्रियासु ॥  
> सुश्लिष्टवेश्मासु जितेन्द्रियासु कलिव्यपेतासु विलोलुपासु ।  
> धर्मव्यपेक्षासु दयान्वितासु स्थिता सदाहं जगतां विधात्री ॥

शङ्खलिखितौ- “श्वः श्वः पचनभाण्डानाम् अनुलेपनं सुसंमृष्टगृहद्वारोपलेपनं कृतशौचानुकूल्यदध्यक्षतदूराप्रवालपुष्पकृतबलिकर्म श्वश्रूश्वशुराभिवादनानन्तरं गृहावश्यकानि कुर्यात् । न देवभृत्यातिथिभ्यो ‘ग्रे ‘श्नीयात् । न भर्तुर् अन्यत्र प्रतीकारौषधात्” ।

‘**श्वः श्वः पचनभाण्डानाम्’** इति, ‘**पचनभाण्डानां’** स्थाल्यादीनां आगाम्यागामिदिने उपलेपनं कर्तव्यम् इत्य् अर्थः ।

**[६२२]** ऋष्यशृङ्गः ।

> गृहमेधा भवेन् नित्यं भूषणानि च पूजयेत् ।  
> नित्यस्नानकृतां वेणीम् अर्चयेत् पुण्यवाससा ॥  
> पूर्वम् एव रहो गच्छेद् यावन् नान्यः प्रबुध्यते ।  
> देवताराधनं कुर्याद् धूपपुष्पबलिं हरेत् ॥

‘**गृहमेधा’** गृहकृत्यतत्परा । ‘**भूषणानि च पूजयेत्’** भूषणानि मार्जनादिना संस्कुर्यात् ।

शङ्खलिखितौ- “स्त्री नानुक्ता बहिर् निष्क्रामेत् । नानन्तरीया परिधावेत् । नानुत्सवे गन्धमाल्याभरणानि विकृतानि वासांसि बिभृयात् । न परपुरुषम् अभिभाषेत । अन्यत्र वणिक्प्रव्रजितवृद्धेभ्यः । न नाभिं दर्शयेत् । कुलवधूर् आगुल्फाभ्यां वासः परिदध्यात् । न स्तनौ विवृतौ कुर्यात् । न हसेतानावृतम् । न महाजने” ।

‘**अनावृतम्’** हस्ताभ्यां मुखम् अनाच्छाद्य ।

व्यासः ।

> द्वारोपसेवनं नित्यं गवाक्षेण निरीक्षणम् ।  
> असत्प्रलापो हास्यं च दूषणं कुलयोषिताम् ॥

मनुः [९.१३] ।

> पानं दुर्जनसंसर्गः पत्या च विरहो ‘टनम् ।

**[६२३]** > स्वप्नो ‘न्यहेगवासश् च नारीसंदूषणानि षट् ॥

बृहस्पतिः [२५.११] ।

> पानाटनदिवास्वप्नम् अक्रिया दूषणं स्त्रियः ।

‘**अक्रिया’** गृहकृत्याननुष्ठानम् ।

शङ्खलिखितौ- “न गणिकाधूर्तचारिणीप्रव्रजितेक्षणिकामायाविनीकुहकशीलाविप्लुताभिः सहैव तिष्ठेत् । संसर्गेण हि चारित्र्यं दुष्येत् । न भर्तुः प्रतिकूलम् आचरेत् । न प्रकीर्णभाण्डभाजनोपस्करद्रव्या नोत्थानखट्वासनपादुका स्यात्” ।

‘**ईक्षिणिका’** दैवज्ञा ।

हारीतः- “अथ पत्न्याचारम् अनुक्रमिष्यामो गृहं पत्नी न ह्य् अपत्नीकं विद्यात् । तस्मात् पत्नी गृहाचारपरा स्यात् । सुसंसृष्टोत्पादितसंस्कारा (?) सूपलिप्तार्चितवेश्मानि **[६२८]** पतितानि प्रतिकुर्यात् । अगुप्तं गोपयेत् । अन्यपुरुषेक्षणं दुष्टकथादिभाषणं दुष्टप्रव्रजितस्त्रीसंसर्गं च वर्जयेत् । परगृहरथ्याचत्वरवीथीप्रव्रजितालयांश् च नाभिगच्छेत् । कूपपथस्थानं सन्धिवेलासंचरणं च वर्जयेत् । परशयनासनवस्त्राभरणानि मनसापि नाध्यवस्येद् आ पुनःसंस्कारात् । तथैकपात्र्यं मद्यमांसानि । उच्छिष्टनिर्माल्यं च । अन्यत्र गुरुभर्तृसुतेभ्यः । अनन्यपुरुषलोलुपानर्थान् वर्जयेत् । तथा प्रत्युद्वदनम् आलस्यवैक्लव्यतौल्यादि । नोच्छिष्टा देवागारं प्रविशेत् । नाप्रोक्ष्याविमृश्यापर्यग्निकृत्य श्रापयेत् । नाप्रक्षालितपाणिर् यावकोत्पवनगोरसधाना गृह्णीयात् । स्थाल्यपिधानदर्वीः प्रक्षाल्योपकरणानि गुप्ते निधापयेत् । श्वोभूते प्रतिप्रक्षाल्य पचनार्थान् कुर्यात् । गोरसधान्यानि चास्य निर्देशे गृह्णीयात् । शृते प्रक्षाल्योपलिप्य परिमृज्य तैजसानि वेश्मावमार्जनं प्रत्युपलेपनानि कृत्वा वैश्वदेवकाल इति प्रचोदनं स्नानहेतोः । स्नाता शुक्ले वाससी परिधाय पाणिपादं प्रक्षाल्योत्क्रम्याचम्य देवागारं प्रविश्य नमस्कृत्यायतने ‘ग्निम् उपसमाधाय समिद्दर्भपुष्पबलिशान्तिपात्राण्य् आहृत्यान्नाद्यम् अभिघार्य यच् चान्यद् आह्निकं स्यात् । हुते देवेभ्यः उद्वाहाग्नौ देवपत्नीभ्यो बलिं हरेद् भर्तृनिर्देशे । कृते देवातिथ्ये यथास्वं गृहिणस् तर्पयित्वा शिष्यान् **[६२५]** सुहृदः पतिं च तदनुज्ञातावशेषं पत्नी गुप्ते भुक्त्वा प्रतिस्वाभिर् उपस्पृश्य शेषं भाण्डानि निर्णिज्य प्रक्षाल्य च बहिर् उत्तरपूर्वस्यां दिशि वास्तुभूतपशुपतये रुद्राय नम इति निर्णीय । एवं सायं शृतादि । यथार्थं सुविशिष्टेषु नमो भगवते रुद्राय भस्मसदे भस्मना रक्षां करोमीति भस्मनाद्वारम् अपिधाय स्वामिसुतादीन् आत्मानं चालभेत् । यच् चान्यद् रक्ष्यं स्यात् । नाप्रक्षालितपाणिपादा संविशेत् । न नग्ना । नोच्छिष्टा । नानमनीया । नानमस्यभर्तृपादा । नाविदितोत्थाना । पूर्वोत्थायिनी । अनुपस्थायोदकधाना । अनुसरणवेश्मार्चिनी । प्रदक्षिणा । प्रशान्ता । सौम्यार्हिता । भर्तुः प्रियवादिनी । नोपरिष्टात् स्थिता आसीत । नोच्चैर् न वितर्कस्थाने नाभीक्ष्णम् ईक्षेत । परिवृज्य संवाहयित्वा उपासीत । व्यजनेनोष्णे वर्षे घर्माम्भांस्य् अस्य गात्रेभ्यः परिमृज्यात् । शिरसश् चानवस्थितस्य समाधानम् । ग्रामान्तराहृतभारातिक्रान्तम् आयान्तम् उपगच्छेत हृष्टमना अर्घ्येणार्घयेत् । व्रतधारणं देवकार्यं स्नानं वानुज्ञातया कार्यम्” ॥

‘**कूपपथस्थानम्’** कूपानुयायिवर्त्मावस्थानम् । ‘**ऐकपात्र्यम्’** सहभोजनम् । ‘**गुरवः’** श्वशुरादयः । ‘**लोलुपा’** स्पृहा । ‘**अनर्थः’** निष्प्रयोजनो ‘र्थव्ययः । ‘**प्रत्युद्वदनम्’** प्रतिकूलाभिधानम् । ‘**तौल्यम्’** स्वकुलाध्यनुचितवेषभाषादीति **[६२६]** जयस्वामी । ‘**अविमृश्य’** केशकीटादिकम् अविचार्य । ‘**यावकः’** पिटकादिः । ‘**उत्पवनम्’** चालनी । ‘**अस्य निर्देशे’** भर्तुर् अनुज्ञाने । ‘**स्नानहेतोः’** पतुर् इति शेषः । ‘**यच् चान्यत्’** इति, अन्यन् मण्डकादि । ‘**आह्निकम्’** तदहर्भोज्यम्, तच् चाभिघार्य भर्तुर् निर्देशे तिष्ठेद् इति शेषः । ‘**शेषम्’** आह्निकशेषं अशिष्टम् अपि । ‘**प्रस्वाभिः’** आत्मार्थोपकल्पिताभिर् अद्भिः । ‘**उपस्पृश्य’** आचम्य । ‘**निर्णिज्य’** अन्नमलापकर्षणं कृत्वा । ‘**शृतादि’** शृते प्रक्षाल्योपलिप्येत्यादि रुद्रबलिपर्यन्तम् । ‘**आलभेत्’** भस्मोपलिप्तेन हस्तेन स्पृशेत् । ‘**अनुपस्थायोदकधाना’** अरिक्तोदकपात्रा । ‘**प्रदक्षिणा’** सोत्साहा । कम् एषा वीक्ष्यत इति यत्र लोकस्य विचारणा भवति तद् ‘**वितर्कस्थानम्’** । ‘**परिमृज्य’** पादयो रजः । ‘**संवाहयित्वा’** अङ्गमर्दनं कृत्वा । ‘**व्यजनेनोष्णे’** व्यजनेन उष्णकाले उपासीत । ‘**अनवस्थितस्य’** आकुलितचेतसः ।

छान्दोग्यपरिशिष्टे कात्यायनः ।

> पत्युर् अप्य् अभियोगिन्या शुश्रूष्यो ‘ग्निर् विनीतया ।  
> सौभाग्यवद् अवैधव्यकामया भर्तृभक्तया ॥

**[६२७]** ‘पत्युर् अप्य् अभियोगिन्या’ पत्युर् अप्य् आधिक्येन सततम् अग्निनाभियुक्तया सत्याग्निः शुश्रूष्यः ।

शङ्खलिखितौ- “न भर्तारं द्विष्याद् यद्य् अप्य् अष्टीवलः स्यात् । पतितो ‘ङ्गहीनो व्याधितो वा । पतिर् हि दैवतं स्त्रीणाम् । न व्रतोपवासनियमेज्यादानधर्मो वानुग्राहकः स्त्रीणाम् अन्यत्र पतिशुश्रूषायाः । कामं भर्तुर् अनुज्ञाताया व्रतोपवासनिअमेज्यादीनाम् अभ्यासः स्त्रीधर्मः” ।

पतिठीनसिः- “स्त्रियो गृहदेवताः । तासां न शौचं न व्रतं नोपवासः । पतिशुश्रूषया गच्छन्ति परमां गतिम्” ।

मनुः [५.१५३–५४] ।

> अनृताव् ऋतुकाले तु मन्त्रसंस्कारकृत् पतिः ।  
> सुखस्य नित्यं दातेह परलोके च योषितः ॥  
> विशीलः कामदृप्तो वा गुणैर् वा परिवर्जितः ।  
> उपचर्यः स्त्रिया साध्व्या सततं देववत् पतिः ॥

मनु-विष्णू [मनुः ५.१५५; वि। २५.१५] ।

> नास्ति स्त्रीणां पृथग् यज्ञो न व्रतं नाप्य् उपोषणम् ।  
> पतिं शुश्रूषते येन तेन स्वर्गे महीयते ॥

**[६२८]** विष्णुः [२५.१६] ।

> पत्यौ जीवति या योषिद् उपवासव्रतं चरेत् ।  
> आयुर् हरति सा भर्तुर् नरकं चैव गच्छति ॥

याज्ञवल्क्यः [१.७७] ।

> स्त्रीभिर् भतृवचः कार्यम् एष धर्मः परः स्थितः ।  
> आशुद्धेः संप्रतीक्ष्यो हि महापातकदूषितः ॥

गौतमः [१८.१–३]- “अस्वतन्त्रा धर्मे स्त्री । नातिचरेद् भर्तारम् । वाक्चक्षुह्कर्मसंयुता” ।

हारीतः- “शुच्याचारा भर्तृमनाः साध्वी भवति । एवम् ह्य् आह —

> यस्य भार्या वशा साध्वी सततं प्रियवादिनी ।  
> शुच्याचारा भर्तृमना सा देवी परिकीर्त्यते” ॥

मनुः [५.१५१, १५३] ।

> यस्मै दद्यात् पिता त्व् एनां भ्राता वानुमते पितुः ।  
> तं शुश्रूषेत जीवन्तं संस्थितं न च लङ्घयेत् ॥  
> पाणिग्राहस्य साध्वी स्त्री जीवतो वा मृतस्य वा ।  
> पतिलोकम् अभीप्सन्ती नाचरेत् किंचिद् अप्रियम् ॥

‘**संस्थितम्’** मृतम् ।

**[६२९]** याज्ञवल्क्यः [१.७५, ८७] ।

> मृते जीवति वा पत्यौ या नान्यम् उपगच्छति ।  
> सेह कीर्तिम् अवाप्नोति मोदते चोमया सह ॥  
> पतिप्रियहिते युक्ता स्वाचारा विजितेन्द्रिया ।  
> इह कीर्तिम् अवाप्नोति प्रेत्य चानुत्तमां गतिम् ॥

मनुः [५.१५४, १६५, १६६] ।

> दानप्रभृति या तु स्याद् यावद् आयुः पतिव्रता ।  
> भर्तृलोकं न त्यजन्ति यथा वारुन्धती तथा ॥  
> पतिं या नाभिचरति मनोवाग्देहसंयता ।  
> सा भर्तृलोकम् अवाप्नोति सद्भिः साध्वीति चोच्यते ॥  
> अनेन नारीवृत्तेन मनोवाग्देहसंयता ।  
> इह कीर्तिम् अवाप्नोति पतिलोकं परत्र च ॥

‘पतिलोको’ अत्र पत्या सहाधिकारेण यज्ञादिभिर् यो लोक उपार्जितः ।

छान्दोग्यपरिशिष्टे कात्यायनः ।

> पतिशुश्रूषयैव स्त्री सर्वान् लोकान् समश्नुते ।  
> दिवः पुनर् इहायाता सुखानां सावधिर् भवेत् ॥

**[६३०]** बृहस्पतिः [२५.१२] ।

> आर्तार्ते मुदिते हृष्टा प्रोषिते मलिना कृशा ।  
> मृते म्रियेत या पत्यौ सा स्त्री ज्ञेया पतिव्रता ॥

वसिष्ठः [२१.१४] ।

> पतिव्रतानां गृहमेधिनीनां सत्यव्रतानां च शुचिव्रतानाम् ।  
> तासां तु लोकाः पतिभिः समाना गोमायुलोका व्यभिचारिणीनाम् ॥

मनुः [९.३०] ।

> व्यभिचारात् तु भर्तुः स्त्री लोके प्राप्नोति निन्द्यताम् ।  
> शृगालयोनिं प्राप्नोति पापरोगैश् च पीड्यते ॥

छन्दोगपरिशिष्टे कात्यायनः ।

> पतिम् उल्लङ्घ्य मोहात् स्त्री कं कं न नरकं व्रजेत् ।  
> कृच्छ्रान् मानुषतां प्राप्य किं किं दुःखं न पश्यति ॥

शङ्खलिखितौ- “सुरालशुनपलाण्डुगृञ्जनकवकादीन्य् अभक्ष्याणि च वर्जयेत् । आहारमयं शरीरम् । तन्मयत्वाद् ब्राह्मणः संकीर्यते । मातुर् अशितपीताद् धि गर्भः संभवति” ।

मनुः [९.१८४] ।

> प्रतिषिद्धा पिबेद् या तु मद्यम् अभ्युदयेष्व् अपि ।  
> प्रेक्षासमाजे गच्छेद् वा सा दण्ड्या कृष्णलानि षट् ॥

**[६३१]** वसिष्ठः [२१.११] ।

> या ब्राह्मणी स्याद् इह वै सुरापी न तां देवाः पतिलोकं नयन्ति ।  
> इहैव सा चरति क्षीणपुण्या शुनीभूता गर्दभी सूकरी च ॥

**अथ प्रोषितभर्तृकायाः**

तत्र मनुः [९.७५] ।

> विधाय प्रोषिते वृत्तिं जीवेन् नियमम् आस्थिता ।  
> प्रोषिते त्व् अविधायैव जीवेच् छिल्पैर् अगर्हितैः ॥

याज्ञवल्क्यः [१.७४] ।

> क्रीडाशरीरसंस्कारसमाजोत्स्वदर्शनम् ।  
> हास्यं परगृहे यानं त्यजेत् प्रोषितभर्तृका ॥

बृहस्पतिः [२५.१३] ।

> प्रसाधनं नृत्यगीतसमाजोत्सवदर्शनम् ।  
> मांसमद्याभियोगं च न कुर्यात् प्रोषिते पतौ ॥

**[६३२]** विष्णुः [२५.९–११]- “भर्तरि प्रोषिते ‘प्रतिकर्मक्रिया । परगृहेष्व् अनभिगमनम् । द्वारदेशगवाक्षकेष्व् अनवस्थानम्” ।

शङ्खलिखितौ- “सर्वासां प्रोषिते भर्तरि ब्राह्मणी चारित्रं रक्षेत् । इतरासां मातापितराव् अनन्तरं राजन्यो वा । प्रेङ्खाताण्डवविहारचित्रदर्शनाङ्गरागोद्यानविवृतशयनोत्कृष्ट-पानभोजनकन्दुकक्रीडाधूपगन्धमाल्यालंकारदन्तधावनाञ्जनादर्शन-प्रसाधनादीनाम् अस्वतन्त्राणां प्रोषितभर्तृकाणां कुलस्त्रीणाम् अनारम्भः” ।

‘सर्वासाम्’ इत्यादि, सर्वासां प्रोषितभर्तृकाणां मध्ये ब्राह्मणी आत्मना चारित्रं रक्षेत् । इतरासां तु प्रोषितभर्तॄणां मातापितरौ रक्षेते । अनन्तरं च तयोर् असतो राजन्यो रक्षेत् । एकभर्तृकाणां चैतद् उच्यते । ‘प्रेङ्खा’ दोऌआ ।

हारीतः- “न प्रोषिते त्व् अलंकुर्यात् । न वेणीं प्रमुञ्चेत” ।

**अथ मृतभर्तृकायाः**

तत्र अङ्गिराः ।

> मृते भर्तरि या नारी समारोहेद् धुताशनम् ।  
> सारुन्धतीसमाचारा स्वर्गे लोके महीयते ॥  
> त्रिंशत्कोट्यो ‘र्धकोटी च यानि लोमानि मानवे ।  
> तावन्त्य् अब्दानि सा स्वर्गे भर्तारं यानुगच्छति ॥

**[६३३]** > व्यालग्राही यथा व्यालं बिलाद् उद्धरते बलात् ।  
> तद्वद् भर्तारम् आदाय तेनैव सह गच्छति ॥  
> मातृकं पैतृकं चैव यत्र कन्या प्रदीयते ।  
> पुनाति त्रिकुलं नारी भर्तारं यानुगच्छति ॥  
> तत्र सा भर्तृपरमा परा परमलालसा ।  
> क्रीदते पतिना सार्धं यावद् इन्द्राश् चतुर्दश ॥  
> ब्रह्मघ्नो वा कृतघ्नो वा मित्रघ्नो वापि यो नरः ।  
> तं वै पुनाति सा नारी इत्य् आङ्गिरसभाषितम् ॥  
> साध्वीनाम् एव नारीणाम् अग्निप्रपतनाद् ऋते ।  
> नान्यो धर्मो ‘त्र विज्ञेयो मृते भर्तरि कर्हिचित् ॥  
> यावन् नाग्नौ दहेद् देहं मृते पत्यौ पतिव्रता ।  
> तावन् न मुच्यते नारी स्त्रीशरीरात् कथंचन ॥  
> सद्वृत्तभावार्पितभर्तृकाणां स्त्रीणां वियोगक्षतकातराणाम् ।  
> तासां प्रभावस् तमिते गते कं नाग्निप्रवेशाद् अपरो ‘स्ति मार्गः ॥

‘**सद्वृत्तेति’** । ‘**वृत्तम्’** आचारः । ‘**भावो’** ‘भिप्रायः । तौ शोभनाव् अर्पितौ याभिस् तास् तथा । ‘**वियोगक्षतकातराणां’** वियोग एव ‘**क्षतम्’** प्ररोही व्रणः तत्र कातराणाम् । ‘**प्रभौ’** भर्तरि । ‘**कं’** स्वर्गम् ।

**[६३४]** व्यासः ।

> दयितं यान्यदेशस्थं मृतं श्रुत्वा पतिव्रता ।  
> समारोहति शीघ्रे ‘ग्नौ तस्याः शक्तिं निबोधत ॥  
> यदि प्रविष्टो नरकं बद्धः पाशैः सुदारुणैः ।  
> संप्राप्तो यातनास्थानं गृहीतो यमकिंकरैः ॥  
> तिष्ठते विवशो दीनो वेष्ट्यमानः स्वकर्मभिः ।  
> व्यालग्राही यथा सर्पं बलाद् गृह्नात्य् अशङ्कितः ॥  
> तद्वद् भर्तारम् आदाय दिवं याति तपोबलात् ।  
> तत्र सा भर्तृपरमा स्तूयमानाप्सरोगणैः ॥  
> क्रीडते पतिना सार्धं यावद् इन्द्राश् चतुर्दश ।

ब्रह्मपुराणे ।

> मृते भर्तरि सत्स्त्रीणां न चान्या विद्यते गतिः ।  
> नान्यद् भर्तृवियोगाग्निदाहस्य शमनं क्वचित् ॥  
> देशान्तरमृते तस्मिन् साध्वी तत्पादुकाद्वयम् ।  
> निधायोरसि संशुद्धा प्रविशेज् जातवेदसम् ॥  
> ऋग्वेदवादात् साध्वी स्त्री न भवेद् आत्मघातिनी ।  
> त्र्यहाशौचे निवृत्ते तु श्राद्धं प्राप्नोति शास्त्रवत् ॥

**[६३५]** ‘**ऋग्वेदवादात्’** — ‘इमा नारीर् अविधवा’ इत्यादिमन्त्रात् । एवं च सकलवचनपर्यालोचनया ब्राह्मणादिसर्वभार्याणां स्वगतभर्तृगतफलविशेषार्थिनीनां गर्भवतीबालापत्यादि-व्यतिरिक्तानां सहमरणानुमरणयोर् अधिकार इति ।

बृहस्पतिः ।

> शरीरार्धं स्मृता नारी पुण्यापुण्यफले समा ।  
> अन्वारूढा जीवन्ती वा साध्वी भर्तृहिताय सा ॥

विष्नुः [२५.१४]- “मृते भर्तरि ब्रह्मचर्यं तदन्वारोहणं वा” ।

हारीतः- “आहिताग्निश् चेत् प्रमीयेत, औपासनावक्षाणाग्निं परिगृह्य सर्पिराज्ञीभिः **[६३६]** सूत्रस्वनम् इष्ट्वा नावसेत् । अनाहिताग्निश् चेद् अन्यम् आदद्यात् । जनाग्निं वा परिगृह्य भर्तुः पितुः स्वजनगृहवर्जं जितजिह्वाहस्तपादेन्द्रिया स्वाचारवती दिवारात्रं भर्तारम् अनुशोचन्ती व्रतोपवासैः क्षान्तायुषो ‘न्ते पतिलोकं जयति न भूयः पतिवियोगम् आप्नोतीति । एवं ह्य् आह —

> पतिव्रता तु या साध्वी निष्ठां याति प्रभौ मृते ।  
> सा हित्वा सर्वपापानि पतिलोकम् अवाप्नुयात्” ॥

‘**अवक्षाणं’** अर्धदग्धदारुम् उल्मुखम् । ‘आयं गौः’ इति तिस्र ऋचः सर्पिराज्ञ्यः । ‘**अन्यम्’** गृह्यम् आधानविधिना गृह्णीयात् । ‘**जनाग्निः’** सभ्यः ।

बृहस्पतिः [२५.१५] ।

> व्रतोपवासनिरता ब्रह्मचर्ये व्यवस्थिता ।   
> दमदानरता नित्यम् अपुत्रापि दिवं व्रजेत् ॥

मनुः [५.१५७–६२] ।

> कामं तु क्षपयेद् देहं पुष्पमूलफलैः शुभैः ।  
> न तु नामापि गृह्णीयात् पत्यौ प्रेते परस्य तु ॥

**[६३७]** > आसीतामरनात् क्षान्ता नियता ब्रह्मचारिणी ।  
> यो धर्म एकपत्नीनां कङ्क्षन्ती तम् अनुत्तमम् ॥  
> अनेकानि सहस्राणि कुमारब्रह्मचारिणाम् ।  
> दिवं गतानि विप्राणाम् अकृत्वा कुलसंततिम् ॥  
> मृते भर्तरि साध्वी स्त्री ब्रह्मचर्ये व्यवस्थिता ।  
> स्वर्गं गच्छन्त्य् अपुत्रापि यथा ते ब्रह्मचारिणः ॥  
> अपत्यलोभाद् या तु स्त्री भर्तारम् अतिवर्तते ।  
> सेह निन्दाम् अवाप्नोति पतिलोकाच् च हीयते ॥  
> नान्योत्पन्ना प्रजास्तीह न चाप्य् अन्यपरिग्रहे ।  
> न द्वितीयश् च साध्वीनां क्वचिद् भर्तोपदिश्यते ॥

**[६३८]** नियोगानन्तरं यमः ।

> यावज्जीवं सदासीत नियता ब्रह्मचारिणी ।  
> यो धर्म एकपत्नीनां तं धर्मम् अभिकाङ्क्षती ॥  
> स्त्रियाः श्रुतौ वा शास्त्रे वा प्रव्रज्या न विधीयत् ।  
> प्रजा हि तस्या स्वो धर्मः सवर्णाद् इति धारणा ॥  
> अष्टाशीतिसहस्राणि मुनीनाम् ऊर्ध्वरेतसाम् ।  
> दिवं गतानि विप्राणाम् अकृत्वा कुलसन्ततिम् ॥  
> तथैव कन्या व्यावृत्ता ब्रह्मचर्ये व्यवस्थिता ।  
> अपुत्रा प्राप्नुयात् स्वर्गं यथा ते ब्रह्मचारिणः ॥  
> अपुत्रा जातपुत्रा वा कन्या पतिम् अनुव्रता ।  
> प्राप्नुयात् स्वर्गम् एवेति मनुः स्वायम्भुवो ‘ब्रवीत् ॥

‘**एकपत्नीनाम्’** एकपतिकानाम् । ‘**कन्या’** अत्र ऊढा ।

कात्यायनः [८३७] ।

> अनेकदोषदुष्टे ‘पि मृते भर्तरि वा सदा ।  
> साध्वाचारा च तिष्ठेत गुरुशुश्रूषणे रता ॥  
> मृते भर्तरि या साध्वी ब्रह्मचर्ये व्यवस्थिता ।  
> सारुन्धतीसमाचारा ब्रह्मलोके महीयते ॥

**[६३९]**

**[७३ — [ग] अथ नियोगः**

तत्र मनुः [९.५९] ।

> देवराद् वा सपिण्डाद् वा स्त्रिया सम्यङ् नियुक्तया ।  
> प्रजेप्सयाधिगन्तव्या सन्तानस्य परिक्षये ॥

नारदः [१५.८०–८२, ८६–८८] ।

> नियुक्ता गुरुभिर् गच्छेद् देवरं पुत्रकाम्यया ।  
> स च तां प्रतिपद्येत तथैवापुत्रमन्मनः ॥  
> पुत्रे जाते निवर्तेत विप्लवः स्याद् अतो ‘न्यथा ।  
> घृतेनाभ्यज्य गात्राणि तैलेनाविकृतेन वा ॥  
> मुखान् मुखं परिहरन् गात्रैर् गात्राणि चास्पृशन् ।  
> कुले तदवशेषे च सन्तानार्थं न कामतः ॥

**[६४०]** > नियुक्तो गुभिर् गच्छेद् भ्रातृभार्यां यवीयसः ।  
> अविद्यमाने तु गुरौ राज्ञे वाच्यः कुलक्षयः ॥  
> ततस् तद्वचनाद् गच्छेद् अनुशिष्यात् स्त्रियं च सः ।  
> पूर्वोक्तेन विधानेन स्नातां पुंसवने शुचिः ॥  
> सकृद् आ गर्भधानात् तु वृत्ते गर्भे तथैव सा ।  
> अतो ‘न्यथा वर्तमानः पुमान् स्त्री वापि कामतः ॥  
> विनेयौ सुभृशं राज्ञा विप्लवः स्याद् अतो ‘न्यथा ।

यमः ।

> ऋतौ तु तस्यां स्नातायां वाग्यतस् तामसे निशि ।  
> स्वश्मश्रुनखरोमाणां गन्धस्पर्शाव् अवेदयन् ॥  
> एकवासा घृताक्ताङ्गो दुर्गन्धः शोकदुर्मनाः ।  
> मुखान् मुखं परिहरन् गात्रैर् गात्राणि वास्पृशन् ॥  
> यतात्मा गर्भम् आदध्याद् वृते गर्भे त्व् अपव्रजेत् ।  
> जातापत्यां नाधिगच्छेज् जाते पुत्रे तथैव च ॥

**[६४१]** > सीमन्तोन्नयनादीनि सर्वकर्माणि कारयेत् ।  
> भ्रातृसन्तानम् इच्छद्भिः पितॄणाम् ऊर्ध्वदेहिनाम् ॥

याज्ञवल्क्यः [१.६८–६९] ।

> अपुत्रां गुर्वनुज्ञातो देवरः पुत्रकाम्यया ।  
> सपिण्डो वा सगोत्रो वा घृताभ्यक्त ऋताव् इयात् ॥  
> आ गर्भसम्भवाद् गच्छेत् पतितश् चान्यथा भवेत् ।  
> अनेन विधिना जाताः क्षेत्रजो ‘स्य भवेत् सुतः ॥

देवलः ।

> नष्टः प्रव्रजितः क्लीबः पतितो राजकिल्बिषी ।  
> लोकान्तरगतो वापि परित्याज्यः पतिः स्त्रियाः ॥  
> मृते भर्तरि जीवे वा स्त्री विन्देतापरं पतिम् ।  
> सन्तत्यनाशार्थतया न स्वातन्त्र्येण योषितः ॥

नारदः [१५-९८–१०२] ।

> अष्टौ वर्षाण्य् उदीक्षेत ब्राह्मणी प्रोषितं पतिम् ।  
> अप्रसूता तु चत्वारि परतो ‘न्यं समाचरेत् ॥

**[६४२]** > क्षत्रिया षट्समास् तिष्ठेद् अप्रसूता समात्रयम् ।  
> वैश्या प्रसूता चत्वारि द्वे समे त्व् अप्रसूतिका ॥  
> न शूद्रायाः स्मृतः कालो न च धर्मव्यतिक्रमः ।  
> विशेषतो ‘प्रसूतायाः संवत्सरपरा स्थितिः ॥  
> अप्रवृत्तौ स्मृतः काल एष प्रोषितयोषिताम् ।  
> जीवति श्रूयमाणे च स्याद् एष द्विगुणो विधिः ॥  
> प्रजाप्रवृत्तौ नारीणां वृत्तिर् एषा प्रजापतेः ।  
> अतो ‘न्यगमने स्त्रीणां एष दोषो न विद्यते ॥

अथ देवरसपिण्डाधिकारे मनुः [९.६४–६७] ।

> नान्यस्मिन् विधवा नारी नियोक्तव्या द्विजातिभिः ।  
> अन्यस्मिन् हि नियुञ्जाना धर्मं हन्युः सनातनम् ॥  
> नोद्वाहिकेषु मन्त्रेषु नियोगः कीर्त्यते क्वचित् ।  
> न विवाहविधाव् उक्तं विधवावेदनं पुनः ॥  
> अयं द्विजैर् हि विद्वद्भिः पशुधर्मो विगर्हितः ।  
> मनुष्याणाम् अपि प्रोक्तो वेने राज्यं प्रशासति ॥  
> स महीम् अखिलां भुञ्जन् राजर्षिप्रवरः पुरा ।  
> वर्णानां संकरं चक्रे कामोपहतचेतसः ॥

**[६४३]** > तदा प्रभृति यो मोहात् प्रमीतपतिकां स्त्रियम् ।  
> नियोजयत्य् अपत्यार्थं तं विगर्हन्ति साधवः ॥

मृतपत्यधिकारे वसिष्ठः [१७.६४–६६]- “स्याच् चेन् नियोगिनोः । रिक्थलोभान् नास्ति नियोगः । प्रायश्चित्तं वाप्य् उपदिश्य नियुञ्ज्याद् इत्य् एके” ।

कात्यायनः ।

> नियोगात् पावनं कुर्याद् यथोक्तं तद्विशुद्धये ।  
> द्विजस्य स्त्रीषु धर्मो ‘यं शूद्रस्यैके सदाश्रयः ॥

बृहस्पतिः [संस्कार २६७–६९] ।

> उक्तो नियोगो मनुना निषिद्धः स्वयम् एव तु ।  
> युगह्रासाद् अशक्यो ‘यं कर्तुं मर्त्यैर् विधानतः ॥  
> तपोज्ञानसमायुक्ताः कृते त्रेतायुगे नराः ।  
> द्वापरे च कलौ नॄणां शक्तिहानिर् विनिर्मिता ॥

**[६४४]** > अनेकधा कृताः पुत्रा ऋषिभिर् ये पुरातनैः ।  
> न शक्यते ‘धुना कर्तुं शक्तिहीनैर् इदन्तनैः ॥

**७३ — (घ) अथ परपूर्वाः**

तत्र नारदः [१५.४५–५३] ।

> परपूर्वाः स्त्रियस् त्व् अन्याः सप्त प्रोक्ता यथाक्रमम् ।  
> पुनर्भूस् त्रिविधा तासां स्वैरिणी च चतुर्विधा ॥  
> कन्यैवाक्षतयोनिर् या पाणिग्रहणदूषिता ।  
> पुनर्भूः प्रथमा प्रोक्ता पुनः संस्कारकर्मणा ॥  
> कौमारं पतिम् उत्सृज्य या त्व् अन्यं पुरुषं श्रिता ।  
> पुनः पत्युर् गृहम् इयात् सा द्वितीया प्रकीर्तिता ॥  
> असत्सु देवरेषु स्त्री बान्धवैर् वा प्रदीयते ।  
> सवर्णाय सपिण्डाय सा तृतीया प्रकीर्तिता ॥

**[६४५]** > स्त्री प्रसूताप्रसूता वा पत्यौ चैव च जीवति ।  
> कामात् समाश्रयेद् अन्यं स्वैरिणी प्रथमा तु सा ॥  
> मृते भर्तरि या तु स्त्री देवरादीन् अपास्य तु ।  
> कामतस् तु भजेद् एनं द्वितीया सा प्रकीर्तिता ॥  
> देशापहृतविक्रीता क्षुत्तृष्णाव्यसनार्दिता ।  
> तवाहम् इत्य् उपगता सा तृतीया प्रकीर्तिता ॥  
> देशधर्मान् अवेक्ष्य स्त्री गुरुभिर् या प्रदीयते ।  
> उत्पन्नसाहसान्यस्मै सान्तिमा स्वैरिणी स्मृता ॥  
> पुनर्भुवां विधिस् त्व् एष स्वैरिणीनां प्रकीर्तितः ।  
> पूर्वा पूर्वा जघन्यासां श्रेयसी तूत्तरोत्तरा ॥

मनुः ।

> पतिं हित्वा निकृष्टं स्वम् उत्कृष्टं या निषेवते ।  
> निन्द्यैव लोके भवति परपूर्वेति चोच्यते ॥

**[६४६]** ‘तिस्रः पुनर्भ्वश् चतस्रः स्वैरिण्यः’ इत्य् अभिधाय शङ्खलिखितौ- “तत्र पूर्वा पूर्वा जघन्याः । तासाम् अपत्यानाम् ऋक्थपिण्डोदकयज्ञेषु यो विकल्पः स मतुर् एव गुणवत्तया व्याख्यातः” ।

याज्ञवल्क्यः [१.६७] ।

> अक्षता च क्षता चैव पुनर्भूः संस्कृता पुनः ।  
> स्वैरिणी या पतिं हित्वा सवर्णं कामतः श्रयेत् ॥

हारीतः ।

> स्वैरिणी च पुनर्भूश् च रेतोधाः कामचारिणी ।  
> सर्वभक्ष्या च विज्ञेयाः पञ्चैता शूद्रयोनयः ॥  
> एतासां यान्य् अपत्यानि उत्पद्यन्ते कदाचन ।  
> न तान् पङ्क्तिषु युञ्जीत न ते पङ्क्त्यर्हकाः स्मृताः ॥

‘**रेतोधाः’** कुण्डमाता । ‘**कामचारिणी’** चतुर्भ्य ऊर्ध्वम् अन्यपुरुषगामिनी । ‘**सर्वभक्ष्या’** सुरापी ।

कात्यायनः ।

> सुखार्थं या प्रवृत्ता स्त्री न भर्तुः सुतकाम्यया ।  
> पुत्रं तु जनयेद् एव निन्द्या पापा तु सा स्मृता ॥  
> भर्तृगोत्रं समुत्सृज्य नारी यद्य् अन्यम् आश्रिता ।  
> निन्द्यैव सा स्मृता लोके परपूर्वेति चोच्यते ॥

**[६४७]** > परपूर्वाश्रिता यत्र तत्र स्यान् नाशितः प्रभुः ।  
> क्रमाद् ऋते तु धर्मो ‘यं लब्धा वा स्वामिनो भवेत् ॥  
> निरोद्धव्या च ताड्या च परपूर्वापराधतः ।  
> अक्षमां वानवेक्षन्तीं ताडयन् दण्डम् अर्हति ॥  
> चौरहस्तान् नदीवेगाद् दुर्भिक्षाद् देशविप्लवात् ।  
> निस्तार्य वासकान्ताराल् लब्ध्वा त्यक्त्वा क्रमागता ॥  
> आसां भोगे न दोषः स्याद् इति शास्त्रविनिश्चयः ।  
> स्वामिदत्तां तु गृह्णीयाद् एषा चेन् न ततो ‘न्यथा ॥  
> दीयमानाम् अथात्मानं या नारी नानुमोदते ।  
> न सा देया न च ग्राह्या विधिर् एष् स्मृतो भृगुः ॥  
> न चोत्तमां न चाकामां तथा पुत्रवतीं न च ।  
> ईदृशीं त्व् अनुरूपेण निष्क्रयेण प्रमीलयेत् ॥

**इति महाराजाधिराजश्रीमद्गोविन्द्चन्द्रदेवमहासान्धिविग्रहिकेण**

**भट्टश्रीहृदयधरात्मजेन भट्टश्रीमल्लक्ष्मीधरेण विरचिते **

**कृत्यकल्पतरौ व्यवहारकाण्डे स्त्रीपुंयोगपर्व ॥**

**[६४८]**

## ७४ दायविभागः
अथ दायविभागः

तत्र नारदः [२६.२] ।

> विभागो ‘र्थस्य पित्र्यस्य पुत्रैर् यत्र प्रकल्प्यते ।  
> दायभाग इति प्रोक्तं तद् विवादपदं बुधैः ॥

मनुः [९.१०४] ।

> ऊर्ध्वं पितुश् च मातुश् च समेत्य भ्रातरः समम् ।  
> भजेरन् पैतृकं रिक्थम् अनीशास् ते हि जीवतोः ॥

देवलः ।

> पितर्य् उपरते पुत्रा विभजेरन् पितुर् धनम् ।  
> अस्वाम्यं हि भवेद् एषां निर्दोषे पितरि स्थिते ॥

‘**निर्दोषे’** पातित्यदिरहिते ।

**[६४९]** नारदः [१६.२] ।

> पितर्य् ऊर्ध्वं गते पुत्रा विभजेयुर् धनं पितुः ।  
> मातुर् दुहितरो ‘भावे दुहितॄणां तदन्वयः ॥

शङ्खलिखितौ- “अत ऊर्ध्वं रिक्थभागः । न जीवति पितरि रिक्थं विभजेरन् । यद्य् अपि स्यात् पश्चाद् अधिगतं तैर् अनर्हा एव पुत्राः । अर्थधर्मयोर् अस्वातन्त्र्यात्” ।

‘**यद्य् अपि पश्चाद् अधिगतम्’** पितृधनव्यापारनिरपेक्षैः पुत्रैः पश्चात् समर्थैर् विद्यादिभिर् उपात्तम् ।

मनुः [९.१०५–११०] ।

> ज्येष्ठ एव तु गृह्णीयात् पित्र्यं धनम् अशेषतः ।  
> शेषास् तम् उपजीवेयुर् यथैव पितरं तथा ॥

**[६५०]**  
> ज्येष्ठेन जातमात्रेण पुत्री भवति मानवः ।  
> पितॄणाम् अनृणश् चैव स तस्मात् सर्वम् अर्हति ॥  
> यस्मिन्न् ऋणं सन्नयति येन चानन्त्यम् अश्नुते ।  
> स एव धर्मजः पुत्रः कामजान् इतरान् विदुः ॥  
> पितेव पालयेत् पुत्रान् ज्येष्ठो भ्रातॄन् यवीयसः ।  
> पुत्रवच् चापि वर्तेरन् ज्येष्ठे भ्रातरि धर्मतः ॥  
> ज्येष्ठः कुलं वर्धयति विनाशयति वा पुनः ।  
> ज्येष्ठः पूज्यतमो लोके ज्येष्ठः सद्भिर् अगर्हितः ॥  
> यो ज्येष्ठो ज्येष्ठवृत्तिः स्यान् मातेव च पितेव च ।  
> अज्येष्ठवृत्तिर् यस् तु स्यात् स संपूज्यस् तु बन्धुवत् ॥

तथा [९.२१४] ।

> न चादत्वा कनिष्ठेभ्यो ज्येष्ठः कुर्वीत यौतुकम् ।

‘**यौतुकम्’** पृथग्भूतं द्रव्यम् गवादि ।

नारदः [१६.५] ।

> बिभृयाद् वेच्छतः सर्वान् ज्येष्थो भ्राता यथा पिता ।  
> भ्राता शक्तः कनिष्ठो वा शक्त्यपेक्षा कुले स्थितिः ॥

**[६५१]** शङ्खलिखितौ- “कामं वसेयुर् एकतः संहता वृद्धिम् आचक्षीरन्” ।

मनुः [९.१११] ।

> एवं सह वसेयुर् वा पृथग् वा धर्मकाम्यया ।  
> पृथग् विवर्धते धर्मस् तस्माद् धर्म्या पृथक्क्रिया ॥

बृहस्पतिः [व्य। २६.५] ।

> एकपाकेन वसतां पितृदेवद्विजार्चनम् ।  
> एकं भवेद् विभक्तानां तद् एव स्याद् गृहे गृहे ॥

हारीतः- “जीवति पितरि पुत्राणाम् अर्थादानविसर्गाक्षेपेषु न स्वातन्त्र्यम्, कामदाने प्रोषिते चार्तिं गते वा ज्येष्ठ एवार्थांश् चिन्तयेत्” ।

शङ्खलिखितौ- “पितर्य् अशक्ते कुटुम्बव्यवहारं ज्येष्ठः कुर्याद् अनन्तरो वा कार्यज्ञस् तदनुमतेन । न त्व् अकामे पितरि ऋक्थविभागः । वृद्धे विपरीतचेतसि दीर्घरोगिणि वा ज्येष्ठ एव पितृवद् अर्थान् पालयेद् इतरेषाम् । ऋक्थमूलं हि कुटुम्बम् । अस्वतन्त्राः पितृमन्तः । मातर्य् अप्य् एवम् स्थितायाम्” ।

**[६५२] **‘**अनन्तरः’** अनुजः । ‘**तदनुमतेन’** ज्येष्ठानुमतेन । ‘**अस्वतन्त्राः’** पुत्रा इति सम्बन्धः ।

**अथ जीवत्पितृकविभागः**

तत्र मनु-विष्णू [मनु ९.२०९; वि। १८.४३] ।

> पैतृकात् तु पितृद्रव्यम् अनवाप्यं यद् आप्नुयात् ।  
> न तत् पुत्रैर् भजेत् सार्धम् अकामः स्वयम् आर्जितम् ॥

‘**अनवाप्यम्’** अशक्त्यादिना पित्रा यद् उपेक्षितं तद् अन्येनाप्तुम् अशक्यम् ।

याज्ञवल्क्यः [२.१२१] ।

> भूर् या पितामहोपात्ता निबन्धो द्रव्यम् एव वा ।  
> तत्र स्यात् सदृशं स्वाम्यं पितुः पुत्रस्य चोभयोः ॥

‘**निबन्धः’** आकरादौ राजादिदत्तं नियतं लभ्यम् ।

बृहस्पतिः [२६.१४, ५८, ५९] ।

> द्रव्य पितामहोपात्ते स्थावरे जङ्गमे तथा ।  
> समम् अंशित्वम् आख्यातं पितुः पुत्रस्य चैव हि ॥  
> पैतामहं हृतं पित्रा स्वशक्त्या यद् उपार्जितम् ।  
> विद्याशौर्यादिनावाप्तं तत्र स्वाम्यं पितुः स्मृतम् ॥

**[६५३]** > प्रदानं स्वेच्छया कुर्याद् भागं चैव ततो धनात् ।  
> तदभावे तु तनयाः समांशाः परिकीर्तिताः ॥

‘अथ पुत्रा विभजेरन्’ इत्य् अधिकाक्रे नारदः [१३.३] ।

> मातुर् निवृत्ते रजसि प्रत्तासु भगिनीषु च ।  
> निवृत्ते चापि रमणे पितर्य् उपरतस्पृहे ॥

‘**निवृत्ते रमणे’** रतिशक्तौ निवृत्तायाम् ।

बृहस्पतिः [२६.९] ।

> पित्रोर् अभावे भ्रातॄणां विभागः संप्रदर्शितः ।  
> मातुर् निवृत्ते रजसि जीवतोर् अपि शस्यते ॥

शाङ्खलिखितौ- “जीवति वा पितरि रिक्थविभागो ‘नुमतः । प्रकाशं वा मिथो वा धर्मतः” ।

हारीतः- “जीवन्न् एव वा प्रविभज्य वनम् आश्रयेत् । वृद्धाश्रमं वा गच्छेत् । स्वल्पेन वा संविभज्य भूयिष्ठम् आदाय वसेत । स यद्य् उपदश्येत् पुनस् तेभ्यो गृह्णीयात् । क्षीणांश् च विभजेत्” ।

**[६५४]** ‘**उपदश्येत्’** उपक्षीयेत ।

विष्णुः [१७.१]- “पिता चेत् पुत्राण् विभजेत् तस्य स्वेच्छा स्वयम् उपात्ते ‘र्थे” ।

याज्ञवल्क्यः [२.११४–१५] ।

> विभागं चेत् पिता कुर्यात् स्वेच्छया विभजेत् सुतान् ।  
> ज्येष्ठे वा श्रेष्ठभागेन सर्वे वा स्युः समांशिनः ॥  
> यदि कुर्यात् समान् अंशान् पत्न्यः कार्याः समांशिकाः ।  
> न दत्तं स्त्रीधनं यासां भर्त्रा वा श्वशुरेण वा ॥

नारदः [१६.१२] ।

> द्वाव् अंशौ प्रतिपद्येत विभजन्न् आत्मनः पिता ।

पित्रधिकारे शङ्खलिखितौ- “स यद्य् एकपुत्रः स्याद् द्वौ भागाव् आत्मनः कुर्याद् द्विपदचतुष्पदेषु रूपम् अधिकम् । वृषभो ज्येष्ठाय । गृहं यवीयसे । अन्यत्र पितुर् अवस्थानात्” ।

बौधायनः [२.३.६–७]- “दशानां चैकम् उद्धरेज् ज्येष्ठः । समम् इतरे विभजेरन्” ।

‘**दशानाम्’** गवाश्वादिरूपाणाम् ।

**[६५५]** आपस्तम्बः [२.१३.१२; २.१४.१]- “एकधनेन ज्येष्ठं तोषयित्वा । जीवन् पुत्रेभ्यो विभजेत् समं क्लीबम् उनमत्तं पतितं परिहाप्य” ।

‘**एकधनेन’** एकेन धनेन गवादिना ।

मनुः [९.२१५] ।

> भ्रातॄणाम् अविभक्तानां यद्य् उत्थानं भवेत् सह ।  
> न तत्र विषमं भागं पिता दद्यात् कथंचन ॥

नारदः [१६.१५] ।

> पित्रैव तु विभक्ता ये समन्यूनाधिकैर् धनैः ।  
> तेषां स एव धर्मः स्यात् सर्वस्यैव पिता प्रभुः ॥

बृहस्पतिः [व्य। २६.१५] ।

> समन्यूनाधिका भागाः पित्रा येषां प्रकल्पिताः ।  
> तथैव ते पालनीया विनेयास् ते स्युर् अन्यथा ॥

**अथ प्रमीतपितृकविभागः**

**तत्रोद्धारः**

तत्र मनुः [९.११२–१४] ।

> ज्येष्ठस्य विंश उद्धारः सर्वद्रव्याच् च यद् वरम् ।  
> ततो ‘र्धं मध्यमस्य स्यात् तुरीयं तु यवीयसः ॥

**[६५६]** > ज्येष्ठश् चैव कनिष्ठश् च संहरेतां यथोदितम् ।  
> ये ‘न्ये ज्येष्ठकनिष्ठाभ्यां येषां स्यान् मध्यमं धनम् ॥  
> सर्वेषां धनजातानाम् आददीताग्र्यम् अग्रजः ।  
> यच् च सातिशयं किंचिद् दशतः प्राप्नुयाद् वरम् ॥

‘**ज्येष्ठस्य विंश उद्धार’** इत्यादि — मध्यमाद् धनाद् विंशतितमो भागो ज्येष्ठस्योद्धृतो अधिको ग्राह्यः स्यात् । अर्धतुरीयभागौ च विंशतितमभागापेक्षयैव । तेन मध्यमाद् धनात् चत्वारिंशत्तमो भागो मध्यमस्योद्धृतो ‘धिको ग्राह्यः । कनिष्ठस्याशीतितम इत्य् उक्तं भवति । गुणवज्ज्येष्ठादिविषयश् चायम् उद्धारः ।

गौतमः [२८.५–८]- “विंशतिभागो ज्येष्ठस्य मिथुनम् उभयतोदद्युक्तो रथो गोवृषः । काणखोरकूटवण्डा मध्यमस्यानेकाश् चेत् । अविर् धान्यायसी गृहम् अनो युक्तं चतुष्पदां चैकैकं यवीयसः । समधेतरत् सर्वम्” ।

‘**कूटः’** शृङ्गविकलः । ‘**वण्डो’** बालाविर् अहितः । ‘**अनः’** शकटम् ।

**[६५७]** हारीतः- “विभजिष्यमाणे गवां समूहे वृषभम् एकधनं वरिष्ठधनं वा ज्येष्ठाय दद्युः । देवतागृहं च । इतरे निष्क्रम्य कुर्युः । एकस्मिन्न् एव वा दक्षिणं ज्येष्ठायानुपूर्व्यम् इतरेषाम्” ।

‘**एकधनम्’** उत्कृष्टधनम् । ‘**देवताः’** पूज्यविष्ण्वादिप्रतिमाः । ‘**गृहम्’** पैतृकम् । ‘**निष्क्रम्य कुर्युः’** इति, आत्मवासार्थं गृहान्तराणीति शेषः । ‘**एकस्मिन्न् एव’** इत्यादेर् अयम् अर्थः — यदा निष्क्रम्य गृहान्तरकरणासंभवस् तदा ‘**दक्षिणम्’** प्रधानं श्रेष्ठं ‘**ज्येष्ठाय’** ज्येष्ठार्थं भवेद् इत्य् अर्थः ।

आपस्तम्बः [२.१४.७–८]- “देशविशेषे सुवर्णं कृष्णा गावः कृष्णं भौमं ज्येष्ठस्य । रथः पितुः परिभाण्डं च” ।

‘**भौमम्’** भूमौ जातं तिलमाषादि । ‘**परिभाण्डम्’** भोजनपात्रादि ।

बौधायनः [२.२.९]- “असति पितरि चतुर्णां वर्णानां गो’श्वाजावयो ज्येष्ठांशः” ।

देवलः ।

> पुत्राणां मध्यमो दायः समानानाम् अपीष्यते ।  
> ज्येष्ठस्य दशमं भागं न्यायवृत्तस्य निर्दिशेत् ॥

‘**मध्यमो दायः’** मध्यमं धनं विंशतितमो भागः ।

**[६५८]**

**अनेकमातृकभ्रातृविभागः**

अथ मनुः [९.१२२–२४] ।

> पुत्रः कनिष्ठो ज्येष्ठायां कनिष्ठायां च पूर्वजः ।  
> कथं तत्र विभागः स्याद् इति चेत् संशयो भवेत् ॥  
> एकं वृषभम् उद्धारं संहरेत स पूर्वजः ।  
> ततो ‘परे ‘ज्येष्ठवृषास् तदूनानां स्वमातृतः ॥  
> ज्येष्ठस् तु जातो ज्येष्ठायां हरेद् वृषभषोडशाः ।  
> ततः स्वमातृतः शेषा भजेरन्न् इति धारणा ॥

‘**सः’** पूर्वस्यां जातः । ‘**पूर्वजो’** ज्यैष्ठिनेयः कनीयान् उच्यते । ‘**ततो ‘परे’** इति, ततः श्रेष्ठवृषाद्ये ‘परे ‘श्रेष्ठवृषास् ते स्वमातृत ऊनानां वयसा ज्येष्ठानां भवन्तीत्य् अर्थः । ‘**वृषभषोडशाः’** वृषभाः षोडश यासां तास् तथा । ‘**शेषा’** गावः ।

**[६५९]** गौतमः [२८.१४–१६]- “ऋषभो ‘धिको ज्येष्ठस्य । र्षभषोडशा ज्यैष्ठिनेयस्य । समधा वाज्येष्ठिनेयेन यवीयसाम्” ।

‘**समधा’** समप्रकारेण ।

शङ्खलिखितौ- “ऋषभो ‘धिको ज्येष्ठाय । गृहं यवीयसे । अन्यत्र पितुर् अवस्थानात्” ।

बृहस्पतिः [२६.२४–२५] ।

> यद्य् एकजाता बहवः समाना जातिसंख्यया ।  
> सापत्न्यास् तैर् विभक्तव्यं मातृभागेन धर्मतः ॥  
> सवर्णा भिन्नसंख्या ये पुंभागस् तेषु शस्यते ।

मनुः [९.११५] ।

> उद्धारो न दशस्व् अस्ति संपन्नानां स्वकर्मसु ।  
> यत् किंचिद् एव देयं स्याज् ज्यायसे मानवर्धनम् ॥

‘**दशसु’** गवादिषु इति शेषः ।

**[६६०]** तथा [९.१२५–२६] ।

> सदृशस्त्रीषु जातानां पुत्राणाम् अविशेषतः ।  
> न मातृतो ज्यैष्ठ्यम् अस्ति जन्मतो ज्यैष्ठ्यम् उच्यते ॥  
> जन्मज्येष्ठेन चाह्वानं सुब्रह्मण्यास्व् अप् स्मृतम् ।  
> यमयोश् चैव गर्भेषु जन्मतो ज्येष्ठता स्मृता ॥

‘**सुब्रह्मण्या’** नाम मन्त्रविशेषो ज्योतिष्टोमे छन्दोगैर् गीयते ‘इन्द्र आगच्छ’ इत्यादि ।

देवलः ।

> बहिर्वर्णेषु चारित्याद् यमयोः पूर्वजन्मतः ।  
> यस्य जातस्य यमयोः पश्यन्ति प्रथमं मुखम् ॥  
> सन्तानः पितरश् चैव तस्मिन् ज्यैष्ठ्यं प्रतिष्ठितम् ।

मनुः [९.२१३] ।

> यो ज्येष्ठो विनिकुर्वीत लोभाद् भ्रातॄन् यवीयसः ।  
> सो ‘ज्येष्ठः स्याद् अभागी च नियन्तव्यश् च राजभिः ॥

‘**विनिकुर्वीत’** वञ्चयेत् ।

मनुः [९.११६–१७] ।

> एवं समुद्धृतोद्धारे समान् अंशान् प्रकल्पयेत् ।  
> उद्धारे ‘नुद्धृते त्व् एषाम् इयं स्याद् अंशकल्पना ॥

**[६६१]** > एकाधिकं हरेज् ज्येष्ठः पुत्रो ‘ध्यर्धं ततो ‘नुजः ।  
> अंशम् अंशं यवीयांस इति धर्मो व्यवस्थितः ॥

गौतमः [२८.९–१३]- “द्व्यंशं वा पूर्वजस्य स्यात् । एकैकम् इतरेषाम् । एकैकं वा धनरूपं काम्यं पूर्वः पूर्वो लभेत । दशतः पशूनाम् । नैकशफद्विपदानाम्” ।

‘**दशतः’** पशूनाम् इति । दशपशून् लभत इत्य् अर्थः ।

वसिष्ठः [१७.४०, ४२–४५]- “अथ भ्रातॄणां दाय[वि]भागः । द्व्यंशं हरेज् ज्येष्ठः । गवाश्वस्य चानुदशमम् । अजावयो गृहं च कनिष्ठस्य । कार्ष्णायसं गृहोपकरणानि च मध्यमस्य” ।

‘**गवाश्वस्य चानुदशमम्’** इति — गवाश्वानां दशानाम् एकैकम् उद्धृत्य ज्येष्ठो गृह्णीयात् इत्य् अर्थः ।

नारदः [१६.१३–१४] ।

> ज्येष्ठांशो ‘धिको देयः कनिष्ठावावरः स्मृतः ।  
> समांशभागाः शेषाः स्युर् अप्रत्ता भगिनी तथा ॥  
> क्षेत्रजेषु च पुत्रेषु तद्वज् जातेषु धर्मतः ॥

‘**क्षेत्रजेषु धर्मतो जातेषु’** । ‘**तद्वत्’** औरसवद् भागकल्पना कर्तव्येत्य् अर्थः ।

नारदः [१३.३] ।

> मातुर् निवृत्ते रजसि प्रत्तासु भगिनीषु च ।  
> निवृत्ते चापि रमणे पितर्य् उपरतस्पृहे ॥

**[६६२]** बृहस्पतिः [व्य। २६.२१] ।

> जन्मविद्यागुणज्येष्ठो द्व्यंशं दायम् अवाप्नुयात् ।  
> समांशभागिनस् त्व् अन्ये तेषां पितृसमस् तु सः ॥

उशना ।

> वर्णानाम् अनुलोमानां विभागो ‘यं प्रकीर्तितः ।  
> समत्वेनैकजातानां विभागस् तु विधीयते ॥

याज्ञवल्क्यः [२.११७] ।

> विभजेरन् सुताः पित्रोर् ऊर्ध्वम् ऋक्थम् ऋणं समम् ।

तथा [२.१२०] ।

> सामान्यार्थसमुत्थाने विभागस् तु समः कृतः ।  
> अनेकपितृकाणां तु पितृतो भागकल्पना ॥

‘**सामान्यार्थसमुत्थाने’** इति । यदा सामान्यस्यार्थस्य कृष्यादिना सम्यग् उत्थाने वर्धनं भवति, तदा समो विभागः । न तत्र बहुतरम् अनेनोपात्तम् इत्य् अपेक्षा कर्तव्य इत्य् अर्थः । ‘**अनेकपितृकाणाम्’** इति । अनेकभ्राफ़ृणां ये पुत्राः तेषां समविषमसंख्याकानाम् अपि पैतामहे धने विभज्यमाने तत्पितॄणां यो ह्य् अंशः स एव तेषाम्, न पुनः प्रत्येकम् अंशकल्पनेत्य् अर्थः ।

बृहस्पतिः [२६.१८] ।

> समवेतैस् तु यत् प्राप्तं सर्वे तत्र समांशिनः ।  
> तत् पुत्राः विषमसमाः पितृभागहराः स्मृताः ॥

**[६६३]** कात्यायनः [८५५–५६] ।

> अविभक्ते निजे प्रेते तत्सुतं रिक्थभागिनम् ।  
> कुर्वीत जीवनं येन लब्धं नैव पितामहात् ॥  
> लभेतांशं स पित्र्यं तु पितृव्यात् तस्य वा सुतात् ।  
> स एवांशस् तु सर्वेषां भ्रातॄणां न्यायतो भवेत् ॥  
> लभेत तत्सुतो वापि निवृत्तिः परतो भवेत् ॥

देवलः ।

> अविभक्तविभक्तानां कुल्यानां वसतां सह ।  
> भूयो दायविभागः स्याद् आ चतुर्थाद् इति स्थितिः ॥  
> तावत् कुल्याः सपिण्डाः स्युः पिण्डभेदस् त्व् अनन्तरम् ।  
> समम् इच्छन्ति पिण्डानां दायार्थस्य् विभाजनम् ॥  
> विधिर् एष सवर्णानां बहूनां समुदाहृतः ।  
> एक एव सवर्णः स्याद् दायो ‘त्र न विभज्यते ॥

‘अविभक्तविभक्तानाम्’ अविभक्तानां विभक्तानां च ।

वसिष्ठः [१७.४०–४१]- “अथ भ्रातॄणां दायविभागः । याश् चानपत्याः स्त्रियस् तासां चापुत्रलाभात्” ।

‘**स्त्रियो’** अत्र भ्रातृभार्याः । ‘**आ पुत्रलाभाद्’** इति — ताश् च यदि संभावितपुत्रलाभास् तदा तासाम् अपि भागो देयः । यदि तु पुत्रो नोत्पद्यते तदासौ भागो भ्रातॄणाम् । तासां तु भरणमात्रम् ।

**[६६४]** याज्ञवल्क्यः [२.१२३] ।

> पितुर् ऊर्ध्वं विभजतां माताप्य् अंशं समं हरेत् ।

पितेत्य् अनुवृत्तौ बृहस्पतिः [२६] ।

> तदभावे तु जननी तनयानां समांशिनी ।

तथा ।

> समांशा मातरस् तेषां तुरीयांशा च कन्यका ।

‘**तुरीयांशः’** सजातीयस्य भ्रातुर् यावान् अंशस् तदपेक्षया चतुर्थो भागः संस्कारार्थं पितृधने कल्पनीयः । यत् तु विष्णुवचनम् [१८.३४–३५]- “मातरः पुत्रभागानुसारेण भागहारिण्यो अनूढाश् च दुहितरः” इति, तद् अप्य् एतद्वचनानुसारात् दुहितॄणां चतुर्थभागपरम् ।

व्यासः ।

> असुतास् तु पितुः पत्न्यः समानांशा प्रकीर्तिताः ।  
> पितामह्यश् च ताः सर्वा मातृतुल्या प्रकीर्तिताः ॥

अथ बृहस्पतिः [२६.१९] ।

> पितृऋक्थहराः पुत्राः सर्व एव यथांशतः ।  
> विद्याकर्मयुतस् तेषाम् अधिकं लब्धुम् अर्हति ॥  
> विद्याविज्ञानशौर्यार्थज्ञानदानक्रियासु च ।  
> यस्येह प्रथिता कीर्तिः पितरस् तेन पुत्रिणः ॥

**[६६५]** नारदः [१६.३५] ।

> कुटुम्बार्थेषु यो युक्तस् तत् कर्यं कुरुते तु यः ।  
> स भ्रातृभिर् बृहणीयो ग्रासाच्छादनवाहनैः ॥

मनुः [९.२०७] ।

> भ्रातॄणां यस् तु नेहेत धनं शक्तः स्वकर्मणा ।  
> स निर्भाज्यः स्वकाड् अंशात् किंचिद् दत्वोपजीवनम् ॥

आपस्तम्बः [२.१४.१४–१५]- “सर्वे हि धर्मयुक्ता भागिनः । यस् त्व् अधर्मेण द्रव्याणि प्रतिपादयति ज्येष्ठो ‘पि तम् अभागं कुर्वीत” ।

**अथ विभागानर्हाः **

तत्र गौतमः [२८.४१]- “सवर्णापुत्रो ‘प्य् अन्यायवृत्तो न लभेतैकेषाम्” ।

**[६६६]** मनुः [९.२१४] ।

> सर्व एव विकर्मस्था नार्हन्ति भ्रातरो धनम् ।

शङ्खलिखितौ- “अपपात्रितस्य रिक्थपिण्डोदकानि नार्हन्ति भ्रातरो धनम्” ।

बृहस्पतिः [२६.३४–३७] ।

> सवर्णाजो ‘प्य् अगुणवान् नार्हः स्यात् पैतृके धने ।  
> तत्पिण्डदाः श्रोत्रिया ये तेषां तद् अभिधीयते ॥  
> उत्तमर्णाधमर्णेभ्यः पितरं त्रायते सुतः ।  
> अतस् तद्विपरीतेन नास्ति तेन प्रयोजनम् ॥  
> तया गवा किं क्रियते या न धेनुर् न गर्भिणी ।  
> को ‘र्थस् तेन तु पुत्रेण यो न विद्वान् न धार्मिकः ॥  
> शास्त्रशौर्यार्थरहितस् तपोज्ञानविवर्जितः ।  
> आचारहीनः पुत्रस् तु मूत्रोच्चारसमस् तु सः ॥

मनुः [९.२०१–०३] ।

> अनंशौ क्लीबपतितौ जात्यन्धबधिरौ तथा ।  
> उन्मत्तजडमूकास् तु ये च केचिन् निरिन्द्रियाः ॥  
> सर्वेषाम् अपि तन् न्याय्यं दातुं शक्त्या मनीषिणा ।  
> ग्रासाच्छादनम् अत्यन्तं पतितो ह्य् अददद् भवेत् ॥

**[६६७]** > यद्य् अर्थिता तु दारैः स्यात् क्लीबादीनां कथंचन ।  
> तेषाम् उत्पन्नतन्तूनाम् अपत्यं दायम् अर्हति ॥

‘**निरिन्द्रियाः’** पङ्ग्वादयः । ‘**क्लीबादीनाम्’** इत्य् अतद्गुणसंविज्ञानो बहुव्रीहिः ।

याज्ञवल्क्यः [२.१४०–४२] ।

> पतितस् तत्सुतः क्लीबः पङ्गुर् उन्मत्तको जडः ।  
> अन्धो ‘चिकित्स्यरोगाद्या भर्तव्यास् तु निरंशकाः ॥  
> औरसाः क्षेत्रजास् तेषां निर्दोषा भागहारिणः ।  
> सुताश् चैषां प्रभर्तव्या यावद् वै भर्तृसात्कृताः ॥

**[६६८]** > अपुत्रा योषितश् चैव भर्तव्याः साधुवृत्तयः ।  
> निर्वास्या व्यभिचारिण्यः प्रतिकूलास् तथैव च ॥

नारदः [१६.२१] ।

> पितृद्विट् पततः षण्डो यश् च स्याद् अपपात्रितः ।  
> औरसा अपि नैते ‘ंशं लभेरन् क्षेत्रजाः कुतः ॥

‘**अपपात्रितः’** राजवधादिना दोषेण बान्धवैर् यस्य घटापवर्जनं कृतम् ।

देवलः ।

> मृते न पितरि क्लीबकुष्ठ्युन्मत्तजडान्धकाः ।  
> पतितः पतितापत्यं लिङ्गी दायांशभागिनः ॥  
> तेषां पतितवर्जेभ्यो भक्तवस्त्रं प्रदीयते ।  
> तत्पुत्राः पितृदायांशं लभेरन् दोषवर्जिताः ॥

‘**मृते न पितरि’** इति । मृते पितरि क्लीबादयो नांशभागिन इति संबन्धः ।

विष्णुः [१५.३२–३९]- “पतितक्लीबाचिक्त्स्यरोगविकलास् त्व् अभागहारिणः । रिक्थग्राहिभिस् ते भर्तव्याः । तेषां चौरसाः पुत्रा भागहारिणः । न तु पतितस्य । पतनीये कृते **[६६९]** कर्मण्य् अनन्तरोत्पन्नाः । प्रतिलोमास् तु स्त्रीषु चोत्पन्नाश् चाभागिनः । तत्पुत्राः पैतामहे ‘प्य् अर्थे । अंशग्राहिभिस् ते भरणीयाः” ।

गौतमः [२८.४४–४६]- “जडक्लीबौ भर्तव्यौ । अपत्यं जडस्य भागार्हम् । शूद्रापुत्रवत् प्रतिलोमासु” ।

‘**शूद्रापुत्रवत् प्रतिलोमासु’** इति, शूद्रापुत्रो ‘प्य् अनपत्यशुश्रूषुश् चेल् लभेत वृत्तिम् अन्तेवासिविधिना तत्पुत्रोक्तप्रकारेण । यथा शूद्रापुत्रो जीवनमात्रं लभत एवं प्रतिलोमासुतो ‘पीति ।

कात्यायनः [८६२–६५] ।

> अक्रमोढासुतश् चैव सगोत्राद्यश् च जायते ।  
> प्रव्रज्यावसितश् चैव न रिक्थं तेषु कर्हिचित् ॥  
> अक्रमोढासुतस् त्व् ऋक्थी सवर्णश् च यदा पितुः ।  
> असवर्णप्रसूतश् च क्रमोढायां तु यद् भवेत् ॥  
> प्रतिलोमप्रसूता या तस्याः पुत्रो न रिक्थभाक् ।  
> ग्रासाच्छादनम् अत्यन्तं देयं तद्बन्धुभिः स्मृतम् ॥  
> बन्धूनाम् अप्य् अलाभे तु पित्र्यं द्रव्यं तद् आप्नुयात् ।  
> अपित्र्यं तद् धनं प्राप्तं दापनीया न बान्धवैः ॥

‘**क्रमोडासुतो’** अत्र अक्रमोढायाम् असवर्णायां जातः सो ‘रिक्थी । एवं क्रमोढायां सवर्णेन जातः ऋक्थभाग् इति । ‘**सगोत्राद्यश् च जायते’** इति — **[६७०]** सगोत्रायां विवाहितायां सगोत्राद्यो जायते ‘सौ [न] ऋक्थभाग् इत्य् अर्थः । ‘**दापनीया न बान्धवैः’** ग्रासाच्छादनम् अपि न दापयितव्या इत्य् अन्वयः ।

**अथासंकृतस्ंस्करणम्**

तत्र नारदः [१६.३३–३४] ।

> येषां च न कृताः पित्रा संस्कारविधयः क्रमात् ।  
> कर्तव्या भ्रातृभिस् तेषां पैतृकाद् एव तद्धनात् ॥  
> अविद्यमाने पित्र्ये ‘र्थे स्वांशाद् उद्धृत्य वा पुनः ।  
> अवश्यकार्याः संस्कारा भ्रातॄणां पूर्वसंस्कृतैः ॥

देवलः ।

> कन्याभ्यश् च पितृद्रव्यं देयं वैवाहिकं वसु ।  
> अपुत्रकस्य कन्या स्वा धर्मजा पुत्रवद् धरेत् ॥

**[६७१]** याज्ञवल्क्यः [२.१२४] ।

> असंस्कृता तु संस्कार्या भ्रातृभिः पूर्वसंस्कृतैः ।  
> भगिन्यश् च निजाद् अंशाद् अंशं कृत्वा तुरीयकम् ॥

विष्णुः [१५.३१]- “अनूढायाः कन्यायाः स्ववित्तानुसारेण संस्कारं कुर्यात्” ।

मनुः [९.११८] ।

> स्वेभ्यः स्वेभ्यस् तु कन्याभ्यः प्रदद्युर् भ्रातरः पृथक् ।  
> स्वात् स्वाद् अंशाच् चतुर्भागं पतिताः स्युर् अदित्सवः ॥

कात्यायनः [८५८] ।

> कन्यकानां त्व् अदत्तानां चतुर्थो भाग इष्यते ।  
> पुत्राणां च त्रयो भागाः स्वाम्यं स्वल्पे धने स्मृतम् ॥

शङ्खलिखितौ- “विभज्यमाने दायार्थे कन्यालंकारं वैवाहिकं स्त्रीधनं कन्या लभेत्” ।

बौधायनः [२.३.४४]- “मातुर् अलंकारं दुहितरः सांप्रदायिकं लभेरन्न् अन्यद् वा” ।

**[६७२]** ‘न दायम् अर्हति स्त्री’ इत्य् अनुवृत्तौ पुनर् बौधायनः- “निरिन्द्रिया अदायाश् च स्त्रियो मता इति श्रुतिः” ।

**अथ विभाज्यम्**

तत्र कात्यायनः [८४०, ८५०] ।

> पैतामहं च पित्र्यं च यच् चान्यत् स्वयम् अर्जितम् ।  
> दायादानां विभागे तु सर्वम् एतद् विभज्यते ॥  
> ऋक्थं प्रीतिप्रदत्तं तु दत्वा शेषं विभावयेत् ।  
> आ चतुर्थात् तु तद् ग्राह्यं क्रमेणैव हि तत्सुतैः ॥

‘**आ चतुर्था’** पुरुषात् ।

नारदः [१६.३२] ।

> यच् छिष्टं पितृदायेभ्यो दत्वर्णं पैतृकं च यत् ।  
> भ्रातृभिस् तद् विभक्तव्यम् ऋणी स्याद् अन्यथा पिता ॥

कात्यायनः [८४६–४९, ८४१–४२] ।

> भ्रात्रा पितृव्यमातृभ्यां कुटुम्बार्थम् ऋणं कृतम् ।  
> विभागकाले दातव्यम् ऋणिभिः सर्वम् एव तु ॥

**[६७३]** > तद् ऋणं धनेने देयं नान्यथैव प्रदापयेत् ।  
> भावितं चेत् प्रमाणेन विरोधात् परतो यदा ॥  
> पित्र्यं पित्र्यर्णसंबद्धम् आत्मीयं चात्मना कृतम् ।  
> ऋणम् एवंविधं शोध्यं विभागे बन्धुभिः सह ॥  
> धर्मार्थं प्रीतिदत्तं च यद् ऋणं स्वनियोजितम् ।  
> तद् दृश्यमानं विभजेन् न दानं पैतृकाद् धनात् ॥  
> दृश्यमानं विभज्येत गृहं क्षेत्रं चतुष्पदम् ।  
> गूढद्रव्याभिशङ्कायां प्रत्ययस् त्व् अत्र कीर्तितः ॥  
> गृहोपस्करवाह्यास् तु दोह्याभरणकर्मिणः ।  
> दृश्यमाना विभज्यन्ते कोशं गूढे ‘ब्रवीद् भृगुः ॥

‘**तद् ऋणं धने देयम्’** इत्यादेर् अर्थः — **विभागकाले**, ‘**विरोधात्’** परस्परविप्रतिपत्तौ, यन् न दत्तं ‘**तद् ऋणम्’**, ‘**परतः’** उत्तरकालम्, यदा देयं भवति तदा ‘**प्रमाणेन चेत् विभावितम्’** भवति ततो देयं नापरत इति । ‘**पित्र्यर्णसंबद्धम्’** पित्र्यर्णपरिशोधनार्थं यत् ‘**कृतं’** आत्मीयं कुटुम्बार्थं परकृतम् अपि ‘**आत्मना कृतम्’** अपि कुटुम्बार्थम् एव । ‘**धर्मार्थं प्रीतिदत्तम्’** इति — स्वयम् असाधारण्येन साधारणधनं ‘**धर्मार्थम्’** दत्तम्, प्रीत्या च यद् दत्तम्, ‘**ऋणं यत्’** स्वयम् उत्तमर्णत्वेनान्यस्मै दत्तं तत् ज्ञायमानं विभक्तव्यम् । यतो ‘विभक्तात् पैतृकाद् धनाद् असादारण्येन दानं नोचितम् इति ।

**[६७४]** मनुः [९.११९] ।

> अजाविकं चैकशफं न जातु विषमं भजेत् ।  
> अजाविकं तु विषमं ज्येष्ठस्यैव विधीयते ॥

**अथाविभाज्यम्**

तत्र मनुः [९.२०६] ।

> विद्याधनं तु यद्य् अस्य तत् तस्यैव धनं भवेत् ।  
> मैत्रम् औद्वाहिकं चैव माधुपर्किकम् एव च ॥

‘**माधुपर्किकम्’** मधुपर्ककाले पूज्यतया यल् लब्धम् ।

याज्ञवल्क्यः [२.११९] ।

> क्रमाद् अभ्यागतं द्रव्यं हृतम् अभ्युद्धरेत् तु यः ।  
> दायादेभ्यो न तद् दद्याद् विद्यया लब्धम् एव च ॥

**[६७५]** व्यासः ।

> विद्याप्राप्तं शौर्यधनं यच् च सौदायिकं भवेत् ।  
> विभागकाले तत् तस्य नान्वेष्टव्यं स्वऋक्थिभिः ॥

‘**सौदायिकम्’** इत्थं कात्यायनेन लक्षितम् [९७१] ।

> ऊढया कन्यया वापि पत्युः पितृगृहाद् अपि ।  
> भ्रातुः सकाशात् पित्रोर् यल् लब्धं सौदायिकं स्मृतम् ॥

गौतमः [२८.३१]- “स्वयम् अर्जितम् अवैद्येभ्यो वैद्यः कामं न दद्यात्” ।

‘**वैद्यो’** विद्वान् ।

कात्यायनः [८७५] ।

> नाविद्यानां तु वैद्येन देयं विद्याधनात् क्वचित् ।  
> समविद्याधिकानां तु देयं वैद्येन तद् धनम् ॥

नारदः [१६.११] ।

> वैद्यो ‘वैद्याय नाकामो दद्याद् अंशं स्वतो धनात् ।  
> पित्र्यं द्रव्यं समाश्रित्य न चेत् तेन तद् आहृतम् ॥

**[६७६]** **विभजेद्** इत्य् अनुवृत्तौ पुनर् नारदः [१६.५–७] ।

> शौर्यभार्याधने हित्वा यत् तु विद्याधनं भवेत् ।  
> त्रीण्य् एतान्य् अविभाज्यानि प्रसादो यश् च पैतृकः ॥  
> मात्रा च स्वधनं दत्तं यस्मै स्यात् प्रीतिपूर्वकम् ।  
> तस्याप्य् एषो विधिर् दृष्टो मातापीष्टे यथा पिता ॥

व्यासः ।

> पितामहेन यद् दत्तं पित्रा वा प्रीतिपूर्वकम् ।  
> तस्य तन् नापहर्तव्यं मात्रा दत्तं च यद् भवेत् ॥

याज्ञवल्क्यः [२.११५] ।

> पितृद्रव्याविनाशेन यद् अन्यत् स्वयम् अर्जितम् ।  
> मैत्रम् औद्वाहिकं चैव दायादानां न तद् भवेत् ॥

मनु-विष्णू [मनु ९.२०८; वि १८.४२] ।

> अनुपघ्नन् पितृद्रव्यं श्रमेण यद् उपार्जयेत् ।  
> स्वयम् ईहितलब्धं च नाकामो दातुम् अर्हति ॥

व्यासः ।

> अनाश्रित्य पितृद्रव्यं स्वशक्याप्नोति यद् धनम् ।  
> दायादेभ्यो न तद् दद्याद् विद्यालब्धं च यद् भवेत् ॥

**[६७७]** कात्यायनः [८६७, ८७०, ८७३, ८७१, ८७२, ८७६, ८७८–८०] ।

> परभक्तप्रदानेन प्राप्तविद्यो यदान्यतः   
> तया प्राप्तं च विधिना विद्याप्राप्तं तद् उच्यते ॥  
> उपन्यस्ते च यल् लब्धं लब्धं प्राध्ययनाच् च यत् ।  
> विद्याधनं तु तत् प्राहुः सामान्यं यद् अतो ‘न्यथा ॥  
> शिष्याद् आर्त्विज्यतः प्रश्नात् संधिग्धप्रश्ननिर्णयात् ।  
> स्वज्ञान्शंसनाद् वादाल् लब्धं प्राध्ययनाच् च यत् ॥  
> विद्याधनं तु तत् प्राहुर् विभागे न विभज्यते ।  
> शिल्पिष्व् अपि हि धर्मो ‘यं मूल्याद् यच् चाधिकं भवेत् ॥  
> विद्यापणकृतं चैव याज्यतः शिष्यतस् तथा ।  
> एतद् विद्याधनं प्राहुः सामान्यं यद् अतो ‘न्यथा ॥  
> परं निरस्य यल् लब्धं विद्यया पणपूर्वकम् ।  
> विद्याधनंतु तद् विद्यान् न विभाज्यं बृहस्पतिः ॥  
> विद्याप्रतिज्ञया लब्धं शिष्याद् आप्तं च यद् भवेत् ।  
> ऋत्विङ्न्यायेन यल् लब्धम् एतद् विद्याधनं भृगुः ॥

**[६७८]**  
> आरुह्य संशयं यत्र प्रसभं कर्म कुर्वते ।  
> तस्मिन् कर्मणि तुष्टेन प्रसादः स्वामिना कृतः ॥  
> तत्र लब्धं तु यत् किंचित् धनं शौर्येण तद् भवेत् ।  
> ध्वजाहृतं भवेद् यत् तु विभाज्यं नैव तत् स्म्र्तम् ॥  
> संग्रामाद् आहृतं यत् तु विद्राव्य द्वषतां बलम् ।  
> स्वाम्यर्थे जीवितं त्यक्त्वा तद् ध्वजाहृतम् उच्यते ॥  
> यल् लब्धं लाभकाले तु स्वजात्या कन्यया सह ।  
> कन्यागतं तु तद् वित्तं शुल्कं वृद्धिकरं स्मृतम् ॥  
> वैवाहिकं तु तद् विद्याद् भार्यया यत् समाहृतम् ।  
> धनम् एवंविधं सर्वं विज्ञेयं कर्मसाधकम् ॥

शङ्खलिखितौ- “न वास्तुविभागो नोदपात्रालंकारानुयुक्तस्त्रीवाससाम् अपां प्रचारवर्त्मनां विभागश् चेति प्रजापतिः” ।

मनु-विष्णू [म। ९.२१९; वि। १८.४४] ।

> वस्त्रं पत्रम् अलंकारः कृतान्नम् उदकं स्त्रियः ।  
> योगक्षेमप्रचारं च न विभाज्यं प्रचक्षते ॥

**[६७९]** ‘**वस्त्रम्’** समूल्यम् अङ्गधृतम् । ‘**पत्र**’शब्दो ‘त्र लेख्यनिविष्टधनपरः । ‘धनपत्रविशिष्टं तु’ इति कात्यायनवचनानुसारात् । ‘**स्त्रियः’** संयुक्ताः, ‘अविभागः स्त्रीषु संयुक्तासु’ [२८.४८] इति गौतमवचनात् । ‘**योगक्षेमम्’** मन्त्रिपुरोहितादि योगक्षेमहेतुत्वात् । ‘**प्रचारः’** गवादीनां प्रचारणमार्गः ।

व्यासः ।

> अविभाज्यं सगोत्राणाम् आ सहस्रकुलाद् अपि ।  
> याज्यं क्षेत्रं च पात्रं च कृतान्नम् उदकं स्त्रियः ॥

‘**क्षेत्रम्’** वास्तुक्षेत्रम् ।

**[६८०]** कात्यायनः [८८२–८४] ।

> धनं पत्रनिविष्टं तु धर्मार्थं यन् निरूपितम् ।  
> उदकं चैव दाराश् च निबन्धो यः क्रमागतः ॥  
> धृतं वस्त्रम् अलंकारो वानुरूपं च यद् भवेत् ।  
> यथाकालोपयुक्तानि तथा योज्यानि बन्धुभिः ॥  
> गोप्रचारश् च रथ्या च वस्त्रं यच् चाङ्गयोजितम् ।  
> प्रयोज्यं न विभज्येत शिल्पार्थं च बृहस्पतिः ॥  
> देशस्य जातेः सङ्घस्य धर्मो ग्रामस्य यो भृगुः ।  
> उदितः स्यात् स तेनैव दायधर्मं प्रकल्पयेत् ॥

बृहस्पतिः [२६.४७, ५०, ५१, ३, २, ५२] ।

> वस्त्रादयो ‘विभाज्या यैर् उक्तं तैर् न विचारितम् ।  
> धनं भवेत् समृद्धानां पत्रालंकारसंसृतम् ॥  
> मध्यस्थितम् अनाजीव्यं दातुं नैकस्य शक्यते ।  
> युक्त्या विभजनीयं तद् अन्यथानर्थकं भवेत् ॥

**[६८१]** > विक्रीय वस्त्राभरणम् ऋणम् उद्ग्राह्य लेखितम् ।  
> कृतान्नं चाकृतान्नेन परिवर्त्य विभज्यते ॥  
> उद्धृत्य कूपवाप्यम्भस् त्व् अनुसारेण गृह्यते ।  
> यथाभागानुसारेण सेतुः क्षेत्रे विभज्यते ॥  
> एकां स्त्रीं कारयेत् कर्म यथांशेन गृहे गृहे ।  
> बह्व्यः समांशतो देया दासानाम् अप्य् अयं विधिः ॥  
> योगक्षेमवतो लाभः समत्वेन विभज्यते ।  
> प्रचारश् च यथांशेन कर्तव्य ऋणिभिः सह ॥

‘**योगक्षेमवतः’** योगक्षेमहेतोः । अत्र च वस्त्रादीनां प्रकारविशेषेण विभाज्यत्वम् उक्तम् । अतो मन्वादीनां वस्त्राद्यविभाज्यत्ववचनानि स्वरूपतो विभाज्यतानिषेधपराणीत्य् अविरोधः ।

कात्यायनः [८७४] ।

> कुले विनीतविद्यानां भ्रातॄणां पितृतो ‘पि वा ।  
> शौर्यप्राप्तं तु यद् वित्तं विभाज्यं तद् बृहस्पतिः ॥

**[६८२]** अस्यार्थः — [‘कुले’] स्वकुले पितामहपितृव्यादिभ्यः पितृत एव वा शिक्षितविद्यानां भ्रातॄणां यत् तु विद्याशौर्यप्राप्तं धनं तद्विभागकाले विभक्तव्यम् एवेति ।

नारदः [१६.१०] ।

> कुटुम्बं बिभृयाद् भ्रातुर् यो विद्याम् अधिगच्छतः ।  
> भागं विद्याधनस् तस्मात् स लभेताश्रुतो ‘पि सन् ॥

‘**अश्रुतो’** अत्र अविद्यः ।

मनुः [९.२०४–०५] ।

> यत् किंचित् पितरि प्रेते धनं ज्येष्ठो ‘धिगच्छति ।  
> भागो यवीयसां तत्र यदि विद्यानुपालिनः ॥  
> अविद्यानां तु सर्वेषाम् ईहातश् चेद् धनं भवेत् ।  
> समस् तत्र विभागः स्याद् अपित्र्य इति धारणा ॥

‘**यत् किंचिद्’** इत्यादि — पितृद्रव्याविरोधेनापि यतो ज्येष्ठो धनम् अर्जयति तत्र कनिष्ठानाम् अपि विभागो भवति यदि ते विद्याभ्यासरता भवन्ति । ‘**ईहातः’** कृष्यादिचेष्टातः ।

वसिष्ठः [१७.५१]- “येन चैषां स्वयम् उत्पादितं स्यात् तद् द्व्यंशम् आहरेत्” ।

व्यासः ।

> साधारणं समाश्रित्य यत् किंचिद् वाहनायुधम् ।  
> शौर्यादिनाप्नोति धनं भ्रातरस् तत्र भागिनः ॥  
> तस्य भागद्वयं कार्यं शेषास् तु समभागिनः ।

**अथ स्त्रीधनकृत्यम्**

तत्र मनुः [९.१९९] ।

> न निर्हारं स्त्रियः कुर्युः कुटुम्बाद् बहुमध्यगात् ।  
> स्वकाद् अपि च वित्ताद् धि स्वस्य भर्तुर् अनाज्ञया ॥

‘**निर्हारम्’** निष्कृष्य हरणम् । ‘**कुटुम्ब**’पदेन कुटुम्बधनं तत्साहचर्याद् इहोच्यते । ‘**स्वकात्’** स्वभर्तुर् असाधारणात् ।

मनु-विष्णू [म। ९.२००; वि। १७.२२] ।

> पत्यौ जीवति यः स्त्रीभिर् अलंकारो धृतो भवेत् ।  
> न तं भजेरन् दायादा भजमानाः पतन्ति ते ॥

**[६८४]** आपस्तम्बः [२.१४.९]- “अलंकारो भार्याया ज्ञातिधनं चेत्य् एके” ।

नारदः [४.२८; ना। म। सं। २.२४] ।

> भर्त्रा प्रीतेन यद् दत्तं स्त्रियै तस्मिन् मृते ‘पि तत् ।  
> सा यथाकामम् अश्नीयात् दद्याद् वा स्थावराद् ऋते ॥

व्यासः ।

> द्विसहस्रपणो दायः स्त्रियं देयो धनस्य तु ।  
> यच् च भर्त्रा धनं दत्तं सा यथाकामम् आप्नुयात् ॥

कात्यायनः [९०१, ९०५–०७, ९२१] ।

> ऊढया कन्यया वापि पत्युः पितृगृहे ‘पि वा ।>   
> भ्रातुः सकाशात् पित्रोर् वा लब्धं सौदायिकं स्मृतम् ॥  
> सौदायिकं धनं स्त्रीणां प्राप्य स्वातन्त्र्यम् इष्यते ।  
> यस्मात् तदानृशंस्यार्थं तैर् दत्तं तत्पर्जीवनम् ॥  
> सौदायिके सदा स्त्रीणां स्वातन्त्र्यं परिकीर्तितम् ।  
> विक्रये चैव दाने च यथेष्टं स्थावरेष्व् अपि ॥

**[६८५]**  
> भर्तृदायं मृते पत्यौ विन्यसेत् स्त्री यथेष्टतः ।  
> विद्यमाने तु संरक्षेत् क्षपयेत् तत्कुले ‘न्यथा ॥  
> अपुत्रा शयनं भर्तुः पालयन्ती गुरौ स्थिता ।  
> भुञ्जीतामरणात् क्षान्ता दायादा ऊर्ध्वम् आप्नुयुः ॥

‘पत्युर् गृहे’ इति संबन्धः । ‘भ्रातुः पित्रोर् वा’ इत्य् उपलक्षणम्, तेनान्येभ्यो ‘पि । स्वमातापितृकुलेभ्यो यल् लब्धं धनं तत् ‘सौदायिकम्’ । तत्र च ‘स्थावरे’ अपि स्त्रियाः दानादिषु स्वातन्त्र्यम् । भर्तृदत्तेषु तु स्थावरातिरिक्तेष्व् एव यथेष्टं दानादिष्व् अधिकारः ।

राजा ऋक्थं पालयेद् इत्य् अनुवृत्तौ मनुः [८.२८–२९] ।

> वशापुत्रासु चैवं स्याद् रक्षणं निष्कुलासु च ।  
> पतिव्रतासु च स्त्रीषु विधवास्व् आतुरासु च ॥  
> जीवन्तीनां तु तासां ये तद् धरेयुः स्वबान्धवाः ।  
> ताञ् छिष्याच् चौरदण्डेन धार्मिकः पृथिवीपतिः ॥

‘**वशा’** वन्ध्या । ‘**अपुत्रा’** मृतपुत्रा । ‘**निष्कुला’** प्रनष्टमातापितृकुला ।

देवलः ।

> वृत्तिर् आबहरणं शुल्कं लाभश् च स्त्रीधनं भवेत् ।  
> भोक्त्री च स्वयम् एवेदं पतिर् नार्हत्य् अनापदि ॥

**[६८६]** > मृषा मोक्षे च भोगे च स्त्रियै दद्यात् सवृद्धिकाम् ।  
> पुत्रान् निर्हरणे चापि स्त्रीधनं भोक्तुम् अर्हति ॥

कात्यायनः [९११–१४] ।

> न भर्ता नैव च सुतो न पिता भ्रातरो न च ।  
> आदाने वा विसर्गे वा स्त्रीधने प्रभविष्णवः ॥  
> यदि ह्य् एकतरस् तेषां स्त्रीधनं हरते बलात् ।  
> सवृद्धिं प्रतिदाप्यः स्याद् दण्डं चैव समाप्नुयात् ॥  
> तद् एव यद्य् अनुज्ञाप्य भक्षयेत् प्रीतिपूर्वकम् ।  
> मूलम् एव स दाप्यः स्याद् यदा स धनवान् भवेत् ॥  
> व्याधितं व्यसनस्थं च धनिकैश् चोपपीडितम् ।  
> ज्ञात्वा निसृष्टं यत् प्रीत्या दद्याद् आत्मेच्छया च सः ॥

**[६८७]** याज्ञवल्क्यः [२.१४७] ।

> दुर्भिक्षे धर्मकार्यार्थे व्याधौ संप्रतिरोधके ।  
> गृहीतं स्त्रीधनं भर्ता न स्त्रियै दातुम् अर्हति ॥

कात्यायनः [९०८–१०] ।

> यदि चेत् स द्विभार्यः स्यान् न च तां भजते पुनः ।  
> प्रीत्या विसृष्टम् अपि चेत् प्रतिदाप्यः स तद् बलात् ॥  
> ग्रासाच्छादनवासानाम् आच्छेदो यत्र योषितः ।  
> तत्र स्वम् आददीत स्त्री विभागं रिक्थिनां तथा ॥  
> लिखितस्येति धर्मो ‘यं प्राप्ते भर्तृकुल वसेत् ।  
> व्याधिता प्रेतकाले तु गच्छेद् बन्धुकुलं ततः ॥  
> यज्ञार्थं द्रव्यम् उत्पन्नं तस्माद् द्रव्यं नियोजयेत् ।  
> स्थानेषु धर्मजुष्टेषु न स्त्रीमूर्खविधर्मिषु ॥

**[६८८]** > भर्त्रा प्रतिश्रुतं देयम् ऋणवत् स्त्रीधनं सुतैः ।  
> तिष्ठेद् भर्तृगृहे या तु न सा पितृकुले वसेत् ॥

**अथ स्त्रीधनविभागः**

तत्र मनुः [९.१९२–९३, १९५] ।

> जनन्यां संस्थितायां तु समं सर्वे सहोदराः ।  
> भजेरन् मातृकं रिक्थं भगिन्यश् च सनाभयः ॥  
> यास् तासां स्युर् दुहितरस् तासाम् अपि यथार्हतः ।  
> मातामह्या धनात् किंचित् प्रेदेयं प्रीतिपूर्वकम् ॥  
> अन्वाधेयं च यद् दत्तं पत्या प्रीतेन चैव यत् ।  
> पत्यौ जीवति वृत्तायाः प्रजायास् तद् धनं भवेत् ॥

‘**सनाभयो’** अत्र सोदर्याः । ‘**यथार्हतः’** द्रव्यापत्वबहुत्वादियोग्यताद्यनुसारेण । ‘**अन्वाधेयम्’** विवाहोत्तरकालं भर्तृकुले पितृकुले च यल् लब्धं धनम् ।

बृहस्पतिः [२६.३१] ।

> स्त्रीधनं स्याद् अपत्यानां दुहिता च तदंशिनी ।  
> अपुत्रा चेत् समूढा तु लभते मानमात्रकम् ॥

**[६८९]]** मनुः [९.१३१] ।

> मातुस् तु यौतकं यत् स्यात् कुमारीभाग एव सः ।

‘यौतकम्’ विवाहकाले पित्रादिभिः स्त्रियै यद् दत्तं धनम् ।

गौतमः [२८.२५]- “स्त्रीधनं दुहितॄणाम् अप्रत्तानाम् अप्रतिष्ठितानां च” ।

‘**अप्रतिष्ठिताः’** विवाहिता अपि निर्धनभर्तृका दुर्भगा अनपत्याश् च ।

वसिष्ठः [१७.४६]- “मातुः पारिणाह्यं स्त्रियो विभजेतन्” ।

‘**पारिणाह्यम्’** परिच्छद आदर्शकङ्कणादिः ।

विभजेरन्न् ऊर्ध्वम् इत्य् अनुवृत्तौ याज्ञवल्क्यः [२.११७] ।

> मातुर् दुहितरः शेषम् ऋणात् ताभ्य ऋते ‘न्वयः ।

‘**अन्वयः’** तत्पुत्रपौत्रादिः ।

विवाहार्हेष्व् इत्य् अनुवृत्तौ विष्णुः [१७.२०]- “सर्वेष्व् एव प्रसूतानां तद् धनं दुहितृगामि” ।

मनुः [९.१९८] ।

> स्त्रियास् तु यद् भवेद् वित्तं पित्रा दत्तं कथंचन ।  
> ब्राह्मणी तद् धरेत् कन्या तदपत्यस्य वा भवेत् ॥

**[६९०]** अस्यार्थः —स्त्रीणाम् अभर्तृकाणाम् अनपत्यानां च पित्रा दत्तं सपत्नीदुहिता ब्राह्मणि या कन्या सा हरेत् तदपत्यं चेति ।

कात्यायनः [९१८, ९१७] ।

> दुहितॄणाम् अभावे तु ऋक्थं पुत्रेषु तद् भवेत् ।  
> बन्धुदत्तं तु बन्धूनाम् अभावे भर्तृगामि तत् ॥  
> भगिन्यो बान्धवैः सार्धं विभजेरन् सभर्तृकाः ।  
> स्त्रीधनस्येति धर्मो ‘यं विभागस् तु प्रकल्पितः ॥

**अथाप्रजायाः**

तत्र मनुः [९.१९६–९७] ।

> ब्राह्मदैवार्षगान्धर्वप्राजापत्येषु यद् धनम् ।  
> अतीतायाम् अप्रजसि भर्तुर् एव तद् इष्यते ॥  
> यत् त्व् अस्याः स्याद् धनं दत्तं विवाहेष्व् आसुरादिषु ।  
> अतीतायाम् अप्रजसि मातापित्रोस् तद् इष्यते ॥

**[६९१]** देवलः ।

> सामान्यं पुत्रकन्यानां मृतायां स्त्रीधनं स्त्रियाम् ।  
> अप्रजायां हरेद् भर्ता माता भ्राता पितापि च ॥

गौतमः [२८.२६–२७]- “भगिनीशुल्कं सोदर्याणाम् ऊर्ध्वंमातुः । पूर्वं चैके” ।

‘**भगिनीशुल्कः’** आसुरादिविवाहोढाया भगिन्याः धनम् । ‘**ऊर्ध्वं मातुः’** मातरि मृतायाम् इत्य् अर्थः ।

याज्ञवल्क्यः [२.१४४] ।

> बन्धुदत्तं तथा शुल्कम् अन्वाधेयकम् एव च ।  
> अप्रजायाम् अतीतायां बान्धवास् तद् अवाप्नुयुः ॥

मनुः [९.१३५] ।

> अपुत्रायां मृतायां तु पुत्रिकायां कथंचन ।  
> धनं तत् पुत्रिकाभर्ता हरेतैवाविचारयन् ॥

पैठीनसिः- “प्रेतायां पुत्रिकायां न भर्ता तद् द्रव्यम् अर्हत्य् अपुत्रायां कुमार्या स्वस्रा वा तद् ग्राह्यम्” ।

**[६९२]** याज्ञवल्क्यः [२.१४६] ।

> दत्वा कन्यां हरन् दण्ड्यो व्ययं दद्याच् च सोदयम् ।  
> मृतायां सर्वम् आदद्यात् परिशोध्योभयव्ययम् ॥

अस्यार्हः — स्वयम् एव वाचा **दत्वा**, ‘**हरन्’** कारणम् अन्तरेण कन्याम् अपहरन्, **दण्ड्यो** भवति । यच् च वरेण दत्तं हिरण्यदिकं तत्र समवृद्धिकं **दद्याद्** इति कन्यादातुर् उपदेशः । अथ कथंचिद् वाग्दात्ता मृता, तस्यां ‘**मृतायां सर्वम् आदद्यात्’** । यत् पूर्वं दत्तम् उभयोर् अपि व्ययं शोधयित्वा यत् कन्यापित्रा संबन्धिनाम् उपचारार्थं पण्यादिकं दत्तम्, यच् च संबन्धिनां मङ्गलार्थं दत्तम् अङ्गुलीयादिकम्, उभयं परिगणय्यावशिष्टम् **आदद्यात्** ।

अर्हतीत्य् अनुवृत्तौ शङ्खः- “स्वयं शुल्कं वोढा” ।

बौधायनः ।

> ऋक्थं मृतायाः कन्याया गृह्णीयुः सोदराः स्वयम् ।  
> तदभावे भवेन् मातुस् तदभावे पितुर् भवेत् ॥

**[६९३]** बृहस्पतिः [व्य। २६.३२–३३] ।

> मातृष्वसा मातुलानी पितृव्यस्त्री पितुः स्वसा ।  
> श्वश्रूः पूर्वजपत्नी च मातृतुल्याः प्रकीर्तिताः ॥  
> यद् आसाम् औरसो न स्यात् सुतो दौहित्र एव वा ।  
> तत्सुतो वा धनं तासां स्वस्रीयाद्याः समाप्नुयुः ॥

**अथ स्त्रीधनलक्षणम्**

तत्र मनु-कात्यायनौ [म। ९.१९४’ का। ८९४] ।

> अध्यग्न्यध्याहवनिकं दत्तं च प्रीतितः स्त्रियै ।  
> भ्रातृमातृपितृप्राप्तं षड्विधं स्त्रीधनं स्म्र्तम् ॥

नारदः [१६.८] ।

> अध्यग्न्यध्याहवनिकं भर्तृदायस् तथैव च ।  
> भ्रातृदत्तं पितृभ्यां च षड्विधं स्त्रीधनं स्मृतम् ॥

विष्नुः [१७.१८]- “पितृमातृसुतभ्रातृदत्तम् अध्यग्न्युपागतम् आधिवेदनिक्ं बन्धुदत्तं शुल्कम् अन्वाधेयकम् इति स्त्रीधनम्” ।

देवलः ।

> वृत्तिर् आभरणं शुल्कं लाभश् च स्त्रीधनं भवेत् ।

**[६९४]** कात्यायनः [९०४]

> प्राप्तं शिल्पैस् तु यद् वित्तं प्रीत्या चैव यद् अन्यतः ।  
> भर्तुः स्वाम्यं सदा तत्र शेषं तु स्त्रीधनं भवेत् ॥

[का। ८९५–९७]

> विवाहकाले यत् स्त्रीभ्यो दीयते क्य् अग्निसंनिधौ ।  
> तद् अध्यग्निकृतं सद्भिः स्त्रीधनं परिकीर्तितम् ॥  
> यत् पुनर् लभते नारी नीयमाना हि पैतृकात् ।  
> अध्याहवनिकं नाम तत् स्त्रीधनम् उदाहृतम् ॥  
> प्रीत्या प्रदत्तं यत् किंचित् श्वश्र्वा वा श्वशुरेण वा ।  
> पादवन्दनिकं यत् तल् लावण्यार्जितम् उच्यते ॥

[का। ८९९–९००]

> विवाहात् परतो यत् तु लब्धं भर्तृकुलात् स्त्रिया ।  
> अन्वाधेयं तद् उक्तं तु लब्धं यत् स्वकुलात् तया ॥  
> ऊर्ध्वं लब्धं तु यत् किंचित् संस्कारात् प्रीतितः स्त्रिया ।  
> भर्तुः पित्रोः सकाशाद् वा अन्वाधेयं तु तद् भृगुः ॥

**[६९५]** [का। ८९८]

> गृहोपस्करवाह्यानां दोह्याभरणकर्मणाम् ।  
> मूल्यं लब्धं तु यत् किंचित् शुल्कं तत् परिकीर्तितम् ॥

**अथावलुप्तविभागः**

तत्र मनुः [९.२१८] ।

> ऋणे धने च सर्वस्मिन् प्रविभक्ते यथाविधि ।  
> पश्चात् दृश्येत यत् किंचित् तत् सर्वं समतां नयेत् ॥

कात्यायनः [८८५–८८] ।

> प्रच्छादितं तु यद् येन पुनर् आगत्य यत् समम् ।  
> भजेरन् भ्रातृभिः सार्धम् अभावे हि पितुः सुताः ॥  
> अन्योन्यापहृतं द्रव्यं दुर्विभक्तं च यद् भवेत् ।  
> यथाप्राप्तं विभज्येत समभागेन तद् भृगुः ॥  
> विभक्तेनैव यत् प्राप्तं धनं तस्यैव तद् भवेत् ।  
> हृतं नष्टं च यल् लब्धं प्राग् उक्तं च पुनर् भवेत् ॥

**[६९६]**  
> बन्धुवर्गहृतं द्रव्यं बलान् नैव प्रदापयेत् ।  
> बन्धूनाम् अविभक्तानां भोगं नैव प्रवर्तयेत् ॥

बृहस्पतिः [व्य। २६.१४१–४२] ।

> साधारणऋणन्यासनिह्नवे छद्मना क्रियाम् ।  
> पार्श्वहानिकरीं कृत्वा पश्चाच् छेषं प्रदापयेत् ॥  
> मायाविनो धृतधनाः क्रूरा लुब्धाश् च ये नराः ।  
> संप्रीत्या साधनीयास् ते स्वार्थहान्या छलेन वा ॥

**अथ नानावर्णसमवायविभागः **

तत्र मनुः [९.१४८–५४] ।

> एतद् विभागं विज्ञेयं विभागस्यैकयोनिषु ।  
> बह्वीषु चैकजातानां नानास्त्रीषु निबोधयेत् ॥  
> ब्राह्मणस्यानुपूर्वेण चतस्रस् तु यदि स्त्रियः ।  
> तासां पुत्रेषु जातेषु विभागो ‘यं विधिः स्मृतः ॥

**[६९७]** > कीनाशो गोवृषो यानम् अलंकाराश् च वेश्म च ।  
> विप्रस्योद्धारकं देयम् एकांशश् च प्रधानतः ॥  
> त्र्यंशं दायाद् धरेद् विप्रो द्वाव् अंशौ क्षत्रियासुतः ।  
> वैश्याजो ‘ध्यर्धम् एवांशम् अंशं शूद्रासुतो हरेत् ॥  
> सर्वं वा रिक्थजातं तु दशधा प्रविभज्य तु ।  
> धर्म्यं विभागं कुर्वीत विधिनानेन धर्मवित् ॥  
> चतुरो ‘ंशान् हरेद् विप्रस् त्रीन् अंशान् क्षत्रियासुतः ।  
> वैश्यापुत्रो हरेद् द्व्यंशम् अंशं शूद्रासुतो हरेत् ॥

‘एकयोनिषु’ एकजातीयासु स्त्रीषु जातानाम् इत्य् अर्थः । ‘नानास्त्रीषु’ नानाजातीयासु स्त्रीषु । ‘एकांशश् च प्रधानतः’ ये ब्राह्मणस्य त्रयो ‘ंशास् तत्रैकांशः प्रधानतः सारद्रव्यात् कर्तव्यः ।

नारदः [१६.१४] ।

> वर्णावरेष्व् अंशहातिर् ऊढाजातेष्व् अनुक्रमात् ।

**[६९८]** महाभारते [अनुशासन, ४२.४८–५६] ।

> भीष्म उवाच —  
> क्षत्रियस्यापि भार्ये द्वे विहिते कुरुनन्दन ।  
> तृतीया वा भवेच् छूद्रा न तु दृष्टान्ततः स्मृता ॥  
> अष्टधा तु भवेत् कार्यं क्षत्रियस्वं युधिष्ठिर ।  
> क्षत्रियाया हरेत् पुत्रश् चतुरो ‘ंशान् पितुर् धनात् ॥  
> युद्धौपचारिकं यत् तु पितुर् आसीद् धरेच् च तत् ।  
> वैश्यापुत्रस् तु भागांस् त्रीन् शूद्रापुत्रस् तथाष्टमम् ॥  
> सो ‘पि वित्तं हरेत् पित्रोर् नादत्तं हर्तुम् अर्हति ।  
> एकैव हि भवेद् भार्या वैश्यस्य कुरुनन्दन ॥  
> द्वितीया वा भवेच् छूद्रा न तु दृष्टान्ततः स्मृता ।  
> पञ्चधा वा भवेत् कार्यं वैश्यस्वं भरतर्षभ ॥  
> तयोर् अपत्ययोर् वक्ष्ये विभागं च नराधिप ।  
> वैश्यापुत्रेण हर्तव्यास् चत्वारो ‘ंशाः पितुर् धनात् ॥  
> पञ्चमस् तु भवेद् भागः शूद्रापुत्राय भारत ।  
> सो ‘पि दत्तं हरेत् पित्रा नादत्तं हर्तुम् अर्हति ॥

**[६९९]** ‘**दृष्टान्तो’** अत्र वेदः । ‘**युद्धौपचारिकम्’** युद्धोपकरणम् ।

विष्णुः [१८.१–२७]- “ब्राह्मणस्य चतुर्षु वर्णेषु [चेत्] पुत्रा भवेयुस् ते पैतृकम् ऋक्थं दशधा विभजेयुः । तत्र च ब्राह्मणीसुतश् चतुरो ‘ंशान् आदद्यात् । क्षत्रियापुत्रस् त्रीन् । द्वाव् अंशौ वैश्यासुतः । सूद्रापुत्रस् त्व् एकम् । अथ चेच् छूद्रापुत्रवर्जं ब्राह्मणस्य पुत्रत्रयं भवेत् तदा नवधा धनं विभजेयुः । वर्णक्रमेण चतुस्त्रिद्विभागीकृतान् अंशान् दद्युः । वैश्यवर्जम् अष्टधा कृत्वा चतुरस् त्रीन् एकं च समादद्युः । क्षत्रियवर्जं सप्तधा कृत्वा चतुरो द्वाव् एकं च । ब्राह्मणवर्जं षड्धा कृत्वा त्रीन् द्वाव् एकं च । क्षत्रियस्य क्षत्रियावैश्याशुद्रापुत्रेष्व् अयम् एव विभागः । अथ ब्राह्मणस्य ब्राह्मणक्षत्रियौ पुत्रौ स्याताम्, तदा सप्तधा कृताद् धनात् ब्राह्मणश् चतुरो ‘ंशान् दद्यात् । त्रीन् राजन्यः । अथ ब्राह्मणस्य ब्राह्मणवैश्यौ चेत् पुत्रो स्यातां तदा तद्धनात् षड्धविभक्तान् चतुरो ‘ंशान् ब्राह्मणस् एव् आदद्यात् । द्वौ वैश्यः । अथ ब्रह्मणस्य ब्राह्मणशूद्रौ पुत्रौ स्यातां तदा तधनं पञ्चधा **[७००]** विभजेयाताम् । चतुरो ‘ंशान् ब्राह्मणस् त्व् आदद्यात् । एकं शूद्रः । अथ ब्राह्मणस्य क्षत्रियस्य वा क्षत्रियवैश्यौ द्वौ पुत्रौ स्यातां तदा तद्धनं पञ्चधा विभजेयाताम् । त्रीन् अंशान् क्षत्रियस् त्व् आदद्यात् । द्वाव् अंशौ वैश्यः । अथ ब्राह्मणस्य क्षत्रियस्य वा क्षत्रियशूद्रौ पुत्रौ स्यातां तदा तद्धनं चतुर्धा विभजेयाताम् । त्रीन् अंशान् क्षत्रियस् त्व् आदद्यात् । एकं शूद्रः । अथ ब्राह्मणस्य क्षत्रियवैश्ययोर् वा [वैश्यशूद्रौ] पुत्रौ स्यातां तदा तद्धनं त्रिध् विभजेयाताम् । द्वाव् अंशौ वैश्यस् त्व् आदद्यात् । एकं शूद्रः” ।

अथ शङ्खलिखितौ- “अन्यवर्णस्त्रीजातानां दायाद् अर्धार्धहानिर् वर्णक्रमेण” ।

विष्णुः [१८.३८–४०]- “यदि द्वौ ब्राह्मणीपुत्रओ स्याताम् एकः शूद्रापुत्रस् तदा नवधा विभक्तस्यार्थस्य ब्राह्मणीपुत्राव् अष्टौ भागान् आदद्याताम् एकं शूद्रापुत्रः । अथ शूद्रापुत्राव् उभौ स्याताम् एको ब्राःमणीपुत्रस् तदा षड्धा विभक्तस्य धनस्य चतुरो ‘ंशान् ब्राह्मणस् त्व् आदद्याद् द्वाव् अंशौ शूद्रापुत्रौ । अनेन क्रमेनान्यत्राप्य् अंशकल्पना भवति” ।

पुनर् विष्णुः [१८.२८–३१]- “अथैकपुत्रा ब्राह्मणस्य [ब्राह्मण]क्षत्रियविश्याः सर्वहराः । क्षत्रियवैश्यौ राजन्यस्य । वैश्यस्य वैश्यः । शूद्रस्य शूद्रः” ।

वसिष्ठः [१७.४७, ५०]- “यदि ब्राह्मणस्य ब्राह्मणीक्षत्रियावैशासु पुत्राः स्युस् तदा त्र्यंशं ब्राह्मण्याः पुत्रो हरेत् । द्वाव् अंशौ राजन्यायाः पुत्रः । समम् इतरे विभजेरन्” ।

**[७०१]** मनुः [९.१५६–५७] ।

> समवर्णासु वा जाताः सर्वे पुत्रा द्विजन्मनाम् ।  
> उद्धारं ज्यायसे दत्वा भजेरन्न् इतरे समम् ॥  
> शूद्रस्य तु सवर्णैव नान्या भार्या विधीयते ।  
> तत्र जाताः समांशाः स्युर् यदि पुत्रशतं भवेत् ॥

बौधायनः [२.३.१२–१३]- “सवर्णापुत्रानन्तरापुत्रयोर् अनन्तरापुत्रश् चेद् गुणवान् स ज्येष्ठांशं हरेत् । गुणवान् अशेषाणां भर्ता भवेत्” ।

बृहस्पतिः [व्य्। २६.१२०] ।

> विप्रेण क्षत्रियाजातो जन्मज्येष्ठो गुणान्वितः ।  
> भवेत् समांशो विप्रेण वैश्याजातस् तथैव च ॥

गौतमः [२८.३६–३९]- “ब्राह्मणस्य राजन्यापुत्रो ज्येष्ठो गुणसम्पन्नस् तुल्यभाक् । ज्येष्ट्ःआंशहीनम् अन्यत् । राजन्यावैश्यापुत्रसमवाये यथा स ब्राह्मणीपुत्रेण । क्षत्रियाच् चेत् तुल्यभाक्” ।

‘**ब्राह्मणीपुत्रेण’** कनीयसेति शेषः । ‘**ज्येष्ठांशहीनम् अन्यत्’** ज्येष्ठस्य उद्धाररूपो विंशतितमो यो ‘ंशस् तद्रहितं ‘**अन्यत्’** द्रव्यं समं विभक्तव्यम् इत्य् अर्थः । ‘**यथा स ब्राह्मणीपुत्रेण’** इति — यथा स क्षत्रियापुत्रो ज्येष्ठो ब्राह्मणीपुत्रेण कनीयसा तुल्यांशः । एवं वैश्यापुत्रो ‘पि ब्राह्मणज एव **[७०२]** क्षत्रियापुत्रेण कनीयसा तुल्यांशः । ‘**क्षत्रियाच् चेत्’** इति, क्षत्रियाच् चेद् राजन्यावैश्यापुत्रौ भवतः, तदापि वैश्यापुत्रो ज्येष्ठः क्षत्रियापुत्रेण कनीयसा तुल्यांश इत्य् अर्थः ।

बृहस्पतिः [व्य। २६.१२१] ।

> न प्रतिग्रहभूर् देया क्षत्रियाय सुताय वै ।  
> यद्य् अप्य् अस्य पिता दद्यान् मृते विप्रासुतो हरेत् ॥

वृद्धमनुः ।

> ब्रह्मदायागतां भूमिं हरेयुर् ब्राह्मणीसुताः ।  
> गृहं द्विजातयः सर्वे यथा क्षेत्रं क्रमागतम् ॥

‘**ब्रह्मदायागताम्’** प्रतिग्रहयाजनादिना लब्धाम् ।

बृहस्पतिः [व्य। २६.१२२] ।

> शूद्र्यां द्विजातिभिर् जातो न भूमेर् भागम् अर्हति ।

देवलः [बृ। व्य्। २६.१२३–२४] ।

> सजाताव् आप्नुयात् सर्वम् इति धर्मो व्यवस्थितः ॥  
> निषाद एकपुत्रस् तु विप्रस्वस्य तृतीयभाक् ।  
> द्वौ सपिण्डः सकुल्यो वा स्वधादाताथ संहरेत् ॥

**[७०३]**  
> कुल्याभावे स्वधादाता आचार्यः शिष्य एव वा ।  
> सर्वास्व् आपत्सु तान् वर्णान् स्वगोत्रान् प्रतिपादयेत् ॥

‘**निषादः’** शूद्रायां ब्राह्मणाज् जातः । ‘**द्वौ’** अंशाव् इति शेषः । ‘**स्वधादाता’** पिण्डदः । ‘**सर्वास्व् आपत्सु’** सर्वेषां सपिण्डादीनाम् अभावे । ‘**तान् वर्णान्’** निषादपितृसवर्णान् ।

विष्णुः [१८.३२–३३]- “द्विजातीनां शूद्रस् त्व् एकः पुत्रो ‘र्धहरः । अपुत्ररिक्थस्य या गतिः सात्रार्धस्य द्वितीयस्य” ।

‘**द्विजातीनां’** ब्राह्मणव्यतिरिक्तानां क्षत्रियवैश्यानां ब्राह्मणजाते शूद्रापुत्रे देवलेन तृतीयांशभागित्वस्योक्तत्वात् ।

[मनुः] [९.१५४–५५] ।

> यद्य् अपि स्यात् तु सत्पुत्रो ‘प्य् असत्पुत्रो ‘पि वा भवेत् ।  
> नाधिकं दशमाद् दद्याच् छूद्रापुत्राय धर्मतः ॥

**[७०४]**  
> ब्राह्मणक्षत्रियविशां शूद्रापुत्रो न रिक्थभाक् ।  
> यद् एवास्य पिता दद्यात् तद् एवास्य धनं भवेत् ॥

यदा पिता प्रसन्नः शूद्रापुत्राय ददाति, तदा दशमम् एवांशं दद्याद् इत्यर्थः ।

बृहस्पतिः [व्य। २६.१२५] ।

> अनपत्यस्य शुश्रूषुर् गुणवान् शूद्रयोनिजः ।  
> लभेताजीवनं शेषं सपिण्डाः समवाप्नुयुः ॥

गौतमः [२८.४०]- “शूद्रापुत्रो ‘प्य् अनपत्यस्य सुश्रूषुश् चेल् लभेत वृत्तिमूलम् अन्तेवासिविधिना” ।

अनूढापुत्रविषयम् एतत्, अपरिगृहीतासु इत्य् अधिकारात् ।

शङ्खलिखितौ- “न शूद्रापुत्रो ‘र्थभागी । यद् एवास्य पिता दद्यात् तद् एवास्य भागः । तस्य गोमिथुनं चापरं वा दद्यात् । कृष्णायसं कृष्णधान्यं तिलवर्जम्” ।

गौतमः [२८.४६]- “शूद्रापुत्रवत् प्रतिलोमासु” ।

मनुः [९.१७९] ।

> दास्यां वा दासदास्यां वा यः शूद्रस्य सुतो भवेत् ।  
> सो ‘नुज्ञातो हरेद् अंशम् इति धर्मो व्यवस्थितः ॥

‘**दासदासी’** परिचारकदासी ।

**[७०५]** याज्ञवल्क्यः [२.१३३–३४] ।

> जातो ‘पि दास्यां शूद्रेण कामतो ‘ंशहरो भवेत् ।  
> मृते पितरि कुर्युस् तं भ्रातरस् त्व् अर्धभागिकम् ॥

**अथ विभक्तजविभागः**

तत्र मनु-नारदौ [म। ९.२१६; ना। १६.४४] ।

> ऊर्ध्वं विभागाज् जातस् तु पित्र्यम् एव धनं हरेत् ।  
> संसृष्टास् तेन वा ये स्युर् विभजेत स तैः सह ॥

बृहस्पतिः [व्य। १६.५४–५५] ।

> पित्रा सह विभक्ता ये सापत्ना वा सहोदराः ।  
> जघन्यजाश् च ये तेषां पितृभागहरास् तु ते ॥  
> अनीशः पूर्वजः पित्र्ये भ्रातृभागे विभक्तजः ।

तथा [व्य। २६.५६–५७] ।

> पुत्रैः सह विभक्तेन पित्रा यत् स्वयम् अर्जितम् ।  
> विभक्तजस्य तत् सर्वम् अनीशाः पूर्वजाः स्मृताः ॥

**[७०६]**  
> यथा धने तथर्णे ‘पि दानाधानक्रयेषु च ।  
> परस्परम् अनीशास् ते मुक्त्वा शौचोदकक्रियाः ॥

याज्ञवल्क्यः [२.१२२] ।

> विभक्तेषु सुतो जातः सवर्णायां विभागभाक् ।  
> दृश्याद् वा तद्विभागः स्याद् आयव्ययविशोधितात् ॥

अस्यायम् अर्थः — यो विभागकाले गर्भस्थो न ज्ञातः पश्चाज् जातः स सर्वेभ्यो ‘ंशहरेभ्यः सकाशात् स्वांशं तदंशसमं लभेत ।

यद् आह विष्णुः [१७.३]- “पितृविभक्ता विभागानन्तरोत्पन्नस्य भागं दद्युः” इति ।

विभागानन्तरकालं च यस्य गर्भाधानं स पित्र्यम् एवांशं लभते न तु पूर्वजाद् अंशाद् अपि । “अनीशः पूर्वजः पित्र्ये भ्रातृभागे विभक्तजः” इति बृहस्पतिवचनात् [व्य। २६.५५] । पितृविभागकालप्राप्तम् आयव्ययशोधितं यावद् विद्यमानं धनम् उपलभ्यते ततो वा धनात् स्वांशं लभत इति ।

**[७०७]**

**अथ विभक्तागतविभागः**

तत्र बृहस्पतिः [व्य।२६.६३–६७, ३९] ।

> कृते ‘कृते विभागे वा ऋक्थी यत्र प्रवर्तते ।  
> सामान्यं चेद् भावयति तत्र भागहरस् तु सः ॥  
> ऋणं लेख्यं गृहं क्षेत्रं यस्य पैतामहं भवेत् ।  
> चिरकालप्रोषितो ‘पि भागभागागतस् तु सः ॥  
> गोत्रसाधारनं त्यक्त्वा यो ‘न्यदेशं समाशारितः ।  
> तद्वंशस्यागतस्यांशः प्रदातव्यो न संशयः ॥  
> तृतीयः पञ्चमश् चैव सप्तमो वापि यो भवेत् ।  
> जन्मनामपरिज्ञाने लभेतांशं क्रमागतम् ॥  
> यं परम्परया मौलाः सामन्ताः स्वामिनं विदुः ।  
> तदन्वयस्यागतस्य दातव्या गोत्रजैर् मही ॥  
> जाता जनिष्यमाणाश् च गर्भस्था ये च मानवाः ।  
> सर्वे काङ्क्षन्ति तां वृत्तिम् अनाच्छेद्या ततस् तु सा ॥

**[७०८]**

**अथ पुत्रान्तरविभागः**

तत्र मनुः [९.१३०] ।

> पित्रिकायां कृतायां तु यदि पुत्रो ‘नुजायते ।  
> समस् तत्र विभागः स्याज् ज्येष्ठता नास्ति हि स्त्रियाः ॥

‘**अनुजायते’** पश्चाद् उत्पद्यते ।

बृहस्पतिः [व्य। २६.७०] ।

> एक एवौरसः पुत्रः पित्र्ये स्वामी प्रकीर्तितः ।  
> तत्तुल्या पुत्रिका प्रोक्ता भर्तव्यास् त्व् अपरे स्मृताः ॥

मनुः [९.१६३] ।

> एक एवौरसः पुत्रो पित्र्यस्य वसुनः प्रभुः ।  
> शेषाणाम् आनृशंस्यार्थं प्रदद्यात् तु प्रजीवनम् ॥

[तथा] [९.१२०–२१] ।

> यवीयाञ् ज्येष्ठभार्यायां पुत्रम् उत्पादयेद् यदि ।  
> समस् तत्र विभागः स्याद् इति धर्मो व्यवस्थितः ॥

**[७०९]**  
> उपसर्जनं प्रधानस्य धर्मतो नोपपद्यते ।  
> पिता प्रधानं प्रजने तस्माद् धर्मेण तं भजेत् ॥

[तथा] [९.१४६] ।

> धनं यो बिभृयाद् भ्रातुर् मृतस्य स्त्रियम् एव च ।  
> सो ‘पत्यं भ्रातुर् उत्पाद्य दद्यात् तस्यैव तद् धनम् ॥

[तथा] [९.१६२] ।

> यद्य् एकरिक्थिनौ स्याताम् औरसक्षेत्रजौ सुतौ ।  
> यद्य् अस्य पैतृकं रिक्थं स तद् गृह्णीत नेतरः ॥

‘**वसुनः’** वित्तस्य । ‘**शेषाणाम्’** क्षेत्रजव्यतिरिक्तानाम् । ‘**उपसर्जनम्’** अत्र उपसर्जनत्वम् । ‘**क्षेत्रजः’** अत्रानियुक्तायाम् उत्पन्नः ।

विष्णुः [१७.२३] ।

> अनेकपितृकाणां तु पितृतो ‘ंशप्रकल्पना ।  
> यस्य यत् पैतृकं रिक्थं स तद् गृह्णीत नेतरः ॥

‘**अनेकपितृकाणाम्’** [एकस्यां योषिति] बहुभिः संगतायां जातानाम् ।

**[७१०]** मनुः [९.१६४–६५] ।

> षष्ठं तु क्षेत्रजस्यांशं प्रदद्यात् पितृकाद् धनात् ।  
> औरसो विभजन् दायं पित्र्यं पञ्चमम् एव वा ॥  
> औरसक्षेत्रजौ पुत्रौ पितृरिक्थस्य भागिनौ ।  
> दशापरे तु क्रमशो गोत्ररिक्थांशभागिनः ॥

षष्ठपञ्चमविभागविकल्पो गुणवत्वागुणवत्वेन व्यवस्थितः । ‘**दशापरे’** दत्तकादयः । ‘**क्रमशः’** पूर्वपूर्वाभावे परः परः इत्य् अनेन क्रमेण । ‘**गोत्रविक्थांशभागिनः’** गोत्रभाजः त्रिक्थभाजश् च भवन्तीत्य् अर्थः ।

‘पुत्रं प्रतिगृहीष्यम्’ इत्य् अनुवृत्तौ वसिष्ठः [१५.९–१०]- “तस्मिंश् चेत् प्रतिगृहीत औरसः पुत्र उत्पद्यते स चतुर्थभागगामी स्यात् । यदि नाभ्युदयिकेषु प्रयुक्तं स्यात्” ।

कात्यायनः [८५७] ।

> उत्पन्ने त्व् औरसे पुत्रे तृतीयांशहराः स्मृताः ।  
> स्वर्णास् त्व् असवर्णास् तु ग्रासाच्छादनभागिनः ॥

**[७११]** बृहस्पतिः [व्य। २६.७१] ।

> क्षेत्रजाद्या सुताश् चान्ये पञ्चषट्सप्तभागिनः ।

हारीतः- “विभजिष्यमाणम् एकविंशं कानीयाय दद्यात् । विंशं पौनर्भवाय । एकोनविंशं द्व्यामुष्यायणाय । अष्टादशं क्षेत्रजाय । सप्तदशं पुत्रिकापुत्राय । इतरान् औरसाय पुत्राय दद्युः” ।

ब्रह्मपुराणे ।

> समग्रधनभोक्ता स्याद् औरसो ‘पि जघन्यजः ।  
> त्रिभागं क्षेत्रजो भुङ्क्ते चतुर्थं पुत्रिकासुतः ॥  
> कृत्रिमः पञ्चभागं तु षड्भागं गूढसंभवः ।  
> सप्तांशं चापविद्धस् तु कानीनश् चाष्टमांशकम् ॥  
> नवभागं सहोढश् च क्रीतो दशमम् अश्नुते ।  
> पौनर्भवस् तु परतो द्वादशं स्वयम् आगतः ॥  
> त्रयोदशं स्वभागं तु शूद्रो भुङ्क्ते पितुर् धनात् ।  
> तद्गोत्रजो वा धर्मिष्ठो ब्रह्मचार्य् अथ वा पुनः ॥

‘**परतः’** दशमात् परम् एकादशमं समश्नुत इत्य् अर्थः ।

**[७१२]** शङ्खलिखितौ- “षड्दायादेषु विकल्पः । औरसः क्षेत्रजः पित्रिकासुतः पौनर्भवः कानीनो गूढोत्पन्नश् चेति । षड्विधा बन्धुदायादाः । पितृपितामहानाम् एकगोत्रा रिक्थपिण्डोदकसामान्यात् । तेषाम् अर्थं दशभागान् कुर्यात् । द्वौ भागौ पितुर् द्वाव् औरसस्य । त्रीन् क्षेत्रजपुत्रिकासुतयोः । एकैकम् इतरेषाम्” ।

पुनः शङ्खलिखितौ- “ऋषभो ‘धिको ज्येष्ठस्य । तस्याभावे क्षेत्रजपुत्रिकापुत्रसुतयोः । तयोर् अप्य् अभावे त्रयाणाम् इतरेषाम् । तेषाम् अप्य् अभावे षण्णाम् अदायादानाम् । अपविद्धः सहोष्हो दत्तः क्रीतकः शूद्रापुत्रः उपनतश् च स्वयम् इत्य् अदायादाः षड् एव पुत्राः । तेषां सारानुसारतो ‘र्थम् अपेक्ष्य देयम् एतेभ्यः प्रजीवनम्” ।

गौतमः [२५.३३]- “पुत्रा औरस-क्षेत्रज-दत्त-कृत्रिम-गूढोत्पन्नापविद्धा रिक्थभाजः । कानीन-सहोढ-पौनर्भव-पुत्रिकापुत्र-स्वयंदत्त-क्रीता गोत्रभाजश् चतुर्थांशिन औरसाभावे” ।

**[७१३]** ‘**गोत्रभाजः’** गोत्रं भजन्ते पिण्डोदकदानादिक्रियाभिः पुत्रकार्यं कुर्वन्तीति तथोच्यन्ते । एतच् च कानीनादीनां गोत्रभाक्त्ववचनम् औरसादीनाम् ऋक्थभाजाम् एकतरस्यापि सद्भावे ‘ंशहरत्वनिषेधार्थम्” ।

औरस-क्षेत्रज-पुत्रिकापुत्र-पौनर्भव-कानीन-गूढोत्पन्नान् अभिधाय वसिष्ठः [१७.२५–२६]- “इत्य् एते दायादा बन्धवास् त्रातारो महतो भयाद् इत्य् आहुः । अथादायादबन्धूनां सहोढ एव प्रथमः” ।

इदं च पौनर्भव-कानीनयोर् अंशहरत्वाभिधानं पितृवर्णपौनर्भवकानीनविषयम् । गौतमीयं चैतयोर् अंशहरत्वनिषेधनम् असवर्णविषयम् ।

> उत्पन्ने त्व् औरसे पुत्रे तृतीयांशहराः सुताः ।  
> सवर्णास्त्व् असवर्णास् तु ग्रासाच्छादनभागिनः ॥

इति कात्यायनवचनात् [८५७] । सहोढ-दत्त-क्रीत-स्वयमुपगतापविद्ध-शूद्रापुत्रान् अभिधाय, औरसादीन् परामृश्य — पुनर् वसिष्ठः [१७.३९]- “यस्य पूर्वेषां षण्णां न कश्चिद् दायादः स्याद् एते तस्य दायं हरेयुः” ।

हारीतः- “षड्बन्धुदायादाः षडबन्धुदायादाः । साध्व्यां स्वयम् उत्पादितः क्षेत्रजः पौनर्भवः कानीनः पुत्रिकापुत्रो गृहे गूढोत्पन्न इति बन्धुदायादाः । दत्तः क्रीतो ‘पविद्धः सहोढः स्वयमुपागतः सहसा दृष्टश् चेत्य् अबन्धुदायादाः” ।

**[७१४]** ‘**साध्व्याम्’** विवाहसंस्कृतायां ‘स्वयमुत्पादितः’ पुत्र औरस इत्य् अर्थः । ‘**सहसा दृष्टः’** यो मातापित्रादिहीनो ‘कस्माद् दृष्टः केनचिद् अप्रेरितेन ‘**मम त्वं पुत्र’** इत्य् उक्तः ‘**तथा’** इति प्रतिपद्यते । ‘**अबन्धुदायादाः’** बन्धुदायान् नाददते ये तथोक्ताः ।

यमः ।

> पुत्रास् तु द्वादश् प्रोक्ता मुनिभिस् तत्त्वदर्शिभिः ।  
> तेषां षड् बन्धुदायादाः षड् अदादादबान्धवाः ॥  
> द्वयमुत्पादितश् चैको द्वितीयः क्षेत्रजः स्मृतः ।  
> तृतीयः पुत्रिकापुत्र इति धर्मविदो विदुः ॥  
> पौनर्भवश् चतुर्थस् तु कानीनश् चैव पञ्चमः ।  
> गृहे च गूढ उत्पन्नः षड् एते पिण्डदाः सुताः ॥  
> अपविद्धः सहोडश् च दत्तः कृत्रिम एव च ।  
> पञ्चमः क्रीतकः पुत्रो यश् चोपनयते स्वयम् ॥  
> इत्य् एते संकरोत्पन्नः षड् अदायादबान्धवाः ।

**[७१५]** मनुः [९.१५८–६०] ।

> पुत्रान् द्वादश यान् आह मनुः स्वायंभुवो नृणाम् ।  
> तेषां षड् बन्धुदायादाः षड् अदायादबान्धवाः ॥  
> औरसः क्षेत्रजश् चैव दत्तः कृत्त्रिम एव च ।  
> गूढोत्पन्नो ‘पविद्धश् च दायादा बान्धवाश् च षट् ॥  
> कानीनश् च सहोढश् च क्रीतः पौनर्भवस् तथा ।  
> स्वयंदत्तश् च शौद्रश् च षड् अदायादबान्धवाः ॥

बौधायनः [२.३.३१–३२] ।

> औरसं पुत्रिकापुत्रं क्षेत्रजं दत्तकृत्त्रिमौ ।  
> गूढजं चापविद्धं च रिक्थभाजः प्रचक्षते ॥  
> कानीनं च सहोढं च क्रीतं पौनर्भवं तथा ।  
> स्वयंदत्तं निषादं च गोत्रभाजः प्रचक्षते ॥

औरस-पुत्रिकापुत्र-क्षेत्रज-कानीन-गूढोत्पन्नापविद्ध-सहोढ-पौनर्भव-दत्तक-द्वयमुपागत-कृत्त्रिम-क्रीतान् अभिधाय, देवलः ।

> एते द्वादशपुत्रास् तु सन्तत्यर्थम् उदाहृताः ।  
> आत्मजाः परजाश् चैव लब्धा यादृच्छिकास् तथा ॥  
> तेषां षड् बन्धुदायादाः पूर्वे ‘न्ये पितुर् एव षट् ।  
> विशेषश् चापि पुत्राणाम् आनुपूर्व्याद् विशिष्यते ॥ \
**[७१६]**  
> सर्वे ह्य् अनौरसस्यैते पुत्रा दायहराः स्मृताः ।  
> औरसे पुनर् उत्पन्ने तेषु ज्यैष्ठ्यं न तिष्ठति ॥  
> तेषां सवर्णा ये पुत्रास् ते तृतीयांशभागिनः ।  
> हीनास् तम् उपजीवेयुर् ग्रासाच्छादनसंभृताः ॥

औरस-क्षेत्रज-पुत्रिकापुत्र-पौनर्भव-कानीन-गूढोत्पन्न-सहोढ-दत्त-क्रीत-स्वयमुपागतापविद्ध-यत्रक्वचनोत्पादितान् अभिधाय, विष्णुः [१५.२८–३०]- “एतेषां पूर्वः पूर्वः श्रेयान् । स एव दायहरः । स चान्यान् बिभृयात्” ।

औरस-पुत्रिकासुत-क्षेत्रज-कानीन-पौनर्भव-दत्तक-क्रीत-स्वयंदत्त-सहोढापविद्धान् अभिधाय, याज्ञवल्क्यः [२.१३२] ।

> पिण्डदो ‘ंशहरश् चैषां पूर्वाभावे परः परः ।

नारदः [१६.४५–४७, ४९] ।

> औरसः क्षेत्रजश् चैव पुत्रिकापुत्र एव च ।  
> कानीनश् च सहोढश् च गूढोत्पन्नस् तथैव च ॥  
> पौनर्भवो ‘पविद्धश् च दत्तः क्रीतः कृतस् तथा ।  
> स्वयं चोपागतः पुत्रा द्वादशैते प्रकीर्तिताः ॥

**[७१७]**  
> तेषां षड् बन्धुदायादाः षड् अदायादबान्धवाः ।  
> पूर्वः पूर्वः स्मृतः श्रेष्ठो जघन्यो यो य उत्तरः ॥  
> क्रमाद् एते प्रवर्तन्ते मृते पितरि तद्धने ।  
> ज्यायसो ज्यायसो ‘भावे जघन्यो यस् तद् आप्नुयात् ॥

मनुः [९.१८५] ।

> न भ्रातरो न पितरः पुत्रा ऋक्थहराः स्मृताः ।

तथा [९.१८४] ।

> श्रेयसः श्रेयसो ‘लाभे पापीयान् ऋक्थम् अर्हति ।  
> बहवश् चेत् तु सदृशाः सर्वे ऋक्थस्य भागिनः ॥

शङ्खलिखितौ ।

> श्रेयसः श्रेयसो ‘लाभे पापीयान् ऋक्थम् अर्हति ।

बृहस्पतिः [व्य। २६.७२–७३] ।

> दत्तो ‘पविद्धः क्रीतश् च कृतः शौद्रस् तथैव च ।  
> जातिशुद्धाः कर्मशुद्धा मध्यमास् ते सुता मताः ॥  
> क्षेत्रजो गर्हितः सद्भिस् तथा पौनर्भवः सुतः ।  
> कानीनश् च सहोढश् च गूढोत्पन्नस् तथैव च ॥

**[७१८]** हारीतः [बृहस्पति, व्य्। २६.७४–७५] ।

> शूद्रापुत्राः स्वयंदत्ता ये चैते क्रीतकाः स्मृताः ।  
> सर्वे ते गोत्रिणः प्रोक्ताः काण्डपृष्ठा न संशयः ॥  
> स्वकुलं पृष्ठतः कृत्वा यो वै परकुलं व्रजेत् ।  
> तेन दुश्चरितेनासौ काण्डपृष्ठो न संशयः ॥

यमः ।

> आपद्गतो ‘भ्युपगतो यश् च स्याद् वैष्णवीसुतः ।  
> सर्वे ते मनुना प्रोक्ता काण्डपृष्ठास् त्रयस् तथा ॥  
> कुलं काण्डम् इत् ख्यातं यस्मात् पूर्वाणि ते जहुः ।  
> तत्र ज्येष्थतरो यः स्यात् तं वै काण्डेति निर्दिशेत् ॥  
> स्वकुलं पृष्ठतः कृत्वा यो वै परकुलं व्रजेत् ।  
> तेन दुश्चरितेनासौ काण्डपृष्ठ इति स्मृतः ॥

‘वैष्णवी’ शूद्रा ।

**अथ पुत्रलक्षणम्**

**औरसः**

तत्र वसिष्ठः [१७.१२–१३]- “द्वादश इत्य् एव पुत्राः पुत्राणदृष्टाः । स्वयम् उत्पादितः स्वक्षेत्रे संस्कृतायाम् औरसः” ॥।

**[७१९]** विष्णुः [१५.१–२]- “अथ द्वादश पुत्रा भवन्ति । स्वे क्षेत्रे संस्कृतायाम् उत्पादितः स्वयम् औरसः प्रथमः” ।

मनुः [९.१६६] ।

> स्वे क्षेत्रे संस्कृतायां तु स्वयम् उत्पदयेद् धि यम् ।  
> तम् औरसं विजानीयात् पुत्रं प्राथमकल्पिकम् ॥

देवलः ।

> संस्कृतायां च भार्यायां स्वयम् उत्पादितो हि यः ।  
> औरसो नाम पुत्रः स प्रधानः पितृवंशधृक् ॥

याज्ञवल्क्यः [२.१२८]- “औरसो धर्मपत्नीजः”

आपस्तम्बः [२.१३.१–२]- “सवर्णाम् अपूर्वां शास्त्रविहितां यथर्तु गच्छतः पुत्रास् तेषां कर्मभिः संबन्धः । दायेनाव्यतिक्रमश् चोभयोः” ।

**[७२०]** बौधायनः [२.३.१४, १६]- “सवर्णायां संस्कृतायां स्वयम् उत्पादितम् औरसं पुत्रम् विद्यात् । अथाप्य् उदाहरन्ति —

> अङ्गाद् अङ्गात् संभवति हृदयाद् अभिजायसे ।  
> आत्मा वै पुत्रनामासि संजीव शरदः शतम्” ॥

शङ्खलिखितौ- “ब्राह्मणस् तु सवर्णायाः पाणिं गृह्णीयात् । तस्यां हि पितामहानां तनवो ‘नुसूयन्ते । पुत्रोपचारेणात्मानम् अनुमन्त्रयते । एवं ह्य् आह —

> अङ्गाद् अङ्गात् संभवति हृदयाद् अभिजायसे ।  
> आत्मा वै पुत्रनामासि संजीव शरदः शतम्” ॥  
> आधत्त पितरो गर्भं कुमारं पुष्करस्रजम् ।  
> तथेह पुरुषस्यात्मा तस्मात् त्वम् इह जायसे ।  
> आत्मा पुत्र इति प्रोक्तः पितुर् मातुर् अनुग्रहात् ।  
> पुन्नाम्नस् त्रायते यस् तत्पुत्रस् तेनासि संज्ञितः ॥

**अथ क्षेत्रजः**

तत्रौरसानन्तरं वसिष्ठः [१७.१८]- “तदलाभे नियुक्तायां क्षेत्रजो द्वितीयः” ।

**[७२१]** विष्णुः [१५.२]- “नियुक्तायां सपिण्डेनोत्तमवर्णेन वोत्पादितः क्षेत्रजो द्वितीयः” ।

मनुः [९.१६७] ।

> यस् तल्पजः प्रमीतस्य क्लीबस्य व्याधितस्य वा ।  
> स्वधर्मेण नियुक्तायां स पुत्रः क्षेत्रजः स्मृतः ॥

याज्ञवल्क्यः [२.१२८] ।

> क्षेत्रजः क्षेत्रजातस् तु सगोत्रेणेतरेण वा ।

बौधायनः [२.३.१७–१८]- “मृतस्य प्रसूतो यः क्लीबस्य व्याधितस्य वान्येनानुमतः स्वक्षेत्रे स क्षेत्रजः । स एष द्विपिता द्विगोत्रश् च द्वयोर् अपि स्वधारिक्थभाग् भवति” ।

याज्ञवल्क्यः [२.१२७] ।

> अपुत्रेण परक्षेत्रे नियोगोत्पादितः सुतः ।  
> उभयोर् अप्य् असौ रिक्थी पिण्डदाता च धर्मतः ॥

**[७२२]** मनुः [९.५३] ।

> क्रियाभ्युपगमाद् एतद् बीजार्थं यत्र दीयते ।  
> तस्येह भागिनौ दृष्टौ बीजी क्षेत्रिक एव च ॥

नारदः [१५.५८] ।

> क्षेत्रिकानुमते बीजं यस्य क्षेत्रे प्रसिच्यते ।  
> तदपत्यं द्वयोर् एव बीजिक्षेत्रिकयोर् मतम् ॥

शङ्खलिखितौ- “मत्रसंस्कारकर्तुर् अपत्यम् इत्य् आङ्गिरसः । बीजक्षेत्रयोर् अनुमते यद् बीकं प्रकीर्यते तद् द्विधा शस्यम् इत्य् उशना” ।

कात्यायनः [८५९] ।

> क्षेत्रिकस्य मतेनापि फलम् उत्पादयेत् तु यः ।  
> तस्येह भागिनौ तौ तु न फलं हि विनैकतः ॥

**[७२३]** हारीतः- “जीवति क्षेत्रजम् आहुर् अस्वातन्त्र्यात् । मृते द्व्यामुष्यायणम् अनूप्तबिजत्वात् । नाबीजं क्षेत्रं फलति, नाक्षेत्रं बीजं प्ररोहति, इत्य् उभयदर्शनाद् उभयोर् अपत्यम् इत्य् एके । तेषाम् उत्पादयितुः प्रथमपिण्डो भवति द्वौ पिण्डौ निर्वपेन् निर्वापे । अथ वैकपिण्डे द्वा अनुकीर्तयेत् । द्वितीये पुत्रं तृतीये पौत्रं लेपिनश् च त्रीन् वाचक्षाण आ सप्तमाद् इत्य् अपरे” ।

‘**जीवति’** क्षेतपतौ । तस्यैव पुत्रम् ‘**क्षेत्रजम् आहुः’** । अत्र हेतुः — ‘**अस्वातन्त्र्यात्’** स्त्रियाः । ‘**मृते’** तु क्षेत्रपतौ, ‘अपुत्रा शयनं भर्तुः पालयन्ती व्रते स्थिता’ इति मनुवचनात् । यद्य् अपि स्त्रिया अस्वातन्त्र्यं तदवस्थं तथापि न क्षेत्रिण एवेति । अत्र हेतुम् आह — ‘**अनूप्तबीजत्वात्’** क्षेत्रिणा । ‘**निर्वापे’** निरुप्यते ‘स्मिन्न् इति ‘**निर्वापः’** पितृयज्ञः । ‘**एकपिण्डे द्वौ’** इति — एकैकस्मिन् पिण्डे द्वौ द्वाव् इति वीप्सावगन्तव्या । यदि द्विपिता स्याद् एकैकस्मिन् पिण्डे द्वौ द्वाव् उपलक्षयेद् इति आपस्तम्बवचनानुसारात् [आप्। श्रौ। १.९.७] । ‘**द्वितीये पुत्रम्’** इत्यादि — द्वितीये पुत्रम् आरभ्येद् इत्य् अर्थः । ‘**लेपिनश् च त्रीन् वाचक्षाणो’** द्वौ द्वाव् अनुकीर्तयेद् इत्य् अर्थः ।

नारदः [१६.२३] ।

> द्व्यामुष्यायणका दद्युर् द्वाभ्यां पिण्डोदके पृथक् ।  
> रिक्थाद् अर्धं समादद्युर् बीजिक्षेत्रिकयोस् तथा ॥

**[७२४]** बौधायनः [२.३.१९- “अथाप्य् उदाहरन्ति —

> द्विपितुः पिण्डदानं स्यात् पिण्डे पिण्डे च नामनी ।  
> त्रयश् च पिण्डाः षण्णां स्युर् एवं कुर्वन् न मुह्यति ॥ इति”

**अथ पुत्रिकापुत्रः**

तत्र वसिष्ठः [१७.१५]- “तृतीयः पुत्रिका विज्ञायते । अभ्रातृका [हि] पुंसः पितॄन् अभ्येति प्रतीचीनं गच्छति पुत्रत्वम्” ।

‘**पुंसः’** पत्युः सकाशात् । ‘**प्रतीचीनम्’** प्रत्यावृत्तिम्, पितृकुलाभिमुख्यम् इत्य् अर्थः ।

शङ्खलिखितौ- “पुत्रिका पुत्रवद् इति प्रचेतसः । तस्यापत्यं पुत्रिकासुता मातामहपितामहाभ्यां पिण्डदः ।

> पुत्रदौहित्रयोर् लोके न विशेषो ‘स्त्य् अनुग्रहे ।  
> तस्मात् तु संशयान् नेहोपेयाद् अभ्रातृकां स्त्रियम् ॥

**[७२५]** याज्ञवल्क्यः [२.१२८] ।

> औरसो धर्मपत्नीजस् तत्समः पुत्रिकासुतः ।

विद्याद् इत्य् अनुवृत्तौ बौधायनः [२.३.१५]- “अभ्युपगम्य दुहितरि जातं पुत्रिकापुत्रम् अस्यां दौहित्रम्” ।

अत्रानौरसाभिप्रायेण मनुः [९.१३१–३२] ।

> दौहित्र एव तु हरेद् अपुत्रस्याखिलं धनम् ।  
> दौहित्रो ह्य् अखिलं रिक्थम् अपुत्रस्य पितुर् हरेत् ॥

औरसानुवृत्तौ देवलः ।

> तत्तुल्यः पुत्रिकापुत्रो दायदः सो ‘थ वा भवेत् ।  
> स एव दद्यात् पिण्डं तु पित्रे मातामहाय च ॥  
> पौत्रदौहित्रयोर् लोके न विशेषो ‘स्तु धर्मतः ।  
> तयोर् ‘हि मातापितरौ संभूतौ तस्य देहतः ॥  
> अकृता वा कृता वापि यं विन्देत् सदृशं सुतम् ।  
> पौत्री मातामहस् तेन दद्यात् पिण्डं हरेद् धनम् ॥

कृताकृतदुहित्रधिकारे बृहस्पतिः [व्य। २६.१३३] ।

> यथा पितृधने स्वाम्यं तस्याः सत्स्व् अपि बन्धुषु ।  
> तथैव तत्सुतो ‘पीष्टे मातृमातामहे धने ॥

**[७२६]** शङ्खलिखितौ- “स्त्रीधनं च कन्या लभते । तदपत्यस्य धनं कन्याभाग एव” ।

‘**तदपत्यस्य’** तच्छब्देन पुत्रिकामातुः परिग्रहः । तत्सुतस्योत्तरकालं जातस्य अपुत्रकस्यातीतस्य धनम् ‘**कन्याभाग एव’** पुत्रिकाभाग एव । तस्याः सोदरभ्रातृरूपत्वाद् इत्य् अभिप्रायः ।

अथ मनुः [९.१२७–२९] ।

> अपुत्रो ‘नेन विधिना सुतां कुर्वीत पुत्रिकाम् ।  
> यदपत्यं भवेद् अस्यां तन् मम स्यात् स्वधाकरम् ॥  
> अनेन तु विधानेन पुरा चक्रे ‘थ पुत्रिकाम् ।  
> विवृद्ध्यर्थं स्ववंशस्य स्वयं दक्षप्रजापतिः ॥  
> ददौ स दश धर्माय काश्यपाय त्रयोदश ।  
> सोमाय राज्ञे सत्कृत्य प्रीतात्मा सप्तविंशतिम् ॥

वसिष्ठः [१८.१७] ।

> अभ्रातृकां प्रदास्यामि तुभ्यं कन्याम् अलङ्कृताम् ।  
> अस्यां यो जायते पुत्रः स मे पुत्रो भवेद् इति ॥

**[७२७]** गौतमः [२८.१८–२०]- “पितोत्सृजेत् पुत्रिकाम् अनपत्यो ‘ग्निं प्रजापतिं चेष्ट्वास्मदर्थम् अपत्यम् इति संवाद्य । अभिसन्धिमात्रात् पुत्रिकेत्य् एकेषाम् । तत्संशयान् नोपयच्छेद् अभ्रातृकाम्” ।

जाबालिः ।

> पित्रिकायाः प्रदाने तु स्थालीपाकेन धर्मवित् ।  
> अग्निं प्रजापतिं चेष्ट्वा पुत्रदाने तथैव च ॥

ब्रह्मपुराणे ।

> अपुत्रेण च या कन्या मनसा पुत्रवत् कृता ।  
> राजाग्निबान्धवेभ्यश् च समक्षं वाथ कुत्रचित् ॥  
> प्राग्गर्भम् अथ वा शुल्कम् उक्त्वा पित्रा वराय वै ।  
> मृते पितरि वा दत्ता सा विज्ञेया तु पुत्रिका ॥  
> पित्र्याद् ऋक्थात् समं भागं लभते तादृशी तु सा ।

**[७२८]** मनुः [९.१४०] ।

> मातुः प्रथमतः पिण्डं निर्वपेत् पुत्रिकासुतः ।  
> द्वितीयं तु पितुस् तस्यास् तृतीयं तु पितुः पितुः ॥

**अथ पौनर्भवः**

तत्र वसिष्ठ-विष्णू [व। १७.१८; वि। १४.७] । “पौनर्भवश् चतुर्थः” ।

मनुः [९.१७५] ।

> या तु पत्या परित्यक्ता विधवा वा स्वेच्छया ।  
> उत्पादयेत् पुनर् भूत्वा स पौनर्भव उच्यते ॥

याज्ञवल्क्यः [२.१३०] ।

> अक्षतायां क्षतायां वा जातः पौनर्भवः सुतः ।

कात्यायनः [८६०] ।

> क्लीबं विहाय पतितं या पुनर् लभते पतिम् ।  
> तस्यां पौनर्भवो जातो व्यक्तम् उत्पादकस्य सः ॥

**[७२९]**

**अथ कानीनः**

तत्र वसिष्ठः [१७.२१–२३]- “कानीनः पञ्चमः । या पितृगृहे ‘संस्कृता कामाद् उत्पादयेत् स कानीनो मातामहस्य पुत्रो भवतीत्य् आहुः । अथाप्य् उदाहरन्ति —

> अप्रत्ता दुहिता यस्य सुतं विन्देत तुल्यतः ।  
> पौत्री मातामहस् तेन दद्यात् पिण्डं हरेद् धनम् ॥ इति ।

नारदः [१६.१८] ।

> अज्ञातपितृको यस् तु कानीनो गूढमातृकः ।  
> मातामहाय दद्यात् स पिण्डं रिक्थं हरेत् ततः ॥

बौधयनः [२.३.२४]- “असंस्कृताम् अनतिसृष्टां याम् उपगच्छेत् तस्यां यो जातः स कानीनः” ।

ब्रह्मपुराणे ।

> अदत्तायां तु यो जातः सवर्णेन पितुर् गृहे ।  
> स कानीनः सुतस् तस्य यस्मै सा दीयते पुनः ॥

**[७३०]** नारदः [१६.१७] ।

> कानीनश् च सहोढश् च गूढायां यश् च जायते ।  
> तेषां वोढा पिता ज्ञेयस् ते [च भागहरा स्मृताः] ॥

**अथ गूढोत्पन्नः**

तत्र मनुः [९.१७०] ।

> उत्पद्यते गृहे यस्य न च ज्ञायेत कस्य सः ।  
> स गृहे गूढ उत्पन्नस् तस्य स्याद् यस्य तल्पजः ॥

**अथ सहोढः**

तत्र विष्णुः [१४.१५–१७]- “सहोढः सप्तमः । गर्भिणी या संस्क्रियते तस्याः पुत्रः । स तु पाणिग्राहस्य” ।

मनुः [९.१७३] ।

> या गर्भिणी संस्क्रियते ज्ञाताज्ञातापि वा सती ।  
> वोढुः स गर्भो भवति सहोढ इति चोच्यते ॥

**[७३१]**

**अथ दत्तकः**

तत्र मनुः [९.१६८, १४१–४२] ।

> माता पिता वा दद्यातां यम् अद्भिः पुत्रम् आपदि ।  
> सदृशं प्रीतिसंयुक्तं स ज्ञेयो दत्त्रिमः सुत्रः ॥  
> उपपन्नो गुणैः सर्वैः पुत्रो यस्य तु दत्त्रिमः ।  
> स हरेतैव तद् रिक्थं संप्राप्तो ‘प्य् अन्यगोत्रतः ॥  
> गोत्ररिक्थे जनयितुर् न हरेद् दत्त्रिमः सुतः ।  
> गोत्ररिक्थानुगः पिण्डो व्यपैति ददतः स्वधा ॥

वसिष्ठः [१५.१–८]- “शोणितशुक्रसंभवः पुरुषो मातापितृनिमित्तकः । तस्य प्रदानविक्रयपरित्यागेषु मातापितरौ प्रभवतः । न त्व् एकं पुत्रं दद्यात् प्रतिगृह्णीयाद् वा । स हि सन्तानाय पूर्वेषाम् । न तु स्त्री पुत्रं दद्यात् प्रतिगृह्णीयाद् वा । अन्यत्रानुज्ञानाद् भर्तुः । पुत्रं प्रतिग्रहीष्यन् बन्धून् आहूय राजनि च निवेद्य निवेशनस्य **[७३१]** मध्ये व्याहृतीः हुत्वादूरेबान्धवम् असन्निकृष्टम् एव प्रतिगृह्णीयात् । संदेहे चोत्पन्ने दूरेबान्धवं शूद्रम् इव अस्थापयेत् । विज्ञायते ह्य् एकेन बहूंस् त्रायत इति” ।

‘**अदूरेबान्धवम्’** सन्निहितमातुलादिकम् । ‘**असन्निकृष्टम् एव’** अविज्ञातगुणदोषम् अपि । अप्यर्थः एवकारः । ‘**संदेहे’** इत्यादि — बान्धवानाम् असन्निधानाज् जातिसंदेहे शूद्रत्वेनाध्यवस्य संस्कारहीनम् एव ‘**स्थापयेत्’** । शूद्रो ‘पि हि किल पुत्रो भवतीत्य् अभिप्रायः ।

**अथ क्रीतः**

तत्र मनुः [९.१७४] ।

> क्रीणीयाद् यस् त्व् अपत्यार्थे मातापित्रोर् यम् अन्तिकात् ।  
> स क्रीतकः सुतस् तस्य सदृशो ‘सदृशो ‘पि वा ॥

**[७३३]** बौधायनः [२.३.२६]- “मातापित्रोर् हस्तात् क्रीतो ‘न्यतरस्य वा यो ‘पत्यार्थे गृह्यते स क्रीतकः” ।

**अथ स्वयमुपागतः**

तत्र मनुः [९.१७७] ।

> मातापितृविहीनो यस् त्यक्तो वा स्याद् अकारणात् ।  
> आत्मानं दर्शयेद् यस्मै स्वयंदत्तस् तु स स्मृतः ॥

**अथापविद्धः**

तत्र विष्णुः [१५.२४–२६]- “अपविद्धस् त्व् एकादशः । पित्रा मात्रा च परित्यक्तः । स च येन गृहीतः” ।

वसिष्ठः [१७.३६–३७]- “अपविद्धः पञ्चमः । यं मातापितृभ्याम् अपास्तं गृह्णीयात्” ।

**[७३४]**

**अथ कृत्त्रिमः**

तत्र मनुः [९.१६९] ।

> सदृशं यं प्रकुर्यातां गुणदोषविचक्षणम् ।  
> पुत्रं पुत्रगुणैर् युक्तं स विज्ञेयस् तु कृत्त्रिमः ॥

**अथ शूद्रापुत्रः**

[तत्र] विष्णुः [१५.२७]- “यत्र क्वचनोत्पादितश् च द्वादशः” ।

वसिष्ठः [१७.३८]- “शूद्रापुत्र एव [षष्ठो] भवतीत्य् आहुः” ।

मनुः [९.१७७] ।

> यं ब्राह्मणस् तु शूद्रायां कामाद् उत्पदेयेत् सुतम् ।  
> स पारयन्न् एव शवस् तस्मात् पारशवः स्मृतः ॥

बौधायनः [२.३.२९–३०]- “द्विजातिप्रवराच् छूद्रायां जातः कामात् पारशव इति” ।

**[७३५]** अथ मनुः [९.१८०–८१] ।

> क्षेत्रजादीन् सुतान् एतान् एकादश यथोदितान् ।  
> पुत्रप्रतिनिधीन् आहुः क्रियालोपान् मनीषिभिः ॥  
> य एते विहिताः पुत्राः प्रसङ्गाद् अन्यबीजजाः ।  
> यस्य ते बीजतो जातास् तस्य ते नेतरस्य तु ॥

बृहस्पतिः [व्य। २६.७७–७८] ।

> पुत्रास् त्रयोदश प्रोक्ता मनुना ये ‘नुपूर्वशः ।  
> सन्तानकारणं तेषाम् औरसः पुत्रिकासुतः ॥  
> आज्यं विना यथा तैलं सद्भिः प्रतिनिधिः स्मृतम् ।  
> तथैकादशपुत्रास् तु पुत्रिकौरसयोर् विना ॥

**[७३६]** ब्रह्मपुराणे ।

> दत्तकश् च स्वयंदत्तः कृत्त्रिमः क्रीत एव च ।  
> अपविद्धश् च ये पुत्रा भरणीयाः सदैव हि ॥  
> भिन्नगोत्राः पृथक् पिण्डाः भिन्नवंशकरास् तथा ।  
> सूतके मृतके वापि त्र्यहाशौचस्य भागिनः ॥  
> अपि वस्त्रान्नदारॄणां क्षेत्रबीजवतां तथा ।  
> शूद्रो दासः पारशवो विप्राणां विद्यते क्वचित् ॥  
> राज्ञां तु शापदग्धानां नित्यं क्षयवतां तथा ।  
> अथ संग्रामशीलानां कदाचिद् वा भवन्ति ते ॥  
> औरसो यदि वा पुत्रस् त्व् अथ वा पुत्रिकासुतः ।  
> विद्यते तत्र तेषां तु विज्ञेयाः क्षेत्रजादयः ॥  
> एकादश पृथग्गोत्रा वंशमात्रकरास् तु ते ।  
> श्राद्धादि दासवत् सर्वे तेषां कुर्वन्ति नित्यशः ॥  
> गूढोत्पन्नश् च कानीनः सहोढः क्षेत्रजस् तथा ।  
> पौनर्भवश् च वैश्यानां राजदण्डभयाद् अपि ॥  
> वर्जिताः पञ्च धनिनां शेषाः सर्वे भवन्त्य् अपि ।  
> शूद्राणां दासवृत्तीनां परपिण्डोपजीविनाम् ॥  
> परायत्तशरीराणां न क्वचित् पुत्र इत्य् अपि ।  
> तस्माद् दासाच् च दास्याच् च जायते दास एव हि ॥

**[७३६]**

**अथ पुत्रत्वविचारः**

तत्र वसिष्ठः [१८.६]- “क्षेत्रिणः पुत्रो जनयितुः पुत्र इति विवदन्ते” ।

आपस्तम्बः [२.१३.६] ।

> अप्रमत्ता रक्षथ तन्तुम् एतं मा वः क्षेत्रे परबीजानि वाप्सुः ।  
> जनयितुः पुत्रो भवति सांपराये मोधं पिता कुरुते तन्तुम् एनम् ॥ इति ।

मनुः [९.३५–३६] ।

> बीजस्य चैव योन्याश् च बीजम् उत्कृष्टम् उच्यते ।  
> सर्वभूतप्रसूतिर् हि बीजलक्षणलक्षिता ॥  
> यादृशं तूप्यते बीजं क्षेत्रे कालोपपादितम् ।  
> तादृग् रोहति तत् तस्मिन् बीजं स्वैर् व्यञ्जनं गुणैः ॥

तथा [९.४१, ४५–४६, ४८–५२, ५४–५५] ।

> तत् प्राज्ञेन विनीतेन ज्ञानविज्ञानवेदिना ।  
> आयुष्कामेन वप्तव्यं न जातु परयोषिति ॥

**[७३८]**  
> एतावान् एव पुरुषो यज् जायात्मा प्रजेति च ।  
> विप्राः प्राहुस् तथा चैव यो भर्ता सा स्मृताङ्गना ॥  
> न निष्क्रयविसर्गाभ्यां भर्तुर् भार्या विमुच्यते ।  
> एवं धर्मं विजानीमः प्राक् प्रजापतिनिर्मितम् ॥  
> यथा यो’श्वोष्ट्रदासीषु त्व् अजाविमहिषीषु च ।  
> नोत्पादकः प्रजाभागी तथैवान्याङ्गनास्व् अपि ॥  
> ये ‘क्षेत्रिणो बीजवन्तः परक्षेत्रप्रवापिणः ।  
> ते वै सस्यस्य जातस्य न लभन्ते फलं क्वचित् ॥  
> यद्य् अन्यगोषु वृषभो वत्सानां जनयेच् छतम् ।  
> गोमिनाम् एव ते वत्सा मोघं स्कन्दितम् आर्षभम् ॥  
> तथैवाक्षेत्रिणो बीजं परक्षेत्रप्रवापिणः ।  
> कुर्वन्ति क्षेत्रिणाम् अर्थं न बीजी लभते फलम् ॥  
> फलं त्व् अनभिसंधाय क्षेत्रिणां बीजिनां तथा ।  
> प्रत्यक्षं क्षेत्रिणाम् अर्थो बीजाद् योनिर् गरीयसी ॥

**[७३९]**  
> मोघवाताहृतं बीजं यस्य क्षेत्रे प्ररोहति ।  
> तज् ज्ञेयं क्षेत्रिकस्यैव न बीजी लभते फलम् ॥  
> एष धर्मो गवाश्वस्य दास्युष्ट्राजाविकस्य च ।  
> विहङ्गमहिषीणां च विज्ञेयः प्रसवं प्रति ॥

शङ्खलिखितौ- “क्षेत्रिकस्याविज्ञानेन यद् बीजं प्रकीर्यते तत् क्षेत्रिकस्यैव । न तत्र बीजी भागम् अर्हति” ।

गौतमः [१८.९–१४]- “क्षेत्रियः पारदारिको न विभागम् अर्हति । नातिद्वितीयं जनयितुर् अपत्व्यम् । समयाद् अन्यस्य । जीवतश् च क्षेत्रे । परस्मात् तस्य । द्वयोर् वा । रक्षणात् तु भर्तुर् एव” ।

**[७४०]** ‘**नातिद्वितीयं जनयितुर् अपत्यम्’** इति — ‘**द्वितीयं’** नियोगेन ‘**जनयितुः’** द्वितीयम् अतिक्रम्य तृतीयम् अपत्यं न भवतीत्य् अर्थः । ‘**समयाद् अन्यस्य’** ‘ममेदम् अपत्यं भवतु’ इत् सङ्केतात्, ‘**अन्यस्य’** बीजिनो भवति । ‘**जीवतश् च क्षेत्रे** — जीवतः प्रजननासमर्थस्य [पत्युः] ‘**क्षेत्रे’** भार्यायाम्, यद् अपत्यं जायते तत् क्षेत्रिण एव ।

शङ्खलिखितौ- “नियतं क्षेत्रिणाम् अपत्यम् इति वेदवादो मातुर् अपत्यम् इत्य् एके” ।

तथा- “वसिष्ठकश्यपयोर् जलगतयोर् उदवासाद् उत्तीर्यैकः प्रजाम् उत्पादयत्य् अविज्ञातो लोकानाम् । एवं तयोर् द्विधा सन्तानः । यस्मात् कुलधर्मपरिग्रहरिक्थपिण्डोदकानि चैकतः कृत्वा परक्षेत्रोत्पन्ना अपि प्रयच्छन्ति” ।

**अथ पुत्रादिदेशः**

तत्र मनुः [९.१८२–८३] ।

> भ्रातॄणाम् एकजातानाम् एकश् चेत् पुत्रवान् भवेत् ।  
> सर्वे ते तेन पुत्रेण पुत्रिणो मनुर् अब्रवीत् ।  
> सर्वासाम् एकपत्नीनाम् एका चेत् पुत्रिणी भवेत् ।  
> सर्वास् तास् तेन पुत्रेण प्राह पुत्रवतीर् मनुः ॥

बृहस्पतिः [व्य। २६.७९–८०] ।

> यद्य् एकजाता बहवो भ्रातरस् ते सहोदराः ।  
> एकस्यापि सुते जाते सर्वे ते पुत्रिणः स्मृताः ॥

**[७४१]**  
> बह्वीनाम् एकपत्नीनाम् एष एव विधिः स्मृतः ।  
> एका चेत् पुत्रिणी तासां सर्वासां पिण्डदस् तु सः ॥

**अथ पुत्रनिरुक्तादिः**

तत्र मनु-विष्णू [म। ९.१३८; वि। १५.४४] ।

> पुन्नाम्नो नरकाद् यस्मात् पितरं त्रायते सुतः ।  
> तस्मात् पुत्र इति प्रोक्तः स्वयम् एव स्वयंभुवा ॥

हारीतः ।

> पुन्नामा निरयः प्रोक्तश् छिन्नतन्तुश् च नैरयः ।  
> तत्र वै त्रायते यस्मात् तस्मात् पुत्र इति स्मृतः ॥

बृहस्पतिः [व्य। २६.८१–८२] ।

> पुंनाम्नो नरकाद् यस्मात् पितरं त्रायते यतः ।  
> मुखसंदर्शनेनापि तदुत्पत्तौ यतेत सः ॥  
> पौत्रो ‘थ पुत्रिकापुत्रः स्वर्गप्राप्तिकराव् उभौ ।  
> रिक्थपिण्डप्रदानेन समौ संपरिकल्पितौ ॥

**[७४२]** विष्णु-वसिष्ठौ [वि। १५.४५; वस्। १७.१] ।

> ऋणम् अस्मिन् सन्नयति अमृतत्वं च विन्दति ।  
> पिता पुत्रस्य जातस्य पश्येच् चेज् जीवितो मुखम् ॥

शङ्खलिखित-पौठीनसयः ।

> यत्र क्वचन जातेन पिता पुत्रेण नन्दति ।  
> तेन चानृणतां याति पितॄणां पिण्डदेन वै ॥

हारीतः ।

> यस्य पुत्रः शुचिर् दक्षः पूर्वे वयसि धार्मिकः ।  
> नियन्ता चात्मदोषाणां स तारयति पूर्वजान् ॥

शङ्खलिखितौ ।

> अग्निहोत्रं त्रयो वेदा यज्ञाश् च शतदक्षिणाः ।  
> ज्येष्ठपुत्रप्रसूतस्य कलां नार्हन्ति षोडशीम् ॥  
> पुत्रपौत्रप्रतिष्थस्य बहुपुत्रस्य जीवतः ।  
> अस्कन्नवेदयज्ञस्य हन्तप्राप्तं त्रिविष्टपम् ॥

शङ्खलिखित-विष्णु-वसिष्ठ-हारीताः ।

> पुत्रेण लोकञ् जयति पौत्रेणानन्त्यम् अश्नुते ।  
> अथ पुत्रस्य पौत्रेण ब्रध्नस्याप्नोति विष्टपम् ॥

**[७४३]** याज्ञवल्क्यः [१.७८] ।

> लोकानन्त्यं दिवः प्राप्तिः पुत्रपौत्रप्रपौत्रकैः ।

वसिष्ठः [१७.२–४]- “अनन्ता पुत्रिणो लोका नापुत्रस्य लोको ‘स्तीति श्रूयते । ‘प्रजाः सन्त्व् अपुत्रिणः’ इत्य् अभिशापः । ‘प्रजाभिर् अग्ने अमृतत्वम् अश्याम्’ इत्य् अपि निगमो भवति” ।

बृहस्पतिः [व्य। २६.८८–९०] ।

> अपुत्रेण सुतः कार्यो यादृक् तादृक् प्रयत्नतः ।  
> पिण्डोदकक्रियाहेतोर् नामसंकीर्तनस्य च ॥  
> कङ्क्षन्ति पितरः पुत्रान् नरकापातभीरवः ।  
> गयां यास्यति यः काश्चित् सो ‘स्मान् सन्तारयिष्यति ॥  
> यथा जलं कुप्लवेन तरन् मज्जति मानवः ।  
> तथा पिता कुपुत्रैस् तु तमस्य् अन्धे निमज्जति ॥

**[७४४]**

**अथ निन्दितः**

तत्र मनुः [९.१४३–४४] ।

> अनियुक्तासुतश् चैव पुत्रिण्याप्तश् च देवरात् ।  
> उभौ तौ नार्हतौ भागं जारजातककामजौ ॥  
> नियुक्तायाम् अपि पुमान् नार्यां जातो ‘विधानतः ।  
> नैवार्हः पैतृकं रिक्थं पतितोत्पादितो हि सः ॥

गौतमः [२८.२४]- “देवरवत्याम् अन्यजातम् अभागम्” ।

नारदः [१६.१९–२०] ।

> जाता ये त्व् अनियुक्तायाम् एकेन बहुभिस् तथा ।  
> अरिक्तभागस् ते सर्वे बीजिनाम् एव ते सुताः ॥  
> दद्युस् ते बीजिनो पिण्डं माता चेच् छुल्कतो हृता ।  
> अशुल्कोपनतायां च पिण्डदा वोढुर् एव ते ॥

**[७४५]** मनुः [९.१९१] ।

> द्वौ तु यौ विवदेयातां द्वाभ्यां जातौ स्त्रियां धने ।  
> तयोर् यद्य् अस्य पित्र्यं स्यात् तत् स गृह्णीत नेतरः ॥

**अथ अपुत्रधनविभागः**

तत्र मनुः [९.१९०] ।

> संस्थितस्यानपत्यस्य सगोत्रात् तन्तुम् आहरेत् ।  
> तत्र यद् ऋक्थजातं स्यात् तत् तस्मै प्रतिपादयेत् ॥

‘**तन्तुम् आहरेत्’** सगोत्रात् पुरुषात् सन्तानम् उत्पादयेद् इत्य् अर्थः ।

वृद्धमनुः ।

> अपुत्रा शयनं भर्तुः पालयन्ती व्रते स्थिता ।  
> पत्न्य् एव दद्यात् तत् पिण्डं कृत्स्नम् अर्थं लभेत च ॥

**[७४६]** बृहस्पतिः [व्य। २६.९२–९५, ९७–९८, १०५] ।

> आम्नाये स्मृतितन्त्रे च लोकाचारे च सूरिभिः ।  
> शरीरार्धं स्मृता जाया पुण्यापुण्यफले समा ॥  
> यस्य नोपरता भार्या देहार्धं तस्य जीवति ।  
> जीवत्य् अर्धशरीरे ‘र्थं कथम् अन्यः समाप्नुयात् ॥  
> सकुल्यैर् विद्यमानैस् तु पितृभ्रातृसनाभिभिः ।  
> असुतस्य प्रमीतस्य पत्नी तद्भागहारिणी ॥  
> पूर्वप्रमीताग्निहोत्रं मृते भर्तरि तद्धनम् ।  
> विन्देत् पतिव्रता नारी धर्म एष सनातनः ॥  
> जङ्गमं स्थावरं हैमं कुप्यधान्यरसाम्बरम् ।  
> आदाय दापयेच् छ्राद्धं मासषाण्मासिकादिकम् ॥  
> पितृव्यगुरुदौहित्रान् भर्तुः स्वस्रीयमातुलान् ।  
> पूजयेत् कव्यपूर्ताभ्यां वृद्धान्धान् अतिथीन् स्त्रियः ॥  
> तत्सपिण्डा बान्धवाश् च ये ‘न्ये स्युः परिपन्थिनः ।  
> हिंस्युर् धनानि तान् राजा चौरदण्डेन शासयेत् ॥

**[७४७]** अथ नारदः [१६.५०] ।

> पुत्राभावे तु दुहिता तुल्यसन्तानदर्शनात् ।  
> पुत्रश् च दुहिता चोभौ पितुः सन्तानकारकौ ॥

तथा (?) । [मनु ९.१३०]

> यथैवात्मा तथा पुत्रः पुत्रेण दुहिता समा ।  
> तस्याम् आत्मनि तिष्ठन्त्यां कथम् अन्यो धनं हरेत् ॥

बृहस्पतिः [व्य। २६.१३२] ।

> सदृशी सदृशेनोढा साध्वी शुश्रूषणे रता ।  
> कृताकृता वापुत्रस्य पितुर् धनहरी तु सा ॥

‘कृता’ पुत्रिकात्वेन स्थापिता ।

तथा [व्य। २६.१३५] ।

> भार्यासुतविहीनस्य तनयस्य मृतस्य च ।  
> माता ऋक्थहरी ज्ञेया भ्राता वा तदनुज्ञया ॥

**[७४८]** मनुः [९.२१७] ।

> अनपत्यस्य पुत्रस्य माता दायादम् आप्नुयात् ।  
> मातर्य् अपि च वृत्तायां पितुर् माता हरेद् धनम् ॥

गौतमः [२७.२८]- “असंसृष्टिविभागः । प्रेतानां ज्येष्ठस्य” ।

मनुः [९.१८५–८७] ।

> पिता हरेद् अपुत्रस्य रिक्थं भ्रातर एव वा ।  
> त्रयाणाम् उदकं कार्यं त्रिषु पिण्डः प्रवर्तते ॥  
> चतुर्थः संप्रदातैषां पञ्चमो नोपपद्यते ।  
> अत ऊर्ध्वं सकुल्यः स्याद् आचार्यः शिष्य एव वा ॥

पैठीनसिः- “अपुत्रस्य स्वर्यातस्य भ्रातृगामि द्रव्यम् । तदभावे मातापितरौ लभेताम् । पत्नी वाज्येष्ठा सगोत्रशिष्यसब्रह्मचारिणः” ।

यच् च ‘अपुत्रधनं पत्न्यभिगामि’ इत्यादि विष्णुवचनेन [१७.४] भ्रातृसद्भावे ‘प्य् अपुत्रधनस्य पत्न्यभिगामित्वं प्रतिपादितम्, तत् ‘अपुत्रा **[७४९]** शयनं भर्तुः’ इत्यादि वृद्धमनुवाक्यपर्यालोचनया भर्तृशयनपरिपालनश्राद्धकरणादिगुणोपेता या पत्नी तद्विषयम् । या चैवंविधा न भवति तस्यां विद्यमानायाम् अप् भ्रातृगाम्य् एव तद् धनम् । यच् च —

> भरणं चास्य कुर्वीरन् स्त्रीणाम् आजीवनक्षयात् ।  
> रक्षन्ति शय्यां भर्तुश् चेद् आच्छिद्युर् इतरासु तत् ॥

इति भरणमात्रं शङ्खेनोक्तम् । तद्वैधव्यव्ररहिताव्यभिचारिणीमात्रविषयम् । यश् च याज्ञवल्क्येन (२.१३५) ‘पितरौ भ्रातरस् तथा’ इति भ्रातृसद्भावे पित्रोर् एवाधिकार उक्तः; सः पितृपितामहाद्युपार्जितधनविषयः । यच् च पितृद्र्व्याविरोधेनोपार्जितं तत् पित्रोः सद्भावे ‘पि भ्रातॄणाम् एव ।

देवलः ।

> ततो दायम् अपुत्रस्य विभजेरन् सहोदराः ।  
> कुल्या दुहितरो वापि ध्रियमाणः पितापि वा ॥  
> सवर्णा भ्रातरो माता भार्या वेति यथाक्रमम् ।  
> तेषाम् अभावे गृह्णीयुः कुल्यानां सहवासिनः ॥

**[७५०]** याज्ञवल्क्यः [२.१३५–३६] ।

> पत्नी दुहितरश् चैव पितरौ भ्रातरस् तथा ।  
> तत्सुतो गोत्रजो बन्धुः शिष्यः सब्रह्मचारिणः ॥  
> एषाम् अभावे पूर्वस्य धनभाग् उत्तरोत्तरः ।  
> स्वर्यातस्य ह्य् अपुत्रस्य सर्ववर्णेष्व् अयं विधिः ॥

विष्णुः (१९.४–१३)- “अपुत्रस्य धनं पत्न्यभिगामि । तदभावे दुहितृगामि । तदभावे मातृगामि । तदभावे पितृगामि । तदभावे भ्रातृगामि । तदभावे भ्रातृपुत्रगामि । तदभावे बन्धुगामि । तदभावे सकुल्यगामि । तदभावे सहाध्यायिगामि । तदभावे ब्राह्मणधनवअर्जं राजगामि” ।

दुहितृदौहित्रानन्तरं बृहस्पतिः [व्य। २६.१३४] ।

> तदभावे भ्रातरस् तु भ्रातृपुत्राः सनाभयः ।  
> सकुल्या बान्धवाः शिष्याः श्रोत्रियाश् च धनार्हकाः ॥  
> मृत ‘नपत्यो ‘भार्यश् चेद् अभ्रातृपितृमातृकः ।  
> सर्वे सपिण्डास् तद् दायं विभजेरन् यथांशतः ॥

**[७५१]**  
> समुत्पन्ना धनाद् अर्धं तदर्धं स्थापयेत् पृथक् ।  
> मासषाण्मासिकश्राद्धे वार्षिकं च प्रयत्नतः ॥  
> बहवो ज्ञातयो यत्र सकुल्या बान्धवास् तथा ।  
> यो ह्य् आसन्नतरस् तेषां सो ‘नपत्यधनं हरेत् ॥

बौधायनः [१.११.१५–१२]- “प्रपितामहः पितामहः पिता स्वयं सोदर्या भ्रातरः सवर्णायाः पुत्रपौत्राः प्रपौत्रास् तान् अविभक्तदायादान् सपिण्डान् आचक्षते । विभक्तादायादान् अपि सकुल्यान् आचक्षते । असत्स्व् अङ्गजेषु तद्गामी ह्य् अर्थो भवति । सपिण्डाभावे सकुल्यः । तदभावे पिताचार्यो ‘न्तेवासी ऋत्विग् वा हरेत् । तदभावे राजा” ।

नारदः [१६.५१–५२] ।

> अभावे दुहितॄणां च सकुल्या बान्धवास् तथा ।  
> ततः सजात्याः सर्वेषाम् अभावे राजगामि तत् ॥  
> अन्यत्र ब्राह्मणात् किं तु राजा धर्मपरायणः ।  
> तत् स्त्रीणां जीवनं दद्याद् एष दायविधिः स्मृतः ॥

देवलः ।

> सर्वत्र दायकं राजा हरेद् ब्रह्मस्ववर्जितम् ।  
> अदापयं ब्रह्मस्वं श्रोत्रियभ्यः प्रदापयेत् ॥

**[७५२]** बौधायनः [१.११.१४] ।

> ब्रह्मस्वं पुत्रपौत्रघ्नं हन्याद् एकाकिनं विषम् ।  
> [न विषं विषम् इत्य् आहुर् ब्रह्मस्वं विषम् उच्यते] ॥  
> तस्माद् राजा ब्राह्मणस्वं नददीत कथंचन ।  
> परमं ह्य् एतद् विषं यद् ब्राह्मणस्वम् इति ॥

बृहस्पतिः [व्य। २६.११९] ।

> ये ‘पुत्राः क्षत्रविट्शूद्राः पत्नीभ्रातृविवर्जिताः ।  
> तेषां धनं हरेद् राजा सर्वस्याधिपतिर् हि यः ॥

शङ्खलिखितौ- “परिषद्गामि वा श्रोत्रियद्रव्यं न राजगामि । न हार्यं राज्ञा देवब्राह्मणसंस्थितम् । न निक्षेपोपनिधिक्रमागतम् । न बालस्त्रीधनानि । एवं ह्य् आह —

> न हार्यं स्त्रीधनं राज्ञा तथा बालधनानि च ।  
> नार्याः षडागमं वित्तं बालानां पैतृकं धनम् ॥”

मनुः [८.२७] ।

> बालदायागतं रिक्थं तावद् राजा तु पालयेत् ।  
> यावत् स स्यात् समावृत्तो यावद् वातीतशैशवः ॥

**[७५३]** विष्णुः [३.६५]- “बालानाथस्त्रीधनानि च राजा परिपालयेत्” ।

शङ्खलिखितौ- “रक्षेद् राजा बालानां धनान्य् अप्राप्तव्यवहाराणां श्रोत्रियविईरपत्नीनाम् । प्रहीणस्वामिकानि राजगामीनि भवन्ति” ।

पुत्राधिकारे बौधायनः [२.३.३७]- “तेषाम् अप्राप्तव्यवहाराणाम् अंशान् सोपचयान् सुगुप्तान् निदध्याद् आ व्यवहारप्रापणात्” ।

कात्यायनः [८४५] ।

> प्रोषितस्य च यो भागो रक्षेयुः सर्व एव तम् ।  
> बालपुत्रे मृते रिक्थं रक्ष्यं तत्स्वं तु बन्धुभिः ॥  
> पोगन्डाः परतस् तं तु विभजेरन् यथांशतः ।

‘**बालपुत्रे’** बालः पुत्रः यस्य तस्मिन् । ‘**पोगण्डो’** अतिबालः व्यवहारानभिज्ञः ।

विष्णुः [१५.४०]- “यश् चार्थहरः स पिण्डदायी” ।

स्मृतिः- “यो धनम् आददीत स तस्मै श्राद्धं कुर्यात् । पिण्डं च त्रिपुरुषं दद्यात्” इति ।

**[७५४]** बृद्धशातातपो बृहस्पतिश् च [व्य। २६.१३९] ।

> भ्राता वा भ्रातृपुत्रो वा सपिण्डः शिष्य एव वा ।  
> सह पिण्डक्रियां कृत्वा कुर्याद् अभ्युदयं ततः ॥

वसिष्ठः [विष्णु १५.३१]- “पुत्रः पितृवित्तालाभे ‘पि पिण्डं दद्यात्” ।

अथ विष्णुः [१७.१५]- “वानप्रस्थधनम् आचार्यो गृह्णीयाच् छिष्यो वा” ।

याज्ञवल्क्यः [२.१३७] ।

> वानप्रस्थयतिब्रह्मचारिणाम् ऋक्थभागिनः ।  
> क्रेमेनाचार्यसच्छिष्यधर्मभ्रात्रेकतीर्थिनः ॥

**अथ संसृष्टिविभागः**

तत्र मनुः [९.२१०–१२] ।

> विभक्तः सह जीवन्तो विभजेरन् पुनर् यदि ।  
> समस् तत्र विभागः स्याज् ज्यैष्ठ्यं तत्र न विद्यते ॥  
> येषां ज्येष्ठः कनिष्ठो वा हीयेतांशप्रदानतः ।  
> म्रियेतान्यतरो वापि तस्य भागो न लुप्यते ॥

**[७५५]**  
> सोदर्या विभजेरंस् तं समेत्य सहिताः समम् ।  
> भ्रातरो ये च संसृष्टा भागिन्यश् च सनाभयः ॥

बृहस्पतिः [व्य। २६.१०६] ।

> संसृष्टौ यौ पुनः प्रीत्या तौ परस्परभागिनौ ।

तथा [व्य। २६.१०६–०८, ११२] ।

> विभक्ता भ्रातरो ये च संप्रीत्यैकत्र संस्थिताः ।  
> पुनर् विभागकरणे ज्यैष्ठ्यं तेषां न विद्यते ॥  
> यदा कश्चित् प्रमीयेत प्रव्रजेद् वा कथंचन ।  
> न लुप्यते तस्य भागः सोदरस्य विधीयते ॥  
> या तस्य भगिनी सा तु ततो ‘ंशं लब्धुम् अर्हति ।  
> अनपत्यस्य धर्मो ‘यम् अभार्यापितृकस्य च ॥  
> संसृष्टानां तु यः कश्चिद् विद्याशौर्यादिनाधिकम् ।  
> प्राप्नोति तस्य दातव्यो द्व्यंशः शेषाः समांशिनः ॥

नारदः [१६.२४] ।

> संसृष्टानां तु यो भागस् तेषाम् एव स इष्यते ।  
> अतो ‘न्यथांशभाजस् तु निर्बीजेष्व् इतरान् इयात् ॥

**[७५६]** ‘**अतो ‘न्यथा’** संसृष्टिनाम् अभावे । ‘**निर्बीजेषु’** सन्तानरहितेषु । ‘**इतरान्’** अंशहरान् । ‘**इयात्’** गच्छेत् ।

शङ्खः ।

> भ्रातॄणाम् अप्रजाः प्रेयात् कश्चित् चेत् प्रव्रजेत् वा ।  
> विभजेरन् धनं तस्य शेषास् तु स्त्रीधनं विना ॥  
> भरणं चास्य कुर्वीरन् स्त्रीणाम् आ जीवितक्षयात् ।  
> रक्षन्ति शय्यां भर्तुश् चेद् आच्छिन्द्युर् इतरासु तत् ॥  
> या तस्य दुहिता तस्याः पित्रंशो भरणे मतः ।  
> आ संस्काराद् धरेद् भागं परतो बिभृयात् पतिः ॥

‘**इतरासु’** शय्याम् अरक्षन्तीषु । ‘**आ संस्कारात्’** विवाहम् अभिव्याप्य तावतं भागं हरेद् यावता विवाहस्य निष्पत्तिर् इत्य् अर्थः ।

याज्ञवल्क्यः [२.१३८] ।

> संसृष्टिनस् तु संसृष्टी सोदरस्य तु सोदरः ।  
> दद्याच् चापहरेच् चांशं जातस्य च मृतस्य च ॥

**[७५७]** अनन्तरं याज्ञवल्क्यः [२.१३९] ।

> अन्योदर्यस् तु संसृष्टी नायोदर्यधनं हरेत् ।  
> असंसृष्ट्य् अपि वादद्यात् संसृष्टो नान्यमातृजः ॥

‘**संसृष्टो’** अत्र एकोदरसम्बद्धः सोदरो ‘भिप्रेतः ।

कात्यायनः [९३२] ।

> संसृष्टानां तु संसृष्टा पृथक्स्थानां पृथक्स्थिताः ।  
> अभावे ‘र्थहरा ज्ञेया निर्बीजान्योन्यभागिनः ॥

‘**अभावे’** स्त्रीपुत्रादीनाम् अर्थहराणाम् अभावे ।

बृहस्पतिः [व्य। २६.११३] ।

> विभक्तो यः पुनः पित्रा भ्रात्रा वैकत्र संस्थितः ।  
> पितृव्येनाथ वा प्रीत्या स तु संसृष्ट उच्यते ॥

**[७५८]**

**अथ विभागनिश्चयः**

तत्र नारदः [१६.३६–४०] ।

> विभागधर्मसंदेहे दायादानां विनिर्णयः ।  
> ज्ञातिभिर् भागलेख्येन पृथक्कार्यप्रवर्तनात् ॥  
> भ्रातॄणाम् अविभक्तानाम् एको धर्म प्रवर्तते ।  
> विभागे सति धर्मो ‘पि भवेत् तेषां पृथक् पृथक् ॥  
> दानग्रहणपश्वन्नगृहक्षेत्रपरिग्रहाः ।  
> विभक्तानां पृथग् ज्ञेयाः पाकधर्मागमव्ययाः ॥  
> साक्षित्वं प्रातिभाव्यं च दानं ग्रहणम् एव च ।  
> विभक्ता भ्रातरः कुर्युर् नाविभक्ताः परस्परम् ॥  
> येषाम् एताः क्रिया लोके प्रवर्तन्ते स्वरिक्थतः ।  
> विभक्तान् अवगच्छेयुर् लेख्यम् अप्य् अन्तरेण तान् ॥

याज्ञवल्क्यः [२.१४९] ।

> विभागनिह्नवे ज्ञातिबन्धुसाक्ष्यभिलेखितैः ।  
> विभागभावना ज्ञेया गृहक्षेत्रैश् च यौतकैः ॥

**[७५९]** तथा [२.५२] ।

> भ्रातॄणाम् अथ दम्पत्योः पितुः पुत्रस्य चैव हि ।  
> प्रातिभाव्यम् ऋणं साक्ष्यम् अविभक्ते न तु स्मृतम् ॥

‘**यौतकैः’** पृथाभूतैः ।

बृहस्पतिः [व्य। २६.१४७] ।

> पृथग् आयव्ययधनाः कुसीदश् च परस्परम् ।  
> वणिक्पथं च ये कुर्युर् विभक्तास् ते न संशयः ॥

**अथ विभ्क्तकृत्यम्**

तत्र नारदः ।

> यद्य् एकजाता बहवः पृथग्धर्माः पृथक्क्रियाः ।  
> पृथक्कर्मगुणोपेता न चेत् कार्येषु संमताः ॥

**[७६०]**  
> स्वभागान् यदि दद्युस् ते विक्रीणीयुर् अथापि वा ।  
> कुर्युर् यथेष्टं तत् सर्वम् ईशास् ते स्वधनस्य वै ॥

बृहस्पतिः [व्य। २६]

> येनांशो यादृश्ō भुक्तस् तस्य तन् न विचालयेत् ।

तथा [व्य। २६] ।

> स्वेच्छाकृतविभागो यः पुनर् एव विसंवदेत् ।  
> स राज्ञांशे स्वके स्थाप्यः शासनीयो ‘नुबन्धकृत् ॥

तथा [व्य २६] ।

> विभक्ता ह्य् अविभक्ता वा दायादा स्थावरे समाः ।  
> एको ह्य् अनीशः सर्वत्र दानाधमनविक्रये ॥

**इति महाराजाधिराजश्रीगोविन्द्चन्द्रदेवमहासान्धिविग्रहिकेण**

**भट्टश्रीहृदयधरात्मजेन भट्टश्रीलक्ष्मीधरेण विरचिते **

**कृत्यकल्पतरौ व्यवहारकाण्डे दायविभागः ॥**

**[७६१]**

## ७५ द्यूतसमाह्वयम्
अथ द्यूतसमाह्वयम्

तत्र नारदः [१९.१] ।

> अक्षवध्रशलाकाद्यैर् देवनं जिह्मकारितम् ।  
> पणक्रीडावयोभिश् च पदं द्यूतसमाह्वयम् ॥

मनुः [९.२२९] ।

> अप्राणिभिर् यत् क्रियते तल् लोके द्यूतम् उच्यते ।  
> प्राणिभिः क्रियते यस् तु स विज्ञेयः समाह्वयः ॥  
> काकिन्यो वध्रिकाश् चैव शलाकाः सीसम् एव च ।  
> अक्षाः सबीजाः कुहका द्यूतोपकरणानि षट् ॥

बृहस्पतिः [व्य। २८.१] ।

> अन्योन्यं परिगृहीताः पक्षिमेषमृगादयः ।  
> प्रहरन्ते कृतपणास् तं वदन्ति समाह्वयम् ॥

**[७६२]** मनुः [९.२२१–२२, २२४, २२७–२८] ।

> द्यूतं समाह्वयं चैव राजा राष्ट्राद् विवासयेत् ।  
> राष्टान्तकरणाव् एतौ द्वौ दोषौ पृथिवीक्षिताम् ॥  
> प्रकाशम् एतत् तास्कर्यं यद् देवनसमाह्वयौ ।  
> तयोर् नित्यं प्रतीघाते नृपतिर् यत्नवान् भवेत् ॥  
> द्यूतं समाह्वयं चैव यः कुर्याद् यश् च कारयेत् ।  
> तान् सर्वान् घातयेद् राजा शूद्रांश् च द्विजलिङ्गिनः ॥  
> द्यूतम् एतत् पुराकल्पे दृष्टं वैरकरं महत् ।  
> तस्माद् द्यूतं न सेवेत हास्यार्थम् अपि बुद्धिमान् ॥  
> प्रच्छन्नं वा प्रकाशं वा तन् निषेवेत यो नरः ।  
> तस्य दण्डविकल्पः स्याद् यथेष्टं नृपतेस् तथा ॥

कात्यायनः ।

> द्यूतं नैव तु सेवेत क्रोधलोभविवर्धनम् ।  
> असाधुजननं क्रूरं नराणां द्रव्यनाशनम् ॥

**[७६३]**  
> ध्रुवं द्यूतात् कलिर् यस्माद् विषं सर्पमुखाद् इव ।  
> तस्माद् राजा निवर्तेत विषये व्यसनं हि तत् ॥  
> वर्तेत चेत् प्रकाशंतु द्वारावस्थिततोर्णम् ।  
> संमोहार्थम् आर्याणां कारयेत् तत्करप्रदम् ॥

बृहस्पतिः [व्य। २७.१–२] ।

> द्यूतं निषिद्धं मनुना सत्यशौचधानपम् ।  
> तत्प्रवर्तितम् अन्यैश् च राजभागसमन्वितम् ॥  
> सभिकाधिष्ठितं कार्यं तस्करज्ञापकं हि तत् ।

याज्ञवल्क्यः [२.२०३] ।

> द्यूतम् एकमुखं कार्यं तस्करज्ञानकारणात् ।  
> एष एव विधिर् ज्ञेयः प्राणिद्यूतसमाह्वये ॥

बृहस्पतिः [व्य। २७.३] ।

> सभिको ग्राहकस् तस्य दद्याज् जेत्रे नृपाय च ।

**[७६४]** कात्यायनः ।

> सभिकः कारयेद् द्यूतं देयं दद्यात् स्वयं नृपे ।  
> दशकं तु शते वृद्धिं गृह्णीयाच् च पराजयात् ॥  
> जेतुर् दद्यात् स्वयं द्रव्यं जितं ग्राह्यं त्रिपक्षकम् ।  
> सद्यो वा सभिकेनैव कितवात् तु न संशयः ॥

नारदः [१९.२, ८] ।

> सभिकः कारयेद् द्यूतं देयं दद्याच् च तत्त्वतः ।  
> दशकं तु शतं वृद्धिस् ततः स्याद् द्यूतकारिता ॥  
> अथ वा कितवो राज्ञे दत्वा भागं यथोदितम् ।  
> प्रकाशं देवनं कुर्याद् एवं दोषो न विद्यते ॥

याज्ञवल्क्यः [२.१९९–२००] ।

> ग्लहे शतिकवृद्धेस् तु सभिकः पञ्चकं शतम् ।  
> गृह्णीयाद् धूर्तकितवाद् इतराद् दशकं शतम् ॥

**[७६५]** > स सम्यक् पालितो दद्याद् राज्ञे भागं यथाकृतम् ।  
> जितम् उद्ग्राहयेज् जेत्रे दद्यात् सत्यवचाः क्षमी ॥

नारदः [१९.३] ।

> द्विर् अभ्यस्ताः पतन्त्य् अक्षा ग्लहे यस्याक्षदेविनः ।  
> जयं तस्यापरस्याहुः कितवस्य पराजयम् ॥

कात्यायनः [९३८] ।

> एकरूपा द्विरूपा वा द्यूते यस्याक्षदेविनः ।  
> दृश्यते च जयस् तस्य यस्मिन्न् अक्षा व्यवस्थिताः ॥

**[७६६]** बृहस्पतिः [व्य। २८.२] ।

> द्वन्द्वयुद्धे तु यः कश्चिद् अवसादम् अवाप्नुयात् ।  
> तत्स्वामिना पणो देयो यस् तत्र परिकल्पितः ॥

नारदः [१९.५] ।

> अशुद्धः कितवो नान्यद् आश्रयेद् द्यूतमण्डलम् ।  
> प्रतिहन्यान् न कितवं दापयन्तं स्वम् इष्टतः ॥

याज्ञवल्क्यः [२.२०१] ।

> प्राप्ते नृपतिभागे तु प्रसिद्धे द्यूतमण्डले ।  
> जितं स सभिके स्थानं दापयेद् अन्यथा न तु ॥

नारदः [१९.७] ।

> अनिर्दिष्टस् तु यो राज्ञा द्यूतं कुर्वीत मानवः ।  
> न स तं प्राप्नुयात् कामं विनयं चैव सो ‘र्हति ॥  
> परिहासकृतं यच् च यच् चाप्य् अविदितं नृपे ।  
> तत्राप् नाप्नुयात् कामम् अथ वा नाशम् आप्तयोः ॥  
> भक्ष्यभोज्यान्नपानानि स्वल्पान्य् अन्यानि कानिचित् ।  
> प्रीत्या तु सकृद् आजीवेत् प्रसङ्गं तु विवर्जयेत् ॥

**[७६७]** कात्यायनः ।

> प्रसह्य दापयेद् देयं तस्मिन् स्थाने न चान्यथा ।  
> जितं वै सभिकस् तत्र सभिकप्रत्ययात् क्रिया ॥  
> अनभिज्ञो जितो मोच्यो ‘भिज्ञो वापि जितो रहः ।  
> सर्वस्वे ‘पि जिते ‘भिज्ञे न सर्वस्वं प्रदापयेत् ॥

बृहस्पतिः [व्य। २७.६] ।

> रहो जितो ‘नभिज्ञश् च कूटाक्षैः कपटेन वा ।  
> मोच्यो ‘भिज्ञो ‘पि सर्वस्वं जितं सर्वं न दाप्यते ॥

नारदः [१९.६] ।

> कूटाक्षदेविनः पापान् निर्हरेद् द्यूतमण्डलात् ।  
> कण्ठे ‘क्षमालाम् आसज्य स ह्य् एषां विनयः स्मृतः ॥

बृहस्पतिः [व्य। २७.७] ।

> कूटाक्षदेविनः क्षुद्रा राजभागहराश् च ये ।  
> गणनावञ्चकाश् चैव दण्ड्यास् ते कितवाः स्मृताः ॥

‘**गणनावञ्चकाः’** गणनायां वञ्चकाः ।

**[७६८]** तथा [व्य। २२.११] ।

> ग्लहः प्रकाशः कर्तव्यो निर्वास्याः कूटादेविनः ।

‘**ग्लहः’** द्यूते पणः ।

याज्ञवल्क्यः [२.२०२] ।

> राज्ञा सचिह्नं निर्वास्याः कूटाक्षोपधिदेविनः ।

विष्णुः [५.१३४–३५]- “द्यूते कूटाक्षदेविनां करच्छेदः । उपधिदेविनां संदंशच्छेदः” ।

‘**संदंशो’** अत्राङ्गुष्ठतर्जनीसंयोगः ।

नारदः [१९.४] ।

> कितवेष्व् एव तिष्ठेतन् कितवाः संशयं प्रति ।  
> त एव तत्र द्रष्टारस् तत्र चैते तु साक्षिणः ॥

कात्यायनः ।

> विग्रहे विजये लाभे करणे कूटदेविनाम् ।  
> प्रमाणं सभिकस् तत्र शुचिश् च सभिको यदि ॥

**[७६९]** > म्लेच्छश्वपाकधूर्तानां कितवानां तपस्विनाम् ।  
> तत्कृताचारभेत्तॄणां निश्चयो न तु राजनि ॥

बृहस्पतिः [व्य। २७.९–११] ।

> उभयोर् अपि संदिग्धौ कितवास् तु परीक्षकाः ।  
> यदा विद्वेषिणस् ते तु तदा राजा विचारलेत् ॥  
> एवं वादिकृतान् वादान् अवेक्षेत् प्रत्यहं नृपः ।  
> नृपाश्रयास् तथा चान्ये विद्वद्भिर् ब्राह्मणैः सह ॥

मनुः [८.१७८–८०] ।

> अनेन विधिना राजा मिथ्या विवदतां नृणाम् ।  
> साक्षिप्रत्ययसिद्धानि कार्याणि समतां नयेत् ॥

**[७७०]**  
> उदितो ‘यं विस्तरेण मिथो विवदमानयोः ।  
> अष्टादशसु मार्गेषु व्यवहारविनिर्णयः ॥  
> एवं कार्याणि सर्वाणि कुर्वन् सम्यङ् महीपतिः ।  
> देशान् अलब्धण् लिप्सेत लब्धांश् च परिपालयेत् ॥

**इति श्रीभट्टलक्ष्मीधरविरचित् कृत्यकल्पतरौ**

**द्यूतसमाह्वयम्**

**[७७१]**

## ७६ क्रियाभेदः
अथ क्रियाभेदः

तत्र बृहस्पतिः [व्य। १०.५६–५९] ।

> विवादो ‘ष्टादशोपेतः पूर्वोत्तरविशेषतः ।  
> व्याख्यातस् त्व् अधुना सम्यक् क्रियाभेदान् निबोधत ॥  
> पूर्वं कृता क्रिया या तु पालनीया तथैव सा ।  
> अन्यथा क्रियते यत्र क्रियाभेदस् तदा भवेत् ॥  
> विहाय करणं पूर्वं धनिको वाधमर्णिकः ।  
> कुर्यान् न्यूनाधिकं तुल्यं क्रियाभेदः स उच्यते ॥  
> द्विकेनार्थं समादाय प्रपन्नः पञ्चकं तु यः ।  
> लाभं तत्र प्रमाणं स्यात् पश्चिमं तद् धि निश्चितम् ॥

याज्ञवल्क्यः [२.२३] ।

> सर्वेष्व् एव विवादेषु बलवत्य् उत्तरक्रिया ।  
> आधौ प्रतिग्रहे क्रीते पूर्वा तु बलवत्तरा ॥

**[७७२]** नारदः [४.९७] ।

> क्रियार्णादिषु सर्वेषु बलवत्य् उत्तरोत्तरा ।  
> प्रतिग्रहाधिक्रीतेषु पूर्वा पूर्वा गरीयसी ॥ 

बृहस्पतिः [व्य। १०.६१–६४] ।

> क्रिया बलवती पूर्वा विक्रयाधिप्रतिग्रहे ।  
> ऋणादिकेषु कार्येषु पश्चिमा तु गरीयसी ॥  
> उत्तरोत्तरबन्धेन प्राग्बन्धः शिथिलो भवेत् ।  
> यः पश्चिमः क्रियाकारः स पूर्वाद् बलवत्तरः ॥  
> न्यासं कृत्वा ततश् चार्थं गृहीत्वाधिं करोति यः ।  
> विक्रयं वा क्रिया तत्र पश्चिमा बलवत्तरा ॥  
> कृतं चेद् एकदिवसे विक्र्याधिप्रतिग्रहम् ।  
> त्रयाणाम् अपि संदेहे कथं तत्र विचारणा ॥  
> त्रीण्य् एव हि प्रमाणानि विभजेरन् यथांशतः ।  
> उभौ चार्थानुरूपेण विभागेन प्रतिग्रहः ॥

**इति क्रियाभेदः**

**[७७३]**

## ७७ प्रकीर्णकम्
अथ प्रकीर्णकम्

तत्र बृहस्पतिः [व्य। २९.१] ।

> एष वादिकृतः प्रोक्तो व्यवहारः समासतः ।  
> नृपाश्रयं प्रवक्ष्यामि व्यवहारं प्रकीर्णकम् ॥

नारदः [२०.१–४] ।

> प्रकीर्णकः पुनर् ज्ञेयो व्यवहारो नृपाश्रयः ।  
> राज्ञाम् आज्ञाप्रतीघातस् तत्कर्मकरणं तथा ॥  
> पुरप्रधानसंभेदः प्रकृतीनां तथैव च ।  
> पाषण्डिनैगमश्रेणिगणधर्मविपर्ययाः ॥  
> पितापुत्रविवादश् च प्रायश्चित्तव्यतिक्रमः ।  
> प्रतिग्रहविलोपश् च लोप आश्रमिणाम् अपि ॥

**[७७४]** > वर्णसंकरदोषश् च तद्वृत्तिर् अहितस् तथा ।  
> न दृष्टं यच् च पूर्वेषु सर्वं तत् स्यात् प्रकीर्णकम् ॥

कात्यायनः ।

> पूर्वोक्ताद् उक्तशेषं स्याद् अधिकारच्युतं च यत् ।  
> आहृत्य परतन्त्रार्थनिबद्धम् असमञ्जसम् ॥  
> दृष्टान्तत्वेन शास्त्रान्ते पुनरुक्तक्रियास्थितम् ।  
> अनेन विधिना यत् तु वाक्यं तत् स्यात् प्रकीर्णकम् ॥  
> राजधर्मान् स्वधर्मांश् च संदिग्धानां विशेषणम् ।  
> प्रागुक्ताद् उक्तशेषं च सर्वं तत् स्यात् प्रकीर्णकम् ॥

बृहस्पतिः [व्य। २९.१२–१५] ।

> षड्भागकरणं शुल्कं गर्ते देयं तथैव च ।  
> संग्रमचौरभेदी च परदाराभिमर्शनम् ॥

**[७७५]** > गोब्राह्मणजिघांसा च सस्यव्याघातकृत् तथा ।  
> एतान् दशापराधांस् तु नृपतिः स्वयम् अनिवेषेत् ॥  
> निष्कृतीनाम् अकरणम् आज्ञासेधव्यतिक्रमः ।  
> वर्णाश्रमविलोपश् च वर्णसंकरलोपनम् ॥  
> निधिर् निष्फलवित्तं च दरिद्रस्य धनागमः ।  
> एतांश् चारैः सुविदितान् स्वयं राजा निवारयेत् ॥  
> अनाम्नातानि कार्याणि क्रियावादाश् च वादिनाम् ।  
> प्रकृतीनां प्रकोपश् च संकेतश् च परस्परम् ॥  
> अशास्त्रविहितं यच् च प्रजायां संप्रवर्तते ।  
> उपायैः सामभेदाद्यैर् एतानि शमयेन् नृपः ॥

**वर्णाश्रमव्यवस्थापनम्**

याज्ञवल्क्यः [१.३६१] ।

> कुलानि जातीः श्रेणीश् च गणान् जानपदान् अपि ।  
> स्वधर्माच् चलितान् राजा विनीय स्थापयेत् पथि ॥

नारदः [२०.५–६] ।

> राजा त्व् अवहितः सर्वान् आश्रमान् परिपालयेत् ।  
> उपायैः शास्त्रविहितैः चतुर्भिः प्रकृतीस् तथा ॥  
> यो यो वर्णो ‘वहीयेत् यश् चोद्रेकम् अनुव्रजेत् ।  
> तं तं दृष्ट्वा स्वतो मार्गात् प्रच्युतं स्थापयेत् पथि ॥

**[७७६]** शङ्खलिखितौ ।

> वर्णाश्रमाणां संस्थानम् आनुपूर्व्यानुपूर्वशः ।  
> तेषां हेतुर् अवस्थाने राजा सुप्रस्थितो यदि ॥  
> राजमूलम् इदं राष्ट्रं ब्रह्मक्षत्रपुरोगमम् ।  
> स्थिते राजनि तद्धर्मे दुराचारान् न कुर्वते ॥

मनुः [९.२७३; ८.४१०; ८.४१८] ।

> यश् चापि धर्मसमयात् प्रच्युतो धर्मजीवनः ।  
> दण्डेनैव समाप्लोषेत् स्वकाद् धर्माद् धि विच्युतम् ।  
> वाणिज्यं कारयेद् वैश्यं कुसीदं कृषिम् एव च ।  
> पशूनां रक्षणं चैव शूद्रं दास्यं द्विजन्मनाम् ॥  
> वैश्यशूद्रौ प्रयत्नेन स्वानि कर्माणि कारयेत् ।  
> तौ हि च्युतौ स्वकर्मभ्यः क्षोभयेताम् इदं जगत् ॥

यमः ।

> यत् किंचित् कुरुते राजा शुभं वा यदि वाशुभम् ।  
> भृत्यास् तद् अनुकुर्वन्ति नर्तक्यो नर्तनं यथा ॥  
> तस्मात् पौराणिकान् धर्मान् निपुणैर् मन्त्रिभिः सह ।  
> प्रशिष्याद् भूपतिः सम्यग् ब्रह्मक्षत्रविवृद्धये ॥

**[७७७]** गौतमः [८.१–३]- “द्वौ लोके धृतव्रतौ राजा ब्राह्मणश् च बहुश्रुतः । तयोश् चतुर्विधस्य मनुष्यजातस्यान्तःसंज्ञानां चलनपतनसर्पिणाम् आयत्तं जीवनम् । प्रसूतिरक्षणम् असंकरो धर्मः” ।

वसिष्ठः [१.४०–४२]- “त्रयो वर्णा ब्राह्मणस्य् निदेशे वर्तेरन् । ब्राह्मणो धर्मान् प्रब्रूयात् । राजा चानुशिष्यात्” ।

हारीतः- “निग्रहानुग्रहपालनेषु सर्वेषाम् उन्मर्यादिनां मर्यादाभेदिनां परदारपरद्रव्यापहारिणां राजा शास्ता भवत्य् एवेत्य् आह ।

> गुरुर् आत्मवतां शास्ता शास्ता राजा दुरात्मनाम् ।  
> अन्तःप्रच्छन्नपापानां शास्ता वैवस्वतो यमः ॥  
> गुरुभिर् ये न शास्यन्ते राज्ञा वा गूढकिल्बिषाः ।  
> ते नरा यमदण्डेन शस्ता यान्त्य् अधमां गतिम् ॥

आपस्तम्बः [२.१०.१३–१६; २.११.१]- “शास्त्रैर् अधिगतानाम् इन्द्रियदौर्बल्याद् विपन्नानां शास्ता निर्वेशम् उपदिशेद् यथाकर्म यथोक्तम् । तस्य चेच् छास्त्रम् अतिवर्तेरन् राजानं गमयेत् । **[७७८]** राजा पुरोहितं धर्मार्थकुशलम् । स ब्राह्मणान् नियुञ्ज्यात् । बलविशेषेण परदास्यवर्जं नियमैर् उपशोधयेत् । इतरेषां वर्णानाम् आ प्राणवियोगात् समवेक्ष्य तेषां कर्माणि राजा दण्डं प्रणयेत्” ।

उशना ।

> मोहात् प्रमादात् संहर्षात् प्रीत्या चोक्तं मयेति यः ।  
> नाहम् एवं पुनर् वक्ष्ये दण्डार्धं तस्य कल्पयेत् ॥

वाक्पारुष्यविषयम् एतत् ।

गौतमः [१२.४८–४९]- “पुरुषशक्त्यपराधानुबन्धविज्ञानाद् दण्डनियोगः । अनुज्ञानं वा वेदवित्समवायवचनात्” ।

वसिष्ठः [१९.६]- “दण्डस् तु देशकालकर्मवर्णवयोविद्यास्थानविशेषैर् हिंसाक्रोशयोः कल्प्यः, आगमाद् दृष्टान्ताच् च” ।

‘राज्ञा’ इत्य् अनुवृत्तौ, शङ्खः- “दण्डो यथासारापकारं च वयोविद्यावर्णलक्षणगुणानुगः” ।

**[७७९]** दण्डसृष्ट्यनन्तरं मनुः [७.१६] ।

> तं देशकालौ शक्तिं च विद्यां चावेक्ष्य तत्त्वतः ।  
> यथार्हतः संप्रणयेन् नरेष्व् अन्यायवर्तिषु ॥

याज्ञवल्क्यः [१.३६८] ।

> ज्ञात्वापराधं देशं च कालं बलम् अथापि वा ।  
> वयः कर्म च वित्तं च दण्डं दण्ड्येषु पातयेत् ॥

विष्णुः [५.१९०] ।

> आगःसु च यथान्येषु ज्ञात्वा जातिं धनं वयः ।  
> दण्डं प्रकल्पयेद् राजा संमन्त्र्य ब्राह्मणैः सह ॥

पुनर् विष्णुः [३.९१–९४]- “अपराधानुरूपं च दण्डं दण्ड्येषु पातयेत् । सम्यग्दण्डप्रणयनं कुर्यात् । द्वितीये ‘पराधे न स कस्यचित् क्षमेत । स्वधर्मम् अपालयन् नादण्ड्यो नामास्ति राज्ञः” ।

मनुः [८.३३५] ।

> पिताचार्यः सुहृन् माता भार्या पुत्रः पुरोहितः ।  
> नादण्ड्यो नाम राज्ञो ‘स्ति यः स्वधर्मे न तिष्थति ॥

**[७८०]** याज्ञव्ल्क्यः ।

> ऋत्विक्पुरोहितामात्यपुत्रसंबन्धिबान्धवाः ।  
> धर्माद् चिवलिता दण्ड्या निर्वास्या राजहिंसकाः ॥

शङ्खलिखितौ- “अदण्ड्यौ मातापितरौ स्नातकपुरोहितौ परिव्राजकवानप्रस्थौ जन्मकर्मश्रुतशीलशौचाचारवन्तश् च । एते हि दर्मप्रतिकरा राज्ञः । स्त्रीबालवृद्धास् तपस्विनस् तेभ्यः क्रोधं नियच्छेत्” ।

कात्यायनः ।

> आचार्यस्य पितुर् मातुर् बान्धवानां तथैव च ।  
> एतेषाम् अपराधे तु दण्डो नैव विधीयते ॥

बृहस्पतिः [व्य। ९.१७, ११] ।

> गुरून् पुरोहितान् पूज्यान् वाग्दण्डेनैव दण्डयेत् ।  
> विवादिनो नरांश् चान्यान् दोषिणो ‘र्थेन दण्डयेत् ॥  
> महापराधयुक्तांश् च वधदण्डेन शासयेत् ।

**[७८१]** कात्यायनः ।

> मित्रादिषु प्रयुञ्जीत वाग्दण्डं धिक् तपस्विनि ।  
> यथोक्तं तस्य तत् कुर्याद् अनुक्तं साधुकल्पितम् ॥

बृहस्पतिः [व्य। २९.२; ९.१२–१३] ।

> वाग्धिग्दण्डं वधं चैव चतुर्धा कल्पितं दमम् ।  
> पुरुषं दोषविभवं ज्ञात्वा संपरिकल्पयेत् ॥  
> स्वल्पे ‘पराधे वाग्दण्डं धिग्दण्डं पूर्वसाहसे ।  
> मध्ये तु रोधनं दण्डं राजद्रोहेषु बन्धनम् ॥  
> निर्वासनं विरोधे ‘पि कार्यम् आत्महितैषिणा ।  
> योज्याः समस्ताश् चैकस्य महापातककारिणः ॥

मनुः [८.१२३] ।

> वाग्दण्डं प्रथमं कुर्याद् धिग्दण्डं तदनन्तरम् ।  
> तृतीयं धनदण्डं तु वधदण्डम् अतः परम् ॥

तथा [८.१३०] ।

> वधेनापि यदा त्व् एनं निगृहीतुं न शक्नुयात् ।  
> तदैषु सर्वम् अप्य् एतत् प्रयुञ्जीत चतुष्तयम् ॥

‘**वधेनापि’** ताडनेनापीत्य् अर्थः ।

**[७८२]** बृहस्पतिः [१.९१; २९.६, ९] ।

> वाग्दण्डश् चैव धिग्दण्डो विप्रायत्ताव् उभौ स्मृतौ ।  
> अर्थदण्डवधाव् उक्तौ राजायत्ताव् उभाव् अपि ॥

मनुः [८.३१०; ९.२८८; ८.१२४–२५] ।

> अधार्मिकं त्रिभिर् न्यायैर् निगृह्णीत प्रयत्नतः ।  
> निरोधनेन बन्धेन विविधेन वधेन च ॥  
> बन्धनानि च सर्वाणि वमाङ्गे विनिवेशयेत् ।  
> दुःखिता यत्र दृश्येरन् विकृताः पापकारिणः ॥  
> दशस्थानानि दण्डस्य मनुः स्वायंभुवो ‘ब्रवीत् ।  
> त्रिषु वर्णेषु यानि स्यू रक्षतो ब्राह्मणो व्रजेत् ॥  
> उपस्थम् उदरं जिह्वा हस्तौ पादौ च पञ्चमम् ।  
> चक्षुर् नासा च कर्णौ च धनं देहस् तथैव च ॥

बृहस्पतिः [व्य। २९.४–५] ।

> हस्ताङ्घ्रिलिङ्गनयनं जिह्वा कर्णौ च नासिका ।  
> ग्रीवा पादार्धसंदंशललाटौष्ठगुदं कटिः ॥  
> स्थानान्य् एतानि दण्डस्य निर्दिष्टानि चतुर्दश ।  
> ललाटाङ्को ब्राह्मणस्य नान्यो दण्डो विधीयते ॥

यमः ।

> सर्वेषाम् एव वर्णानाम् अन्योन्यस्यापराधिनाम् ।  
> शारीरं धनसंयुक्तं दण्डं धर्म्यं प्रकल्पयेत् ॥

**[७८३]** > जगत् सर्वम् इदं हन्याद् ब्राह्मणस्य न तत्समम् ।  
> तस्मात् तस्य वधं राजा मनसापि न चिन्तयेत् ॥  
> अवध्यान् ब्राह्मणान् आहुः सर्वपापेष्व् अवस्थितान् ।  
> यद् यद् विप्रेषु कुशलं न तद् राजा समाचरेत् ॥

हारीतः ।

> न त्व् अङ्गभेदं विप्रस्य प्रवदन्ति मनीषिणः ।  
> तपसा चेज्यया चैव ब्राह्मणः पूयते सदा ॥

मनुः [८.३८०–८१] ।

> न जातु ब्राह्मणं हन्यात् सर्वपापेष्व् अवस्थितम् ।  
> राष्ट्राद् एनं बहिः कुर्यात् समग्रधनम् अक्षतम् ॥  
> न ब्राह्मणवधाद् भूयान् अधर्मो भुवि विद्यते ।  
> तस्माद् अस्य वधं राजा मनसापि न चिन्तयेत् ॥

गौतमः [८.४–१२]- “स एव बहुश्रुतो भवति । लोकवेदवेदाङ्गवित् । वाकोवाक्येतिहासपुराणकुशलः । तदपेक्षस् तद्वृत्तिः । चत्वारिंशता संस्कारैः संस्कृतः । त्रिषु कर्मस्व् अभिरतः । षट्सु वा । सामयाचारिकेष्व् अभिविनीतः । षड्भिः परिहार्यो राज्ञा अवध्यश् चाबन्ध्यश् चादण्ड्यश् चाबहिष्कार्यश् चापरिवाद्यश् चापरिहार्यश् चेति” ।

‘**त्रिषु’** दानाध्ययनयागेषु । ‘**षट्सु’** [अनु]प्रवचनयाजनप्रतिग्रहाध्ययनादिषु ।

**[७८४]** वसिष्ठः [१.४५–४६]- “ब्राह्मणो वेदम् आद्यं करोति । ब्राह्मण आपद् उद्धरति । तस्माद् ब्राह्मणो ‘नाद्यः सोमो राजा भवतीति ह प्रेत्य चाभ्युदयिकम् इतीह विज्ञायते” ।

शङ्खलिखितौ- “सर्वत्र त्रयाणां वर्णानां धनहारकारावधबन्धाः क्रियासु चोपरोधो महत्स्व् अपि पातकेषु विवासो ‘ङ्ककरणं ब्राह्मणस्य प्रायश्चित्तानि वा शोधनम् । अपीड्यो हि ब्राह्मणः” ।

बृहस्पतिः [व्य। ९.१०] ।

> महापातकयुक्तो ‘पि न विप्रो वधम् अर्हति ।  
> निर्वासनाङ्कने मौण्ड्यं तस्य कुर्यान् नराधिपः ॥

मनुः [९.२३५–४२] ।

> ब्रह्महा च सुरापश् च तस्करो गुरुतल्पगः ।  
> एते सर्वे पृथग् ज्ञेया महापातकिनो नराः ॥  
> चतुर्णाम् अपि चैतेषां प्रायश्चित्तम् अकुर्वताम् ।  
> शारीरं धनसंयुक्तं धर्म्यं दण्डं प्रकल्पयेत् ॥  
> गुरुतल्पे भगः कार्यः सुरापाने सुराध्वजः ।  
> स्तेये तु श्वपदं कार्यं ब्रह्महण्य् अशिराः पुमान् ॥  
> असंभोज्या असंयाज्या असंपाठ्याविवाहिनः ।  
> चरेयुः पृथिवीं दीनाः सर्वधर्मबहिष्कृताः ॥

**[७८५]** > ज्ञातिसंबन्धिभिस् त्व् एते त्यक्तव्याः कृतलक्षणाः ।  
> निर्दया निर्नमस्कारास् तन् मनोर् अनुशासनम् ॥  
> प्रायश्चित्तं तु कुर्वाणाः पूर्वे वर्णा यथोदितम् ।  
> नाङ्क्या राज्ञा ललाटेषु दाप्यास् तूत्तमसाहसम् ॥  
> आगःसु ब्राह्मणस्यैष् कार्यो मध्यमसाहसः ।  
> विवास्यो वा भवेद् राष्ट्रात् सद्रव्यः सपरिच्छदः ॥  
> इतरे कृतवन्तस् तु पापान्य् एतानि धर्मतः ।  
> सर्वस्वहानिम् अर्हन्ति कामतस् तु प्रवासनम् ॥

‘**तस्करो’** अत्र सुव्र्णचोरः ।

बौधायनः [१.१८.१८]- “ब्राह्मणस्य भ्रूणहत्यागुरुतल्पगमनस्वर्णस्तेयसुरापानेषु कबन्धभगश्वपदध्वजांस् तप्तेनायसा ललाटे ‘ङ्कयित्वा विषयान् निर्वासनम्” ।

नारदः [२१.४३–४५] ।

> ब्राह्मणस्यापराधेषु चतुर्ष्व् अङ्को विधीयते ।  
> गुरुतल्पे सुरापाने स्तेये ब्राह्मणहिंसने ॥

**[७८६]** > गुरुतल्पे भगः कार्यः सुरापाने सुराध्वजः ।  
> स्तेये तु श्वपदं कृत्वा शिखिपित्तेन पूरयेत् ॥  
> अशिराः पुरुषः कार्यो ललाटे द्विजघातिनः ।  
> असंभाष्यस् तु कर्तव्यस् तन् मनोर् अनुशासनम् ॥

यमः ।

> ब्राह्मणस्यापराधेषु चतुर्ष्व् एवं विधीयते ।  
> शिरसो मुण्डनं दण्डं पुरान् निर्वासनं तथा ॥  
> प्रख्यापनार्थं पापस्य प्रयाणं गर्दभेन तु ।  
> ललाटे वाङ्ककरणं कुर्याद् राजा यथाविधि ॥

आपस्तम्बः [२.२७.१८–२१]- “नियमातिक्रमिनम् अन्यं वा रहसि बन्धयेत् । आ समापत्तेः । असमापत्तौ नाश्यः । आचार्य ऋत्विक् स्नातको राजेति त्राणं स्युर् अन्यत्र वध्यात्” ।

‘**नियमातिक्रमिणम्’** विहितस्याकर्तारम् । ‘**अन्यम्’** निषिद्धकारिणं ब्राह्मणम् । ‘**रहसि’** रहस्यस्थाने ‘**बन्धयेद्’** । ‘**आ समाप्तेः’** यावन् न करिष्यामीति संप्रतिपत्तिं कुर्यात् । अन्यथा ‘**नाश्यो’** निर्वास्यः । आचार्यादयो दण्ड्यानां ‘**त्राणं स्युः’** त्रातारो भवेयुः, न कदाचिद् औदासीन्यं भजेयुः ।

यमः ।

> स्तेनाः सुरापा ब्रह्मघ्ना गुरुदाराभिगामिनः ।  
> न सन्ति यस्य राष्ट्रेषु स राजा शक्रलोकभाक् ॥

**[७८७]** मनुः [९.२४३–४७] ।

> नाददीत नृपः साधुर् महापातकिनो धनम् ।  
> आददानस् तु तल्लोभात् तेनाधर्मेण लिप्यते ॥  
> अप्सु प्रेवेश्य तद् दण्डं वरुणायोपपादयेत् ।  
> श्रुतिविद्योपसंपन्ने ब्राह्मणे प्रतिपादयेत् ॥  
> ईशो दण्डस्य वरुणो राज्ञो दण्डधरो हि सः ।  
> ईशः सर्वस्य जगतो ब्राह्मणो वेदपारगः ॥  
> यत्र वर्जयते राजा पापकृद्भ्यो धनागमम् ।  
> तत्र कालेन जायन्त मानवा दीर्घजीविनः ॥  
> निष्पद्यन्ते च सस्यानि यथोक्तानि विशांपते ।  
> बालाश् च न प्रमीयन्ते विकृतिं न च जायते ॥

यमः ।

> पतितस्य धनं हृत्वा राजा पर्षदि दापयेत् ।  
> सर्वस्वं च हरेद् राजा चतुर्थं चावशेषयेत् ।  
> भृत्येभ्यो ‘न्नं स्मरन् धर्मं प्राजापत्यम् इति श्रुतिः ॥

**[७८८]**

## ७८ तरशुल्कः
अथ तरशुल्कः

तत्र वसिष्थः (१८.१७–२२)- “संयाने दशवाहवाहिनी द्विगुणकारिणी स्यात् । दशपुरुषवती प्रत्येकं प्रपाः स्युः । पुंसां चावरार्धवाहं वहेत् । अध्यर्धा स्त्रियः स्युस् तरो ‘ष्टौ माषाः शरमध्याया अशरमध्यायाः पादः कार्षापणस्य । निरुदकस् तरो माष्यः” ।

संयाति समेत्यानेनेति ‘**संयानः’** नदीपरः । तत्र वाहिनी नौः। वाहयन्तीति ‘**वाहाः’** ॥ दश पुरुषाः यत्र सा तथा ‘**दशपुरुषवती’** वाहकाद् अन्ये ‘पि दशपुरुषा यस्याम् आरूढाः । ‘**प्रपाः स्युः’** एवं दशपुरुषाः प्रतिवाहकं प्रकर्षेण पालयितारः स्युः । पुंसाम् एव ‘**अवरार्धं वाहं वहेत्’** सा नौः यावन्तं भारं वहति तदपेक्षया ‘**अवरार्धम्’** अवरं न्यूनम् अर्धं यस्मिन् वाहे तं भारं पुरुषैः पूरयेत् । ‘**अध्यर्धाः स्त्रियः स्युः’** पुरुषापेक्षया अध्यर्धाः स्त्रियः, तासाम् अतिभीरुत्वात् । ‘**तरः’** शुल्कः ‘**माषः**,’ कार्षापणविंशतितमो भागः । ‘**शरमध्यायाः’** यस्यां नद्यां धनुष्मता क्षिप्तशरो मध्ये पतति **[७८९]** तस्याः इत्य् अर्थः । ‘**अशरमध्यायाः पादः’** न मध्यं यस्यां शरेण लक्ष्यते [यां शरो लङ्घयतीर्य् अर्थः] ‘**पादः’** चतुर्थांशः ‘**कार्षापणस्य’** । ‘**निरुदकः’** अल्पोदकः । ‘**माष्यः’** माषः शुल्को यत्र दीयते ।

मनुः [८.४०४–०७] ।

> पणं याने तरं दद्यात् पौरुषे ‘र्धपणं तरम् ।  
> पादं पशुश् च योषिच् च पादार्धं रिक्तकः पुमान् ॥  
> भाण्डपूर्णानि यानानि तार्यं दाप्यानि सारतः ।  
> रिक्तभाण्डानि यत् किंचित् पुमांसश् चापरिच्छदाः ॥  
> दीर्घाध्वनि यथादेशं यथाकालं तरो भवेत् ।  
> नदीतीरेषु तद् विद्यात् समुद्रे नास्ति लक्षणम् ॥  
> गर्भिणी तु द्विमासादिस् तथा प्रव्रजितो मुनिः ।  
> ब्राह्मणा लिङ्गिनश् चैव नादाप्यास् तारिकं तरे ॥

**[७९०]** वसिष्ठः [१८.२३–२५]- “अकरः श्रोत्रियो राजा पुमान् अनाथः प्रव्रजितो बालवृद्धतरुणप्रजाताः प्राग्गामिकाः कुमार्यो मृतपत्यश् च । बाहुभ्यां तरन् शतगुणं दाप्यः” ।

‘**पुमान् अनाथः’** स्वजनरहितो रोगार्तो वा । ‘**तरुणप्रजाताः’** अचिरप्रसूताः । ‘**प्राग्गामिकाः’** [सततगमनशीलाः] लेखहारकादयः । ‘**मृतपत्यो’** विधवाः ।

विष्णुः [५.१३१]- “तरिकश् च स्थलशुल्कं गृह्णन् दशपणान् दण्ड्यः । ब्रह्मचारिवानप्रस्थभिक्षुगुर्विणीतीर्थानुसारिणां नाविकः शौल्किकः शुल्कम् आददानश् च । तच् च तेषां जह्यात्” ।

‘**आददानश् च’** दण्ड्य इत्य् अनुषङ्गः ।

मनुः [८.४०८–०९] ।

> यन् नावि किंचिद् दाशानां विशीर्येतापराधतः ।  
> तद् दाशैर् एव दातव्यं समागम्य स्वतो ‘ंशतः ॥  
> एष नौयायिनाम् उक्तो व्यवहारविनिर्णयः ।  
> दाशापराधतस् तोये दैविके नास्ति निग्रहः ॥

**[७९१]**

## ७९ निधिः
अथ निधिः

तत्र मनुः [८.३५–३६] ।

> ममायम् इति यो ब्रूयान् निधिं सत्येन हेतुतः ।  
> तस्याददीत षड्भागं राजा द्वादशम् एव च ॥  
> अनृतं तु वदन् दाप्यः स्ववित्तस्यांशम् अष्टमम् ।  
> तस्यैव वा निधानस्य संख्ययाल्पीससीं कलाम् ॥

विष्णुः [३.६३–६४]- “स्वनिहिताद् राज्ञे ब्राह्मणवर्जं द्वादशम् अम्शं दद्युः । परनिहितं स्वनिहितम् इति वदन्तस् तत्समं दण्डम् आवहेयुः” ।

नारदः [१०.८] ।

> स्वम् अप्य् अर्थं तथा नष्टं लब्ध्वा राज्ञे निवेदयेत् ।  
> गृह्णीयात् तु ततः शुद्धम् असुद्धं स्यात् त्व् अतो ‘न्यथा ॥

**अथ परनिहितम्**

तत्र वसिष्ठः [३.१४–१५]- “अप्रज्ञायमानं वित्तं यो ‘धिगच्छेत राजा तद् उद्धरेद् अधिग्रन्त्रे षष्ठम् अंशं प्रदाय । ब्राह्मणश् चेद् अधिगच्छेत् षट्कर्मसु वर्तमानो मा राजा हरेत्” ।

‘अप्रज्ञायमानम्’ अज्ञायमानस्वामिकम् अस्वामिकं च ।

**[७९२]** नारदः [१०.६–७] ।

> परेण निहितं लब्ध्वा राजन्य् उपहरेन् निधिम् ।  
> राजगामी निधिः सर्वः सर्वेषां ब्राह्मणाद् ऋते ॥  
> ब्राह्मणो ‘पि निधिं लब्ध्वा क्षिप्रं राज्ञे निवेदयेत् ।  
> तेन दत्तं तु भुञ्जीत स्तेनः स्याद् अनिवेदने ॥

याज्ञवल्क्यः [२.३४–३५] ।

> राजा लब्ध्वा निधिं दद्याद् द्विजेभ्यो ‘र्धं द्विजः पुनः ।  
> विद्वान् अशेषम् आदद्यात् स सर्वस्य प्रभुर् यतः ॥  
> इतरेण निधौ लब्धे राजा षष्ठांशम् आहरेत् ।  
> अनिवेदितविज्ञातं दाप्यस् तं दण्डम् एव च ॥

विष्णुः [३.५६–६२]- “निधिं लब्ध्वा तदर्धं ब्राह्मणेभ्यो दद्यात् । दत्वा द्वितीयम् अर्धं कोशे प्रवेशयेत् । निधिं लब्ध्वा ब्राह्मणः स्वयम् आदद्यात् । क्षत्रियश् चतुर्थम् अंशं राज्ञे दद्यात्, शेषं चतुर्थम् अंशं ब्राह्मणेभ्यो दद्याद् अर्धम् आदद्यात् । वैश्यश् चतुर्थम् अंशं राज्ञे दद्याद् ब्राह्मणेभ्यो ‘र्धम् अंशं स्वयम् आदद्यात्  [७९३]। शूद्रस् त्व् अवाप्तं द्वादशधा विभज्य पञ्चमं राज्ञे दद्यात् । ब्राह्मणेभ्यो ‘ंशद्वयम् एव दद्यात् । अवशिष्टं सर्वं स्वयम् आदद्यात् । अनिवेदितविज्ञातस्य सर्वस्वम् अपहरेत्” ।

मनुः [८.३८–३९] ।

> यं तु पश्येन् निधिं राजा पुराणं निहितं क्षितौ ।  
> तस्माद् द्विजेभ्यो दत्वार्धम् अर्धं कोशे निवेशयेत् ॥  
> निधीनां तु पुराणानां धातूनाम् आकरस्य च ।  
> रक्षणाद् धर्मभाग् राजा भूमेर् अधिपतिर् हिसः ॥

विष्णुः [३.५५]- “आकरेभ्यः सर्वम् आदद्यात्” ।

वसिष्ठः- “उद्वाहकारिणं त्व् आग्मयेत् कस्य केन सह विवाहो युज्यत इत् वर्णविभागप्रतिष्ठापनाय संप्रदायं रक्षेत् । आकरशुद्धिश् च तदनुरूपकरग्रहणाद्यर्थे जानीयात् । आकराध्पतयो हि प्रायेण मायाविनो भवन्ति” ।

**[७९४]**

## ८० दण्डप्रणयनविवेकः
अथ दण्डप्रणयनविवेकः

तत्र मनुः [७.१४–१५, १७–१८] ।

> तदर्थं सर्वभूतानां गोप्तारं धर्मम् आत्मजम् ।  
> ब्रह्मतेजोमयं दण्डम् असृजत् पूर्वम् ईश्वरः ॥  
> तस्य सर्वाणि भूतानि स्थावराणि चराणि च ।  
> भयाद् भोगाय कल्पन्ते स्वधर्मान् न चलन्ति च ॥  
> स राजा पुरुषो दण्डः स नेता शासिता च सः ।  
> चतुर्णाम् आश्रमाणां च धर्मस्य प्रतिभूः कृतः ॥  
> दण्डः शास्ति प्रजाः सर्वा दण्ड एवाभिरक्षति ।  
> दण्डः सुप्तेषु जागर्ति दण्डं धर्मं विदुर् बुधाः ॥

तथा [७.२५] ।

> यत्र श्यामो लोहिताक्षो दण्डश् चरति पापहा ।  
> प्रजास् तत्र विवर्धन्ते नेता चेत् साधु पश्यति ॥

तथा [७.३१, २६, ३०, २७–२९, १९] ।

> शुचिना सत्यसन्धेन यथाशास्त्रानुसारिणा ।  
> दण्डः प्रणयितुं शक्यः सुसहायेन धीमता ॥  
> तस्याहुः संप्रणेतारं राजानं सत्यवादिनम् ।  
> समीक्ष्यकारिणं प्राज्ञं धर्मकामार्थकोविदम् ॥  
> असहायेन मूढेन लुब्धेनाकृतबुद्धिना ।  
> न शक्तो न्यायतो नेतुम् ऋक्थेषु विषयेषु च ॥

**[७९५]** > तं राजा प्रणयन् सम्यक् त्रिवर्गेनाभिवर्धते ।  
> कामात्मविषयः क्षुद्रो दण्डेनैव निहन्यते ॥  
> दण्डो हि सुमहतेजो दुर्धरश् चाकृतात्मभिः ।  
> धर्माद् विचलितं हन्ति नृपम् एव सबान्धवम् ॥  
> ततो दुर्गं च राष्ट्रं च लोकं च सचराचरम् ।  
> अन्तरिक्षगतांश् चैव यतीन् देवांश् च पीडयेत् ॥  
> समीक्ष्य सुभृतः सम्यक् सर्वा रञ्जयति प्रजाः ।  
> असमीक्ष्य प्रणीतस् तु विनाशयति सर्वतः ॥

‘**सुधृतः’** यथार्हं धृतः ।

तथा [७.२०–२१] ।

> यदि न प्रणयेद् राजा दण्डं दण्ड्येष्व् अतन्द्रितः ।  
> शूले मत्स्यान् इवापक्ष्यन् दुर्बलान् बलवत्तराः ॥  
> अद्यात् काकः पुरोडाशं श्वा च लिह्याद् धविस् तथा ।  
> स्वाम्यं च न स्यात् कस्मिंश् चित् प्रवर्तेताधरोत्तरम् ॥

अङ्गिराः ।

> राजा गुरुर् यमश् चैव शासन् धर्मेण युज्यते ।  
> कर्ता च मुच्यते पापान् न च पापेन लिप्यते ॥

याज्ञवल्क्यः [१.३५९–६०] ।

> यो दण्ड्यान् दण्डयेद् राजा सम्यग् वध्यांश् च घातयेत् ।  
> इष्टं स्यात् क्रतुभिस् तेन समाप्तवरदक्षिणैः ॥

**[७९६]** > इति संचिन्त्य नृपतिः क्रतुतुल्ल्यफलं पृथक् ।  
> व्यवहारान् स्वयं पश्येत् सभ्यैः परिवृतो ‘न्वहम् ॥

तथा [१.३५७] ।

> अधर्मदण्डनं लोके धर्मकीर्तिविनाशनम् ।  
> सम्यक् च दण्डनं राज्ञः स्वर्गकीर्तिजयावहम् ॥

मनुः [८.१२८; ९.२४७] ।

> अदण्ड्यं दण्डयन् राजा दण्ड्यं चैवाप्य् अदण्डयन् ।  
> अयशो महद् आप्नोति नरकं चैव गच्छति ॥  
> यावान् अवध्यस्य वधे तावान् वध्यस्य मोक्षणे ।  
> अधर्मो नृपतेर् दृष्टो धर्मस् तु विनियच्छतः ॥

कात्यायनः ।

> राजानो मन्त्रिणश् चैव विशेषाद् एनम् अवाप्नुयुः ।  
> अशासनात् तु पापानां नतानां दण्डधारणात् ॥

‘**नतानाम्’** विनीतानाम्, अदण्ड्यानाम् इति यावत् ।

वसिष्ठः [१९.४०–४३]- “दण्डोत्सर्गे राजैकरात्रम् उपवसेत् । त्रिरात्रं पुरोहितः । कृच्छ्रम् अदण्डने पुरोहितस् त्रिरात्रं राजा च” ।

**[७९७]**

**अथ दण्डोत्कर्षापकर्षादिः**

तत्र कात्यायनः ।

> सचिह्नम् अपि पापं तु पृच्छेत् पापस्य कारणम् ।  
> तथा दण्डं नियुञ्जीत दोषम् आरोप्य यत्नतः ॥  
> प्राणात्यये तु यत्र स्याद् अकार्यकरणं कृतम् ।  
> दण्डस् तत्र तु नैव स्याद् एष धर्मः स्मृतो भृगुः ॥  
> सद्वृत्तानां तु सर्वेषाम् अपराधो यदा भवेत् ।  
> अवशेनैव दैवात् तु दण्डं तत्र न कल्पयेत् ॥  
> सम्यग्दण्डप्रणेतारो नृपाः पूज्याः सुरैर् अपि ।  
> आरम्भे प्रथमं दद्यात् प्रवृत्ते मध्यमः स्मृतः ॥  
> यस यो विहितो दण्डः पर्याप्तस्य स वै भवेत् ।  
> कल्पितो यस्य यो दण्डस् त्व् अपराधस्य यत्नतः ॥

**[७९८]** > पणानां ग्रहणं तत् स्यात् तन्मूल्यं वाथ राजनि ।  
> अपराधेषु नियतम् आहुर् गार्गीयमानवाः ॥  
> दण्डनीयः स शौथिल्यात् प्रथमं नेति गौतमः ।  
> अर्थवन्तो यतस् सन्तो यथोक्तान् अपि ते दमान् ॥  
> दद्युर् नैवोपशाम्येयुस् तस्मात् तत्र विनिश्चयः ।  
> तस्माद् अव्याहताः पापा येन येन शुभं पुनः ॥  
> न कुर्युस् तत् तद् एवैषां कर्तव्यम् इति निश्चयः ।  
> समूहस्थाः प्रवृत्ताश् च पापेषु पुरुषाधमाः ॥  
> यथोक्तं द्विगुणं दण्डम् एकैकस्य प्रदापयेत् ।

नारदः [२१.५३–५६] ।

> शारीरश् चार्थदण्डश् च दण्डस् तु द्विविधः स्मृतः ।  
> शारीरो द्विविधः प्रोक्तो ह्य् अर्थदण्डो ‘प्य् अनेकधा ॥  
> काकिण्यादिस् त्व् अर्थदण्डः सर्वस्वान्तस् तथैव च ।  
> शारीरस् त्व् अवरोधादिर् जीवितान्तकरस् तथा ॥  
> काकिण्यादिस् तु यो दण्डः स तु माषपरः स्मृतः ।  
> माषावरार्धो यः प्रोक्तः कार्षापणपरस् तु सः ॥

**[७९९]** > कार्षापणावराद् यस् तु चतुःकार्षापणोत्तरः ।  
> द्व्यवरो ‘ष्टपणास् त्व् अन्यस् त्र्यवरो द्वादश्ōत्तरः ॥  
> कार्षापणाद्या ये प्रोक्ताः सर्वे ते स्युश् चतुर्गुणाः ।  
> एवम् अन्ये ‘पि विज्ञेयाः प्राक् चैते पूर्वसाहसात् ॥

मनुः [८.३३६] ।

> कार्षापणं भवेद् दण्डो यत्रान्यः प्राकृतो जनः ।  
> तत्र राज्ञां भवेद् दण्डः सहस्रम् इति धारणा ॥

तथा [९.१४८] ।

> ब्राह्मणान् बाधमानं तु कामाद् अवरवर्णजम् ।  
> हन्याच् चित्रैर् वधोपयैर् उद्वेगजनकैर् नृपः ॥

कात्यायनः ।

> प्रव्रज्यावसितं शूद्रं जपहोमपरं तथा ।  
> वधेन शसयेत् पापं दाप्यो वा द्विगुणं दमम् ॥

**[८००]** > अस्पृश्यधूर्तदासानां नराणां पापकारिणाम् ।  
> प्रातिलोम्यप्रसूतानां ताडनं नार्थतो दमः ॥  
> परतन्त्रास् तु ये केचिद् दासत्वं ये च संस्थिताः ।  
> अनाथास् ते तु निर्दिष्टास् तेषां दण्डस् तु तादनम् ॥  
> ताडनं बन्धनं चैव तथैव च विडम्बनम् ।  
> एष दण्डो हि दासस्य नार्थदण्डो बृहस्पतिः ॥

शङ्खलिखितौ- “शिल्पिनः कारवः शूद्रास् तेषां व्यभिचारेष्व् अपि शिल्पोपकरणानि रक्षेद् राजा । तुलमानप्रतिमानसमुत्थानि वणिक्पथानाम् । क्षेत्रबीजभक्तगोशकटकर्षणद्रव्याणि कर्षकाणाम् । वाद्यभाण्डालङ्कारवासांसि रङ्गोपजीविनाम् । गृहशयनालङ्कारवासांसि वेश्यानाम् । शस्त्राणि चायुधोपजीविनाम् । सर्वेषां करणद्रव्याणि नाहार्याणि राज्ञा धार्मिकेण । अस्वा हि पुरुषाः पापबहुलाश् चाविधेयाश् च भवन्ति । तेभ्यः पापांशभाग् राजा । तस्मान् नाधनान्नानुपकरणान् कुर्यात् । तन्मूला हि वृत्तिः । वृत्तिमूलो निवासः । तैर् निवसद्भिः स्फीतं राष्ट्रम् इत्य् उच्यते” ।

**[८०१]** बृहस्पतिः [व्य। ९.१९] ।

> वधार्हः सुवर्णशतं दमं दप्यस् तु पूरुषः ।  
> अङ्गच्छेदार्हकस् त्व् अर्धं संदंशार्हस् तदर्धकम् ॥

कात्यायनः [९६४–६६] ।

> सुवर्णशतम् एकं तु वधार्हो दण्डम् अर्हति ।  
> अङ्गच्छेदे तदर्धं तु विवासे पञ्चविंशतिम् ॥  
> कुलीनार्यविशिष्टेषु निकृष्टेष्व् अनुसारतः ।  
> सर्वस्वं वा निगृह्यैतान् पुराच्छीघ्रं प्रवासयेत् ॥  
> निर्धना बन्धने स्थाप्या वधं नैव प्रवर्तयेत् ।  
> सर्वेषां पापयुक्तानां विशेषार्थश् च शास्त्रतः ॥

तथा [९६७–६८, ७८१, ९६९] ।

> वधाङ्गच्छेदार्हविप्रो निःसङ्गे बन्धने विशेत् ।  
> तदा कर्मवियुक्तो ‘सौ वृत्तस्थस्य दमो हि सः ॥

**[८०२]** > कूटसक्ष्य् अपि निर्वास्यो विख्याप्यो ‘सत्प्रतिग्रहि ।  
> अङ्गच्छेदी वियोज्यः स्यात् स्वधर्मे बन्धनेन तु ॥  
> कर्णौष्ठघ्राणपादाक्षिजिह्वाशिश्नकरस्य च ।  
> छेदने चोत्तमं दद्याद् भेदने मध्यमं भृगुः ॥  
> एतैः समापराधानां तत्राप्य् एवं प्रकल्पयेत् ।  
> बालवृद्धातुरस्त्रीणां न दण्डस् ताडनं दमः ॥

‘**वधाङ्गच्छेदार्हः’** वर्णान्तराणां येनापराधेन वधो ‘ङ्गच्छेदो वा दण्डः, तद् युक्तो विप्रः । ‘**वृत्तस्थस्य’** इति विशेषणेन दुर्वृत्तस्य दण्डान्तरं सूचयति ।

मनुः [९.२२९–३०] ।

> क्षत्रविट्शूद्रयोनिस् तु दण्डं दातुम् अशक्नुवन् ।  
> आनृण्यं कर्मणा गच्छेद् विप्रो दद्याच् छनैः शनैः ॥  
> स्त्रीबालोन्मत्तवृद्धानां दरिद्राणां च रोगिणाम् ।  
> शिफाविदलरज्ज्वाद्यैर् विदध्यान् नृपतिर् दमम् ॥

**[८०३]** कात्यायनः [९७०] ।

> स्त्रीधनं दापयेद् दण्डं धार्मिकः पृथिवीपतिः ।  
> निर्धना प्राप्तदोषा स्त्री ताडनं दण्डम् अर्हति ॥

नारदः [२०.३५–३८] ।

> ब्राह्मणस्य परीहारो राज्ञश् चासनम् अग्रतः ।  
> प्रथमं दर्शनं प्रातः सर्वेभ्यश् चाभिवादनम् ॥  
> अग्रं नवेभ्यः सस्येभ्यो मार्गदानं च गच्छतः ।  
> भैक्ष्यहेतोः परागारे प्रवेशश् चानिवारितः ॥  
> समित्पुष्पकुशाधानेष्व् अस्तेयं स्वपरिग्रहात् ।  
> अनाक्षेपः परेभ्यश् च संभाषस् तु परस्त्रिया ॥  
> नदीष्व् अवेतनस् तारः पूर्वम् उत्तारणं तथा ।  
> तरेष्व् अशुल्कदानं च न चेद् वाणिज्यम् अस्य तत् ॥

**[८०४]**

**अथ ब्राह्मणस्य् परीहारः**

तत्र शङ्खलिखितौ- “इन्धनोदकाग्निकाष्ठतृणोपलपुष्पमूलफलपर्णादानेष्व् अग्रापचयम्, दैवतीर्थाभिगमनम्, गृहकोष्ठप्रवेशनम्, पथि शस्त्रधारणम्, असंबद्धम् आसनम्, प्रस्तुतेष्व् अनिवारणम्, असद्वासश् चेति, शिलोञ्छपदयोर् धान्यराशिग्रहणम्, अग्रोत्सर्गप्रसववृद्धिकर्षापणशुल्कनदीतरेष्व् अनुपरोधनम्, परस्त्रीसंभाषणम्, राजस्त्रीदर्शनम्, राज्ञा समासनम्, व्यतिक्रमणं च कोपात् सर्वम् अर्हति ब्राह्मणः” ।

**अथ नगरपरीहारः**

तत्र शङ्खलिखितौ- “न वैष्टिकं जाङ्घिकं क्षेत्रद्रव्यापहरणं पुष्पमूलप्रचयनं स्वयमर्जितप्रवेशनं निष्क्रमणप्रवेशनेष्व् अनिवेदनं स्कन्धवाह्येषु शुल्को गणसमयश्रेणिपूगचरणव्यवहारनिष्ठा **[८०५]** स्वामिनः परिज्ञातारो ‘न्यत्र राजाभिद्रोहात् नगरनिवासिनां विप्रेतराणाम् अपि परिग्रहा अनपराधाः” ।

बृहस्पतिः [व्य। ९.२५] ।

> साक्षिलेख्यानुमानेन सम्यग् दिव्येन वा जितः ।  
> यो न दद्याद् देयम् अर्थं स निर्वास्यस् ततः पुरात् ॥

[बृह्। प्राय। ८४]

> विषोद्बन्धनशस्त्रेण यस् त्व् आत्मानं प्रमापयेत् ।  
> मृतो ‘मेध्येन लेप्तव्यो नान्यं संस्कारम् अर्हति ॥

अङ्गिराः ।

> आत्मानं घातयेद् यस् तु रज्ज्वादिभिर् उपक्रमैः ।  
> मृते ‘मेध्येन लेप्तव्यो जीवेच् चेद् द्विगुणो दमः ॥

**[८०६]** याज्ञवल्क्यः [२.३०७] ।

> राज्ञान्यायेन यो दण्डो गृहीतो वरुणाय तम् ।  
> निवेद्य दद्याद् विप्रेभ्यः स्वयं त्रिंशद्गुणीकृतम् ॥

कात्यायनः [९७१–७३] ।

> अन्यायोपार्जितं न्यस्तं कोशे कोशं निवेशयेत् ।  
> कार्यार्थे कार्यनाशः स्याद् बुद्धिमान् नोपपातयेत् ॥  
> दत्वा धनं तद् विप्रेभ्यः सर्वं दण्डसमुत्थितम् ।  
> पुत्रे राज्यं समासज्य कुर्वीत प्रायणं वने ॥  
> एवं वरेत् सदा युक्तो राजधर्मेषु पार्थिवः ।  
> हितेष् चैव लोकस्य सर्वान् भृत्यान् नियोजयेत् ॥

**अथ दण्डसंज्ञ**

तत्र शङ्खलिखितौ- “चतुर्विंशतिर् एकनवतिः प्रथमसाहसः, द्विशतं पञ्चशतं चैव मध्यमसाहसः, षट्शतं सहस्रं चोत्तमः । यथासारापकारं सर्वेषाम् आनुपूर्वेण” ।

नारदः [२१.३०–३१] ।

> चतुर्विंशावरः पूर्वः परः षण्णवतिर् भवेत् ।  
> शतानि पञ्च च तु परो मध्यमो द्विशतावरः ॥

**[८०७]**  
> सहस्रस् तूत्तमो ज्ञेयः स तु पञ्चशतावरः ।  
> त्रिविधः साहसेष्व् एवं दण्ड उक्तः स्वयंभुवा ॥

अत्र मनुः [८.१३८] ।

> पणानां द्वे शते सार्धे पथमः साहसः स्मृतः ।  
> मध्यमः पञ्च विज्ञेयः सहस्रं त्व् एव चोत्तमः ॥

याज्ञवल्क्यः [१.३६६] ।

> साशीतिपणसाहस्रो दण्ड उत्तमसाहसः ।  
> तदर्धं मध्यमः प्रोक्तस् तदर्धम् अधमः स्मृतः ॥

**अथ मानसंज्ञा**

तत्र मनुः [८.१३१–३७] ।

> लोकसंव्यवहारार्थं याः संज्ञाः प्रथिता भुवि ।  
> ताम्ररौप्यसुवर्णानां ताः प्रवक्ष्याम्य् अशेषतः ॥  
> जालान्तरगते भानौ यत् सूक्ष्मं दृश्यते रजः ।  
> प्रथमं तत् प्रमाणानां त्रसरेणुं प्रचक्षते ॥  
> त्रसरेणवो ‘ष्टौ विज्ञेया लिक्षैका च प्रमाणतः ।  
> ता राजसर्षपस् तिस्रस् ते तु द्वे गौरसर्षपः ॥

**[८०८]**  
> सर्षपाः षड् यवो मध्यः त्रियवं त्व् एककृष्णलम् ।  
> पञ्चकृष्णलको माषस् ते सुवर्णं तु षोदश ॥  
> पलं सुवर्णाश् चत्वारः पलानि धरणं दश ।  
> द्वे कृष्णले समधृते विज्ञेयो रौप्यमाषकः ॥  
> ते षोडश् स्याद् धरणं पुराणश् चैव राजतः ।  
> कार्षापणस् तु विज्ञेयस् तास् तिस्रः कार्षिकः पणः ॥  
> धरणानि दश ज्ञेयः शतमानं तु राजतः ।  
> चतुःसुवर्णिको निष्को विज्ञेयस् तु प्रमाणतः ॥

याज्ञवल्क्यः [१.३६४] ।

> प्लं सुवर्णाश् चत्वारः पञ्च वापि प्रकीर्तितम् ।

माषाधिकारे विष्णुः [४.८–९]- “तद्द्वादशम् अक्षार्धम् । अक्षार्धम् एव चतुर्माषकं सुवर्णः” । बृहस्पतिः [व्य। ८.८, १०] ।

> लोके संव्यवहारार्थं संज्ञेयं कथिता भुवि ।  
> ताम्रकर्षकृता मुद्रा विज्ञेयः कार्षिकः पणः ॥  
> स एव चन्द्रिका प्रोक्ता नाश् चतस्रस् तु धानकाः ।  
> ता द्वादश् सुवर्णस् तु दीनाराख्यः स एव हि ॥ \
**[८०९]** नारदः [२१.५८–६०] ।

> माषो विंशतिभागस् तु ज्ञेयः कार्षापणस्य तु ।  
> काकिनी तु चतुर्भागो माषस्य च पणस्य च ॥  
> पञ्चनद्याः प्रदेशे तु संज्ञेयं व्यावहारिकी ।  
> कार्षापण्प्रमाणं तु तन्निबद्धम् इहैव वा ॥  
> कार्षापणो ‘ब्धिका ज्ञेया तास् चतस्रस् तु धानकः ।  
> ते द्वादश सुवर्णस् तु दीनारश् चित्रकः स्मृतः ॥

तथा [२१.५७] ।

> कार्षापणो दक्षिणस्यां दिशि रौप्यः प्रवर्तते ।  
> पणैर् निबद्धः पूर्वस्यां षोडशैव पणाः स तु ॥

कात्यायनः [४९१–९२] ।

> माषः पादो द्विपादो वा दण्डो यत्र प्रकल्पितः ।  
> अनिर्दिष्टं तु सौवर्णं माषकं तत्र कल्पयेत् ॥  
> यत्रोक्तो माषको दण्डो राजानं तत्र निर्दिशेत् ।  
> कृष्णलैश् चोक्तम् एव स्याद् उक्तं दण्डविनिश्चये ॥

**[८१०]**

**अथ नैगमादिसंज्ञा**

तत्र कात्यायनः [६७८–८२] ।

> नानापौरसमूहस् तु नैगमस् तु प्रकीर्तितः ।  
> नानायुधधरव्राताः समवेताः प्रकीर्तिताः ॥  
> समूहो वणिगादीनां पूगः संपरिकीर्तितः ।  
> ब्राह्मणानां समूहस् तु गण इत्य् उच्यते बुधैः ॥  
> प्रव्रज्यावसिता ये तु पाषण्डाः परिकीर्तिताः ।  
> शिल्पोपजीविनो ये तु शिल्पिनः परिकीर्तिताः ॥  
> आर्हतसौगतानां तु समूहः सङ्ग उच्यते ।  
> चाण्डालश्वपचादीनां समूहो गुल्म संज्ञितः ॥  
> गणपाषण्डपूगाश् व्राताश् च श्रेणयस् तथा ।  
> समूहस्थाश् च ये चान्ये वर्गाख्यास् ते बृहस्पतिः ॥  
> चातुर्वर्ण्यस्य या सूतिरसजात्यादिसंभवा ।  
> तस्या धर्माः समुद्दिष्टा जातिः सा परिकीर्तिता ॥

**इति श्रीलक्ष्मीधरकृते कृत्यकल्पतरौ**

**व्यवहारकाण्डे प्रकीर्णकम्**

**[८११]**

## ८१ वर्णानुलोमप्रतिलोमाः
अथ वर्णानुलोमप्रतिलोमाः

तत्र आपस्तम्बः [१.१.४–५]- “चत्वारो वर्णा ब्राह्मणक्षत्रियवैश्यशूद्राः । तेषां पूर्वः पूर्वो जन्मतः श्रेयान्” ।

मनुः [१०.३–४] ।

> वैशेष्यात् प्रकृतिश्रैष्ठ्यान् नियमस्य च धारणात् ।  
> संस्कारस्य विशेषाच् च वर्णानां ब्राह्मणः प्रभुः ॥  
> ब्राह्मणः क्षत्रियो वैश्यस् त्रयो वर्णा द्विजातयः ।  
> चतुर्थ एकजातिस् तु शूद्रो नास्ति तु पञ्चमः ॥

बृहस्पतिः ।

> विप्रक्षत्रियवैश्याश् च शूद्राश् चान्त्यास् त्रयो द्विजाः ।  
> प्रतिलोमानुलोमाश् च तैर् युता वर्णसंकराः ॥

देवलः- “चत्वारो वर्णा ब्राह्मणक्षत्रियवैश्यशूद्रा इति । अनुलोमाश् चत्वारः सवर्णाम्बष्ठपारशवोग्रा इति । प्रतिलोकाः षड् आयोगवक्षत्तचण्डालमागधवैदेहकसूता **[८१२]** इति । अन्तरालाः षट् कुक्कुटपुल्कसवेनकुशीलवबन्दिश्वपाका इति । सर्वेषां लक्षणानि विधानानुपूर्वं व्याक्यास्यामः ।

> ब्राह्मण्यां ब्राह्मणाज् जातः संस्कृतो ब्राह्मणो भवेत् ।  
> एवं क्षत्रियविट्शूद्रा ज्ञेयास् तेभ्यः स्वयोनिजाः ॥  
> ब्राह्मणात् क्षत्रियायां तु समुत्पन्नः सवर्णकः ।  
> वैश्यायां ब्राह्मणाज् जातः पुत्रो ‘म्बष्ठ इति स्मृतः ॥  
> विप्रान् निषादः शूद्रायां जातः पारशवो ‘पि सः ।  
> वैश्यायां क्षत्रियाज् जातः सवर्णः स च संज्ञया ॥  
> शूद्रायां क्षत्रियाज् जातं प्राहुर् उग्रम् इति द्विजाः ।  
> वैश्याच् छूद्रस्य कन्यायां शूद्र एव प्रजायते ॥”

मनुः [१०.६–१०] ।

> स्त्रीष्व् अनन्तरजातासु द्विजैर् उत्पादितान् सुतान् ।  
> सदृशान् एव तान् आहुर् मातृदोषविगर्हितान् ॥  
> अनन्तरासु जातायां विधिर् एष सनातनः ।  
> द्व्येकान्तरासु जातानां धर्म्यं विद्याद् इमं विधिम् ॥

**[८१३]**  
> ब्राह्मणाद् वैश्यकन्यायाम् अम्बष्थो नाम जायते ।  
> निषादः शूद्रकन्यायां यः पारशव उच्यते ॥  
> क्षत्रियाच् छूद्रकन्यायां क्रूताचारविहारवान् ।  
> क्षत्रशूद्रवपुर् जन्तुर् उग्रो नाम प्रजायते ॥  
> विप्रस्य त्रिषु वर्णेषु नृपतेर् वर्णयोर् द्वयोः ।  
> वैस्यस्य वर्णे चैकस्मिन् षड् एते ‘पसदाः स्मृताः ॥

तथा [१०.१४] ।

> पुत्रा ये ‘नन्तरस्त्रीजाः क्रमेणोक्ता द्विजन्मनाम् ।  
> तान् अनन्तरनाम्नस् तु मातृदोषात् प्रचक्षते ॥

याज्ञवल्क्यः [१.९०–९५] ।

> सवर्णेभ्यः सवर्णासु जायन्ते हि सजातयः ।  
> अनिन्द्येषु विवाहेषु पुत्राः सन्तानवर्धनाः ॥  
> विप्रान् मूर्धावसिक्तो हि क्षत्रियायां विशः स्त्रियाम् ।  
> जायते ‘म्बष्ठः शूद्रायां निषादः पारशवो ‘पि वा ॥  
> माहिष्योग्रौ प्रजायेते विट्शूद्राङ्गनयोर् नृपात् ।  
> शूद्रायां करणो वैश्याद् द्विजेभ्यः क्षत्रिये तथा ॥

**[८१४]** > अम्बष्ठो ब्राह्मणाच् छूद्र्यां जातः पारशवो ‘पि वा ।  
> वैश्याशूद्रयोस् तु राजन्यान् माहिष्योग्रौ सुतौ स्मृतौ ॥  
> वैश्यात् तु करणः शूद्र्यां विन्नास्व् एष विधिः स्मृतः ।

बौधायनः [१.१७.४–६]- “क्षत्रिया वैश्यायां क्षत्रियः । शूद्रायाम् उग्रः । वैश्याच् छूद्रायां रथकारः” ।

उशना- “उत्कर्षापकर्षा वर्णा विज्ञायन्ते । रथकाराम्बष्ठसुतोग्रमागधवेनपुक्कस-क्षत्तकुक्कुटवैदेहवण्डालश्वपाकव्रात्यप्रभृतयः । तत्र सवर्णायाम् एव सवर्णः । ब्राह्मणात् क्षत्रियायां जातो ब्राह्मण एव सः । वैश्यायाम् अम्बष्ठः । शूद्रायां पारशवः । निषाद इत्य् एके । क्षत्रियेण वैश्यायां क्षत्रियः, शूद्रायाम् उग्रः, वैश्येन शूद्रायां वैश्यः” ।

‘**ब्राह्मण व स’** इति, क्षत्रियपूर्वनात् क्षत्रियाद् उत्कृष्टो ब्राह्मणवद् इत्य् अर्थः ।

शङ्खलिखितौ- “तत्र ब्राह्मणात् क्षत्रियायां क्षत्रिय एव जायते । क्षत्रियेण वैश्यायां वैश्य एव । वैश्येन शूद्रायां शूद्रः । ब्राह्मणेन शूद्रायां निषादः पारशवो **[८१५]** वा जायत आनुलोम्येन विधिना । विपर्यये ब्राह्मण्यां सूतः क्षत्रियेण । क्षत्रियायां मागधो वैश्येन । वैश्यायाम् आयोगवः शूद्रेण । शूद्रेण ब्राह्मण्यां चण्डालो जायते । अम्बष्ठोग्राव् एकान्तरानुलोम्येन । क्षत्तृवैदेहकाव् एकान्तरप्रातिलोम्येन । यस्माद् वर्णाः संकीर्यन्ते तस्मात् प्रतिसंस्कारः” ।

गौतमः {४.१६–२१]- “अनुलोमा अनन्तरैकान्तरद्व्यन्तरासु जाताः सवर्णाम्बष्ठोग्रनिषाददौष्यन्तपारशवाः । प्रतिलोमाः सूतमागधायोगवक्षत्तृवैदेहकचण्डालाः । ब्राह्मण्य् अजीजनत् पुत्रान् वर्णेभ्य आनुपूर्व्याद् ब्राह्मणसूतमागधचण्डालान् । तेभ्य एव क्षत्त्रिया मूर्धावसिक्तक्षत्रियधीवरपुल्कसान् । तेभ्य एव वैश्या भृज्यकण्ठमाहिष्यवैश्यवैदेहकान् । पारशवयवनकरणशूद्रान् शूद्रेत्य् एके” ।

नारदः [१४.१०३–०४] ।

> अनन्तरः स्मृतः पुत्रः पुत्र एकान्तरस् तथा ।  
> द्व्यन्तरश् चानुलोम्येन तथैव प्रतिलोमतः ॥  
> उग्रः पारशवश् चैव निषादश् चानुलोमतः ।  
> उत्तमेभ्यस् त्रयस् त्रिभ्यः शूद्रापुत्राः प्रकीर्तिताः ॥  
> ब्राह्मण्याम् अपि दण्डालसूतवैदेहका अपि ।  
> अपरेभ्यस् त्रयस् त्रिभ्यो विज्ञेया प्रतिलोमजाः ॥

**[८१६]**  
> सवर्णो मागधश् चैव क्षत्ता च क्षत्रियासुतः ।  
> आनुलोम्येन तत्रैको द्वौ ज्ञेयौ प्रतिलोमजौ ॥  
> वैश्यापुत्रास् तथाम्बष्ठयवनायोगवा अपि ।  
> प्रातिलोम्येन तत्रैको द्वौ ज्ञेयाव् अनुलोमजौ ॥  
> सवर्णो ब्राह्मणीपुत्रः क्षत्रियायाम् अनन्तरः ।  
> अम्बष्ठोग्रौ तथा पुत्राव् एवं क्षत्रियवैश्ययोः ॥  
> एकान्तरस् तु दौष्यन्तो वैश्यायां ब्राह्मणात् सुतः ।  
> शूद्रायां क्षत्रियात् तद्वन् निषादो नाम जायते ॥  
> शूद्रा पारशवं सूते ब्राह्मणाड् द्व्यन्तरं सुतम् ।  
> आनुलोम्येन वर्णानां तथैव प्रतिलोमतः ॥  
> अनन्तरः स्मृतः सूतो ब्राह्मण्यां क्षत्रियात् सुतः ।  
> मागधायोगवौ तद्वत् सुतौ द्वौ वैश्यशूद्रयोः ॥  
> ब्राह्मण्य् एकान्तरं सूते वैश्याद् वैदेहकं सुतम् ।  
> क्षत्तारं क्षत्रिया शूद्रात् पुत्रम् एकान्तरं तथा ॥  
> द्व्यन्तरः प्रातिलोम्येन पापिष्ठः संकरे सति ।  
> चण्डालो जायते शूद्राद् ब्राह्मणी यत्र मुह्यति ॥

**[८१७]** देवलः ।

> शूद्राद् आयोगक्षत्तृवण्डालाः प्रतिलोमजाः ।  
> वैश्यायां क्षत्रियायां च ब्राह्मण्यां च यथाक्रमम् ॥  
> तथैव मागधो वैश्याज् जातो वैदेहको ‘पि च ।  
> ब्राह्मण्यां क्षत्रियाज् जातः सूतो जात्या स्वकर्मणा ॥

विष्णुः [१६.३–६]- “प्रतिलोमाश् चार्यविगर्हिताः । तत्र वैश्यापुत्रः शूद्रेणायोगवः । पुल्कसमागधौ क्षत्रियापुत्रौ शूद्रवैश्याभ्याम् । चण्डालवैदेहकसूताश् च ब्राह्मणीपुत्राः शूद्रविट्क्षत्रियैः” ।

वसिष्ठः [१८.१–६]- “शूद्रेण ब्राह्मण्याम् उत्पन्नश् चण्डालो भवतीत्य् आहुः । राजन्यायां वैणः । वैश्यायाम् अन्त्यावसायी । वैश्येन ब्राह्मण्याम् उत्पन्नो रामको भवतीत्य् आहुः । राजन्यायां पुल्कसः । राजन्येन ब्राह्मण्याम् उत्पन्नः सूतो भवतीत्य् आहुः” ।

यमः ।

> सर्वाश् चण्डालयोनयस् तु चातुर्वर्ण्याद् विनिःसृताः ।  
> सूतमागधचण्डालश्वपचा उग्रपुल्कसाः ॥  
> एकयोनय एवाद्यास् त्रयस् तेषाम् अनन्तराः ।  
> द्वाव् एकयोनिजाव् एव एक एवोत्तरः स्मृतः ॥

**[८१८]** > क्षत्रियाज् जायते सूतो वैश्याज् जायेत मागधः ।  
> शूद्राज् जायेत चण्डालो ब्राह्मणी यत्र मुह्यति ॥  
> क्षत्रियायां तु वैश्येन श्वपचो नाम जायते ।  
> शूद्रेण जायते चोग्रः क्षत्रिया यत्र् मुह्यति ॥  
> वैश्यायाम् एव शूद्रेण पुल्कसो नाम जायते ।  
> बीजयोनिविशिष्टास् ते वर्णेभ्यस् त्व् अधमोत्तमाः ॥

हारीतः- “विपरीता ब्राह्मण्यां क्षत्रियवैश्यशूद्राः सूतमागधमातङ्गान् जनयन्ति । क्षत्रियायां वैश्यशूद्रौ वन्दिनिषादौ जनयतः । वैश्यायां शूद्रः पुल्कसं जनयति” ।

पैटीनसिः- “सूतमागधचण्डालाश् चेति ब्राह्मण्यां मोहाद् अधोवर्णेभ्यः । अम्बष्ठश् चायोगवश् चेति क्षत्रियायाम् । वैश्यायां मागधश् चेति । पुल्कसो वैणो रथकारः श्वपाकः कैवर्तो निषादश् चेति वर्णसंकरा जायन्ते” ।

बौधायनः [१.१६.६–१५]- “शूद्राद् वैश्यायां मागधः क्षत्रियायां क्षत्ता ब्राह्मण्याम् चण्डालः । वैश्यात् क्षत्रियायाम् आयोगवो ब्राह्मण्यां वैदेहकः । क्षत्रियाद् ब्राह्मण्याम् सूतः । तत्राम्बष्ठोग्रसंयोगे भवत्य् अनुलोमः । क्षत्तृवैदेहयोः प्रतिलोमः । उग्राज् जातः **[८१९]** क्षत्तायां श्वपाकः । वैदेहकाद् अम्बष्ठायां वैणः । निषादाच् छ्रूद्रायां पुल्कसः । शूद्रान् निषाद्यां कुक्कुटः । वर्णसंकराद् उत्पन्नात् व्रात्यान् आहुर् मनीषिण इति” ।

पैठीनसिः- “प्रतिलोमाद् अव्यभिचारे सूतमागधायोगवा जायन्ते । शूद्रेणोत्तमासु श्वपाकचण्डालनिषादा जायन्ते । ब्राह्मणेन कृष्णायां पारशवः । पारशव्यां क्षत्ता । क्षत्रियेण क्ष्ष्णायां वन्दी । वैश्येन वैतालः । पारशवेन क्षत्रियायाम् अम्बष्थो वैश्यायां दुन्दलादो ‘म्बष्ठश् चेति । विदेहायां वेनः । वैदेहकवन्दिनिषादाम्बष्ठासु ब्राह्मणेन चूचुकमुद्गुपौल्कसकुक्कुटका जायन्ते । वैश्यायाम् आयोगवः । क्षत्रियेण क्षत्तापुल्कसवेनोग्रेषु दूतप्रेष्यकैवर्तारा जायन्ते । उग्रेणाद्यासु मौञ्जिष्ठसौतपाणिविकला जायन्ते । उग्रायां त्व् आद्यैः पौष्टिकडोम्बभिञ्जशिण्डिका जायन्ते” ।

शङ्खलिखितौ- “क्षत्र्याम् उग्रसंगे श्वपाकः । वैदेहकायाम् अम्बष्ठसंयोगे वेनः । शूद्रायां निषादेन पुल्कसः मागधेन कुक्कुटकः” ।

**[८२०]** बौधायनः [१.१३.९]- “अम्बष्ठात् प्रथमायां श्वपाकः । उग्राद् द्वितीयायां वेनः । निषादात् तृतीयायां पुल्कसः । विपर्यये कुक्कुटकः” ।

देवलः ।

> उग्रान् निषाद्याम् उत्पन्नस् तनयः कुक्कुटो भवेत् ।  
> ततो निषादाच् छूद्रायां जातो भवति पुल्कसः ॥  
> वैदेहकेन त्व् अम्बष्ठ्यां जातो वेन इति स्मृतः ।  
> वैदेहकायाम् अम्बष्ठाद् भवेज् जातः कुशीलवः ॥  
> क्षत्र्यां तथोग्रजः पुत्रः श्वपाक इति कीर्त्यते ।  
> अन्तराला भवन्त्य् एवम् एते चान्ये च मिश्रजाः ॥

मनु-विष्णू [म। १०.१५, १८–१९, २५–४०; वि। १६–१७] ।

> ब्राह्मणाद् उग्रकन्यायां आवृतो नाम जायते ।  
> आभीरो ‘म्बष्ठकन्यायाम् आयोगव्यां तु धिग्वणः ॥  
> जातो निषादाच् छूद्रायां जात्या भवति पुल्कसः ।  
> शूद्राज् जातो निषाद्यां तु स वै कुक्कुटकः स्मृतः ॥  
> क्षत्तुर् जातस् तथोग्रायां श्वपाक इति कीर्त्यते ।  
> वैदेहकेन त्व् अम्बष्ठ्याम् उत्पन्नो वेन उच्यते ॥  
> संकीर्णयोनयो ये तु प्रतिलोमानुलोमजाः ।  
> अन्योन्यव्यतिषक्ताश् च तान् प्रवक्ष्याम्य् अशेषतः ॥

**[८२१]**  
> सूतो वैदेहकश् चैव चण्डालश् चाधमो नृणाम् ।  
> मागधः क्षत्रजातिश् च तथायोगव एव च ॥  
> एते षट् सदृशान् वर्णाञ् जनयन्ति स्वयोनिषु ।  
> मातृजात्यां प्रसूयन्ते प्रवरासु च योनिषु ॥  
> तथा त्रयाणां वर्णानां द्वयोर् आत्मास्य जायते ।  
> आनन्तर्यात् स्वयोन्यां च तथा बाह्येष्व् अपि क्रमः ॥  
> ते चापि बाह्यान् सुबहूंस् ततो ‘प्य् अधिकदूषितान् ।  
> परस्परस्य दारेषु जनयन्ति विगर्हितान् ॥  
> यथैव शूद्रो ब्राह्मण्यां बाह्यं जन्तुं प्रसूयते ।  
> तथा बाह्यतरं बाह्यश् चातुर्वर्ण्ये प्रसूयते ॥  
> प्रतिकूलं वर्तमाना बाह्या बाह्यतरान् पुनः ।  
> हीना हीनान् प्रसूयन्ते वर्णान् पञ्चदशैव तु ॥  
> प्रसाधनोपचारज्ञम् अदासं दास्यजीवनम् ।  
> सैरिन्ध्रं वागुरावृत्तिं सूते दस्युर् अयोगवे ॥  
> मैत्रेयकं तु वैदेहो माधूकं संप्रसूयते ।  
> नॄन् प्रशंसत्य् अजस्रं यो घण्टाताडो ‘रुणोदये ॥

**[८२२]**  
> निषादो मार्गवं सूते दासं नौकर्मजीविनम् ।  
> कैवर्तम् इति यं प्राहुर् आर्यावर्तनिवासिनः ॥  
> मृतवस्त्रभृत्स्व् अनार्यासु गर्हितान्नाशनासु च ।  
> भवन्त्य् आयोगवीष्व् एते जातिहीनाः पृथक् त्रयः ॥  
> कारावरो निषादात् तु चर्मकारः प्रसूयते ।  
> वैदेहकाद् अन्ध्रमेदौ बहिर्ग्रामप्रतिशयौ ॥  
> चण्डालात् पाण्डुसोपाकस् त्वक्सारव्यवहारवान् ।  
> आहिण्डिको निषादेन वैदेह्याम् एव जायते ॥  
> चण्डालेन तु सोपाको मूलव्यसनवृत्तिमान् ।  
> पुल्कस्यां जायते पापः सदा सज्जनगर्हितः ॥  
> निषादस्त्री तु चण्डालात् पुत्रम् अन्त्यावसायिनम् ।  
> श्मशानगोचरं सुते बाह्यानाम् अपि गर्हितम् ॥  
> संकरे जातयस् त्व् एताः पितृमातृप्रदर्शिताः ।  
> प्रच्छन्ना वा प्रकाशा वा वेदितव्याः स्वकर्मभिः ॥

नारदः [१४.१०५] ।

> सूताद्याः प्रतिलोमास् तु ये जाताः प्रतिलोमतः ।  
> ससंस्काराश् च पाकाद्यास् तेषां त्रिःसप्तको गणः ॥

**[८२३]** शङ्खलिखितौ- [क्षत्रियवैश्यानुलोमान्तरोत्पन्नो यो रथकारस् तस्येज्यादानोपनयनसंस्कारक्रिया अश्वप्रतिष्ठारथसूत्रवास्तुविद्याध्ययनवृत्तिता च] ।

वसिष्ठः- “क्षत्रियवैश्यानुलोमान्तरजातो रथकार इत्य् एके । तस्याध्ययनेज्याधानोपनयनसंस्काराश् चाप्रतिषिद्धाः । रथसूत्रवास्तुविद्याध्ययनकर्मवृत्तिश् चेति” ।

याज्ञवल्क्यः [१.९५] ।

> माहिष्येण करण्यां तु रथकारः प्रजायते ।

यमः ।

> मर्यादाया विलोपेन जायते वर्णसंकरः ।  
> भ्रष्टवंशास् तु पतिता भ्रष्टाचारा भवन्ति ते ॥

पुनर् यमः ।

> प्रातिलोम्यानुलोम्येन गुणदोषान् निबोधत ।  
> आनुलोम्येन वर्णत्वं प्रातिलोम्येन पातकम् ॥

मनुः [१०.६६–७२] ।

> अनार्यायां समुत्पन्नो ब्राह्मणात् तु यदृच्छया ।  
> ब्राह्मण्याम् अप्य् अनार्यात् तु श्रेयस्त्वं क्वेति चेद् भवेत् ॥

**[८२४]**  
> जातो नार्याम् अनार्यायाम् आर्याद् आर्यो भवेद् गुणैः ।  
> जातो ‘प्य् अनार्याद् आर्यायाम् अनार्य इति निश्चयः ॥  
> उभाव् अपि त्व् असंस्कार्याव् इति धर्मो व्यवस्थितः ।  
> वैगुण्याज् जन्मतः पूर्व उत्तरः प्रतिलोमतः ॥  
> सुबीजं त्व् एव सुक्षेत्रे जातं संपद्यते यथा ।  
> तथार्याज् जात् आर्यायां सर्वं संस्कारम् अर्हति ॥  
> बीजम् एके प्रशंसन्ति क्षेत्रम् एके मनीषिणः ।  
> बीजक्षेत्रे तथैवान्ये तत्रेयं तु व्यवस्थितिः ॥  
> अक्षेत्रे बीजम् उत्सृष्टम् अन्तरैव विनश्यति ।  
> अजीजकम् अपि क्षेत्रं केवलं स्थण्डिलं भवेत् ॥  
> यस्माद् बीजप्रभावेण तिर्यग्जा ऋषयो ‘भवन् ।   
> पूजिताश् च प्रशस्ताश् च तस्माद् बीजं विशिष्यते ॥

तथा [१०.४१–४२] ।

> स्वजातिजानन्तरजाः षऋसुता द्विजधर्मिणः ।  
> शूद्राणां तु सधर्माणः सर्वे ‘पध्वंसजाः स्मृताः ॥  
> तपोबीजप्रभावैश् च ते गच्छन्ति युगे युगे ।  
> उत्कर्षं चापकर्षं च मनुष्येष्व् इह जन्मतः ॥

**[८२५]** तथा [१०.६४–६५] ।

> शूद्रायां ब्राह्मणाज् जातः श्रेयसा चेत् प्रजायते ।  
> अश्रेयान् श्रेयसीं जातिं गच्छत्य् आसप्तमाद् युगात् ॥  
> शूद्रो ब्राह्मण्यम् अभ्येति ब्राह्मणश् चैव शूद्रताम् ।  
> क्षत्रियाज् जातम् एवं तु विद्याद् वैश्यात् तथैव च ॥

बौधायनः [१.१६.१३–१४]- “निषादेन निषाद्याम् आ पञ्चमाज् जातो ‘पहन्ति शूद्रताम् । तम् उपनयेत् षष्ठं याजयेत् सप्तमो ‘विकृतो [भवति] । जीवसंजीवकर इत्य् एषां सज्ञाः क्रमेण निपतन्ति” ।

याज्ञवल्क्यः [१.९६] ।

> जात्युत्कर्षो युगे ज्ञेयः पञ्चमे सप्तमे ‘पि वा ।  
> व्यत्यये कर्मणां साम्यं पूर्ववच् चाधरोत्तरम् ॥

**[८२६]** आपस्तम्बः [२.११.१०–११]- “धर्मचर्यया जघन्यो वर्णः पूर्वं पूर्वं वर्णम् आपद्यते जातिपरिवृत्तौ । अधर्मचर्यया पूर्वो वर्णो जघन्यं वर्णम् आपद्यते वर्णम् आपद्यते जातिपरिवृत्तौ” ।

मनुः [१०.७३] ।

> अनार्यम् आर्यकर्माणम् आर्यं चानार्यकर्मिणम् ।  
> संप्रधार्याब्रवीद् धाता न समौ नासमाव् इति ॥

तथा [१०.२०–२३] ।

> द्विजातयः सवर्णासु जनयन्त्य् अव्रतांस् तु यान् ।  
> तान् सावित्रीपरिभ्रष्टान् व्रात्यान् इति विनिर्दिशेत् ॥  
> व्रात्यात् तु जायते विप्रात् पापात्मा भृज्जकण्टकः ।  
> आवन्त्यवाटधानौ च पुष्पधः शैख एव च ॥  
> झल्लो मल्लश् च राजन्याद् व्रात्याल् लिच्छविर् एव च ।  
> नटश् च करणश् चैव खसो द्रविष एव च ॥  
> वैश्यात् तु जायते व्रात्यात् सुधन्वाचार्य एव च ।  
> कारुषश् च विजन्मा च मैत्रः सात्वत एव च ॥

**[८२७]** देवलः ।

> व्रतहीना असंस्काराः सवर्णास्व् अपि ये पुनः ।  
> उत्पादिता भवेयुस् ते व्रात्या इव बहिष्कृताः ॥

शङ्खलिखितौ- “त्रिषु वर्णेष्व् असंस्कृतप्रसूतः स्यात् कालाभिज्ञातः पतितसावित्रीको ब्राह्मणः” ।

यमः ।

> यस् तु प्रव्रजिताज् जातः प्रव्रज्यावसितश् च यः ।  
> ताव् उभौ ब्रह्मचण्डालाव् आह वैवस्वतो यमः ॥  
> आरूढपैताज् जातो ह्य् आरूढपतितश् च यः ।  
> द्वाव् एतौ ब्रह्मचण्डालौ मनुः स्वायम्भुवो ‘ब्रवीत् ॥  
> यस् तु प्रव्रतिजापुत्रो ब्राह्मण्यां चैव शूद्रजः ।  
> द्वाव् एतौ ब्रह्मचण्डालौ मनुः स्वायम्भुवो ‘ब्रवीत् ॥

अङ्गिराः ।

> यस् तु प्रव्रजितापुत्रो ब्राह्मण्यां यश् च शूद्रजः ।  
> ताव् उभौ विद्धि चण्डालौ सगोत्राद्यश् च जायते ॥

**[८२८]** मनुः [१०.४३–४४] ।

> शनकैस् तु क्रियालोकाद् इमाः क्षत्रियजातयः ।  
> वृषलत्वं गता लोके ब्राह्मणादर्शनेन च ॥  
> पौण्ड्रकाश् चौढ्रद्रविडा काम्बोजा यवनाः शकाः ।  
> पारदाः पल्लवाश् चीनाः किराता दरदाः खशाः ॥

तथा [१०.५७–६१] ।

> वर्णापेतम् अविज्ञातं नरं कलुषयोनिजम् ।  
> आर्यरूपम् इवानार्यं कर्मभिः स्वैर् विभावयेत् ॥  
> अनार्यता निष्ठुरता क्रूरता निष्क्रियात्मता ।  
> पुरुषं व्यञ्जयन्तीह लोके कलुषयोनिजम् ॥  
> पितुर् वा भजते शीलं मातुर् वोभयम् एव वा ।  
> न कथंचन कुर्योनिः प्रकृतिं स्वां नियच्छति ॥  
> कुले मुख्ये ‘पि जातस्य यस्य स्याद् योनिसंकरः ।  
> संश्रयत्य् एव तच्छीलं नरो ‘ल्पम् अपि वा बहु ॥  
> यत्र त्व् एते परिध्वंसाज् जायन्ते वर्णदूषकाः ।  
> राष्ट्रीयैः सह तद् राष्ट्रं क्षिप्रम् एव विनश्यति ॥

नारदः [१४.११३] ।

> रक्षाप्रमादान् नृपतेर् जायते वर्णसंकरः ।  
> तस्माद् राज्ञा विशेषेण स्त्रियो रक्ष्यास् तु संकरात् ॥

**[८२९]** शङ्खलिखितौ- “एवं वर्णे भेदः । प्रमादाद् दौर्बल्याच् च राज्ञस् तु किल्बिषं कर्तुर् यद् दापयेत् तेषां प्रतिनियतानि कर्माणि राज्ञा प्रतिपादनीयानि” ।

**अथ तेषां कर्माणि**

तत्र मनुः [१०.४६–५०] ।

> ये द्विजानाम् अपसदा ये चापध्वंसजाः स्मृताः ।  
> ते निन्दितैर् वर्तयेयुर् द्विजानाम् एव कर्मभिः॥  
> सूतानाम् अश्वसारथ्यम् अम्बष्ठानां चिकित्सितम् ।  
> वैदेहकानां स्त्रीकार्यं मागधानां वणिक्पथः ॥  
> मत्स्यघातो निषादानां त्वष्टिर् आयोगवस्य च ।  
> मेदान्ध्रचुञ्चुमद्गूनाम् आरण्यपशुहिंसनम् ॥  
> क्षत्रुग्रपुल्कसानां तु बिलौकोवधबन्धनम् ।  
> धिग्वणानां चर्मकार्यं वेणानां भाण्डवादनम् ॥  
> चैत्यद्रुमश्मशानेषु शैलूषोपवनेषु च ।  
> वसेयुर् एते विज्ञाता वर्तयन्तः स्वकर्मभिः ॥

**[८३०]** ‘**अपध्वंसजाः’** प्रतिलोमजाः । ‘**निन्दितैः’** द्विजानाम् आपद्विहितैर् वाणिज्यादिभिः । ‘द्विजानाम् उपयोगिभिः प्रेष्यकर्मभिर्’ इति मेधातिथिः [ओन् म्ध् १०.४६]।

शङ्खलिखितौ- “सूतानाम् अन्नसंस्कारक्रिया केशश्मश्रुनखलोमवापनस्नपनविलेपान्य् अलंकरणम् अश्वदमनयोग्यासनप्रेक्षणानि कर्माणि । क्षत्तुः प्रतीहारदौत्ये । मागधानां मृदङ्गवेणुवीणावादनवृत्यगीतपुष्पमाणवककर्मसिद्धिकोपस्थानगाथाश्लोकप्रत्यूष-प्रतिबोधनानि कर्माणि । अम्बष्ठानां जातिविशेषात् कायशल्यशलाकारसायनविषोन्मादक्लीब-ज्वरापस्मारकुमारचिकित्साशरीरपोषणादिकर्माणि । वैदेहकानां पत्रच्छेदनसीवन-रञ्जनावनिर्णेजनवापीतटाकोद्यानारामावस्करशोधनानि कर्माणि । उग्राणां कुञ्जरग्रहण-राजच्छत्रधारणपुरतःप्रधावनबन्धनागारसंयमनानि कर्माणि । वेणानां लङ्गनवनकृईडानियुद्धमायाशास्त्रैन्द्रजालप्रस्थापनप्रहरणानि कर्माणि । कुक्कुटानां प्रहरणकरणचक्रतोमरभिण्डिपालपाशासिपरश्वथलगुडलोहजालिकासमरसंधारणादीनि कर्माणि । आयोगवानाम् अवस्करणकुम्भकरणसुवर्णरजतमणिलोहादिशिल्पकरणानि चर्मवृत्तिता चेति । पुल्कसानां नगरवीथीरक्षणजागरणानाथमृतनिर्हरणालेख्यपत्र-च्छेदमालिकत्वम् इति कर्माणि । निषादानां वागुरापाशसंधारणमृगपशुपक्षिमत्स्यदारण-मधुपातनविकर्तनादीनि कर्माणि ।

**[८३१]** ‘पुष्पमाणवककर्मसिद्धिकोपस्थानम्’ पुष्पमाणवकत्वेन ज्योतिःशास्त्रवित्त्वेन कर्मसिद्ध्युपदेशार्थं राजसमीपोपस्थानम् इति शबरस्वामी ।

विष्णुः [१६.७–१३]- “रङ्गावतरणम् आयोगवानाम् । व्याधता पुल्कसानाम् । स्तुतिक्रिया मागधानाम् । वध्यघातित्वं चण्डालानाम् । स्त्रीरक्षातज्जीवनं च वैदेहकानाम् । अश्वसारथ्यं सूतानाम्” ।

हारीतः- “तेषां वृत्तीर् वक्ष्यामः अश्वरथसूतत्वं सूताय । मृदङ्गवादोपजीवनं मागधाय । श्मशानमृतपरिच्छदोपजीवनं चण्डालाय । नटयितर्यनुवादित्वं वन्दिने । पोतवाहोपजीवनं निषादाय । तूर्यवादवीथीरङ्गवास्तुप्रक्षालनं पुलकसाय” ।

यमः ।

> सूतानाम् अश्वसारथ्यं मागधानां चिकित्सितम् ।  
> चण्डालानां वध्यघातश् चुञ्चुपानां च वेतनम् ॥  
> आघोषणं च मद्गूनां पुल्कसानां च संतरम् ।

**[८३२]** मनुः [१०.५१–५२, ५०, ५३–५६] ।

> चण्डालश्वचपानां तु बहिर्ग्रामात् प्रतिश्रयः ।  
> अपपात्राश् च कर्तव्या धनम् एषां श्वगर्दभम् ॥  
> वासांसि मृतचैलानि भिन्नभाण्डेषु भोजनम् ।  
> कार्ष्णायसम् अलङ्कारः परिव्रज्या च नित्यशः ॥  
> चैत्यद्रुमश्मशानेषु वनेषूपवनेषु च ।  
> वसेयुर् एते विज्ञाता वर्तयन्तः स्वकर्मभिः ॥  
> न तैः समयम् अन्विच्छेत् पुरुषो धर्मम् आचरन् ।  
> व्यवहारो मिथस् तेषां विवाहः सदृशैः सह ॥  
> अन्नम् एषां पराधीनं देयं स्याद् भिन्नभाजने ।  
> रात्रौ न विचरेयुस् ते ग्रामेषु नगरेषु च ॥  
> दिवा चरेयुः कार्यार्थं चिह्निता राजशासनैः ।  
> अबान्धवं शवं चैव निर्हरेयुर् इति स्थित्ः ॥  
> वध्यांश् च हन्युः सततं यथाशास्त्रं मृपाज्ञया ।  
> वध्यवासांसि गृह्णीयुः शय्याद्याभरणानि च ॥

यमः ।

> कार्ष्णायसम् अलंकारस् तत्पात्रेषु च भोजनम् ।  
> बहिर्ग्रामनिवासश् च धनम् एषां च गर्दभः ॥

**[८३३]** शङ्खलिखितौ- “चण्डालानाम् एकान्तवासः श्मशानसंरक्षणं श्वकुलपरिधावनं वध्यघातित्वम् इति कर्माणि । श्वपचानां चैवम् । दस्युम्लेच्छगणानां च कृतशस्त्रोपजीवनम् इति कर्माणि । नार्यः सजातीयाः सर्वेषां श्रेयस्यः स्युर् इति” ।

विष्णुः [१६.१४–१६]- “चण्डालानां बहिर्ग्रामनिवसनं मृतचैलधारणम् इति विशेषः । समानजातिभिर् वासः सर्वेषाम् । स्वपितृवित्तानुहरणं च” ।

देवलः ।

> तत्र जात्यन्तरालानां प्रतिलोमानुलोमयोः ।  
> स्वे स्वे च योनिसंबन्धांस् तान् संपादयेत् पृथक् ॥  
> तथैव चतुरो वर्णान् स्वे स्वे धर्मे नियोजयेत् ।  
> राज्ञो भूतिर् यशस् तुष्टिर् धर्मश् च परिवर्धते ॥

मनुः [१०.६२–६३] ।

> ब्राह्मणार्थे गवार्थे च देहत्यागो ‘नुपस्कृतः ।  
> स्त्रीबालाभ्युपपत्तौ च बाह्यानां सिद्धिकारणम् ॥

**[८३४]**  
> अहिंसा सत्यम् अस्तेयं शौचम् इन्द्रियनिग्रहः ।  
> एतं सामासिकं धर्मं चतुर्वर्ण्ये ‘ब्रवीन् मनु ॥

देवलः- “स्वजातिजीवनं सर्वप्रमाणतितिक्षा व्यवहारपरप्रमाणं स्वभृत्यपोषणम् अकर्मपरिवर्जनम् इत्या (?) चण्डालधर्मः” ।

इति व्यवहारकाण्डे वर्णानुलोमप्रतिलोमलक्षणवृत्तिधर्माः ॥

**इति महाराजाधिराजश्रीमद्गोविन्द्चन्द्रदेवमहासान्धिविग्रहिक-**

**भट्टहृदयधरात्मजभट्टश्रीलक्ष्मीधरेण विरचिते **

**कृत्यकल्पतरौ व्यवहारकाण्डं समाप्तम् ॥**
