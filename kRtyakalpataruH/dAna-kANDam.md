+++
title = "दान-काण्डम्"
unicode_script = "devanagari"
+++

**Kṛtyakalpatarau Dānakāṇḍam**

oṃ gaṇeśāya namaḥ |

1 yenāvicchedavedadhvanihatakalibhiḥ śrotriyāṇāṃ purībhiḥ  
phullābjāmodamādyanmadhukaramukharavyomabhāgais taḍāgaiḥ |

cakre dhātrī pavitrā vibhavavitaraṇair arthivāñchātiriktaiḥ

sa śrīmān eṣa lakṣmīdhara iha tanute pañcamaṃ dānakāṇḍam ||

2 dānasvarūpam ācaṣṭe deyādeyavivecanam |  
pātrāṇāṃ lakṣaṇaṃ samyak mahādānāni ṣoḍaśa ||

3 atra parvatadānāni guḍadhenvādikāni ca |  
tathā hemagavīdānaṃ dānaṃ ca vṛṣabhasya ca ||

4 dānaṃ kṛṣṇājinasyāpi bhūmidānam anantaram |  
suvarṇadānam apy atra vidyādānaṃ vadaty asau ||

5 kalpadānaṃ tithau dānaṃ dānaṃ nakṣatralakṣitam |  
annadānam athārogyadānaṃ vakti dvijottamaḥ ||

6 abhayasya tathā dānaṃ vadaty eṣa supuṇyadhīḥ |  
tathā prakīrṇadānāni vāpīkūpasarovidhim ||

7 ārāmasya pratiṣṭhāṃ ca dānam āśrayalakṣaṇam |  
dānakāṇḍe 'tra parvāṇi kramād dvāviṃśatir matā ||

**atha dānadharmaḥ**

tatra vyāsaḥ

8 varṇānām āśramāṇāṃ ca cāturvarṇye yudhiṣṭhira |  
dānadharmaṃ pravakṣyāmi yathā vyāsena bhāṣitam || [Hem 5]

9 yad dadāsi viśiṣṭebhyo yad aśnāsi dine dine |  
tat te vittam ahaṃ manye śeṣaṃ kasyāpi rakṣasi || [Hem 5]

10 yad dadāti yad aśnāti tad eva dhanino dhanam |  
anye mṛtasya krīḍanti dārair api dhanair api || [Hem 5]

11 ahany ahani yācantam ahaṃ manye guruṃ yathā |  
mārjanaṃ darpaṇasyeva yaḥ karoti dine dine || [Hem 7]

12 āyāsaśatalabdhasya prāṇebhyo 'pi garīyasaḥ |  
gatir ekaiva vittasya dānam anyā vipattayaḥ || [Hem 6]

13 kiṃ dhanena kariṣyanti dehino bhaṅgurāśrayāḥ |  
yadarthaṃ dhanam icchanti tac charīram aśāśvatam || [Hem 7]

14 yadi nāma na dharmāya na kāmāya na kīrttaye |  
yat parityajya gantavyaṃ tad dhanaṃ kiṃ na dīyate || [Hem 7]

15 jīvite yasya jīvanti viprā mitrāś ca bāndhavāḥ |  
saphalaṃ jīvitaṃ tasya ātmārthe ko na jīvati ||

16 kiṃ kāyena supuṣṭena balinā cirajīvinā |  
yan na sattvopakārāya taj jīvitam anarthakam ||

17 grāsād ardham api grāsam arthibhyaḥ kiṃ na dīyate |  
icchānurūpo vibhavaḥ kadā kasya bhaviṣyati || [Hem 7]

18 kiṃ dehena supuṣṭena supuṣṭam api yāsyati ||  
19 adātā puruṣas tyāgī dhanaṃ saṃtyajya gacchati |  
dātāraṃ kṛpaṇaṃ manye mṛto 'py arthaṃ na muñcati || [Hem 7]

20 prāṇināṃ sati martavye yaḥ kṛtārtho mṛto na saḥ |  
akṛtārthasya yo mṛtyur antarapralayo hi saḥ ||

21 anāhūteṣu yad dattaṃ yac ca dattam ayācitam |  
bhaviṣyati yugasyāntas tasyānto na bhaviṣyati ||

22 mṛtavatsā yathā gaur vai tṛṣṇālubdhā tu duhyate |  
aparasparadānāni lokayātrā na dharmavat ||

23 adṛṣṭam aśnute dānaṃ bhuktvā caiva na dṛśyate |  
punarāgamanaṃ nāsti tasya dānam anantakam ||

matsyapurāṇe

24 nyāyenārjanam arthānāṃ vardhanaṃ cābhirakṣaṇam |  
satpātrapratipattiś ca sarvaśāstreṣu paṭhyate || [MP 274.1]



## 01 dānasvarūpam
atha dānasvarūpam

tatra devalaḥ

athāto dānavidhiṃ vyākhyāsyāmaḥ |

1.1 arthānām udite pātre śraddhayā pratipādanam |  
dānam ity abhinirdiṣṭaṃ vyākhyānaṃ tasya vakṣyate || [Hem 13]

udite śāstrapratipādite |

1.2 dvihetu ṣaḍadhiṣṭhānaṃ ṣaḍaṅgaṃ ṣaḍvipākayuk |  
catuḥprakāraṃ trividhaṃ trināśaṃ dānam ucyate || [Hem 13]

1.3 nālpatvaṃ vā bahutvaṃ vā dānasyābhyudayāvaham |  
śraddhā śaktiś ca dānānāṃ vṛddhikṣayakare hi te || [Hem 13]

1.4 dharmam arthaṃ ca kāmaṃ ca vrīḍāharṣabhayāni ca |  
adhiṣṭhānāni dānānāṃ ṣaḍ etāni pracakṣate || [Hem 13]

1.5 pātrebhyo dīyate nityam anapekṣya prayojanam |  
kevalaṃ tyāgabuddhyā yad dharmadānaṃ tad ucyate || [Hem 14]

1.6 prayojanam apekṣyaiva prasaṅgād yat pradīyate |  
tad arthadānam ity āhur aihikaṃ phalahetukam || [Hem 14]

1.7 strīpānamṛgayākṣāṇāṃ prasaṅgād yat pradīyate |  
anarheṣu ca rāgeṇa kāmadānaṃ tad ucyate || [Hem 14]

1.8 saṃsadi vrīḍayāśrutya cārtho 'rthibhyaḥ prayācitaḥ |  
pradīyate cet tad dānaṃ vrīḍādānam iti smṛtam || [Hem 14]

1.9 dṛṣṭvā priyāṇi śrutvā vā harṣavad yat pradīyate |  
harṣadānam iti prāhur dānaṃ tad dharmacintakāḥ || [Hem 14]

1.10 ākrośānarthahiṃsrāṇāṃ pratīkārāya yad bhayāt |  
dīyate apakartṛbhyo bhayadānaṃ tad ucyate || [Hem 14]

1.11 dātā pratigrahītā ca śraddhā deyaṃ ca dharmayuk |  
deśakālau ca dānānām aṅgāny etāni ṣaḍ viduḥ || [Hem 14]

1.12 apāparogī dharmātmā ditsur avyasanaḥ śuciḥ |  
anindyājīvakarmā ca ṣaḍbhir dātā praśasyate || [Hem 14]

1.13 triśuklaḥ kṛśavṛttiś ca ghṛṇāluḥ sakalendriyaḥ |  
vimukto yonidoṣebhyo brāhmaṇaḥ pātram ucyate || [Hem 14]

1.14 saumukhyādyabhisaṃprītir arthināṃ darśane sadā |  
satkṛtiś cānasūyā ca tadā śraddheti kīrtyate || [Hem 15]

1.15 aparābādham akleśaṃ svayatnenārjitaṃ dhanam |  
svalpaṃ vā vipulaṃ vāpi deyam ity abhidhīyate || [Hem 15]

1.16 yatra yad durlabhaṃ dravyaṃ yasmin kāle 'pi vā punaḥ |  
dānārhau deśakālau tau syātāṃ śreṣṭhau na cānyathā || [Hem 15]

1.17 avasthādeśakālānāṃ pātradātroś ca saṃpadām |  
hīnaṃ cāpi bhavec chreṣṭhaṃ śreṣṭhaṃ vāpy anyathā bhavet || [Hem 15]

1.18 duṣphalaṃ niṣphalaṃ hīnaṃ tulyaṃ vipulam akṣayam |  
ṣaḍvipākayug uddiṣṭaṃ ṣaḍ etāni vipākataḥ || [Hem 15]

1.19 nāstikastenahiṃsrebhyo jārāya patitāya ca |  
piśunabhrūṇahantṛbhyāṃ pradattaṃ duṣphalaṃ bhavet || [Hem 15]

1.20 mahad apy aphalaṃ dānaṃ śraddhayā parivarjitam |  
parabādhākaraṃ dānaṃ param apy ūnatāṃ vrajet || [Hem 15]

1.21 yathoktam api yad dattaṃ cittena kaluṣeṇa tu |  
tat tu saṃkalpadoṣeṇa dānaṃ tulyaphalaṃ bhavet || [Hem 15]

1.22 yuktāṅgaiḥ sakalaiḥ ṣaḍbhir dānaṃ syād vipulodayam |  
anukrośavaśād dattaṃ dānam akṣayatāṃ vrajet || [Hem 15–16]

1.23 dhruvam ājasrikaṃ kāmyaṃ naimittikam iti kramāt |  
vaidiko dānamārgo 'yaṃ caturdhā varṇyate dvijaiḥ || [Hem 16]

1.24 prapārāmataḍāgādi sarvakālaphalaṃ dhruvam |  
tad ājasrikam ity āhur dīyate yad dine dine || [Hem 16]

1.25 apatyavijayaiśvaryastrībālārthaṃ yad ijyate |  
ijyāsaṃjñaṃ tu tad dānaṃ kāmyam ity abhidhīyate || [Hem 16]

1.26 kālāpekṣaṃ kriyāpekṣam arthāpekṣam iti smṛtau |  
tridhā naimittikaṃ proktaṃ sahomaṃ homavarjitam || [Hem 16]

1.27 navottamāni catvāri madhyamāni vidhānataḥ |  
adhamāni tu śeṣāṇi trividhatvam idaṃ viduḥ || [Hem 16]

1.28 annaṃ dadhi madhu trāṇaṃ gobhūrukmāśvahastinaḥ |  
dānāny uttamadānāni uttamadravyadānataḥ || [Hem 16]

1.29 vidyād āchādanāvāsaparibhogauṣadhāni ca |  
dānāni madhyamānīti madhyamadravyadānataḥ || [Hem 16]

1.30 upānatpreṅkhayānāni chattrapātrāsanāni ca |  
dīpakāṣṭhaphalādīni caramaṃ bahuvārṣikam || [Hem 16]

1.31 bahutvād arthajātīnāṃ saṃkhyā śeṣeṣu neṣyate |  
adhamāny avaśiṣṭāni sarvadānāny ato viduḥ || [Hem 16]

1.32 iṣṭaṃ dattam adhītaṃ vā vinaśyaty anukīrtanāt |  
ślāghānuśocanābhyāṃ ca bhagnatejo vipadyate || [Hem 17]

1.33 tasmād ātmakṛtaṃ puṇyaṃ na vṛthā parikīrtayet |  
bhuktavān iti taṃ prāhus tam eva kṛtavādinaḥ || [Hem 17]

1.34 evaṃ sarvaguṇopetam uktadoṣair vivarjitam |  
kāmadhugdhenuvad dānaṃ phalaty ātmepsitaṃ phalam ||

1.35 iha kīrtiṃ vadānyākhyāṃ sphītān bhogān tripiṣṭape |  
dānaṃ śraddhāṃ tṛtīye 'pi janmani prasavottame || [Hem 8]

1.36 sarveṣām api dānānām annadānam anuttamam |  
ko 'nyo 'sti prāṇadād asmād viśiṣṭo hy annadāt paraḥ ||

1.37 anyāyādhigatāṃ dattvā sakalāṃ pṛthivīm api |  
śraddhāvarjam apātrāya na kāṃcid bhūtim āpnuyāt || [Hem 49]

1.38 pradāya śākamuṣṭiṃ vā śraddhāśaktisamudyatām |  
mahate pātrabhūtāya sarvābhyudayam āpnuyāt || [Hem 85]

dvihetu vakṣyamāṇaśraddhāśaktirūpahetubhedena | adhiṣṭhānāni āśrayā nimittatvena | deyaṃ dravyam | dharmayug dharmayuktaṃ nyāyārjitam ity arthaḥ | pāparogāḥ rājayakṣmādayaḥ | visakalendriyaḥ avikalendriyaḥ | duṣphalaṃ viparīta-phalam | paraṃ śreṣṭham | anukrośo dayā | paribhogaḥ paribhogasādhanaṃ khaṭvāsanādi | bahuvārṣikaṃ bahūni varṣāṇi prāptaṃ purātanam iti yāvat | etenottamam api hastyaśvādi jīrṇatāṃ prāptam adhamaṃ bhavati | ślāghā praśaṃsā | vvṛthā rakṣādiprayojanavyatirekeṇa | prasavottame prasūyate 'sminn iti prasavaḥ kulaṃ tasminn uttame |

manuḥ

1.39 śraddhayeṣṭaṃ ca pūrtaṃ ca nityaṃ kuryāt prayatnataḥ |  
śraddhākṛte hy akṣaye te bhavataḥ svāgatair dhanaiḥ || [MDh 4.226, Hem 86]

1.40 dānadharmaṃ niṣeveta nityam aiṣṭikapaurtikam |  
parituṣṭena bhāvena pātram āsādya śaktitaḥ || [MDh 4.227, Hem 7]

1.41 yat kiṃcid api dātavyaṃ yācitenānasūyayā |  
utpatsyate hi tat pātraṃ yat tārayati sarvataḥ || [MDh 4.228, Hem 7]

svāgataiḥ nyāyārjitaiḥ | aiṣṭikam iṣṭau yajñe yad dīyate dakṣiṇādi tad aiṣṭikam | bahirvedi yad dānaṃ tat paurtikam iti medhātithiḥ |

yājñavalkyaḥ

1.42 gobhūtilahiraṇyādi pātre dātavyam arcitam |  
nāpātre viduṣā kiṃcid ātmanaḥ śreya icchatā || [YDh 1.201]

1.43 dātavyaṃ pratyahaṃ pātre nimitteṣu viśeṣataḥ |  
yācitenāpi dātavyaṃ śraddhāpūtaṃ tu śaktitaḥ || [YDh 1.203, Hem 8]

manuḥ

1.44 yena yena hi bhāvena yad yad dānaṃ prayacchati |  
tena tena hi bhāvena prāpnoti pratipūjitaḥ || [MDh 4.234, Hem 17]

yena yena hi bhāvena rājasatāmasādinā |

mahābhārate

1.45 dātavyam iti yad dānaṃ dīyate 'nupakāriṇe |  
deśe kāle ca pātre ca tad dānaṃ sāttvikaṃ smṛtam || [MBh 6.39.20, Hem 17]

1.46 yat tu pratyupakārārthaṃ phalam uddiśya vā punaḥ |  
dīyate ca parikliṣṭaṃ tad dānaṃ rājasaṃ smṛtam || [MBh 6.39.21, Hem 17]

1.47 adeśakāle yad dānam apātrebhyaś ca dīyate |  
asatkṛtam avajñātaṃ tat tāmasam udāhṛtam || [MBh 6.39.22, Hem 18]

yājñavalkyaḥ

1.48 deyaṃ pratiśrutaṃ caiva dattvā nāpaharet punaḥ | [YDh 2.176, Hem 46]  
yamaḥ

1.49 yac ca vācā pratiśrutya karmaṇā nopapāditam |  
tad dhanam ṛṇasaṃyuktam iha loke paratra ca || [Hem 46]

1.50 sapta jātān naro hanyād vartamānāṃs tu sapta ca |  
atikrāntān sapta hanyād aprayacchan pratiśrutam || [Hem 46]

1.51 pratiśrutāpradānena dattasya haraṇena ca |  
janmaprabhṛti yat puṇyaṃ tat puṇyaṃ vipraṇaśyati || [Hem 46]

tathā

1.52 āśāṃ kṛtvā hy adātāraṃ dānakāle niṣedhakam |  
dattvā saṃtāpako yas tu tam āhur brahmaghātakam || [Hem 90]

mahābharate

1.53 brāhmaṇaṃ svayam āhūya bhikṣārthe kṛśavṛttinam |  
brūyān nāstīti yaḥ paścāt taṃ vidyād brahmaghātakam || [MBh 13.25.5, Hem 46]

tathā

1.54 saṃśrutya yo na ditseta yācitvā yaś ca necchati |  
ubhāv anṛtikāv etau mṛṣā pāpam avāpnutaḥ || [MBh 12.192.72, Hem 46]

gautamaḥ

1.55 pratiśrutyāpy adharmasaṃyuktāya na dadyāt | [GDh 5.23, Hem 47]  
nāradaḥ

1.56 brāhmaṇasya ca yad deyaṃ sānvayasya ca nāsti saḥ |  
sakulye tasya ninayet tadabhāve 'sya bandhuṣu || [NSm 1.99, Hem 46]

1.57 yadā tu na sakulyaḥ syān na ca saṃbandhibāndhavāḥ |  
dadyāt sajātiśiṣyebhyas tadabhāve 'psu nikṣipet || [NSm 1.100, Hem 47]

yamaḥ

1.58 yo 'rcitaṃ pratigṛhṇāti yo 'rcayitvā prayacchati |  
tāv ubhau vasataḥ svarge viparīte viparyayaḥ || [Hem 101]

1.59 dānaṃ hi bahumānād yo guṇavadbhyaḥ prayacchati |  
sa tu pretya dhanaṃ labdhvā putrapautraiḥ sahāśnute || [Hem 88]

1.60 paraṃ cānupahatyeha dānaṃ dattvā vicakṣaṇaḥ |  
sukhodayaṃ sukhodarkaṃ pretya vai labhate dhanam || [Hem 88–89]

1.61 yo 'sadbhyaḥ pratigṛhyāpi punaḥ sadbhyaḥ prayacchati |  
ātmānaṃ saṃkramaṃ kṛtvā parāṃs tārayate hi saḥ ||

1.62 tasmāt tulyaviśiṣṭebhyo dānaṃ dadyāt prayatnataḥ |  
vidyātapaḥsamṛddhā hi tārayanti dvijottamāḥ ||

anupahatya pīḍām anutpādya | asadbhyo ninditebhyaḥ | tulyo 'ninditaḥ |

bṛhaspatiḥ

1.63 kṛte pradīyate gatvā tretāyāṃ dīyate gṛhe |  
dvāpare prārthayati ca kalau cānugamānvite || [Hem 89]

1.64 sarvatra guṇavad dānaṃ śvapākādiṣv api smṛtam |  
deśe kāle vidhānena pātre dattaṃ viśeṣataḥ || [Hem 88]

1.65 mantrādidoṣād dhome tu tapasīndriyadoṣataḥ |  
nyūnatā syān na dāne tu śraddhāyukte bhavet kvacit || [Hem 86]

guṇavat uttamaphalam |

āpastambaḥ

1.66 deśataḥ kālataḥ śaucataḥ saṃyak pratigrahītṛta iti dānāni pratipādayati |  
[ĀpDh 2.15.12]

deśataḥ vārāṇasyādau | kālataḥ grahaṇādau | śaucataḥ snānādinā |

dakṣaḥ

1.67 dānaṃ ca vidhivad deyaṃ kāle pātre guṇānvite | [Hem 88]  
udakastutim abhidhāya hārītaḥ

1.68 tasmād adbhir avokṣya dadyād ālabhya vā | [Hem 92]  
avokṣya prokṣaṇaṃ kṛtvā | ālabhya sodakena pāṇinā spṛṣṭvā |

āpastambaḥ

1.69 sarvāṇy udakapūrvāṇi dānāni |  
1.70 yathāśruti vihāre | [ĀpDh 2.9.8–9, Hem 92]  
vihāre yajñe 'nvāhāryadānādau | yathāśruti yāvad eva śrutaṃ tāvad eva kuryān nodakapūrvakatādiniyama ity arthaḥ |

gautamaḥ

1.71 svastivācya bhikṣādānam appūrvaṃ dadyāt |  
1.72 triṣu caivaṃdharmeṣu | [GDh 5.18–19]  
śātātapaḥ

1.73 abhigamya tu yad dānaṃ yac ca dānam ayācitam |  
vidyate sāgarasyāntas tasyānto naiva vidyate || [Hem 89]

1.74 pracchannāni ca dānāni jñānaṃ ca nirahaṃkṛtam |  
tapāṃsi ca suguptāni teṣāṃ phalam anantakam || [Hem 89]

yamaḥ

1.75 yatīnāṃ paramo dharmas tv anāhāro vanaukasām |  
dānam eva gṛhasthānāṃ śuśrūṣā brahmacāriṇām |

yatīnāṃ paramo dharmo yadyogenātmadarśanam || [Hem 6]



## 02 deyādeyāni
atha deyādeyāni

tatra bṛhaspatiḥ

2.1 kuṭumbabhaktavasanād deyaṃ yad atiricyate |  
madhvāsvādo viṣaṃ paścād dātur dharmo 'nyathā bhavet || [BSm 14.3, Hem 44]

imanuḥ

2.2 śaktaḥ parajane dātā svajane duḥkhajīvini |  
madhvāpāto viṣāsvādaḥ sa dharmapratirūpakaḥ || [MDh 11.9, Hem 44]

2.3 bhṛtyānām uparodhena yaḥ karoty aurdhvadehikam |  
tad bhavaty asukhodarkaṃ jīvato 'sya mṛtasya ca || [MDh 11.10]

ikātyāyanaḥ

2.4 sarvasya gṛhavarjaṃ tu kuṭumbabharaṇādhikam |  
yad dravyaṃ tat svakaṃ deyam adeyaṃ syād ato 'nyathā || [KSm 640, Hem 44]

iyājñavalkyaḥ

2.5 svakuṭumbāvirodhena deyaṃ dārasutād ṛte |  
nānvaye sati sarvasvaṃ yac cānyasmai pratiśrutam || [YDh 2.175, Hem 44]

anvaye saṃtāne |

dakṣaḥ

2.6 sāmānyaṃ yācitaṃ nyāsa ādhir dārāś ca taddhanam |  
anvāhitaṃ ca nikṣepaḥ sarvasvaṃ cānvaye sati || [Hem 50]

2.7 āpatsv api na deyāni nava vastūni paṇḍitaiḥ |  
yo dadāti sa mūḍhātmā prāyaścittīyate naraḥ || [Hem 50]

isāmānyam anekasvāmikam | yācitaṃ saṃvyavahārārthaṃ yācitvā ānītaṃ vastrā-laṃkārādi | nyāso gṛhasvāmino 'darśayitvā tatparokṣam eva gṛhajanahaste gṛha-svāmine samarpaṇīyam iti dravyasthāpanam | taddhanaṃ dāradhanam | anvāhitaṃ yad ekasya haste nihitaṃ dravyaṃ tenāpy anu paścād anyasya haste svāmine dehīti nihitam | nikṣepo gṛhasvāmisamakṣaṃ dravyasthāpanam |

kātyāyanaḥ

2.8 vikrayaṃ caiva dānaṃ ca na neyāḥ syur anicchavaḥ |  
dārāḥ putrāś ca sarvasvam ātmanaiva tu yojayet || [KSm 638, Hem 51]

2.9 āpatkāle tu kartavyaṃ dānaṃ vikraya eva ca |  
anyathā na pravarteta iti śāstrasya niścayaḥ || [KSm 639, Hem 51]

āpatkāle tu kartavyaṃ dānaṃ vikraya eva ceti svakīyadānavikrayecchudārādi-viṣayam | yat tu dārāṇām āpatsv api na deyānīti dakṣeṇādeyatvam uktaṃ tat svadāna-vikrayānicchudāraviṣayam |

vasiṣṭhaḥ

2.10 śukraśoṇitasaṃbhavaḥ puruṣo mātāpitṛnimittakaḥ |  
2.11 tasya pradānavikraya-parityāgeṣu mātāpitarau prabhavataḥ |  
2.12 na tv ekaṃ putraṃ dadyāt pratigṛhṇīyād vā |  
2.13 sa hi saṃtānāya pūrveṣām |  
2.14 na tu strī putraṃ dadyāt pratigṛhṇīyād vānyatrā-nujñānād bhartuḥ | [VaDh 15.1–5, Hem 52]  
iyamaḥ

2.15 paribhuktam avajñātam aparyāptam asaṃskṛtam |  
yaḥ prayacchati viprebhyas tad bhasmany avatiṣṭhate || [Hem 50]

paribhuktaṃ gṛhītopabhogaṃ vastrādi | aparyāptaṃ svakāryākṣamaṃ jaradgavādi |

rāmāyaṇe

2.16 nāvajñayā pradātavyaṃ kiṃcid vā kenacit kvacit |  
avajñayā hi yad dattaṃ dātus tad doṣam āvahet || [Rām 1.12.28–376*, Hem 89]

śātātapaḥ

2.17 vedavikrayanirdiṣṭaṃ strīṣu yac cārjitaṃ dhanam |  
adeyaṃ pitṛdevebhyo yac ca klībād upāgatam || [Hem 50]

ivedavikrayanirdiṣṭaṃ vedavikrayalabdham etad iti yan nirdiśyate vyapadiśyate tat tathā | strīṣu yac cārjitaṃ dhanaṃ strīvyāpāropajīvanena labdham |

vṛddhaśātātapaḥ

2.18 dravyeṇānyāyalabdhena yaḥ karoty aurdhvadehikam |  
na sa tatphalam āpnoti tasyārthasya durāgamāt || [Hem 50]

yamaḥ

2.19 suvarṇaṃ rajataṃ tāmraṃ yatibhyo yaḥ prayacchati |  
na tatphalam avāpnoti tatraiva parivartate || [Hem 53]

tatraiva parivartate pāralaukikaṃ na bhavatīty arthaḥ |

devalaḥ

2.20 pakvam annaṃ gṛhasthasya vānaprasthasya gorasaḥ |  
vṛttiś ca bhaikṣavṛttibhyo na deyaṃ puṇyam iccchatā || [Hem 53]

vṛttir bhikṣātiriktaṃ vartanam |

tathā

2.21 na śūdrāya havir dadyāt svasti kṣīraṃ tilān madhu |  
na śūdrāt pratigṛhṇīyāt teṣām anyan nivedayet || [Hem 53]

2.22 gorasaṃ kāñcanaṃ kṣetraṃ gās tilān madhusarpiṣī |  
tathā sarvān rasāṃś cāpi cāṇḍālebhyo na dāpayet || [Hem 53]

teṣāṃ havirādīnām |

śaṅkhalikhitau

2.23 kṛsarapāyasāpūpadadhimadhughṛtakṛṣṇājināni śūdrebhyo na dadyāt | 24nopākṛtaṃ kiṃcit | [Hem 54]  
aṅgirāḥ

2.25 bahubhyo na pradeyāni gaur gṛhaṃ śayanaṃ striyaḥ |  
vibhaktadakṣiṇā hy etā dātāraṃ tārayanti hi || [Hem 52]

2.26 ekā ekasya dātavyā na bahubhyaḥ kathaṃcana |  
sā tu vikrayam āpannā dahaty āsaptamaṃ kulam || [Hem 52]

2.27 devatānāṃ gurūṇāṃ ca mātāpitros tathaiva ca |  
puṇyaṃ deyaṃ prayatnena nāpuṇyaṃ coditaṃ kvacit ||

yamaḥ

2.28 kalmaṣaṃ brāhmaṇe dattvā dātā yāty aśubhāṃ gatim |  
jīrṇanirmokanirmuktaḥ pannagendraḥ kṣitau yathā ||

nandipurāṇe

2.29 pāpadaḥ pāpam āpnoti naro lakṣaguṇaṃ sadā |  
puṇyadaḥ puṇyam āpnoti śataśo 'tha sahasraśaḥ || [Hem 49]

2.30 tathā pātraviśeṣeṇa dānaṃ syād uttarottaram |  
gurumātṛpitṛbrahmavādināṃ dīyate tu yat |

tallakṣaguṇitaṃ vidyāt puṇyaṃ vā pāpam eva vā || [Hem 49]

yamaḥ

2.31 devamālyāpanayanaṃ devāgārasamūhanam |  
snāpanaṃ sarvadevānāṃ gopradānasamaṃ smṛtam || [Hem 153]

2.32 arcanaṃ caiva viprāṇāṃ dvijocchiṣṭāpakarṣaṇam |  
pādaśaucapradānaṃ ca akalyaparicāraṇam || [Hem 153]

2.33 pādābhyaṅgapradānaṃ ca gātrasaṃvāhanaṃ tathā |  
gavāṃ kaṇḍūyanaṃ caiva grāsadānābhinandane || [Hem 153]

2.34 bhikṣādīpapradānaṃ ca tathaivātithipūjanam |  
ekaikasya phalaṃ prāha gopradānasamaṃ yamaḥ || [Hem 153]

akalyaparicāraṇaṃ rogicikitsā | gātrasaṃvāhanam aṅgamardanam |

hārītaḥ

2.35 asaddravyapradānam asvargyam |  
2.36 yac ca dattvā paritapyate tarhy adānam aphalam |  
2.37 yac copakāriṇe dadāti tanmātraṃ pariśiṣṭam |  
2.38 yac ca sopadhaṃ dadāti abhyāśrāvitam alpaphalam |  
2.39 yac cāpātrāya dadāti aniṣṭadānaṃ sravati |  
2.40 yac ca dattvā parikīrtyate smayadānam āsuraṃ |  
2.41 yac cāśraddhayā dadāti krodhād rākṣasaṃ |  
2.42 yac cākruśya dadāti dattvā cākrośati asatkṛtaṃ paiśācam |  
2.43 yac cāvajñātaṃ dadāti dattvā yac cāvajānīte mumūrṣus tāmasam |  
2.44 yac cāprakṛto dadāti |  
2.45 ete dānopasargāḥ yair upasṛṣṭaṃ dānam asiddham asaṃbaddham asvargyam ayaśasyam adhruvam aphalaṃ bhavaty alpaphalaṃ vā | [Hem 18–19]  
tarhy adānaṃ tasminn eva saṃkalpakāle dīyamānadravyāsamarpaṇam | upakāriṇe pratyupakārasamīhayety arthaḥ | tanmātraṃ yāvad dattaṃ tāvanmātram | sopadhaṃ snehādyupādhisahitam | abhyāśrāvitaṃ lokapratītyarthaṃ prakhyāpitam | aniṣṭa-dānaṃ śatrave dānam | smayadānaṃ smayo na mādṛśo 'nyo dātāstīty evaṃvidho bhāvaviśeṣaḥ | tena bhāvaviśeṣeṇa yad dānam | aprakṛto mattādiḥ |

śātātapaḥ

2.46 praśnapūrvaṃ tu yo dadyād brāhmaṇāya pratigraham |  
sa pūrvaṃ narakaṃ yāti brāhmaṇas tadanantaram || [Hem 101]

praśnapūrvam amuṃ khaṇḍaṃ bahu vā askhalitaṃ yadi paṭhasi tadā tava etāvad dadāmīti praśnapūrvam |

yamaḥ

2.47 avamānena yo dadyād gṛhṇīyād yaḥ pratigraham |  
tāv ubhau narake magnau vasetāṃ śaradāṃ śatam || [Hem 101]

manuḥ

2.48 yajño 'nṛtena kṣarati tapaḥ kṣarati vismayāt |  
āyur viprāpavādena dānaṃ ca parikīrtanāt || [MDh 4.237, Hem 90]

śātātapaḥ

2.49 mā dadasveti yo brūyād gavy agnau brāhmaṇeṣu ca |  
tiryagyoniśataṃ gatvā cāṇḍāleṣv abhijāyate || [Hem 10]

yamaḥ

2.50 kanyāpradāne yajñe vā anyasmin dharmasaṃkaṭe |  
vighnam ācarate yas tu tam āhur brahmaghātakam || [Hem 10]

2.51 snātānām anuliptānāṃ lālasānāṃ manīṣiṇām |  
naras tu mūḍhabhāvena vighnakṛd brahmaghātakaḥ ||

2.52 brāhmaṇānāṃ sametānāṃ sarveṣāṃ paṭhatām api |  
vighnam ācarate yas tu tam āhur brahmaghātakam ||

mahābhārate

2.53 madhyasthasyeha viprasya yo 'nūcānasya bhārata |  
vittaṃ harati durbuddhis taṃ vidyād brahmaghātakam || [MBh 13.25.6]

2.54 cakṣuṣā viprahīnasya paṅgulasya jaḍasya ca |  
hareta yo vai sarvasvaṃ taṃ vidyād brahmaghātakam || [MBh 13.25.11]

2.55 āśrame vā pure vāpi grāme vā yadi vā vane |  
agniṃ samutsṛjet kopāt taṃ vidyād brahmaghātakam || [MBh 13.25.12]

tathā

2.56 adhīyānaḥ paṇḍitaṃ manyamāno yo vidyayā hanti yaśaḥ pareṣām |  
brahmamatenācarate brahmahatyāṃ lokās tasya hy antavanto bhavanti || [MBh 13.23.13]

## 03 pātrāpātralakṣaṇam
atha pātrāpātralakṣaṇam

tatra yamaḥ

3.1 śīlaṃ saṃvasatā jñeyaṃ śaucaṃ saṃvyavahārataḥ |  
prajñā saṃkathanāt jñeyā tribhiḥ pātraṃ parīkṣyate || [Hem 24]

saṃkathanaṃ suhṛdbhāvena vidyākathā |

yājñavalkyaḥ

3.2 tapas taptvāsṛjad brahmā brāhmaṇān vedaguptaye |  
tṛptyarthaṃ pitṛdevānāṃ dharmasaṃrakṣaṇāya ca || [YDh 1.198, Hem 22]

3.3 sarvasya prabhavo viprāḥ śrutādhyayanaśālinaḥ |  
tebhyaḥ kriyāparāḥ śreṣṭhās tebhyo 'py adhyātmavittamāḥ || [YDh 1.199, Hem 24]

3.4 na vidyayā kevalayā tapasā vāpi pātratā |  
yatra vṛttam ime cobhe tad dhi pātraṃ prakīrtitam || [YDh 1.200, Hem 26]

vasiṣṭhaḥ

3.5 svādhyāyāḍhyaṃ yonimantaṃ praśāntaṃ vaitānasthaṃ pāpabhīruṃ bahujñam |  
strīṣu kṣāntaṃ dhārmikaṃ gośaraṇyaṃ vrataiḥ klāntaṃ tādṛśaṃ pātram āhuḥ || [VaDh 6.30, Hem 25]

yonimān praśastakulodbhavaḥ | vaitānastho 'gnihotrādikarmaparaḥ | strīṣu kṣāntaṃ strīviṣaye saṃyatam | gośaraṇyaḥ gośuśrūṣārataḥ |

tathā

3.6 ye kṣāntadāntāḥ śrutapūrṇakarṇā jitendriyāḥ prāṇivadhe nivṛttāḥ |  
pratigrahe saṃkucitā gṛhasthās te brāhmaṇās tārayituṃ samarthāḥ ||

[VaDh 6.25, Hem 23]

yamaḥ

3.7 vidyāyukto dharmaśīlaḥ praśāntaḥ kṣānto dāntaḥ satyavādī kṛtajñaḥ |  
vṛttiglāno gohito gośaraṇyo dātā yajvā brāhmaṇaḥ pātram āhuḥ || [Hem 25]

3.8 svādhyāyavān niyamavāṃs tapasvī dhyānavic ca yaḥ |  
kṣānto dāntaḥ satyavādī vipraḥ pātram ihocyate || [Hem 25]

3.9 vidyāvantaś ca ye viprāḥ suvratāś ca tapasvinaḥ |  
satyasaṃyamasaṃyuktāḥ dhyānayuktā jitendriyāḥ || [Hem 24]

3.10 punanti darśanaṃ prāptāḥ kiṃ punaḥ saṃgatiṃ gatāḥ |  
teṣāṃ dattvā ca bhuktvā ca prāpnuyuḥ paramāṃ gatim || [Hem 24]

3.11 dattvā dvijāya śuddhāya dātā yāti śubhāṃ gatim |  
vidyātapaḥśīlavāṃś ca saṃtārayati netaraḥ || [Hem 24]

3.12 vedendhanasamṛddheṣu hutaṃ vipramukhāgniṣu |  
saṃtārayati dātāraṃ mahataḥ kilbiṣād api || [Hem 31]

mahābhārate

3.13 sāṅgāṃs tu caturo vedān yo 'dhīte vai dvijarṣabhaḥ |  
ṣaḍbhyo 'nivṛttaḥ karmabhyas taṃ pātram ṛṣayo viduḥ || [MBh 13.23.36, Hem 25]

ṣaḍbhyo 'nivṛṭtaḥ adhyayanādiṣaṭkarmanirataḥ |

vasiṣṭhaḥ

3.14 kiṃcid vedamayaṃ pātraṃ kiṃcit pātraṃ tapomayam |  
pātrāṇām api tat pātraṃ śūdrānnaṃ yasya nodare || [VaDh 6.26, Hem 25]

saṃvarttaḥ

3.15 śrotriyāya daridrāya arthine ca viśeṣataḥ |  
yad dānaṃ dīyate tasmai tad dānaṃ śubhakārakam || [Hem 24]

vyāsaḥ

3.16 kiṃcid vedamayaṃ pātraṃ kiṃcit pātraṃ tapomayam |  
asaṃkīrṇaṃ ca yat pātraṃ tat pātraṃ tārayiṣyati || [Hem 25]

asaṃkīrṇaṃ yonyādisaṃkararahitam |

śātātapo dānavyāsaś ca prathame

3.17 vedapūrṇamukhaṃ vipraṃ subhuktam api bhojayet |  
na tu mūrkhaṃ nirāhāraṃ ṣaḍrātram upavāsinam || [Hem 31]

3.18 darbhāḥ kṛṣṇājinaṃ mantrā brāhmaṇāś ca viśeṣataḥ |  
ayātayāmāny etāni niyojyāni punaḥ punaḥ ||

dānavyāsaḥ

3.19 yat sikthaṃ vedavid bhuṅkte ṣaṭkarmanirataḥ śuciḥ |  
dātuḥ phalam asaṃkhyeyaṃ janma janma tad akṣayam || [Hem 31]

śātātapavyāsau

3.20 vedavidyāvratasnāte śrotriye gṛham āgate |  
krīḍanty oṣadhayaḥ sarvā yāsyāmaḥ paramāṃ gatim || [Hem 31]

oṣadhayo 'trānnāni |

yamaḥ

3.21 ahiṃsānirato nityaṃ juhvāno jātavedasam |  
svadāranirato dātā sa vai brāhmaṇa ucyate || [Hem 23]

3.22 śrutaṃ prajñānugaṃ yasya prajñā caiva śrutānugā |  
asaṃbhinnāryamaryādaḥ sa vai brāhmaṇa ucyate || [Hem 23]

3.23 oṃkārapūrvikās tisraḥ sāvitrīṃ yaś ca vindati |  
caritabrahmacaryaś ca sa vai śrotriya ucyate || [Hem 24]

3.24 āśiṣo 'rthārthaṃ pūjāṃ ca prasaṅgaṃ na karoti yaḥ |  
nivṛtto lobhamohābhyāṃ taṃ devā brāhmaṇaṃ viduḥ || [Hem 23]

3.25 satyaṃ dānaṃ kṣamā śīlam ānṛśaṃsyaṃ dayā ghṛṇā |  
dṛśyante yatra loke 'smiṃs taṃ devā brāhmaṇaṃ viduḥ || [Hem 23]

tisro mahāvyāhṛtīr iti śeṣaḥ | āśiṣaḥ āśīrvādān | arthārthaṃ dhanalābhāya | pūjāṃ phalapuṣpādidānena | prasaṅgaḥ atyāsaktiḥ |

devalaḥ

3.26 mātraś ca brāhmaṇaś caiva śrotriyaś ca tataḥ param |  
anūcānas tathā bhrūṇa ṛṣikalpa ṛṣir muniḥ || [Hem 26]

3.27 ity ete 'ṣṭau samuddiṣṭā brāhmaṇāḥ prathamaṃ śrutau |  
teṣāṃ paraḥ paraḥ śreṣṭho vidyāvṛttaviśeṣataḥ || [Hem 26]

3.28 brāhmaṇānāṃ kule jāto jātimātro yadā bhavet |  
anupetaḥ kriyāhīno mātra ity abhidhīyate || [Hem 26]

3.29 ekadeśam atikramya vedasyācāravān ṛjuḥ |  
sa brāhmaṇa iti prokto nibhṛtaḥ satyavāg ghṛṇī || [Hem 26]

3.30 ekāṃ śākhāṃ sakalpāṃ vā ṣaḍbhir aṅgair adhītya yaḥ |  
ṣaṭkarmanirato vipraḥ śrotriyo nāma dharmavit || [Hem 26]

3.31 vedavedāṅgatattvajñaḥ śuddhātmā pāpavarjitaḥ |  
śeṣaṃ śrotriyavat prāptaḥ so 'nūcāna iti smṛtaḥ || [Hem 26]

3.32 anūcānaguṇopeto yajñasvādhyāyayantritaḥ |  
bhrūṇa ity ucyate śiṣṭaiḥ śeṣabhojī jitendriyaḥ || [Hem 26]

3.33 vaidikaṃ laukikaṃ caiva sarvaṃ jñānam avāpya yaḥ |  
āśramastho vaśī nityam ṛṣikalpa iti smṛtaḥ || [Hem 26]

3.34 ūrdhvaretās tapasy ugro niyatāśī na saṃśayī |  
śāpānugrahayoḥ śaktaḥ satyasaṃdho bhaved ṛṣiḥ || [Hem 26–27]

3.35 nivṛttaḥ sarvatattvajñaḥ kāmakrodhavivarjitaḥ |  
dhyānastho niṣkriyo dāntas tulyamṛtkāñcano muniḥ || [Hem 27]

3.36 evam anvayavidyābhyāṃ vṛttena ca samucchritāḥ |  
triśuklā nāma viprendrāḥ pūjyante savanādiṣu || [Hem 27]

3.37 pratigrahasamartho 'pi kṛtvā vipro yathāvidhi |  
nistārayati dātāram ātmānaṃ ca svatejasā || [Hem 27]

3.38 na loke brāhmaṇebhyo 'nyat pavitraṃ puṇyam eva ca |  
aśakyaṃ ca dvijendrāṇāṃ nāsti vṛttavatām iti || [Hem 27]

3.39 yoktavyo havyakavyeṣu triśuklo brāhmaṇo dvijaiḥ |  
abhibhūtaś ca pūrvoktair doṣaiḥ spṛṣṭaś ca neṣyate || [Hem 27]


    ekadeśātikramo vedasya kiṃcinnyūnasyādhyayanam | nibhṛtaḥ śāntaḥ | laukikam arthārjanādijñānam | nivṛttaḥ niṣiddhakāmyakarmabhyaḥ | niṣkriyaḥ arthārjanādi-kriyārahitaḥ | savanādiṣu yajñādiṣu | abhibhūto 'pakṛṣṭaḥ | pūrvoktaiḥ kulavidyā-cāraiḥ | doṣair upapātakādibhiḥ |

vasiṣṭhaḥ

3.40 yaṃ na santaṃ na cāsantaṃ nāśrutaṃ na bahuśrutam |  
na suvṛttaṃ na durvṛttaṃ veda kaścit sa brāhmaṇaḥ || [VaDh 6.44, Hem 23]

san viśiṣṭābhijanaḥ | asan tadviparītaḥ | atra cātmotkarṣaprakāśaṃ yo na karoti sa pātram iti tātparyam |

yamaśātātapau

3.41 tapo dharmo dayā dānaṃ satyaṃ jñānaṃ śrutir ghṛṇā |  
vidyā vinayam asteyam etad brāhmaṇalakṣaṇam || [Hem 23]

vasiṣṭhaḥ

3.42 yogas tapo dayā dānaṃ satyaṃ śaucaṃ śrutaṃ ghṛṇā |  
vidyā vijñānam āstikyam etad brāhmaṇalakṣaṇam || [VaDh 6.23]

paiṭhīnasiḥ

3.43 kṣamā damo dayā dānaṃ dharmaḥ satyaṃ śrutaṃ ghṛṇā |  
vidyā vijñānam āstikyam etad brāhmaṇalakṣaṇam ||

kecit tu bruvate

3.44 vidyā tapo yoniś caivam etad brāhmaṇalakṣaṇam |  
vidyātapobhyāṃ yo hīno jātibrāhmaṇa eva saḥ || [Hem 23]

3.45 kecit vidvān avidvāṃś ca brāhmaṇo medhya iti | mānavāḥ paraṃ daivatam agnivat |  
ivasiṣṭho yamaś ca dvitīyaśloke

3.46 aśrotriyā ananuvākyā anagnayaś ca śūdrasadharmāṇo bhavanti |  
3.47 mānavaṃ cātra ślokam udāharanti | [VaDh 3.1–2]  
3.48 nānṛg brāhmaṇo bhavati na vaṇiṅ na kuśīlavaḥ |  
na śūdrapreṣaṇaṃ kurvan na steno na cikitsakaḥ || [VaDh 3.3, Hem 35]

3.49 avratā hy anadhīyānā yatra bhaikṣyacarā dvijāḥ |  
taṃ grāmaṃ daṇḍayed rājā caurabhaktaprado hi saḥ || [VaDh 3.4, Hem 35]

śātātapaḥ

3.50 abrāhmaṇās tu ṣaṭ proktā ṛṣiḥ śātātapo 'bravīt |  
ādyo rājabhṛtas teṣāṃ dvitīyaḥ krayavikrayī || [Hem 28]

3.51 tṛtīyo bahuyājyaḥ syāc caturtho grāmayājakaḥ |  
pañcamas tu bhṛtas teṣāṃ grāmasya nagarasya vā || [Hem 28]

3.52 anāgatāṃ tu yaḥ pūrvāṃ sādityāṃ caiva paścimām |  
nopāsīta dvijaḥ saṃdhyāṃ sa ṣaṣṭho 'brāhmaṇaḥ smṛtaḥ || [Hem 28]

bahuyājyo bahavo yājyā yasya | bhṛto grāmasya nagarasya vety anvayaḥ |

vasiṣṭhaḥ

3.53 udakyānvāsate yeṣāṃ ye ca kecid anagnayaḥ |  
kulaṃ vāśrotriyaṃ yeṣāṃ sarve te śūdradharmiṇaḥ || [VaDh 5.10, Hem 35]

anvāsate karmakāle samīpa eva tiṣṭhati |

manuḥ

3.54 gorakṣakān vāṇijakāṃs tathā kārukuśīlavān |  
preṣyān vārdhuṣikāṃś caiva viprān śūdravad ācaret || [MDh 8.102, Hem 35]

3.55 ye vyapetāḥ svakarmabhyaḥ parapiṇḍopajīvinaḥ |  
dvijatvam abhikāṅkṣanti tāṃś ca śūdravad ācaret || [MDh 8.102*, Hem 35]

atha manuḥ

3.56 pātrasya hi viśeṣeṇa śraddadhānatayaiva ca |  
alpaṃ vā bahu vā pretya dānasya prāpyate phalam || [MDh 7.86, Hem 27]

dakṣaḥ

3.57 samaṃ dviguṇasāhasram anantaṃ ca yathākramam |  
dāne phalaviśeṣaḥ syād dhiṃsāyām evam eva hi || [Hem 27]

manudakṣavyāsāḥ

3.58 samam abrāhmaṇe dānaṃ dviguṇaṃ brāhmaṇabruve |  
sahasraguṇam ācārye anantaṃ vedapārage || [MDh 7.85, Hem 27]

abrāhmaṇo 'tra rājabhṛtādiḥ ṣaḍvidhaḥ śātātapoktaḥ |

yamaḥ

3.59 samam abrāhmaṇe dānaṃ dviguṇaṃ brāhmaṇabruve |  
prādhīte śatasāhasram anantaṃ vedapārage || [Hem 29]

prādhītaḥ prārabdhādhyayanaḥ |

bṛhaspatiḥ

3.60 śūdre samaguṇaṃ dānaṃ vaiśye tad dviguṇaṃ smṛtam |  
kṣatriye triguṇaṃ prāhuḥ ṣaḍguṇaṃ brāhmaṇe smṛtam || [BSm 14.10, Hem 29]

3.61 śrotriye caiva sāhasram ācārye dviguṇaṃ tataḥ |  
ātmajñe śatasāhasram anantaṃ tv agnihotriṇi || [BSm 14.11–12, Hem 29]

yamaḥ

3.62 śūdre samaguṇaṃ dānaṃ vaiśye triguṇam ucyate |  
ṣaḍguṇaṃ kṣatriye prāhur vipre daśaguṇaṃ smṛtam ||

dakṣaḥ

3.63 vyasanāpādṛṇārthaṃ ca kuṭumbārthaṃ ca yācate |  
evam anviṣya dātavyaṃ sarvadāneṣv ayaṃ vidhiḥ || [Hem 30]

3.64 mātāpitṛvihīnaṃ tu saṃskārodvahanādibhiḥ |  
yaḥ sthāpayati tasyeha puṇyasaṃkhyā na vidyate ||

3.65 na tac chreyo 'gnihotreṇa nāgniṣṭomena labhyate |  
yac chreyaḥ prāpyate puṃsā vipreṇa sthāpitena vai ||

vyasanaṃ rājacaurādyupadravaḥ | āpad durbhikṣādyupadravaḥ | ādyo 'rthaśabdo 'tra nivṛttivacanaḥ |

manuḥ

3.66 sāṃtānikaṃ yakṣyamāṇam adhvagaṃ sārvavedasam |  
gurvarthaṃ pitṛmātrarthaṃ svādhyāyārthyupatāpinaḥ || [MDh 11.1, Hem 30]

3.67 navaitān snātakān vidyād brāhmaṇān dharmabhikṣukān |  
niḥsvebhyo deyam etebhyo dānaṃ vidyāviśeṣataḥ || [MDh 11.2, Hem 30]

3.68 etebhyo hi dvijāgryebhyo deyam annaṃ sadakṣiṇam |  
itarebhyo bahirvedi kṛtānnaṃ tu vidhīyate || [MDh 11.3, Hem 30]

sāṃtānikaṃ saṃtānaprayojanaṃ vivāhārtham | adhvago 'tra kṣīṇapātheyaḥ | sārva-vedasaḥ sarvasvadakṣiṇayajñakṛt | upatāpī vyādhipīḍitaḥ | vidyāviśeṣata iti alpa-vidyāyālpaṃ bahuvidyāya bahv ity arthaḥ |

gautamaḥ

3.69 gurvarthaniveśauṣadhārthavṛttikṣīṇayakṣyamāṇādhyayanādhvasaṃyogavaiśva-jiteṣu dravyasaṃvibhāgo bahirvedi |  
3.70 bhikṣamāṇebhyaḥ kṛtānnam itarebhyaḥ | [GDh 5.21–22]  
niveśo vivāhaḥ | vaiśvajitaḥ sarvasvadakṣiṇayā kṛtaviśvajidyāgaḥ | bahirvedi-grahaṇād etebhyo bahirvedy api dhanam avaśyaṃ deyam | anyebhyas tv antarvedy eva dhanadānaniyamaḥ | bahirvedi tu kṛtānnasyaiva |

baudhāyanaḥ

3.71 subrāhmaṇaśrotriyavedapāragebhyo gurvarthaniveśauṣadhārthavṛttikṣīṇayakṣya-māṇādhyayanādhvasaṃyogavaiśvajiteṣu dravyasaṃvibhāgo yathāśakti kāryo bahir-vedi |  
3.72 bhikṣamāṇeṣu kṛtānnam itareṣu | [BDh 2.5.19–20, Hem 30]  
āpastambaḥ

3.73 bhikṣaṇe nimittam ācāryo vivāho yajño mātāpitror bubhūrṣārhataś ca niyama-vilopaḥ |  
3.74 tatra guṇān samīkṣya yathāśakti deyam |  
3.75 indriyaprītyarthasya tu bhikṣaṇam animittaṃ na tad ādriyeta | [ĀpDh 2.10.1–3, Hem 31]  
ibubhūrṣā bharaṇecchā | arhataś ca niyamavilopaḥ adhikāriṇa āvaśyakakarmavilopa-prasaṅgaḥ |

viṣṇuḥ

3.76 purohitas tv ātmana eva pātram |  
3.77 svasṛduhitṛpitṛjāmātaraś ca | [ViDh 93.5–6, Hem 33]  
purohitas tv ātmana eva pātraṃ yasya te purohitādayaḥ tasyaiva te 'nyaguṇarahitā api purohitāditvenaiva pātrāṇi |

dānavyāsaḥ

3.78 mātāpitṛṣu yad dattaṃ bhrātṛṣu svasutāsu ca |  
jāyātmajeṣu yad dattaṃ so 'nindyaḥ svargasaṃkramaḥ || [Hem 33]

3.79 pituḥ śataguṇaṃ dānaṃ sahasraṃ mātur ucyate |  
anantaṃ duhitur dānaṃ sodarye dattam akṣayam || [Hem 33]

mātāpitṛṣu yad dattam ity āder ayam arthaḥ yat prātisvikaṃ vidyādhanādi tad dattaṃ viśiṣṭaphalam iti |

dakṣaḥ

3.80 mātāpitror gurau mitre vinīte copakāriṇi |  
dīnānāthaviśiṣṭebhyo dattaṃ tu saphalaṃ bhavet || [Hem 34]

3.81 dīnānāthaviśiṣṭebhyo dātavyaṃ bhūtim icchatā |  
adattadānā jāyante parabhāgyopajīvinaḥ || [Hem 34]

upakāriṇi paropakārapare | vinītaḥ suśikṣitaḥ | viśiṣṭā guṇātiśayaśālinaḥ |

saṃvarttaḥ

3.82 dānāny etāni deyāni tathānyāni ca sarvaśaḥ |  
dīnāndhakṛpaṇārthibhyaḥ śreyaḥkāmena dhīmatā || [Hem 35]

viṣṇuḥ

3.83 na dānaṃ yaśase dadyān na bhayān nopakāriṇe |  
na nṛtyagītaśīlebhyo dharmārtham iti niścayaḥ || [ViDh 93.14, Hem 35–36]

upakāriṇe ātmopakārakāya pratyupakārasamīhayety arthaḥ |

mahābhārate

3.84 tadbhaktās taddhanā rājaṃs tadgṛhās tadvyapāśrayāḥ |  
arthinaś ca bhavanty ete teṣu dattaṃ mahāphalam || [MBh 13.24.51, Hem 31]

3.85 kṛtasarvasvaharaṇā nirdoṣāḥ prabhaviṣṇubhiḥ |  
spṛhayanti subhaktānāṃ teṣu dattaṃ mahāphalam || [MBh 13.24.57, Hem 32]

3.86 hṛtasvā hṛtadārāś ca ye viprā deśasaṃplave |  
arthārtham abhigacchanti tebhyo dattaṃ mahat phalam || [MBh 13.24.54, Hem 32]

3.87 tapasvinas taponiṣṭhās tathā bhaikṣacarāś ca ye |  
arthinaḥ kiṃcid icchanti teṣāṃ dattaṃ mahāphalam || [MBh 13.24.58, Hem 32]

tadbhaktāḥ tad eva dīyamānaṃ bhaktam adanīyaṃ yeṣāṃ te tathā | evaṃ taddhanā-diśabdā api | subhaktānāṃ sadannānām |

atha śātātapaparāśarau

3.88 saṃnikṛṣṭam adhīyānaṃ brāhmaṇaṃ yo vyatikramet |  
bhojane caiva dāne ca dahaty āsaptamaṃ kulam || [Hem 32]

vasiṣṭhavyāsaśātātapaparāśarāḥ baudhāyanaś ca dvitīye

3.89 yasya caikagṛhe mūrkho dūre cāpi bahuśrutaḥ |  
bahuśrutāya dātavyaṃ nāsti mūrkhe vyatikramaḥ || [VaDh 3.9, Hem 33]

3.90 brāhmaṇātikramo nāsti vipre vedavivarjite |  
jvalantam agnim utsṛjya na hi bhasmani hūyate || [BDh 1.10.27, VaDh 3.10, Hem 33]

vasiṣṭhaḥ

3.91 yaś ca kāṣṭhamayo hastī yaś ca carmamayo mṛgaḥ |  
yaś ca vipro 'nadhīyānas trayas te nāmadhārakāḥ || [VaDh 3.11, Hem 36]

3.92 vidvadbhojyāny avidvāṃso yeṣu rājyeṣu bhuñjate |  
tāny anāvṛṣṭim icchanti mahad vā jāyate bhayam || [VaDh 3.12, Hem 36]

yamaḥ

3.93 rājadhānī yathā śūnyā yathā kūpaś ca nirjalaḥ |  
yathā hutam anagnau ca tathā dattaṃ dvije 'nṛce || [Hem 36]

bhaviṣyapurāṇe

3.94 yas tv āsannam atikramya brāhmaṇaṃ patitād ṛte |  
dūrasthaṃ bhojayen mūḍho guṇāḍhyaṃ narakaṃ vrajet || [BhP 184.40, Hem 32]

3.95 tasmān nātikramet prājño brāhmaṇān prātiveśikān |  
saṃbandhinas tathā sarvān dauhitraṃ viṭpatiṃ tathā || [BhP 184.35, Hem 32]

3.96 bhāgineyaṃ viśeṣeṇa tathā bandhūn gṛhādhipaḥ |  
nātikrāmen naras tv etān sumūrkhān api gopate || [BhP 184.36, Hem 32]

3.97 atikramya mahāraudraṃ rauravaṃ narakaṃ vrajet || [BhP 184.36, Hem 33]  
brāhmaṇo 'trālpavidyaḥ | mūrkhātikrame doṣābhāvasya nāsti mūrkhe vyatikrama iti vyāsādibhir abhidhānāt | sumūrkhān iti saṃbandhidauhitrādīnām eva viśeṣaṇam |

manuḥ

3.98 pātrabhūto hi yo vipraḥ pratigṛhya pratigraham |  
asatsu viniyuñjīta tasmai deyaṃ na kiṃcana || [MDh 3.98*/4.227*, Hem 37]

3.99 saṃcayaṃ kurute yaś ca pratigṛhya samantataḥ |  
dharmārthaṃ nopayuṅkte yo na taṃ taskaram arcayet || [MDh 3.98*/4.227*, Hem 37]

asatsu niṣiddheṣu dyūtādiṣu |

dakṣaḥ

3.100 vidhihīne tathāpātre yo dadāti pratigraham |  
na kevalaṃ hi tad yāti śeṣam apy atra naśyati || [Hem 37]

yamaḥ

3.101 avratānām amantrāṇāṃ jātimātropajīvinām |  
naiṣāṃ pratigraho deyo na śilā tārayec chilām || [Hem 36]

3.102 apaviddhāgnihotrasya guror vipriyakāriṇaḥ |  
draviṇaṃ naiva dātavyaṃ satataṃ pāpakarmaṇaḥ || [Hem 36]

3.103 na pratigraham arhanti vṛṣalādhyāpakā dvijāḥ |  
śūdrasyādhyāpanād vipraḥ pataty atra na saṃśayaḥ || [Hem 36]

atra ca vratamantrarahitānāṃ dānaniṣedho mantravadgavādidānaviśeṣaviṣayaḥ |

3.104 mantrapūrvaṃ ca yad dānam apātrāya pradīyate |  
dātur nikṛtya hastaṃ tad bhoktur jihvāṃ nikṛntati || [Hem 29]

iti śātātapavacanāt |

3.105 uparundhanti dātāraṃ gaur aśvaḥ kāñcanaṃ kṣitiḥ |  
aśrotriyasya viprasya hastaṃ dṛṣṭvā nirākṛteḥ || [VaDh 28.17, Hem 29]

iti vasiṣṭhavacanāc ca | na punar dānamātraviṣayaḥ | abrāhmaṇabrāhmaṇa-bruvādīnāṃ dānamātrasya samam abrāhmaṇe dānaṃ dviguṇaṃ brāhmaṇabruva ity ādivākyair darśitatvāt |

vyāsaḥ śātātapaś ca prathame

3.106 naṣṭaśauce vratabhraṣṭe vipre vedavivarjite |  
rodity annaṃ dīyamānaṃ kiṃ mayā duṣkṛtaṃ kṛtam || [Hem 36]

3.107 śaucahīnās tu ye viprā na ca yajñopavītinaḥ |  
hutaṃ dattaṃ tapas teṣāṃ naśyaty atra na saṃśayaḥ || [Hem 36]

3.108 ūṣare vāpitaṃ bījaṃ yac ca bhasmani hūyate |  
kriyāhīneṣu yad dattaṃ triṣu nāśo vidhīyate || [Hem 37]

3.109 prastare patitaṃ bījaṃ bhinnabhāṇḍe ca dohanam |  
bhasmany api hutaṃ havyaṃ tadvad dānam asādhuṣu || [Hem 37]

yamaḥ

3.110 yas tu liṅgyucitāṃ vṛttim aliṅgebhyaḥ prayacchati |  
ghorāyāṃ brahmahatyāyāṃ pacyate nātra saṃśayaḥ || [Hem 37]

manur viṣṇuś ca prathame

3.111 na vāry api prayaccheta baiḍālavratike dvije |  
na bakavratike pāpe nāvedavidi dharmavit || [MDh 4.192, ViDh 93.7, Hem 38]

3.112 triṣv apy eteṣu dattaṃ hi vidhinopārjitaṃ dhanam |  
dātur bhavaty anarthāya paratrādātur eva ca || [MDh 4.193, Hem 38]

3.113 yathā plavenaupalena nimajjaty udake taran |  
dātṛpratigrahītārau tathaivājñau nimajjataḥ || [MDh 4.194, Hem 38]

imanur viṣṇuś ca dvitīyavarjam

3.114 dharmadhvajī sadā lubdhaḥ chādmiko lokadāmbhikaḥ |  
baiḍālavratiko jñeyo hiṃsraḥ sarvābhisaṃdhakaḥ || [MDh 4.195, ViDh 93.8, Hem 38]

3.115 yasya dharmadhvajo nityaṃ surādhvaja ivocchritaḥ |  
prachannāni ca pāpāni baiḍālaṃ nāma tadvratam || [MDh 4.195*, Hem 39]

3.116 adhodṛṣṭir naikṛtikaḥ svārthasādhanatatparaḥ |  
śaṭho mithyāvinītaś ca bakavratacaro dvijaḥ || [MDh 4.196, ViDh 93.9, , Hem 39]

3.117 ye bakavratino viprā ye ca mārjāraliṅginaḥ |  
te patanty andhatāmisre tena pāpena karmaṇā || [MDh 4.197, ViDh 93.10, , Hem 39]

yamaḥ

3.118 yaḥ kāraṇaṃ puraskṛtya vratacaryāṃ niṣevate |  
pāpaṃ vratena prachādya baiḍālaṃ nāma tadvratam || [Hem 38]

3.119 arthaṃ ca vipulaṃ gṛhya dhṛtvā liṅgaṃ vivarjayet |  
āśramāntaritaṃ rakṣed baiḍālaṃ nāma tadvratam || [Hem 38]

3.120 pratigṛhyāśramaṃ yas tu sthitvā tatra na tiṣṭhati |  
āśramasya vilopena baiḍālaṃ nāma tadvratam ||

3.121 dattvodakena kanyāṃ tu kṛtvā caiva pratigraham |  
kṛtārtho nārthavān yaś ca baiḍālaṃ nāma tadvratam ||

3.122 yatīnām āśramaṃ gatvā pratyavasyet tu yaḥ punaḥ |  
yatidharmavilopena baiḍālaṃ nāma tadvratam || [Hem 38]

dānavyāsaḥ

3.123 brahmabījasamutpanno mantrasaṃskāravarjitaḥ |  
jātimātropajīvī ca bhaved abrāhmaṇaḥ sa tu || [Hem 37]

3.124 garbhādhānādibhir yuktas tathopanayanena ca |  
na karmakṛn na cādhīte sa bhaved brāhmaṇabruvaḥ || [Hem 37]

smṛtiḥ

3.125 avratau vaiśyarājanyau śūdraś cābrāhmaṇās trayaḥ |  
vedavratavihīnaś ca brāhmaṇo brāhmaṇabruvaḥ || [Hem 38]

yamaḥ

3.126 yasya vedaś ca vedī ca vyucchidyete tripauruṣam |  
sa vai durbrāhmaṇo nāma yaś caiva vṛṣalīpatiḥ || [Hem 38]

dakṣaḥ

3.127 dhūrte bandini malle ca kuvaidye kitave śaṭhe |  
cāṭacāraṇacaurebhyo dattaṃ bhavati niṣphalam || [Hem 39]

mahābhārate

3.128 paṅgvandhabadhirā mūkā vyādhinopahatāś ca ye |  
bhartavyās te mahārāja na tu deyaḥ pratigrahaḥ || [Hem 40]

iti śrīmallakṣmīdharaviracite kṛtyakalpatarau dānakāṇḍe pātranirūpaṇaparva ||

## 04.01 mahādānāni
atha mahādānāni

tatra matsyapurāṇe

4.1.1 athātaḥ saṃpravakṣyāmi mahādānānukīrtanam |  
dānadharme 'pi yan noktaṃ viṣṇunā prabhaviṣṇunā || [MP 274.3, Hem 166]

4.1.2 sarvapāpakṣayakaraṃ nṛṇāṃ duḥsvapnanāśanam |  
yat tat ṣoḍaśadhā proktaṃ vāsudevena bhūtale || [MP 274.4–5, Hem 166]

4.1.3 puṇyaṃ pavitram āyuṣyaṃ sarvapāpaharaṃ śubhaṃ |  
pūjitaṃ devatābhiś ca brahmaviṣṇuśivādibhiḥ || [MP 274.5–6, Hem 166]

4.1.4 ādyaṃ tu sarvadānānāṃ tulāpuruṣasaṃjñakam |  
hiraṇyagarbhadānaṃ ca brahmāṇḍaṃ tadanantaram || [MP 274.6–7, Hem 166–67]

4.1.5 kalpapādapadānaṃ ca gosahasraṃ tu pañcamam |  
hiraṇyakāmadhenuś ca hiraṇyāśvas tathaiva ca |

hiraṇyāśvarathas tadvad dhemahastirathas tathā || [MP 274.7–8, Hem 167]

4.1.6 pañcalāṅgalakaṃ tadvad dharādānaṃ tathaiva ca |  
dvādaśaṃ viśvacakraṃ ca tataḥ kalpalatātmakam || [MP 274.9, Hem 167]

4.1.7 saptasāgaradānaṃ ca ratnadhenus tathaiva ca |  
mahābhūtaghaṭas tadvat ṣoḍaśaḥ parikīrtitaḥ || [MP 274.10, Hem 167]

4.1.8 sarvāṇy etāni kṛtavān purā śambarasūdanaḥ |  
vāsudevaś ca bhagavān ambarīṣaś ca pārthivaḥ || [MP 274.11, Hem 167]

4.1.9 kārtavīryārjuno nāma prahrādaḥ pṛthur eva ca |  
kuryur anye mahīpālāḥ kecic ca bharatādayaḥ || [MP 274.12, Hem 167]

tathā

4.1.10byasmād vighnasahasreṇa mahādānāni sarvadā |  
rakṣanti devatāḥ sarvā ekaikam api bhūtale || [MP 274.13, Hem 167]

4.1.11 eṣām anyatamaṃ kuryād vāsudevaprasādataḥ |  
na śakyam anyathā kartum api śakreṇa bhūtale || [MP 274.14, Hem 167]

4.1.12 tasmād ārādhya govindam umāpativināyakau |  
mahādānamakhaṃ kuryād vipraiś caivānumoditaḥ || [MP 274.15, Hem 167]

tathā

4.1.13 ayane viṣuve puṇye vyatīpāte dinakṣaye |  
yugādiṣūparāgeṣu tathā manvantarādiṣu || [MP 274.19–20, Hem 168]

4.1.14 saṃkrāntau vaidhṛtidine caturdaśyaṣṭamīṣu ca |  
sitapañcadaśīparvadvādaśīṣv aṣṭakāsu ca || [MP 274.20–21, Hem 168]

4.1.15 yajñotsavavivāheṣu duḥsvapnādbhutadarśane |  
dravyabrāhmaṇalābhe ca śraddhā vā yatra jāyate || [MP 274.21–22, Hem 168]

4.1.16 tīrthe cāyatane goṣṭhe kūpārāmasaritsu vā |  
gṛhe vātha vane vāpi taḍāge rucire tathā |

mahādānāni deyāni saṃsārabhayabhīruṇā || [MP 274.22–23, Hem 168]

4.1.17 anityaṃ jīvitaṃ yasmād vasu cātīva cañcalam |  
keśeṣv iva gṛhītas tu mṛtyunā dharmam ācaret || [MP 274.24, Hem 168]

**[4.1 atha tulāpuruṣadānam]**

4.1.18 puṇyāṃ tithim athāsādya kṛtvā brāhmaṇavācanam |  
ṣoḍaśāratnimātraṃ tu daśa dvādaśa vā karān |

maṇḍapaṃ kārayed vidvāṃś caturbhadrānanaṃ budhaḥ || [MP 274.25–26, Hem 168–69]

kṛtvā brāhmaṇavācanaṃ brāhmaṇān puṇyāhasvastiṛddhiśabdān oṃkārapūrvakān trir vācayitvā | kṣatriyādis tu yajamāno niroṅkārān svastyādiśabdān vācayet |

4.1.19 puṇyāhavācanaṃ daive brāhmaṇasya vidhīyate |  
etad eva niroṃkāraṃ brūyāt kṣatriyavaiśyayoḥ || [Hem 146]

iti yamavacanāt | ikaraś cātra kaphoṇyupakramo madhyāṅgulyagraparyantaḥ madhyāṅgulīkūrparayor madhyaprāmāṇikaḥ kara ity abhiyuktasmaraṇāt | catur-bhadrānanaṃ catvāri bhadrāṇi śobhanāni ānanāni dvārāṇi yasya sa tathā |

4.1.20 saptahastā bhaved vedī madhye pañcakarātha vā |  
tanmadhye toraṇaṃ kuryāt sāradārumayaṃ śubham || [MP 274.26–27, Hem 169]

4.1.21 kuryāt kuṇḍāni catvāri caturdikṣu vicakṣaṇaḥ || [MP 274.27, Hem 169]  
4.1.22 sumekhalāyoniyutāni tāni saṃpūrṇakumbhāni sahāsanāni |  
sutāmrapātradvayasaṃyutāni sayajñapātrāṇi saviṣṭarāṇi || [MP 274.28, Hem 170]

4.1.23 hastapramāṇāni tilājyadhūpapuṣpopahārāṇi suśobhanāni |  
pūrvottare hastamitātha vedī grahādideveśvarapūjanāya || [MP 274.29, Hem 170]

igrahādīty atrādiśabdopāttāś ca ete adhidevatā īśvarādayaḥ pratyadhidevatā agnyādayo vināyakadurgāvāyvākāśā aśvinau ca matsyapurāṇa eva grahayajñoktā boddhavyāḥ |

4.1.24 arcārcanaṃ brahmaśivācyutānāṃ tatraiva kāryaṃ phalamālyavastraiḥ |  
[MP 274.30, Hem 170]

arcārcanaṃ pratimāpūjanam | tatraiva grahavedyām |

4.1.25 lokeśavarṇāḥ paritaḥ patākā madhye dhvajaḥ kiṅkiṇikāyutaḥ syāt ||  
[MP 274.30, Hem 172]

lokeśavarṇā lokapālasamānavarṇāḥ pītakṛṣṇaraktanīlāñjananibhaśitakṛṣṇaharitasarva-varṇāḥ | patākāḥ pūrvādidikṣu aiśānyantāsu yathāsaṃkhyaṃ kāryā ity arthaḥ | kiṅkiṇikā kṣudraghaṇṭikā |

4.1.26 dvāreṣu kāryāṇi ca toraṇāni catvāry api kṣīravanaspatīnām | [MP 274.31, Hem 172]  
kṣīravanaspatīnām aśvatthodumbaraplakṣanyagrodhānāṃ pūrvapaścimadakṣiṇottara-dvāreṣu yathākramaṃ toraṇāni kuryāt |

4.1.27 dvāreṣu kumbhadvayam atra kāryaṃ sugandhadhūpāmbararatnayuktam ||  
[MP 274.31, Hem 172]

4.1.28 śāleṅgudīcandanadevadāruśrīparṇibilvapriyakāñjanānām |  
stambhadvayaṃ hastayugāvakhātaṃ kṛtvā ṛjuṃ pañcakarocchritaṃ ca |

tadantaraṃ hastacatuṣṭayaṃ syād yathottaraṅgaṃ ca tadaṅgam eva ||

[MP 274.32–33, Hem 173]

śrīparṇiḥ gambhārī | priyako bījapūrakaḥ | uttaraṅgaṃ stambhadvayopari kāṣṭham | tadaṅgaṃ stambhasajātīyakāṣṭhamayam |

4.1.29 samānajātiś ca tulāvalambyā haimena madhye puruṣeṇa yuktā |  
dairghyeṇa sā hastacatuṣṭayaṃ syāt pṛthutvam asyās tu daśāṅgulāni ||

[MP 274.33–34, Hem 173]

puruṣeṇa viṣṇunā tatpratimayety arthaḥ | daśāṅgulānīty atrāṅgulamānaṃ chandoga-pariśiṣṭoktam—

4.1.30 aṅguṣṭhāṅgulimānaṃ tu yatra yatropadiśyate |  
tatra tatra bṛhatparvagranthibhir minuyāt sadeti || [Hem 122]

4.1.31 suvarṇapaṭṭābharaṇā ca kāryā salohapāśadvayaśṛṅkhalābhiḥ |  
yutā suvarṇena ca ratnamālā vibhūṣitā mālyavilepanābhyām || [MP 274.34–35, Hem 173]

salohapāśadvayaśṛṅkhalābhir yuteti suvarṇadhāraṇārthaṃ puruṣadhāraṇārthaṃ ca phalakadhāriṇībhir lohapāśadvayāvalambitaśṛṅkhalābhir yuktā kāryety arthaḥ |

4.1.32 cakraṃ likhed vārijagarbhayuktaṃ nānārajobhir bhuvi puṣpakīrṇam |  
vitānakaṃ copari pañcavarṇaṃ saṃsthāpayet puṣpaphalopaśobham ||

[MP 274.35–36, Hem 177]

4.1.33 athartvijo vedavidaś ca kāryāḥ svarūpaveṣānvayaśīlayuktāḥ |  
vidhānadakṣāḥ paṭavo 'nukūlā ye cāryadeśaprabhavā dvijendrāḥ ||

[MP 274.36–37, Hem 177]

4.1.34 guruś ca vedāntavid āryadeśasamudbhavaḥ śīlakulābhirūpaḥ |  
kāryaḥ purāṇābhirato 'tidakṣaḥ prasannagambhīrasarasvatīkaḥ ||

[MP 274.37–38, Hem 177–78]

4.1.35 sitāmbaraḥ kuṇḍalahemasūtraḥ keyūrakaṇṭhābharaṇābhirāmaḥ ||  
[MP 274.38, Hem 178]

4.1.36 pūrveṇa ṛgvedavidau bhavetāṃ yajurvidau dakṣiṇataś ca kāryau |  
sthāpyau dvijau sāmavidau ca paścād ātharvaṇāv uttarataś ca kāryau ||

[MP 274.39, Hem 178–79]

4.1.37 vināyakādigrahalokapālavasvaṣṭakādityamarudgaṇānām |  
brahmācyuteśārkavanaspatīnāṃ svamantrato homacatuṣṭayaṃ syāt ||

[MP 274.40, Hem 179]

4.1.38 japyāni sūktāni tathaiva caiṣām anukrameṇaiva yathāsvarūpam ||  
[MP 274.41, Hem 179]

vasvaṣṭaketi vasvaṣṭakaśabdenaiva vasūnāṃ militānāṃ devatātvam | svamantrataḥ svasvavedamantraiḥ | homacatuṣṭayam iti vedacatuṣṭayasaṃbandhād dhomānāṃ catuṣṭvam | japyāni ṛtvigbhir iti śeṣaḥ | eṣāṃ homadevānām |

39homāvasāne kṛtatūryanādo gurur gṛhītvā balipuṣpadhūpam |  
āvāhayel lokapatīn krameṇa mantrair amībhir yajamānayuktaḥ ||

[MP 274.41, Hem 179]

4.1.40 ehy ehi sarvāmarasiddhasādhyair abhiṣṭuto vajradharāmareśa |  
saṃvījyamāno 'psarasāṃ gaṇena rakṣādhvaraṃ no bhagavan namas te ||

oṃ indrāya namaḥ [MP 274.42, Hem 179]

4.1.41 ehy ehi sarvāmarahavyavāha munipravīrair abhito 'bhijuṣṭa |  
tejovatā lokagaṇena sārdhaṃ mamādhvaraṃ rakṣa kave namas te ||

oṃ agnaye namaḥ [MP 274.43, Hem 179–80]

4.1.42 ehy ehi vaivasvata dharmarāja sarvāmarair arcita dharmamūrte |  
śubhāśubhānandaśucām adhīśa śivāya naḥ pāhi makhaṃ namas te ||

oṃ yamāya namaḥ [MP 274.44, Hem 180]

4.1.43 ehy ehi rakṣogaṇanāyaka tvaṃ viśālavetālapiśācasaṅghaiḥ |  
mamādhvaraṃ pāhi śubhādhinātha lokeśvara tvaṃ bhagavan namas te ||

oṃ nirṛtaye namaḥ [MP 274.45, Hem 180]

4.1.44 ehy ehi yādogaṇavāridhīnāṃ gaṇena parjanya sahāpsarobhiḥ |  
vidyādharendrāmaragīyamāna pāhi tvam asmān bhagavan namas te ||

oṃ varuṇāya namaḥ [MP 274.46, Hem 180]

4.1.45 ehy ehi yajñe mama rakṣaṇāya mṛgādhirūḍhaḥ saha siddhasaṅghaiḥ |  
prāṇādhipaḥ kālakaveḥ sahāya gṛhāṇa pūjāṃ bhagavan namas te ||

oṃ vāyave namaḥ [MP 274.47, Hem 180]

4.1.46 ehy ehi yajñeśvara yajñarakṣāṃ vidhatsva nakṣatragaṇena sārdham |  
sarvauṣadhībhiḥ pitṛbhiḥ sahaiva gṛhāṇa pūjāṃ bhagavan namas te ||

oṃ somāya namaḥ [MP 274.48, Hem 180]

4.1.47 ehy ehi viśveśvara nas triśūlakapālakhaṭvāṅgadhareṇa sārdham |  
lokena bhūteśvara yajñasiddhyai gṛhāṇa pūjāṃ bhagavan namas te ||

oṃ īśānāya namaḥ [MP 274.49, Hem 180]

4.1.48 ehy ehi pātāladharāmarendra nāgāṅganākiṃnaragīyamāna |  
yakṣoragendrāmaralokasārdham ananta rakṣādhvaram asmadīyam ||

oṃ anantāya namaḥ [MP 274.50, Hem 180]

4.1.49 ehy ehi viśvādhipate munīndra lokena sārdhaṃ pitṛdevatābhiḥ |  
sarvasya dhātāsy amitaprabhāvo viśādhvaraṃ naḥ satataṃ śivāya ||

oṃ brahmaṇe namaḥ [MP 274.51, Hem 180–81]

4.1.50 trailokye yāni bhūtāni sthāvarāṇi carāṇi ca |  
brahmaviṣṇuśivaiḥ sārdhaṃ rakṣāṃ kurvantu tāni me || [MP 274.52, Hem 181]

4.1.51 devadānavagandharvā yakṣarākṣasapannagāḥ |  
ṛṣayo manavo gāvo devamātara eva ca || [MP 274.53, Hem 181]

4.1.52 ete mamādhvare rakṣāṃ prakurvantu mudānvitāḥ |  
ity āvāhya surān dadyād ṛtvigbhyo hemabhūṣaṇam || [MP 274.54, Hem 181]

4.1.53 kuṇḍalāni ca sūtrāṇi haimāni kaṭakāni ca |  
tathāṅgulīpavitrāṇi vāsāṃsi śayanāni ca || [MP 274.55, Hem 181]

4.1.54 dviguṇaṃ gurave dadyād bhūṣaṇāchādanādikam |  
japeyuḥ śāntikādhyāyaṃ jāpakāḥ sarvato diśam || [MP 274.56, Hem 181]

śāntikādhyāyaḥ śaṃ na indrāgnī bhavatām ity ādikaḥ | jāpakāś cāṣṭau kartavyāḥ | matsyapurāṇa eva taḍāgādyutsarge 'ṣṭau tu jāpakāḥ kāryā vedavedāṅgapāragā iti vacanāt |

4.1.55 tatroṣitās tu te sarve kṛtvaivam adhivāsanam |  
ādāv ante ca madhye ca kuryād brāhmaṇavācanam || [MP 274.57, Hem 181]

4.1.56 tato maṅgalaśabdena snāpito vedapuṃgavaiḥ |  
triḥ pradakṣiṇam āvṛtya gṛhītakusumāñjaliḥ |

śuklamālyāmbaro bhūtvā tāṃ tulām anumantrayet || [MP 274.58–59, Hem 182]

4.1.57 namas te sarvadevānāṃ śaktis tvaṃ satyam āśritā |  
sākṣībhūtā jagaddhātrī nirmitā viśvayoninā || [MP 274.59–60, Hem 182]

4.1.58 ekataḥ sarvasatyāni tathānṛtaśatāni ca |  
dharmādharmakṛtāṃ madhye sthāpitāsi jagaddhite || [MP 274.60–61, Hem 182]

4.1.59 tvaṃ tule sarvabhūtānāṃ pramāṇam iha kīrtitā |  
māṃ tolayantī saṃsārād uddharasva namo 'stu te || [MP 274.61–62, Hem 182]

4.1.60 yo 'sau tattvādhipo devaḥ puruṣaḥ pañcaviṃśakaḥ |  
sa eṣo 'dhiṣṭhito devi tvayi tasmān namo namaḥ || [MP 274.62–63, Hem 182]

4.1.61 namo namas te govinda tulāpuruṣasaṃjñaka |  
tvaṃ hare tārayasvāsmān asmāt saṃsārasāgarāt || [MP 274.63–64, Hem 182–83]

4.1.62 puṇyaṃ kālaṃ samāsādya kṛtvaivam adhivāsanam |  
punaḥ pradakṣiṇaṃ kṛtvā tulāṃ tām āruhed budhaḥ |

sakhaḍgacarmakavacaḥ sarvābharaṇabhūṣitaḥ || [MP 274.64–65, Hem 183]

4.1.63 dharmarājam athādāya haimaṃ sūryeṇa saṃyutam | [MP 274.66, Hem 183]  
sūryeṇa haimenaiva |

4.1.64 karābhyāṃ baddhamuṣṭibhyām āste paśyan harer mukham || | [MP 274.66, Hem 183]  
4.1.65 tato 'pare tulābhāge nyaseyur dvijapuṃgavāḥ |  
samād abhyadhikaṃ yāvat kāñcanaṃ cātinirmalam || | [MP 274.67, Hem 183]

4.1.66 puṣṭikāmas tu kurvīta bhūmisaṃsthaṃ nareśvaraḥ |  
kṣaṇamātraṃ tataḥ sthitvā punar evam udīrayet || | [MP 274.68, Hem 183–84]

4.1.67 namas te sarvabhūtānāṃ sākṣibhūte sanātani |  
pitāmahena devi tvaṃ nirmitā parameṣṭhinā || | [MP 274.69, Hem 184]

4.1.68 tvayā dhṛtaṃ jagat sarvaṃ bahiḥ sthāvarajaṅgamam |  
sarvabhūtātmabhūtasthe namas te viśvadhāriṇi || | [MP 274.70, Hem 184]

4.1.69 tato 'vatīrya gurave pūrvam ardhaṃ nivedayet |  
ṛtvigbhyo 'param ardhaṃ tu dadyād udakapūrvakam |

gurave grāmaratnāni ṛtvigbhyaś ca nivedayet || | [MP 274.71–72, Hem 185]

4.1.70 prāpya teṣām anujñānaṃ tathānyebhyo 'pi dāpayet |  
dīnānāthaviśiṣṭādīn pūjayed brāhmaṇaiḥ saha || | [MP 274.72–73, Hem 186]

ardhaṃ gurave ardham ṛtvigbhyo deyam iti samastatulāpuruṣadravyadānam ity ekaḥ pakṣaḥ | tebhyo grāmaratnāni dattvā tadanujñayānyebhyo 'pi dadyād ity aparaḥ pakṣaḥ | dīnānāthaviśiṣṭebhyo 'pi deyam ity aparaḥ pakṣaḥ | viśiṣṭā abrāhmaṇā api pitṛśuśrūṣādiguṇayuktāḥ |

4.1.71 na ciraṃ dhārayed gehe suvarṇaṃ prokṣitaṃ budhaḥ |  
tiṣṭhad bhayāvahaṃ yasmāc chokavyādhikaraṃ nṛṇām || [MP 274.73–74, Hem 187]

4.1.72 śīghraṃ parasvīkaraṇāc chreyaḥ prāpnoti puṣkalam || [MP 274.74, Hem 187]  
4.1.73 anena vidhinā yas tu tulāpuruṣam ācaret |  
pratilokādhipasthāne pratimanvantaraṃ vaset || [MP 274.75, Hem 187]

4.1.74 vimānenārkavarṇena kiṅkiṇījālamālinā |  
pūjyamāno 'psarobhiś ca tato viṣṇupuraṃ vrajet || [MP 274.76, Hem 187]

4.1.75 kalpakoṭiśataṃ yāvat tasmiṃl loke mahīyate || [MP 274.76, Hem 187]  
4.1.76 karmakṣayād iha punar bhuvi rājarājo  
bhūpālamaulimaṇirañjitapādapīṭhaḥ |

śraddhānvito bhavati yajñasahasrayājī

dīptapratāpajitasarvamahīpalokaḥ || [MP 274.77, Hem 187]

4.1.77 yo dīyamānam api paśyati bhaktiyuktaḥ  
kālāntare smarati vācayatīha loke |

yo vā śṛṇoti paṭhatīndrasamānarūpaḥ

prāpnoti dhāma sa puraṃdaradevajuṣṭam || [MP 274.78]

iti tulāpuruṣadānavidhānam |

## 04.02 hiraṇyagarbhadānam 
atha hiraṇyagarbhadānam 

tatra matsyapurāṇe

4.2.1 athātaḥ saṃpravakṣyāmi mahādānam anuttamam |  
nāmnā hiraṇyagarbhākhyaṃ mahāpātakanāśanam || [MP 275.1, Hem 218]

4.2.2 puṇyaṃ dinam athāsādya tulāpuruṣadānavat |  
ṛtviṅmaṇḍapasaṃbhārabhūṣaṇāchādanādikam |

kuryād upoṣitas tadval lokeśāvāhanaṃ punaḥ || [MP 275.2–3, Hem 218]

4.2.3 puṇyāhavācanaṃ kṛtvā tadvat kṛtvādhivāsanam |  
brāhmaṇair ānayet kuṇḍaṃ tapanīyamayaṃ śubham || [MP 275.3–4, Hem 219]

4.2.4 dvāsaptatyaṅgulocchrāyaṃ hemapaṅkajagarbhavat |  
tribhāgahīnavistāraṃ praśastamurajākṛti || [MP 275.4–5, Hem 219]

4.2.5 daśāntrāṇi saratnāni dātraṃ sūcīṃ tathaiva ca |  
hemanālaṃ sapiṭakaṃ bahir ādityasaṃyutam || [MP 275.5–6, Hem 219]

tapanīyamayaṃ suvarṇamayam | tribhāgahīnavistāram aṣṭācatvāriṃśadaṅgula-vistāram | bahir ādityasaṃyutaṃ hemakuṇḍād bahir ādityasaṃyutam | etat sarvaṃ pārśvataḥ sthāpayed ity arthaḥ |

4.2.6 tathaivāvaraṇaṃ nābher upavītaṃ ca kāñcanam |  
pārśvayoḥ sthāpayet tadvad dhemadaṇḍaṃ kamaṇḍalum || [MP 275.6–7, Hem 219]

4.2.7 padmākāraṃ pidhānaṃ syāt samantād aṅgulādhikam || [MP 275.7, Hem 220]  
4.2.8 muktāvalīsamopetaṃ padmarāgadalānvitam |  
tiladroṇopari gataṃ vedīmadhye tato 'rcayet || [MP 275.8, Hem 220]

droṇo dhānyaparvate vakṣyamānaḥ |

4.2.9 tato maṅgalaśabdena brahmaghoṣaraveṇa ca |  
sarvauṣadhyudakasnānasnāpito vedapuṃgavaiḥ || [MP 275.9, Hem 220]

4.2.10 śuklamālyāmbaradharaḥ sarvābharaṇabhūṣitaḥ |  
imam uccārayen mantraṃ gṛhītakusumāñjaliḥ || [MP 275.10, Hem 220]

4.2.11 namo hiraṇyagarbhāya hiraṇyakavacāya ca |  
saptalokasurādhyakṣa jagaddhātre namo namaḥ || [MP 275.11, Hem 220]

4.2.12 bhūrlokapramukhā lokās tava garbhe vyavasthitāḥ |  
brahmādayas tathā devā namas te viśvadhāriṇe || [MP 275.12, Hem 220–21]

4.2.13 namas te bhuvanādhāra namas te bhuvanāśraya |  
namo hiraṇyagarbhāya garbho yasya pitāmahaḥ || [MP 275.13, Hem 221]

4.2.14 yatas tvam eva bhūtātmā bhūte bhūte vyavasthitaḥ |  
tasmān mām uddharāśeṣaduḥkhasaṃsārasāgarāt || [MP 275.14]

4.2.15 evam āmantrya tanmadhyam āviśyāsta udaṅmukhaḥ || [MP 275.15, Hem 221]  
4.2.16 muṣṭibhyāṃ parisaṃgṛhya dharmarājacaturmukhau |  
jānumadhye śiraḥ kṛtvā tiṣṭhed ucchvāsapañcakam || [MP 275.15–16, Hem 221]

4.2.17 garbhādhānaṃ puṃsavanaṃ sīmantonnayanaṃ tathā |  
kuryur hiraṇyagarbhasya tatas te dvijapuṃgavāḥ || [MP 275.16–17, Hem 221]

4.2.18 gītamaṅgalaghoṣeṇa gurur utthāpayet tataḥ |  
jātakarmādikāḥ kuryuḥ kriyāḥ ṣoḍaśa cāparāḥ || [MP 275.17–18, Hem 221]

4.2.19 sūcyādikaṃ ca gurave dattvā mantram imaṃ japet || [MP 275.18, Hem 221]  
4.2.20 namo hiraṇyagarbhāya viśvagarbhāya vai namaḥ |  
carācarasya jagato gṛhabhūtāya vai namaḥ || [MP 275.19, Hem 221–22]

4.2.21 mātrāhaṃ janitaḥ pūrvaṃ martyadharmā narottamaḥ |  
tvadgarbhasaṃbhavo deva divyadeho bhavāmy aham || [MP 275.20, Hem 222]

4.2.22 caturbhiḥ kalaśair bhūyas tatas te dvijapuṃgavāḥ |  
snānaṃ kuryuḥ prasannāṅgāḥ sarvābharaṇabhūṣitāḥ || [MP 275.21, Hem 222]

isnānaṃ kuryur yajamānasyeti śeṣaḥ |

4.2.23 devasya tveti mantreṇa sthitasya kanakāsane || [MP 275.22, Hem 222]  
4.2.24 adya jātasya te 'ṅgāni abhiṣekṣyāmahe vayam |  
divyenānena vapuṣā ciraṃ jīva sukhī bhava || [MP 275.22–23, Hem 222]

4.2.25 tato hiraṇyagarbhaṃ taṃ tebhyo dadyād vicakṣaṇaḥ |  
te pūjyāḥ sarvabhāvena bahavo vā tadājñayā || [MP 275.23–24, Hem 222]

4.2.26 tatropakaraṇaṃ sarvaṃ gurave vinivedayet |  
pādukopānahacchattracāmarāsanabhājanam |

grāmaṃ ca viṣayaṃ vāpi yad anyad api tad bhavet || [MP 275.24–25, Hem 222]

viṣayo grāmasamūhaḥ | anyad ratnādi |

4.2.27 anena vidhinā yas tu puṇye 'hni vinivedayet |  
hiraṇyagarbhadānaṃ sa brahmaloke mahīyate || [MP 275.26, Hem 225]

4.2.28 pureṣu lokapālānāṃ pratimanvantaraṃ vaset |  
kalpakoṭiśataṃ yāvad brahmaloke mahīyate || [MP 275.27, Hem 225]

4.2.29 kalikaluṣavimuktaḥ pūjitaḥ siddhasādhyair  
amaracamaramālāvījyamāno 'psarobhiḥ |

pitṛśatam atha bandhūn putrapautraprapautrān

api narakanimagnāṃs tārayed eka eva || [MP 275.28, Hem 225]

4.2.30 iti paṭhati ya itthaṃ yaḥ śṛṇotīha samyak  
madhupuraripuloke pūjyate so 'pi siddhaiḥ |

matim api ca janānāṃ yo dadāti priyārthaṃ

vibudhapatijanānāṃ nāyakaḥ syād amogham || [MP 275.29, Hem 225]

iti hiraṇyagarbhadānam ||

## 04.03 brahmāṇḍadānam 
atha brahmāṇḍadānam 

tatra matsyapurāṇe

4.3.1athātaḥ saṃpravakṣyāmi brahmāṇḍaṃ vidhipūrvakam |  
yac chreṣṭhaṃ sarvadānānāṃ mahāpātakanāśanam || [MP 276.1, Hem 232]

4.3.2 puṇyaṃ dinam athāsādya tulāpuruṣadānavat |  
ṛtviṅmaṇḍapasaṃbhārabhūṣaṇāchādanādikam |

lokeśāvāhanaṃ tadvad adhivāsanakaṃ tathā || [MP 276.2–3, Hem 232]

4.3.3 kuryād viṃśatpalād ūrdhvam āsahasrāc ca śaktitaḥ |  
śakaladvayasaṃyuktaṃ brahmāṇḍaṃ kāñcanaṃ budhaḥ || [MP 276.3–4, Hem 232]

iśakaladvayasaṃyuktaṃ khaṇḍadvayasaṃyuktam |

4.3.4 diggajāṣṭakasaṃyuktaṃ ṣaḍvedāṅgasamanvitam |  
lokapālāṣṭakopetaṃ madhyasthitacaturmukham || [MP 276.4–5, Hem 232–33]

4.3.5 śivācyutārkaśikharam umālakṣmīsamanvitam |  
vasvādityamarudgarbhaṃ mahāratnasamanvitam || [MP 276.5–6, Hem 233]

4.3.6 vitaster aṅgulaśataṃ yāvad āyāmavistaram || [MP 276.6, Hem 236]  
mahāratnāni padmarāgādīni | vitaster aṅgulaśataṃ yāvad dvādaśāṅgulam ārabhyā-ṅgulaśataṃ yāvad dhemānusāreṇa kāryam ity arthaḥ |

4.3.7 kauśeyavastrasaṃvītaṃ tiladroṇopari nyaset |  
tathāṣṭādaśa dhānyāni samantāt parikalpayet || [MP 276.7, Hem 236]

4.3.8 pūrveṇānantaśayanaṃ pradyumnaṃ pūrvadakṣiṇe |  
prakṛtiṃ dakṣiṇe deśe saṃkarṣaṇam ataḥ param |

paścime caturo vedān aniruddham ataḥ param || [MP 276.8–9, Hem 236]

anantaśayanaḥ śeṣaśāyī | prakṛtir devī | vedamūrtayo bhūtaghaṭe vakṣyante |

4.3.9 agnim uttarato haimaṃ vāsudevam ataḥ param |  
samantād guḍapīṭhasthān arcayet kāñcanān budhaḥ || [MP 276.9–10, Hem 236]

4.3.10 sthāpayed vastrasaṃvītān pūrṇakumbhān daśaiva tu |  
daśaiva dhenavo deyāḥ sahemāmbaradohanāḥ || [MP 276.10–11, Hem 236, 238]

4.3.11 pādukopānahachattracāmarāsanadarpaṇaiḥ |  
bhakṣyabhojyānnadīpekṣuphalamālyānulepanaiḥ || [MP 276.11, Hem 238]

4.3.12 homādhivāsanānte ca snāpito vedapuṃgavaiḥ |  
imam uccārayen mantraṃ triḥ kṛtvātha pradakṣiṇam || [MP 276.12, Hem 238]

4.3.13 namo 'stu viśveśvara viśvadhāma jagatsavitre bhagavan namas te |  
saptārcilokāmarabhūtaleśa garbheṇa sārdhaṃ vitarābhirakṣām ||

[MP 276.13, Hem 239]

4.3.14 ye duḥkhitās te sukhino bhavantu prayāntu pāpāni carācarāṇām |  
tvaddānaśastrāhatapātakānāṃ brahmāṇḍa doṣāḥ pralayaṃ vrajantu ||

[MP 276.14, Hem 239]

4.3.15 evaṃ praṇamyāmaraviśvagarbhaṃ dadyād dvijebhyo daśadhā vibhajya |  
bhāgadvayaṃ tatra guroḥ prakalpya samaṃ bhajec cheṣam ataḥ krameṇa ||

[MP 276.15, Hem 239]

4.3.16 svalpe ca homaṃ gurur eka eva kuryād athaikāgnividhānayuktyā |  
sa eva saṃpūjyatamo 'lpavittair yathoktavastrābharaṇādikena ||

[MP 276.16, Hem 239]

4.3.17 itthaṃ ya etad akhilaṃ puruṣo 'tra kuryād  
brahmāṇḍadānam adhigamya mahad vimānam |

nirdhūtakalmaṣaviśuddhatanur murārer

ānandakṛt padam upaiti sahāpsarobhiḥ || [MP 276.17, Hem 240]

4.3.18 saṃtārayet pitṛpitāmahaputrapautra-  
bandhupriyātithikalatraśatāṣṭakaṃ saḥ |

brahmāṇḍadānaśakalīkṛtapātakaugham

ānandayec ca jananīkulam apy aśeṣam || [MP 276.18, Hem 240]

4.3.19iti paṭhati śṛṇoti vā ya etat  
surabhavaneṣu gṛheṣu dhārmikāṇām |

matim api ca dadāti modate 'sāv

amarapater bhavane sahāpsarobhiḥ || [MP 276.19, Hem 240]

iti brahmāṇḍadānam ||

## 04.04 kalpapādapadānam
atha kalpapādapadānam

tatra matsyapurāṇe

4.4.1 kalpapādapadānākhyam ataḥ param anuttamam |  
mahādānaṃ pravakṣyāmi sarvapātakanāśanam || [MP 277.1, Hem 245]

4.4.2 puṇyaṃ dinam athāsādya tulāpuruṣadānavat |  
puṇyāhavācanaṃ kuryāl lokeśāvāhanaṃ tathā |

ṛtviṅmaṇḍapasaṃbhārabhūṣaṇāchādanādikam || [MP 277.2–3, Hem 245]

4.4.3 kāñcanaṃ kārayed vṛkṣaṃ nānāphalasamanvitam |  
nānāvihagavastrāṇi bhūṣaṇāchādanāni ca || [MP 277.3–4, Hem 246]

4.4.4 śaktitas tripalād ūrdhvam āsahasrāt prakalpayet |  
ardhakḷptasuvarṇasya kārayet kalpapādapam || [MP 277.4–5, Hem 246]

4.4.5 guḍaprasthopariṣṭāc ca sitavastrayugānvitam |  
brahmaviṣṇuśivopetaṃ pañcaśākhaṃ sabhāskaram || [MP 277.5–6, Hem 246]

4.4.6 kāmadevam adhastāc ca sakalatraṃ prakalpayet || [MP 277.6, Hem 246]  
4.4.7 saṃtānaṃ pūrvatas tadvat turīyāṃśena kalpayet |  
mandāraṃ dakṣiṇe pārśve śriyā sārdhaṃ ghṛtopari || [MP 277.7, Hem 247]

4.4.8 paścime pāribhadraṃ tu sāvitryā saha jīrake |  
surabhīsahitaṃ tadvat tileṣu haricandanam |

turīyāṃśena saumyena kurvīta phalasaṃyutam || [MP 277.8–9, Hem 247]

turīyāṃśena yāvatā kḷptasuvarṇāṃśena madhyapādapaḥ pratimādisahitaḥ kriyate tadīyacaturthacaturthāṃśena saṃtānādayaś catvāraḥ pratimādisahitāḥ kartavyāḥ |

4.4.9 kauśeyavastrasaṃyuktān ikṣumālyaphalānvitān |  
tathāṣṭau pūrṇakalaśān pādukāsanabhājanam || [MP 277.9–10, Hem 247]

4.4.10 dīpikopānahachattracāmarāsanasaṃyutam |  
phalamālyayutaṃ tadvad upariṣṭād vitānakam |

tathāṣṭādaśa dhānyāni samantāt parikalpayet || [MP 277.10–11, Hem 247–48]

4.4.11 homādhivāsanānte ca snāpito vedapuṃgavaiḥ |  
triḥ pradakṣiṇam āvṛtya mantram etam udīrayet || [MP 277.12, Hem 248]

4.4.12 namas te kalpavṛkṣāya cintitārthapradāyine |  
viśvaṃbharāya devāya namas te viśvamūrtaye || [MP 277.13, Hem 248]

4.4.13 yasmāt tvam eva viśvātmā brahmā sthāṇur divākaraḥ |  
mūrtāmūrta paraṃ bījam ataḥ pāhi sanātana || [MP 277.14, Hem 248]

4.4.14 tvam evāmṛtasarvasvam anantaḥ puruṣo 'vyayaḥ |  
saṃtānādyair upetaḥ san pāhi saṃsārasāgarāt || [MP 277.15, Hem 248]

4.4.15 evam āmantrya taṃ dadyād gurave kalpapādapam |  
caturbhyaś cātha ṛtvigbhyaḥ saṃtānādīn prakalpayet || [MP 277.16, Hem 248]

4.4.16 svalpeṣv ekāgnivat kuryād gurave cābhipūjanam |  
na vittaśāṭhyaṃ kurvīta na ca vismayavān bhavet || [MP 277.17, Hem 248–49]

4.4.17 anena vidhinā yas tu mahādānaṃ nivedayet |  
sarvapāpavinirmuktaḥ so 'śvamedhaphalaṃ labhet || [MP 277.18, Hem 249]

4.4.18 apsarobhiḥ parivṛtaḥ siddhacāraṇakiṃnaraiḥ |  
bhūtān bhavyāṃś ca manujāṃs tārayed romasaṃmitān |

stūyamāno divaḥ pṛṣṭhe pitṛputraprapautrakān || [MP 277.19–20, Hem 249]

4.4.19 vimānenārkavarṇena viṣṇulokaṃ sa gacchati |  
divi kalpaśataṃ tiṣṭhed rājarājo bhavet tataḥ || [MP 277.20–21, Hem 249]

4.4.20 nārāyaṇabalopeto nārāyaṇaparāyaṇaḥ |  
nārāyaṇakathāsakto nārāyaṇapuraṃ vrajet || [MP 277.21, Hem 249]

4.4.21 yo vā paṭhet sakalakalpatarupradānaṃ  
yo vā śṛṇoti puruṣo 'lpadhanaḥ smared vā |

so 'pīndralokam adhigamya sahāpsarobhir

manvantaraṃ vasati pāpavimuktadehaḥ || [MP 277.22, Hem 249]

iti kalpatarudānam ||

## 04.05 gosahasradānam 
atha gosahasradānam 

tatra matsyapurāṇe

4.5.1 athātaḥ saṃpravakṣyāmi mahādānam anuttamam |  
gosahasrapradānākhyaṃ sarvapāpaharaṃ param || [MP 278.1, Hem 251]

4.5.2 puṇyāṃ tithim athāsādya yugamanvantarādikam |  
payovratas trirātraṃ syād ekarātram athāpi vā || [MP 278.2, Hem 251]

4.5.3 lokeśāvāhanaṃ kuryāt tulāpuruṣadānavat |  
puṇyāhavācanaṃ kuryād dhomaḥ kāryas tathaiva ca || [MP 278.3, Hem 251]

4.5.4 ṛtviṅmaṇḍapasaṃbhārabhūṣaṇāchādanādikam || [MP 278.4, Hem 251]  
4.5.5 vṛṣaṃ lakṣaṇasaṃyuktaṃ vedimadhye 'dhivāsayet |  
gosahasrād viniḥkṛṣya gavāṃ daśakam eva tu || [MP 278.4, Hem 251]

lakṣaṇasaṃyuktaṃ śubhalakṣaṇasaṃyutam | lakṣaṇāni ca śubhāni matsyapurāṇo-ktāni unnataskandhakakudam ujjvalāyatakambalam ity ādīni | viniḥkṛṣya gavāṃ daśakaṃ sahasrād adhikam agre daśādhikasahasraviniyogadarśanāt |

4.5.6 gosahasraṃ bahiḥ kuryād vastramālyavibhūṣitam |  
suvarṇaśṛṅgābharaṇaṃ raupyapādasamanvitam || [MP 278.5, Hem 252]

4.5.7 antaḥ praveśya daśakaṃ vastramālyaiḥ prapūjayet |  
suvarṇaghaṇṭikāyuktaṃ tāmradohanakānvitam || [MP 278.6, Hem 252]

4.5.8 suvarṇatilakopetaṃ hemapaṭṭair alaṃkṛtam |  
kauśeyavastrasaṃvītaṃ mālyagandhasamanvitam || [MP 278.7, Hem 252]

4.5.9 hemaratnayutaiḥ śṛṅgaiś cāmaraiś copaśobhitam |  
pādukopānahachattracāmarāsanasaṃyutam || [MP 278.8]

4.5.10 gavāṃ daśakamadhye syāt kāñcano nandikeśvaraḥ |  
kauśeyavastrasaṃvīto nānābharaṇasaṃyutaḥ |

lavaṇadroṇaśikhare mālyekṣuphalasaṃyutaḥ || [MP 278.9–10, Hem 253]

4.5.11 kuryāt palaśatād ūrdhvaṃ sarvam etad aśeṣataḥ |  
śaktitaḥ palasāhasratritayaṃ yāvad eva tu || [MP 278.10–11, Hem 253]

4.5.12 gośate 'pi daśāṃśena sarvam etat samācaret || [MP 278.11, Hem 253]  
4.5.13 puṇyaṃ kālam athāsādya gītamaṅgalanisvanaiḥ |  
sarvauṣadhyudakasnānasnāpito vedapuṃgavaiḥ |

imam uccārayen mantraṃ gṛhītakusumāñjaliḥ || [MP 278.12–13, Hem 253–54]

4.5.14 namo vo viśvamūrtibhyo viśvamātṛbhya eva ca |  
lokādhivāsinībhyaś ca rohiṇībhyo namo namaḥ || [MP 278.13–14, Hem 254]

4.5.15 gavām aṅgeṣu tiṣṭhanti bhuvanāny ekaviṃśatiḥ |  
brahmādayas tathā devā rohiṇyaḥ pāntu mātaraḥ || [MP 278.14–15, Hem 254]

4.5.16 gāvo me agrataḥ santu gāvaḥ pṛṣṭhata eva ca |  
gāvaḥ śirasi me nityaṃ gavāṃ madhye vasāmy aham || [MP 278.15–16, Hem 254]

4.5.17 yasmāt tvaṃ vṛṣarūpeṇa dharma eva sanātanaḥ |  
aṣṭamūrter adhiṣṭhānam ataḥ pāhi sanātanaḥ || [MP 278.16–17, Hem 254]

4.5.18 ity āmantrya tato dadyād gurave nandikeśvaram |  
sarvopakaraṇopetaṃ goyugaṃ ca vicakṣaṇaḥ || [MP 278.17–18, Hem 254]

4.5.19 ṛtvigbhyo dhenum ekaikāṃ daśakād vinivedayet || [MP 278.18, Hem 254]  
4.5.20 gavāṃ śatam athaikaikaṃ tadardhaṃ vātha viṃśatim |  
daśa pañcātha vā dadyād anyebhyas tadanujñayā || [MP 278.19, Hem 254]

4.5.21 naikā bahubhyo dātavyā yato doṣakarī bhavet |  
bahvyas tv ekasya dātavyāḥ śrīmadārogyavṛddhaye || [MP 278.20, Hem 255]

4.5.22 payovrataḥ punas tiṣṭhed ekāhaṃ gosahasradaḥ |  
śrāvayec chṛṇuyād vāpi mahādānānukīrtanam || [MP 278.21, Hem 255]

4.5.23 tad dinaṃ brahmacārī syād yadīcched vipulāṃ śriyam || [MP 278.22, Hem 255]  
4.5.24 anena vidhinā yas tu gosahasraprado bhavet |  
sarvapāpavinirmuktaḥ siddhacāraṇasevitaḥ || [MP 278.22, Hem 256]

4.5.25 vimānenārkavarṇena kiṅkiṇījālamālinā |  
sarveṣāṃ lokapālānāṃ loke saṃpūjyate 'maraiḥ || [MP 278.23, Hem 256]

4.5.26 pratimanvantaraṃ tiṣṭhet putrapautrasamanvitaḥ |  
yāvat kalpaśataṃ tiṣṭhed rājarājo bhavet punaḥ || [MP 278.24, Hem 257]

4.5.27 aśvamedhaśataṃ kuryāc chivadhyānaparāyaṇaḥ |  
vaiṣṇavaṃ yogam āsthāya tato mucyeta bandhanāt || [MP 278.26, Hem 257]

4.5.28 pitaraś cābhinandanti gosahasrapradaṃ śubham |  
api syāt sa kule 'smākaṃ putro dauhitra eva vā |

gosahasraprado bhūtvā narakād uddhariṣyati || [MP 278.27, Hem 257]

4.5.29 tasya karmakaro vā syād api draṣṭā tathaiva ca |  
saṃsārasāgarād asmād yo 'smān saṃtārayiṣyati || [MP 278.28, Hem 257]

4.5.30 iti paṭhati ya etad gosahasrapradānaṃ  
surabhavanam upeyāt saṃsmared vātha paśyet |

anubhavati mudaṃ vā vācyamāne nikāmaṃ

prahatakaluṣadehaḥ so 'pi yātīndralokam || [MP 278.29, Hem 257]

iti gosahasradānam ||

## 04.06 kāmadhenudānam
atha kāmadhenudānam

tatra matsyapurāṇe

4.6.1 athātaḥ śṛṇu bhūpāla kāmadhenuvidhiṃ param |  
sarvakāmapradaṃ nṝṇāṃ mahāpātakanāśanam || [MP 279.1, Hem 265]

4.6.2 lokeśāvāhanaṃ tadvad dhomaḥ kāryo 'dhivāsanam |  
tulāpuruṣavat kuryāt kuṇḍamaṇḍapavedikām || [MP 279.2, Hem 265]

4.6.3 svalpeṣv ekāgnivat kuryād gurur eva samāhitaḥ |  
kāñcanasyātiśuddhasya dhenuṃ vatsaṃ ca kārayet || [MP 279.3, Hem 265]

4.6.4 uttamā palasāhasrais tadardhena tu madhyamā |  
kanīyasī tadardhena kāmadhenuḥ prakīrtitā |

śaktitas tripalād ūrdhvam aśakto 'pīha kārayet || [MP 279.4–5, Hem 265]

4.6.5 vedyāṃ kṛṣṇājinaṃ nyasya guḍaprasthasamanvitam |  
nyased upari tāṃ dhenuṃ mahāratnair alaṃkṛtām |

kumbhāṣṭakasamopetāṃ nānāphalasamanvitām ||[MP 279.5–6, Hem 266]

4.6.6 tathāṣṭādaśa dhānyāni samantāt parikalpayet |  
ikṣudaṇḍāṣṭakaṃ tadvan nānāphalavibhūṣitam |

bhājanaṃ cāsanaṃ tadvat tāmradohanakaṃ tathā || [MP 279.7, Hem 266]

4.6.7 kauśeyavastradvayasaṃprayuktāṃ dīpātapatrābharaṇābhirāmām |  
sacāmarāṃ kuṇḍalinīṃ saghaṇṭāgaṇitrikāpādukaraupyapādām ||

[MP 279.8, Hem 266]

4.6.8 rasaiś ca sarvaiḥ purato 'bhijuṣṭāṃ haridrayā puṣpaphalair anekaiḥ |  
ajājikustumburuśarkarābhir vitānakaṃ copari pañcavarṇam ||

[MP 279.9, Hem 266–67]

saghaṇṭāgaṇitrikāpādukaraupyapādām iti saghaṇṭāgaṇitrikāpādukā ca sā raupyapādā ceti vigrahaḥ | gaṇitrikā akṣamālā | ajājī jīrakaḥ | kustumburu dhānyākam |

4.6.9 snātas tato maṅgalaśabdaghoṣaiḥ pradakṣiṇīkṛtya sapuṣpahastaḥ |  
āvāhayet tāṃ guḍadhenumantrair dvijāya dadyād atha darbhapāṇiḥ ||

[MP 279.10, Hem 267]

dvijāyeti ekasmai dvijāya | etac caikāgnividhānapakṣe | anekāgnividhānapakṣe tu tulāpuruṣavad anekebhyo 'pi deyā |

4.6.10 tvaṃ sarvadevagaṇamandiramaṅgabhūtā  
viśveśvaratripathagodadhiparvatānām |

tvaddānaśastraśakalīkṛtapātakaughaḥ

prāpto 'smi nirvṛtim atīva parāṃ namāmi || [MP 279.11, Hem 267]

4.6.11 loke yathepsitaphalārthavidhāyinīṃ tvām  
āsādya ko hi bhavaduḥkham upaiti martyaḥ |

saṃsāraduḥkhaśamanāya yatasva kāmaṃ

tvāṃ kāmadhenur iti devagaṇā vadanti || [MP 279.12, Hem 267–68]

4.6.12 āmantrya śīlakularūpaguṇānvitāya  
viprāya yaḥ kanakadhenum imāṃ pradadyāt |

prāpnoti dhāma sa puraṃdaradevajuṣṭaṃ

kanyāgaṇaiḥ parivṛtaḥ padam indumauleḥ || [MP 279.13, Hem 268]

iti kāmadhenudānam ||

## 04.07 hiraṇyāśvadānam 
atha hiraṇyāśvadānam 

tatra matsyapurāṇe

4.7.1 athātaḥ saṃpravakṣyāmi hiraṇyāśvavidhiṃ param |  
yasya prasādād bhuvanam anantaphalam aśnute || [MP 280.1, Hem 274–75]

4.7.2 puṇyāṃ tithim athāsādya kṛtvā brāhmaṇavācanam |  
lokeśāvāhanaṃ kuryāt tulāpuruṣadānavat || [MP 280.2, Hem 275]

4.7.3 ṛtviṅmaṇḍapasaṃbhārabhūṣaṇāchādanādikam |  
svalpe tv ekāgnivat kuryād dhemavājimakhaṃ budhaḥ || [MP 280.3, Hem 275]

4.7.4 sthāpayed vedimadhye tu kṛṣṇājinatilopari |  
kauśeyavastrasaṃvītaṃ kārayed dhemavājinam || [MP 280.4, Hem 275]

4.7.5 śaktitas tripalād ūrdhvam āsahasrapalād budhaḥ |  
pādukopānahachattracāmarāsanabhājanaiḥ || [MP 280.5, Hem 275]

4.7.6 pūrṇakumbhāṣṭakopetaṃ mālyekṣuphalasaṃyutam |  
śayyāṃ sopaskarāṃ tadvad dhemamārtaṇḍasaṃyutām || [MP 280.6, Hem 275]

4.7.7 tataḥ sarvauṣadhisnānasnāpito vedapuṃgavaiḥ |  
imam uccārayen mantraṃ gṛhītakusumāñjaliḥ || [MP 280.7, Hem 276]

4.7.8 namas te sarvadeveśa vedāharaṇalampaṭa |  
vājirūpeṇa mām asmāt pāhi saṃsārasāgarāt || [MP 280.8, Hem 276]

4.7.9 tvam eva saptadhā bhūtvā chandorūpeṇa bhāskaram |  
yasmād bhrāmayase lokān ataḥ pāhi sanātanaḥ || [MP 280.9, Hem 276]

4.7.10 evam uccārya gurave tam aśvaṃ vinivedayet |  
dattvā pāpakṣayād bhānor lokam abhyeti śāśvatam || [MP 280.10, Hem 276]

4.7.11 gobhir vibhavataḥ sarvān ṛtvijaś cābhipūjayet |  
sarvadhānyopakaraṇaṃ gurave vinivedayet || [MP 280.11, Hem 276]

4.7.12 sarvaśayyādikaṃ dattvā bhuñjītātailam eva hi |  
purāṇaśrāviṇaṃ tadvat kārayed bhojanādikam || [MP 280.12, Hem 276]

vibhavataḥ svavibhavānusāreṇa ṛtvigbhyo gāṃ dadyāt | sarvadhānyopakaraṇam iti viniyogāt pūrvaṃ dhānyāsādanaṃ gamyate | purāṇaśrāvī purāṇasya śrāvayitā |

4.7.13 imaṃ hiraṇyāśvavidhiṃ karoti yaḥ saṃpūjyamāno divi devatendraiḥ |  
vimuktapāpaḥ sa puraṃ murāreḥ prāpnoti siddhair abhipūjitaḥ san ||

[MP 280.13, Hem 277]

4.7.14 iti paṭhati ya etad dhemavājipradānaṃ  
sa kalikaluṣamuktaḥ so 'śvamedhena bhūyaḥ |

kanakamayavimānenārkalokaṃ prayāti

tridaśapativadhūbhiḥ pūjyate yo 'tha paśyet || [MP 280.14, Hem 277]

4.7.15 yo vā śṛṇoti puruṣo 'lpadhanaḥ smared vā  
hemāśvadānam abhinandayatīha loke |

so 'pi prayāti hatakalmaṣaśuddhadehaḥ

sthānaṃ puraṃdaramaheśvaradevajuṣṭam || [MP 280.15, Hem 277]

iti hiraṇyāśvadānam ||

## 04.08 aśvarathadānam
**4.8 athāśvarathadānam**

tatra matsyapurāṇe

4.8.1 athātaḥ saṃpravakṣyāmi mahādānam anuttamam |  
puṇyam aśvarathaṃ nāma mahāpātakanāśanam || [MP 281.1, Hem 279]

4.8.2 puṇyaṃ dinam athāsādya kṛtvā brāhmaṇavācanam |  
lokeśāvāhanaṃ kuryāt tulāpuruṣadānavat || [MP 281.2, Hem 279]

4.8.3 ṛtviṅmaṇḍapasaṃbhārabhūṣaṇāchādanādikam |  
kṛṣṇājine tilān kṛtvā kāñcanaṃ sthāpayed ratham || [MP 281.3, Hem 279]

4.8.4 saptāśvaṃ caturaśvaṃ vā catuścakraṃ sakūbaram |  
aindranīlena kumbhena dhvajarūpeṇa saṃyutam || [MP 281.4, Hem 279–80]

kūbaro yugādhārakāṣṭham | aindranīlena indranīlamaṇimayena kalaśena dhvaja-rūpeṇa saṃyutam |

4.8.5 lokapālāṣṭakopetaṃ padmarāgadalānvitam |  
catvāraḥ pūrṇakalaśā dhānyāny aṣṭādaśaiva tu || [MP 281.5, Hem 280]

4.8.6 kauśeyavastrasaṃyuktam upariṣṭād vitānakam |  
mālyekṣuphalasaṃyuktaṃ puruṣeṇa samanvitam || [MP 281.6, Hem 280]

4.8.7 yo yadbhaktaḥ pumān kuryāt sa tannāmnādhivāsanam || [MP 281.7, Hem 280]  
4.8.8 chattracāmarakauśeyavastropānahapādukāḥ |  
gobhir vibhavataḥ sārdhaṃ dadyāc ca śayanāsanam || [MP 281.7–8, Hem 280]

4.8.9 ābhārāt tripalād ūrdhvaṃ śaktitaḥ kārayed budhaḥ || [MP 281.8, Hem 280]  
ibhāraḥ palasahasradvayam |

4.8.10 aśvāṣṭakena saṃyuktaṃ caturbhir atha vājibhiḥ |  
dvābhyām atha yutaṃ dadyād dhemasiṃhadhvajānvitam || [MP 281.9, Hem 280]

4.8.11 cakrarakṣāv ubhau tasya turagasthāv athāśvinau || [MP 281.10, Hem 281]  
icakrarakṣau cakrasamīpe 'śvārūḍhāv aśvinīkumārau kāryau |

4.8.12 puṇyaṃ kālaṃ tataḥ prāpya pūrvavat snāpito dvijaiḥ |  
śuklamālyāmbaro dadyād imaṃ mantram udīrayet || [MP 281.10–11, Hem 281]

4.8.13 namo namaḥ pāpavināśanāya viśvātmane vedaturaṃgamāya |  
dhāmnām adhīśāya bhavābhidhāya pāpaughadāvānala dehi śāntim ||

[MP 281.12, Hem 281]

4.8.14 vasvaṣṭakādityamarudgaṇānāṃ tvam eva dhātā paramaṃ nidhānam |  
yatas tato me hṛdayaṃ prayātu dharmaikatānatvam aghaughanāśāt ||

[MP 281.13, Hem 281]

4.8.15 iti turagarathapradānam evaṃ  
bhavabhayasūdanam atra yaḥ karoti |

sa kaluṣapaṭalair vimuktadehaḥ

paramam upaiti padaṃ pinākapāṇeḥ || [MP 281.14, Hem 282]

4.8.16 dedīpyamānavapuṣā vijitaprabhāvam  
ākramya maṇḍalam akhaṇḍam akhaṇḍabhānoḥ |

siddhāṅganānayanaṣaṭpadapīyamāna-

vaktrāmbujo 'mbujabhavena ciraṃ sadāste || [MP 281.15, Hem 282]

4.8.17 iti paṭhati śṛṇoti vā ya itthaṃ  
kanakaturaṃgarathapradānam evam |

sa na narakapuraṃ vrajet kadācin

narakaripor bhavanaṃ prayāti bhūyaḥ || [MP 281.16, Hem 283]

iti hiraṇyāśvarathadānam ||

## 04.09 hemahastirathadānam
atha hemahastirathadānam

tatra matsyapurāṇe

4.9.1athātaḥ saṃpravakṣyāmi hemahastirathaṃ śubham |  
yasya prasādād bhuvanaṃ vaiṣṇavaṃ yāti mānavaḥ || [MP 282.1, Hem 283]

4.9.2 puṇyāṃ tithiṃ samāsādya tulāpuruṣadānavat |  
vipravācanakaṃ kuryāl lokeśāvāhanaṃ budhaḥ || [MP 282.2, Hem 283]

4.9.3 ṛtviṅmaṇḍapasaṃbhārabhūṣaṇāchādanādikam |  
atrāpy upoṣitas tadvad brāhmaṇaiḥ saha bhojanam || [MP 282.2–3, Hem 283]

4.9.4 kuryāt puṣparathākāraṃ kāñcanaṃ maṇimaṇḍitam |  
valabhībhir vicitrābhiś catuścakrasamanvitam || [MP 282.3–4, Hem 283]

ipuṣparathaḥ krīḍārtho rathaḥ | sa ca valabhībhir yukto bhavati |

4.9.5 lokapālāṣṭakopetaṃ brahmārkaśivasaṃyutam |  
madhye nārāyaṇopetaṃ lakṣmīpuṣṭisamanvitam || [MP 282.5, Hem 283–84]

4.9.6 kṛṣṇājine tiladroṇaṃ kṛtvā saṃsthāpayed ratham |  
tathāṣṭādaśa dhānyāni bhājanāsanacandanaiḥ || [MP 282.4, 6, Hem 284]

4.9.7 dīpikopānahachattradarpaṇaṃ pādukānvitam |  
dhvaje tu garuḍaṃ kṛtvā kūbarāgre vināyakam || [MP 282.6–7, Hem 284]

4.9.8 nānāphalasamāyuktam upariṣṭād vitānakam |  
kauśeyaṃ pañcavarṇaṃ tu amlānakusumānvitam || [MP 282.7–8, Hem 284]

4.9.9 caturbhiḥ kalaśaiḥ sārdhaṃ gobhir aṣṭābhir anvitam |  
caturbhir hemamātaṃgair muktādāmavibhūṣitaiḥ || [MP 282.8–9, Hem 284]

4.9.10 svarūpataḥ karibhyāṃ ca yuktaṃ kṛtvā nivedayet |  
kuryāt pañcapalād ūrdhvam ābhārād api śaktitaḥ || [MP 282.9–10, Hem 284]

4.9.11 tathā maṅgalaśabdena snāpito vedapuṃgavaiḥ |  
triḥ pradakṣiṇam āvṛtya gṛhītakusumāñjaliḥ |

imam uccārayen mantraṃ brāhmaṇebhyo nivedayet || [MP 282.10–11, Hem 285]

4.9.12 namo namaḥ śaṅkarapadmajārkalokeśavidyādharavāsudevaiḥ |  
tvaṃ sevyase vedapurāṇayajñatejomayasyandana pāhi tasmāt ||

[MP 282.12, Hem 285]

4.9.13 yat tat padaṃ paramaguhyatamaṃ murārer  
ānandahetu guṇarūpavimuktam antaḥ |

yogaikamānasadṛśo munayaḥ samādhau

paśyanti tat tvam asi nātha rathe 'dhirūḍhaḥ || [MP 282.13, Hem 285]

4.9.14 yasmāt tvam eva bhavasāgarasaṃplutānām  
ānandabhāṇḍabhṛtam adhvarapānapātram |

tasmād aghaughaśamanena kuru prasādaṃ

cāmīkarebharathamādhava saṃpradānāt || [MP 282.14, Hem 286]

4.9.15 itthaṃ praṇamya kanakebharathapradānaṃ  
yaḥ kārayet sakalapāpavimuktadehaḥ |

vidyādharāmaramunīndragaṇābhijuṣṭaṃ

prāpnoty asau padam atīndriyam indumauleḥ || [MP 282.15, Hem 287]

4.9.16 kṛtaduritavitānaprojjvaladvahnijāla-  
vyatikarahatadehodvegabhājo 'pi bandhūn |

nayati ca pitṛputrān rauravād apy aśeṣān

kṛtagajarathadānāc chāśvataṃ sadma viṣṇoḥ || [MP 282.16, Hem 287]

iti hemahastirathadānam ||

## 04.10 pañcalāṅgaladānam
atha pañcalāṅgaladānam

tatra matsyapurāṇe

4.10.1athātaḥ saṃpravakṣyāmi mahādānam anuttamam |  
pañcalāṅgalakaṃ nāma mahāpātakanāśanam || [MP 283.1, Hem 287]

4.10.2 puṇyāṃ tithim athāsādya yugādigrahaṇādikām |  
bhūmidānaṃ naro dadyāt pañcalāṅgalakānvitam || [MP 283.2, Hem 287]

4.10.3 karvaṭaṃ kheṭakaṃ cāpi grāmaṃ vā sasyamālinam |  
nivartanaśataṃ vāpi tadardhaṃ vāpi śaktitaḥ || [MP 283.3, Hem 288]

4.10.4 sāradārumayān kṛtvā halān pañca vicakṣaṇaḥ |  
sarvopakaraṇair yuktān anyān pañca ca kāñcanān || [MP 283.4, Hem 288]

karvaṭādisvarūpaṃ mārkaṇḍeyapurāṇe tadyathā—

4.10.5 sotsedhavapraprākāraṃ sarvataḥ khātakāvṛtam |  
yojanārdhārdhaviṣkambham aṣṭabhāgāyataṃ puram |

tadardhena tathā kheṭaṃ tatpādonaṃ ca karvaṭam || [MārP 46.43–45, Hem 288]

4.10.6 tathā śūdrajanaprāyā susamṛddhakṛṣīvalā |  
kṣetropabhogabhūmadhye vasatir grāmasaṃjñitā || [MārP 46.47, Hem 288]

upakaraṇāni yugayoktrādīni |

4.10.7vṛṣān lakṣaṇasaṃyuktān daśaiva ca dhuraṃdharān |  
suvarṇaśṛṅgābharaṇān muktālāṅgūlabhūṣitān || [MP 283.5, Hem 288]

4.10.8 raupyapādāgratilakān raktakauśeyabhūṣitān |  
sragdāmacandanayutān śālāyām adhivāsayet || [MP 283.6, Hem 288]

4.10.9 parjanyādityarudrebhyaḥ pāyasaṃ nirvapec carum |  
ekasminn eva kuṇḍe tu carum asmai nivedayet || [MP 283.7, Hem 288]

parjanyādityarudrebhya iti vihitasya pāyasacaruprabhṛter homas talliṅgair mantraiḥ |

4.10.10 palāśasamidhas tadvad ājyaṃ kṛṣṇatilāṃs tathā |  
tulāpuruṣavat kuryāl lokeśāvāhanaṃ budhaḥ || [MP 283.8, Hem 289]

4.10.11 tato maṅgalaśabdena śuklamālyāmbaro budhaḥ |  
āhūya dvijadāṃpatyaṃ hemasūtrāṅgulīyakaiḥ || [MP 283.9, Hem 289]

4.10.12 kauśeyavastrakaṭakair maṇibhiś cābhipūjayet |  
śayyāṃ sopaskarāṃ dadyād dhenum ekāṃ payasvinīm || [MP 283.10, Hem 289]

4.10.13 tathāṣṭādaśa dhānyāni samantād adhivāsayet |  
tataḥ pradakṣiṇaṃ kuryād gṛhītakusumāñjaliḥ || [MP 283.11, Hem 289]

4.10.14 imam uccārayen mantram atha sarvaṃ nivedayet || [MP 283.12, Hem 289]  
4.10.15 yasmād devagaṇāḥ sarve sthāvarāṇi carāṇi ca |  
dhuraṃdharāṅge tiṣṭhanti tasmād bhaktiḥ śive 'stu me || [MP 283.12–13, Hem 290]

4.10.16 yasmāt tu bhūmidānasya kalāṃ nārhanti ṣoḍaśīm |  
dānāny anyāni me bhaktir dharma eva dṛḍhā bhavet || [MP 283.13–14, Hem 290]

4.10.17 daṇḍena saptahastena triṃśad daṇḍān nivartanam |  
tribhāgahīnaṃ gocarmamānam āha prajāpatiḥ || [MP 283.14–15, Hem 290]

4.10.18 mānenānena yo dadyān nivartanaśataṃ budhaḥ |  
vidhinānena tasyāśu kṣīyate pāpasaṃhatiḥ || [MP 283.15, Hem 290]

4.10.19 tadardham api vā dadyād api gocarmamātrakam |  
bhavanasthānamātraṃ vā so 'pi pāpaiḥ pramucyate || [MP 283.16, Hem 290]

4.10.20 yāvanti lāṅgalakamārgamukhāni bhūmer  
bhāsāṃ pater duhitur aṅgajaromakāṇi |

tāvanti śaṅkarapure sa samā hi tiṣṭhed

bhūmipradānam iha yaḥ kurute manuṣyaḥ || [MP 283.17, Hem 290]

4.10.21 gandharvakiṃnarasurāsurasiddhasaṅghair  
ādhūtacāmaram upetya mahad vimānam |

saṃpūjyate pitṛpitāmahabandhuyuktaḥ

śambhoḥ puraṃ vrajati cāmaranāyakaḥ san || [MP 283.18, Hem 290–91]

4.10.22 indratvam apy adhigataṃ kṣayam abhyupaiti  
gobhūmilāṅgaladhuraṃdharasaṃpradānāt |

tasmād aghaughapaṭalakṣayakāri bhūmer

dānaṃ vidheyam abhibhūtibhavodbhavāya || [MP 283.19, Hem 291]

iti pañcalāṅgaladānam ||

## 04.11 pṛthivīdānam 
atha pṛthivīdānam 

tatra matsyapurāṇe

4.11.1 athātaḥ saṃpravakṣyāmi dharādānam anuttamam |  
pāpakṣayakaraṃ nṝṇām amaṅgalyavināśanam || [MP 284.1, Hem 294]

4.11.2 kārayet pṛthivīṃ haimīṃ jambūdvīpānukāriṇīm |  
maryādāparvatavatīṃ madhye merusamanvitām |

lokapālāṣṭakopetāṃ navavarṣasamanvitām || [MP 284.2–3, Hem 294]

maryādāparvatā aṣṭau himavadādayaḥ |

4.11.3nadīnadaśatopetāṃ saptasāgaraveṣṭitām |  
mahāratnasamākīrṇāṃ vasurudrārkasaṃyutām || [MP 284.3–4, Hem 294, 298]

4.11.4 hemnaḥ palasahasreṇa tadardhenātha śaktitaḥ |  
śatatrayeṇa vā kuryād dviśatena śatena vā || [MP 284.4–5, Hem 298]

4.11.5 kuryāt pañcapalād ūrdhvam aśakto 'pi vicakṣaṇaḥ || [MP 284.5, Hem 298]  
4.11.6 tulāpuruṣavat kuryāl lokeśāvāhanaṃ budhaḥ |  
ṛtviṅmaṇḍapasaṃbhārabhūṣaṇāchādanādikam || [MP 284.6, Hem 298]

4.11.7 vedyāṃ kṛṣṇājinaṃ kṛtvā tilānām upari nyaset || [MP 284.7, Hem 298]  
4.11.8 tathāṣṭādaśa dhānyāni rasāṃś ca lavaṇādikān |  
tathāṣṭau pūrṇakalaśān samantāt parikalpayet || [MP 284.7–8, Hem 298]

4.11.9 vitānakaṃ ca kauśeyaṃ phalāni vividhāni ca |  
tathāṃśukāni ramyāṇi śrīkhaṇḍaśakalāni ca || [MP 284.8–9, Hem 298]

4.11.10 ity evaṃ racayitvā tām adhivāsanapūrvakam |  
śuklamālyāmbaradharo muktābharaṇabhūṣitaḥ || [MP 284.9–10, Hem 298]

4.11.11 pradakṣiṇaṃ tataḥ kṛtvā gṛhītakusumāñjaliḥ |  
puṇyakālam athāsādya mantrān etān udāharet || [MP 284.10–11, Hem 298]

4.11.12 namas te sarvadevānāṃ tvam eva bhavanaṃ yataḥ |  
dhātrī ca sarvabhūtānām ataḥ pāhi vasuṃdhare || [MP 284.11–12, Hem 299]

4.11.13 vasu dhārayase yasmād vasu cātīva nirmalam |  
vasuṃdharā tato jātā tasmāt pāhi bhayād alam || [MP 284.12–13, Hem 299]

4.11.14 caturmukho 'pi no gacched yasmād antaṃ tavācale |  
anantāyai namas tasmāt pāhi saṃsārasāgarāt || [MP 284.13–14, Hem 299]

4.11.15 tvam eva lakṣmīr govinde śive gaurīti saṃsthitā |  
gāyatrī brahmaṇaḥ pārśve jyotsnā candre ravau prabhā || [MP 284.14–15, Hem 299]

4.11.16 buddhir bṛhaspatau khyātā medhā muniṣu saṃsthitā |  
viśvaṃ vyāpya sthitā yasmāt tato viśvaṃbharā matā || [MP 284.15–16, Hem 299]

4.11.17 dhṛtiḥ smṛtiḥ kṣamā kṣoṇī pṛthvī vasumatī rasā |  
etābhir mūrtibhiḥ pāhi devi saṃsārasāgarāt || [MP 284.16–17, Hem 299]

4.11.18 evam uccārya tāṃ devīṃ brāhmaṇebhyo nivedayet || [MP 284.17, Hem 299]  
4.11.19 dharārdhaṃ vā caturbhāgaṃ gurave pratipādayet |  
śeṣaṃ caivātha ṛtvigbhyaḥ praṇipatya visarjayet || [MP 284.18, Hem 299]

4.11.20 anena vidhinā yas tu dadyād dhemadharāṃ śubhām |  
puṇyakāle tu saṃprāpte sa padaṃ yāti vaiṣṇavam || [MP 284.19, Hem 300]

4.11.21 vimānenārkavarṇena kiṅkiṇījālamālinā |  
nārāyaṇapuraṃ gatvā kalpatrayam atho vaset || [MP 284.20, Hem 301]

4.11.22 pitṝṃś ca putrapautrāṃś ca tārayed ekaviṃśatim || [MP 284.20, Hem 301]  
4.11.23 iti paṭhati ya itthaṃ yaḥ śṛṇoti prasaṅgād  
api kaluṣavitānair muktadehaḥ samantāt |

divam amaravadhūbhir yāti saṃprārthyamāṇaḥ

padam amarasahasraiḥ sevitaṃ candramauleḥ || [MP 284.21, Hem 301]

iti pṛthivīdānam ||

## 04.12 viśvacakradānam
atha viśvacakradānam

tatra matsyapurāṇe

4.12.1athātaḥ saṃpravakṣyāmi mahādānam anuttamam |  
viśvacakram iti khyātaṃ sarvapāpapraṇāśanam || [MP 285.1, Hem 326]

4.12.2 tapanīyasya śuddhasya viśvacakraṃ tu kārayet || [MP 285.2, Hem 326]  
4.12.3 śreṣṭhaṃ palasahasreṇa tadardhena tu madhyamam |  
tasyārdhena kaniṣṭhaṃ syād viśvacakram udāhṛtam || [MP 285.2–3, Hem 326]

4.12.4 anyad viṃśatpalād ūrdhvam aśakto 'pi nivedayet || [MP 285.3, Hem 326]  
4.12.5 ṣoḍaśāraṃ tataś cakraṃ bhramannemyaṣṭakāvṛtam |  
nābhipadme sthitaṃ viṣṇuṃ yogārūḍhaṃ caturbhujam |

śaṅkhacakre 'sya pārśve tu devyaṣṭakasamāvṛtam || [MP 285.4–5, Hem 326]

4.12.6 dvitīyāvaraṇe tadvat pūrvato jalaśāyinam |  
atrir bhṛgur vasiṣṭhaś ca brahmā kaśyapa eva ca || [MP 285.5–6, Hem 327]

4.12.7 matsyaḥ kūrmo varāhaś ca narasiṃho 'tha vāmanaḥ |  
rāmo rāmaś ca rāmaś ca buddhaḥ kalkī ca sa kramāt || [MP 285.6–7, Hem 327]

4.12.8 tṛtīyāvaraṇe gaurī mātṛbhir vasubhir vṛtā |  
caturthe dvādaśādityā vedāś catvāra eva ca || [MP 285.7–8, Hem 328–29]

4.12.9 pañcame pañca bhūtāni rudrāś caikādaśaiva tu |  
lokapālāṣṭakaṃ ṣaṣṭhe diṅmātaṅgās tathaiva ca || [MP 285.8–9, Hem 329]

4.12.10 saptame 'strāṇi sarvāṇi maṅgalāni ca kārayet |  
antarāntarato devān vinyased aṣṭame punaḥ || [MP 285.9–10, Hem 329]

mātaro brahmāṇyādyāḥ sapta | astrāṇi khaḍgādīny aṣṭau | maṅgalāni dakṣiṇāvartta-śaṅkhādīni | antarāntarataḥ antarāṇāṃ madhye |

4.12.11 tulāpuruṣavac cheṣaṃ samantāt parikalpayet |  
ṛtviṅmaṇḍapasaṃbhārabhūṣaṇāchādanādikam || [MP 285.10–11, Hem 331]

4.12.12 viśvacakraṃ tataḥ kuryāt kṛṣṇājinatilopari |  
tathāṣṭādaśa dhānyāni rasāṃś ca lavaṇādikān || [MP 285.11–12, Hem 331]

4.12.13 pūrṇakumbhāṣṭakaṃ caiva vastrāṇi vividhāni ca |  
mālyekṣuphalaratnāni vitānaṃ cāpi kārayet || [MP 285.12–13, Hem 331]

4.12.14 tato maṅgalaśabdena snātaḥ śuklāmbaro gṛhī |  
homādhivāsanānte tu gṛhītakusumāñjaliḥ |

imam uccārayen mantraṃ triḥ kṛtvā tu pradakṣiṇam || [MP 285.13–14, Hem 332]

4.12.15 namo viśvamayāyeti viśvacakrātmane namaḥ |  
paramānandarūpi tvaṃ pāhi naḥ pāpakardamāt || [MP 285.14–15, Hem 332]

4.12.16 tejomayam idaṃ yasmāt sadā paśyanti yoginaḥ |  
hṛdi tvāṃ triguṇātītaṃ viśvacakraṃ namāmy aham || [MP 285.15–16, Hem 332]

4.12.17 vāsudeve sthitaṃ cakraṃ cakramadhye tu mādhavaḥ |  
anyonyādhārarūpeṇa praṇamāmi sthitāv iha || [MP 285.16–17, Hem 332]

4.12.18 viśvacakram idaṃ yasmāt sarvapāpaharaṃ param |  
āyudhaṃ cādhivāsaś ca bhavād uddhara mām ataḥ || [MP 285.17–18, Hem 332]

4.12.19 ity āmantrya tato dadyād viśvacakraṃ vimatsaraḥ |  
vimuktaḥ sarvapāpebhyo viṣṇuloke mahīyate || [MP 285.18–19, Hem 332]

4.12.20 vaikuṇṭhalokam āsādya caturbāhuḥ sanātanaḥ |  
sevyate 'psarasāṃ saṅghais tiṣṭhet kalpaśatatrayam || [MP 285.19–20, Hem 333]

4.12.21 praṇamed vā svayaṃ kṛtvā viśvacakraṃ dine dine |  
tasyāyur vardhate nityaṃ lakṣmīś ca vipulā bhavet || [MP 285.20, Hem 333]

4.12.22 iti sakalajagatsurādhivāsaṃ  
vitarati yas tapanīyaṣoḍaśāram |

haribhavanam upāgataḥ sa siddhaiś

ciram adhigamya namasyate śirobhiḥ || [MP 285.21, Hem 333]

4.12.23 asudarśanatāṃ prayāti śatror  
madanasudarśanatāṃ ca kāminīnām |

sa sudarśanakeśavānurūpaḥ

kanakasudarśanadānadagdhapāpaḥ || [MP 285.22, Hem 333]

4.12.24 kṛtaguruduritāni ṣoḍaśāra-  
pravarasudarśanadānato nirasya |

vrajati ca sa murāridhāma bhittvā

bhavam abhito bhuvane bhayāni bhūyaḥ || [MP 285.23, Hem 333]

iti viśvacakradānam ||

## 04.13 kalpalatādānam
atha kalpalatādānam

tatra matsyapurāṇe

4.13.1athātaḥ saṃpravakṣyāmi mahādānam anuttamam |  
mahākalpalatānāma mahāpātakanāśanam || [MP 286.1, Hem 334]

4.13.2 puṇyāṃ tithim athāsādya kṛtvā brāhmaṇavācanam |  
ṛtviṅmaṇḍapasaṃbhārabhūṣaṇāchādanādikam |

tulāpuruṣavat kuryāl lokeśāvāhanādikam || [MP 286.2–3, Hem 334]

4.13.3 cāmīkaramayīḥ kuryād daśa kalpalatāḥ samāḥ |  
nānāpuṣpaphalopetā nānāṃśukavibhūṣitāḥ || [MP 286.3–4, Hem 334]

4.13.4 vidyādharasuparṇānāṃ mithunair upaśobhitāḥ |  
hārān āditsubhiḥ siddhaiḥ phalāni ca vihaṃgamaiḥ || [MP 286.4–5, Hem 334]

4.13.5 lokapālānusāriṇyaḥ kartavyās tāsu devatāḥ || [MP 286.5, Hem 334]  
4.13.6 brāhmīm anantaśaktiṃ ca lavaṇasyopari nyaset |  
adhastāl latayor madhye padmaśaṅkhadhare śubhe || [MP 286.6, Hem 334]

4.13.7 bhāsanasthā tu guḍe pūrvataḥ kuliśāyudhā |  
rajanyajasthitāgneyī sruvapāṇir athānale || [MP 286.7, Hem 335]

rajanyajasthitā chāgavāhanā haridropari saṃsthitā | ānale āgneyadigbhāge |

4.13.8 yāmyāṃ ca mahiṣārūḍhā gadinī taṇḍulopari |  
ghṛte tu nairṛtī sthāpyā sakhaḍgā dakṣiṇāpare || [MP 286.8, Hem 335]

dakṣiṇāpare dakṣiṇapaścimadigbhāge |

4.13.9 vāruṇe vāruṇī kṣīre jhaṣasthā nāgapāśinī |  
patākinī ca vāyavye mṛgasthā śarkaropari || [MP 286.9, Hem 335]

4.13.10 saumyā tileṣu saṃsthāpyā śaṅkhinī nidhisaṃsthitā |  
māheśvarī vṛṣagatā navanīte triśūlinī || [MP 286.10, Hem 335]

4.13.11 maulinyo varadās tadvat kartavyā bālikānvitāḥ |  
śaktyā pañcapalād ūrdhvam āsahasrāt prakalpayet || [MP 286.11, Hem 335]

4.13.12 sarvāsām upariṣṭāc ca pañcavarṇaṃ vitānakam |  
dhenavo daśa kumbhāś ca vastrayugmāni caiva hi || [MP 286.12, Hem 335]

4.13.13 madhyame dve tu gurave ṛtvigbhyo 'nyās tathaiva ca || [MP 286.13, Hem 336]  
4.13.14 tato maṅgalaśabdena snātaḥ śuklāmbaro budhaḥ |  
triḥ pradakṣiṇam āvṛtya mantrān etān udīrayet || [MP 286.13, Hem 336]

4.13.15 namo namaḥ pāpavināśinībhyo brahmāṇḍalokeśvarapālinībhyaḥ |  
āśaṃsitādhikyaphalapradābhyo digbhyas tathā kalpalatāvadhūbhyaḥ ||

[MP 286.14, Hem 336]

4.13.16 iti sakaladigaṅganāpradānaṃ  
bhavabhayasūdanakāri yaḥ karoti |

abhimataphalade sa nākaloke

vasati pitāmahavatsarāṇi triṃśat || [MP 286.15, Hem 336–37]

abhimataphalade iṣṭaphaladāyini |

4.13.17 pitṛśatam atha tārayed bhavābdher  
bhavaduritaughavināśaśuddhadehaḥ |

surapativanitāsahasrasaṃkhyaiḥ

parivṛtam ambujasaṃbhavābhinandyaḥ || [MP 286.16, Hem 337]

4.13.18 iti vidhānam idaṃ sadigaṅganā-  
kanakakalpalatāvinivedane |

paṭhati yaḥ smaratīha tathekṣate

sa padam eti puraṃdarasevitam || [MP 286.17, Hem 337]

iti kalpalatādānam ||

## 04.14 saptasāgaradānam
atha saptasāgaradānam

tatra matsyapurāṇe

4.14.1 athātaḥ saṃpravakṣyāmi mahādānam anuttamam |  
saptasāgarakaṃ nāma sarvapāpapraṇāśanam || [MP 287.1, Hem 337]

4.14.2 puṇyaṃ dinam athāsādya kṛtvā brāhmaṇavācanam |  
tulāpuruṣavat kuryāl lokeśāvāhanaṃ budhaḥ |

ṛtviṅmaṇḍapasaṃbhārabhūṣaṇāchādanādikam || [MP 287.2–3, Hem 337]

4.14.3 kārayet sapta kuṇḍāni kāñcanāni vicakṣaṇaḥ |  
prādeśamātrāṇi tathā ratnimātrāṇi vā punaḥ || [MP 287.3–4, Hem 337]

4.14.4 kuryāt saptapalād ūrdhvam āsahasrāc ca śaktitaḥ || [MP 287.4, Hem 338]  
iratnimātrāṇi ratnyādisvarūpaṃ mārkaṇḍeyapurāṇa uktaṁ tadyathā—

4.14.5 ratnir aṅguṣṭhaparvāṇi saṃkhyayā tv ekaviṃśatiḥ ||  
itadardhaṃ prādeśaḥ |

4.14.6 saṃsthāpyāni ca sarvāṇi kṛṣṇājinatilopari || [MP 287.5, Hem 338]  
4.14.7 prathamaṃ pūrayet kuṇḍaṃ lavaṇena vicakṣaṇaḥ |  
dvitīyaṃ payasā tadvat tṛtīyaṃ sarpiṣā punaḥ || [MP 287.5–6, Hem 338]

4.14.8 caturthaṃ tu guḍenaiva dadhnā pañcamam eva ca |  
ṣaṣṭhaṃ śarkarayā tadvat saptamaṃ tīrthavāriṇā || [MP 287.6–7, Hem 338]

4.14.9 sthāpayel lavaṇasyānte brahmāṇaṃ kāñcanaṃ śubham |  
keśavaṃ kṣīramadhye tu ghṛtamadhye maheśvaram || [MP 287.7–8, Hem 338]

4.14.10 bhāskaraṃ guḍamadhye tu dadhimadhye 'marādhipam |  
śarkarāyāṃ nyasel lakṣmīṃ jalamadhye tu pārvatīm || [MP 287.8–9, Hem 338]

4.14.11 sarveṣu sarvaratnāni dhānyāni ca samantataḥ |  
tulāpuruṣavac cheṣam atrāpi parikalpayet || [MP 287.9–10, Hem 338]

4.14.12 tato vāruṇahomānte snāpito vedapuṃgavaiḥ |  
triḥ pradakṣiṇam āvṛtya mantrān etān udāharet || [MP 287.10–11, Hem 338]

vāruṇahomānte vāruṇahomānantaram | sa ca homo 'dhikaḥ sarvaśeṣe kartavyaḥ |

4.14.13 namo vaḥ sarvasindhūnām ādhārebhyaḥ sanātanāḥ |  
jantūnāṃ prāṇadebhyaś ca samudrebhyo namo namaḥ || [MP 287.11, Hem 339]

4.14.14 kṣīrodakājyadadhimādhavalāvaṇekṣu-  
sārāmṛtena bhuvanatrayajīvasaṅghān |

ānandayanti vasubhiś ca yato bhavantas

tasmān mamāpy aghavighātam alaṃ vidadhvam || [MP 287.12, Hem 339]

4.14.15 yasmāt samastabhuvaneṣu bhavanta eva  
tīrthāmarāsurasubaddhamaṇipratānam |

pāpakṣayāmbaravilepanabhūṣaṇāya

lokasya bibhrati tad astu mamāpi lakṣmīḥ || [MP 287.13, Hem 339]

4.14.16 iti dadāti rasāmarasaṃyutān  
śucir avismayavān iha sāgarān |

amalakāñcanavarṇamayān asau

padam upaiti harer amarāvṛtaḥ || [MP 287.14, Hem 339]

4.14.17 sakalapāpavighātavirājitaḥ  
pitṛpitāmahaputrakalatrakam |

narakalokasamākulam apy alaṃ

jhaṭiti so 'rpayate śivamandiram || [MP 287.15, Hem 339]

iti saptasāgaradānam ||

## 04.15 ratnadhenudānam
atha ratnadhenudānam

tatra matsyapurāṇe

4.15.1 athātaḥ saṃpravakṣyāmi mahādānam anuttamam |  
ratnadhenur iti khyātaṃ golokaphaladaṃ nṛṇām || [MP 288.1, Hem 340]

4.15.2 puṇyaṃ dinam athāsādya tulāpuruṣadānavat |  
lokeśāvāhanaṃ kṛtvā tato dhenuṃ prakalpayet || [MP 288.2, Hem 340]

4.15.3 bhūmau kṛṣṇājinaṃ kṛtvā lavaṇadroṇasaṃyutam |  
dhenuṃ ratnamayīṃ kuryāt saṃkalpavidhipūrvakam || [MP 288.3, Hem 340]

4.15.4 sthāpayet padmarāgāṇām ekāśītiṃ mukhe budhaḥ |  
padmarāgaśataṃ tadvad ghoṇāyāṃ parikalpayet || [MP 288.4, Hem 340]

ighoṇā nāsikāgrabhāgaḥ |

4.15.5 lalāṭe hematilakaṃ muktāphalaśataṃ dṛśoḥ |  
bhrūyuge vidrumaśataṃ śuktī karṇadvaye sthite || [MP 288.5, Hem 340]

4.15.6 kāñcanāni ca śṛṅgāni śiro vajraśatātmakam |  
grīvāyāṃ netrapaṭakaṃ gomedakaśatātmakam || [MP 288.6, Hem 340–41]

4.15.7 indranīlaśataṃ pṛṣṭhe vaiḍūryaśatapārśvakau |  
sphāṭikair udaraṃ tadvat saugandhikaśatāt kaṭim || [MP 288.7, Hem 341]

sphāṭikair udaraṃ tadvad iti śatasaṃkhyair ity arthaḥ |

4.15.8 khurā hemamayāḥ kāryāḥ pucchaṃ muktāvalīmayam |  
sūryakāntendukāntau ca ghrāṇe karpūracandanam || [MP 288.8, Hem 341]

4.15.9 kuṅkumāni ca romāṇi raupyāṃ nābhiṃ ca kārayet || [MP 288.9, Hem 341]  
4.15.10 gārutmataśataṃ tadvad apāne parikalpayet |  
tathānyāni ca ratnāni sthāpayet sarvasaṃdhiṣu || [MP 288.9–10, Hem 341]

4.15.11 kuryāc charkarayā jihvāṃ gomayaṃ ca tadātmakam |  
gomūtram ājyena tathā dadhi dugdhaṃ svarūpataḥ || [MP 288.10–11, Hem 341]

4.15.12 pucchāgre cāmaraṃ dadyāt samīpe tāmradohanam |  
kuṇḍalāni ca hemāni bhūṣaṇāni ca śaktitaḥ || [MP 288.11–12, Hem 341]

4.15.13 kārayed evam evaṃ tu caturthāṃśena vatsakam || [MP 288.12, Hem 341]  
4.15.14 tathā dhānyāni sarvāṇi pādāś cekṣumayāḥ smṛtāḥ |  
nānāphalāni sarvāṇi pañcavarṇaṃ vitānakam || [MP 288.13, Hem 341]

4.15.15 evaṃ viracanāṃ kṛtvā tadvad dhomādhivāsanam |  
ṛtvigbhyo dakṣiṇāṃ dattvā dhenum āmantrayet tataḥ || [MP 288.14, Hem 341]

4.15.16 guḍadhenuvad āmantrya idaṃ codāharet tataḥ || [MP 288.14, Hem 341]  
guḍadhenuvad yā lakṣmīr ity ādinā |

4.15.17 tvāṃ sarvadevagaṇadhāma yataḥ paṭhanti  
rudrendracandrakamalāsanavāsudevāḥ |

tasmāt samastabhuvanatrayadevayuktā

māṃ pāhi devi bhavasāgarapīḍyamānam || [MP 288.15, Hem 342]

4.15.18 āmantrya cettham abhitaḥ parivṛtya bhaktyā  
dadyād dvijāya gurave jalapūrvikāṃ tām | [MP 288.16, Hem 342]

parivṛtya pradakṣiṇīkṛtya |

4.15.19 yaḥ puṇyam āpya dinam atra kṛtopavāsaḥ  
pāpair vimuktatanur eti padaṃ murāreḥ || [MP 288.16, Hem 342]

4.15.20 iti sakalavidhijño ratnadhenupradānaṃ  
vitarati sa vimānaṃ prāpya dedīpyamānam |

sakalakaluṣamukto bandhubhiḥ putrapautraiḥ

saha madanasarūpaḥ sthānam abhyeti śambhoḥ || [MP 288.17, Hem 342]

iti ratnadhenudānam ||

## 04.16 mahābhūtaghaṭadānam
atha mahābhūtaghaṭadānam

tatra matsyapurāṇe

4.16.1athātaḥ saṃpravakṣyāmi mahādānam anuttamam |  
mahābhūtaghaṭaṃ nāma mahāpātakanāśanam || [MP 289.1, Hem 343]

4.16.2 puṇyāṃ tithim athāsādya kṛtvā brāhmaṇavācanam |  
ṛtviṅmaṇḍapasaṃbhārabhūṣaṇāchādanādikam || [MP 289.2, Hem 343]

4.16.3 tulāpuruṣavat kuryāl lokeśāvāhanādikam |  
kārayet kāñcanaṃ kumbhaṃ mahāratnacitaṃ budhaḥ || [MP 289.3, Hem 343]

4.16.4 prādeśād aṅgulaśataṃ yāvat kuryāt pramāṇataḥ |  
kṣīrājyapūritaṃ tadvat kalpavṛkṣasamanvitam || [MP 289.4, Hem 343]

4.16.5 padmāsanagatāṃs tadvad brahmaviṣṇumaheśvarān |  
varāheṇoddhṛtāṃ tadvat kuryāt pṛthvīṃ sapaṅkajām || [MP 289.5, Hem 343]

4.16.6 varuṇaṃ cāsanagataṃ kāñcanaṃ makaropari |  
hutāśanaṃ meṣagataṃ vāyuṃ kṛtamṛgāsanam || [MP 289.6, Hem 343]

4.16.7 tathā kāmādhipaṃ kuryān mūṣakasthaṃ vināyakam |  
vinyased ghaṭamadhye tān vedapañcakasaṃyutān || [MP 289.7, Hem 343]

4.16.8 ṛgvedasyākṣasūtraṃ syād yajurvedasya paṅkajam |  
sāmavedasya vīṇā syād veṇuṃ dakṣiṇato nyaset || [MP 289.8, Hem 343]

4.16.9 atharvavedasya punaḥ sruksruvau kamalaṃ kare |  
purāṇavedo varadaḥ sākṣasūtrakamaṇḍalūḥ ||[MP 289.9, Hem 344]

4.16.10 paritaḥ sarvadhānyāni cāmarāsanadarpaṇam |  
pādukopānahacchattradīpikābhūṣaṇāni ca || [MP 289.10, Hem 344]

4.16.11 śayyāś ca jalakumbhāś ca pañcavarṇaṃ vitānakam |  
snātvādhivāsanānte tu mantram etam udīrayet || [MP 289.11, Hem 344]

4.16.12 namo vaḥ sarvadevānām ādhārebhyaś carācare |  
mahābhūtādidevebhyaḥ śāntir astu śivaṃ mama || [MP 289.12, Hem 344]

4.16.13 yasmān na kiṃcid apy asti mahābhūtair vinā kṛtam |  
brahmāṇḍe sarvabhūteśa tasmāc chrīr akṣayāstu me || [MP 289.13, Hem 344]

4.16.14 ity uccārya mahābhūtaghaṭaṃ yo vinivedayet |  
sarvapāpavinirmuktaḥ prayāti paramāṃ gatim || [MP 289.14, Hem 344]

4.16.15 vimānenārkavarṇena pitṛbandhusamanvitaḥ |  
stūyamāno 'marastrībhiḥ padam abhyeti vaiṣṇavam || [MP 289.15, Hem 344]

4.16.16 ṣoḍaśaitāni yaḥ kuryān mahādānāni mānavaḥ |  
na tasya punar āvṛttir iha loke prajāyate || [MP 289.16, Hem 345]

4.16.17 iti paṭhati ya itthaṃ vāsudevasya pārśve  
sasutapitṛkalatraḥ saṃśṛṇotīha saṃyak |

puraripubhavane vā mandire vārkalakṣmyor

amarapuravadhūbhir modate so 'pi kalpam || [MP 289.17, Hem 345]

iti bhaṭṭahṛdayadharātmajamahāsāṃdhivigrahikaśrīmallakṣmīdharaviracite kṛtyakalpatarau dānakāṇḍe ṣoḍaśamahādānāni ||

## 04.17 padmapurāṇe brahmāṇḍadānavidhiḥ
atha padmapurāṇe brahmāṇḍadānavidhiḥ

rājovāca

4.17.1 vidhiṃ brahmāṇḍadānasya kṛtvā yaṃ mokṣabhāg bhavet |  
kālaṃ deśaṃ vipratīrthaṃ sarvam etad vadasva me || [PP 34.385, Hem 240]

4.17.2 kṛtena yena sarvasya phalabhāgī bhavāmy aham |  
kutsitasyāsya bhāvasya mokṣaḥ syād acirāc ca me || [PP 34.386, Hem 240]

vasiṣṭha uvāca

4.17.3 evaṃ śrutvā tato rājan purodhās tasya taṃ dvijaḥ |  
brahmāṇḍaṃ kārayāmāsa sauvarṇaṃ sarvadhātubhiḥ || [PP 34.387, Hem 241]

4.17.4 pīṭhaṃ niṣkasahasreṇa padmaṃ tatra prakalpayet |  
tatra brahmā tasya madhye padmarāgair alaṃkṛtaḥ || [PP 34.388, Hem 241]

4.17.5 sāvitryā caiva gāyatryā munibhir ṛṣibhiḥ saha |  
nāradādyaiḥ sutaiḥ sarvair indrādyaiś ca surais tathā || [PP 34.389, Hem 241]

4.17.6 sauvarṇavigrahāḥ sarve brahmaṇas tu puraḥsarāḥ || [PP 34.390, Hem 241]  
4.17.7 varāharūpo bhagavān lakṣmyā saha sanātanaḥ |  
nīlān marakatāṃś caiva bhūṣāyāṃ tasya kārayet || [PP 34.390–91, Hem 241]

4.17.8 rajatasya ca śuddhasya dehaṃ rudrasya kārayet |  
gomedakais tasya śobhāṃ kārayed atra buddhimān || [PP 34.391, Hem 241]

4.17.9 mauktikaiś cāpi somasya śobhāṃ vajrair divākare |  
grahāṇāṃ caiva sarveṣāṃ suvarṇāni ca dāpayet || [PP 34.392, Hem 241]

4.17.10 pīṭhāt saptaguṇaṃ raupyaṃ raupyāt tāmraṃ tathāvidhaṃ |  
tāmrāt saptaguṇaṃ kāryaṃ kāṃsyam atra narādhipa |

trapuṇaḥ purataḥ sīsaṃ tāval lohaṃ ca kārayet || [PP 34.393–94, Hem 243]

4.17.11 sapta dvīpāḥ samudrāś ca sapta vai kulaparvatāḥ |  
anayā saṃkhyayā kṛtvā nipuṇaiḥ śilpibhiḥ kṛtāḥ || [PP 34.395, Hem 243]

4.17.12 yādasāni ca bhūtāni rājatāny eva kārayet |  
āraṇyāni ca sattvāni sauvarṇāni ca kārayet |

vṛkṣān vanaspatīṃś cātra tṛṇavallīḥ savīrudhaḥ || [PP 34.396–97, Hem 243]

4.17.13 sarvaṃ prakalpya vidhivat tīrthe deyaṃ vicakṣaṇaiḥ || [PP 34.397, Hem 243]  
4.17.14 kurukṣetre gayāyāṃ ca prayāge 'marakaṇṭake |  
dvāravatyāṃ prabhāse vā gaṅgādvāre ca puṣkare |

tīrtheṣv eteṣu vai deyaṃ grahaṇe somasūryayoḥ || [PP 34.398–99, Hem 243–44]

4.17.15 dinacchidreṣu sarveṣu ayane dakṣiṇottare |  
vyatīpāte bahuguṇaṃ viṣuve ca viśeṣataḥ || [PP 34.399–400, Hem 244]

4.17.16 dātavyam etad rājendra vicāraṃ naiva kārayet |  
bālāgnihotriṇaṃ vipraṃ surūpaṃ ca guṇānvitaṃ || [PP 34.400–01, Hem 244]

4.17.17 sapatnīkaṃ ca saṃpūjya bhūṣayitvā tu bhūṣaṇaiḥ |  
purohitaṃ mukhyatamaṃ kṛtvānye ca tathā dvijāḥ || [PP 34.401–02, Hem 244]

4.17.18 caturdaśa guṇopetāḥ sapatnīkā nimantritāḥ |  
ahatāmbarasaṃchannāḥ sragviṇaḥ suvibhūṣitāḥ || [PP 34.402, Hem 244]

4.17.19 aṅgulīyakāni tathā karṇaveṣṭāṃś ca dāpayet || [PP 34.403, Hem 244]  
4.17.20 evaṃvidhāṃś ca saṃpūjya teṣām agre svayaṃ sthitaḥ |  
aṣṭāṅgapraṇipātena praṇamya ca punaḥ punaḥ |

purohitāya purataḥ kṛtvā vai karasaṃpuṭam || [PP 34.403–04, Hem 244]

4.17.21 yūyaṃ vai brāhmaṇāḥ prītā maitratvenānugṛhṇata |  
saumukhyeneha bhavatāṃ bhavet pūto naraḥ svayam || [PP 34.405, Hem 244]

4.17.22 bhavatāṃ prītiyogena svayaṃ prītaḥ pitāmahaḥ |  
brahmāṇḍena tu dattena toṣam eti janārdanaḥ || [PP 34.406, Hem 244]

4.17.23 pinākapāṇir bhagavān śakraś ca tridaśeśvaraḥ |  
ete vai toṣam āyānti anudhyātā dvijottamaiḥ || [PP 34.407, Hem 244]

4.17.24 evaṃ stutvā tato rājā brāhmaṇān vedapāragān |  
brahmāṇḍaṃ tu guroḥ prādāt savidhānaṃ punaḥ kṣaṇāt || [PP 34.408, Hem 244–45]

4.17.25 sarvakāmais tatas tṛpto yayau svargaṃ narādhipaḥ |  
tenāpi guruṇā tac ca vibhaktaṃ brāhmaṇaiḥ saha || [PP 34.409, Hem 245]

4.17.26 dattas tair api cānyebhyo brahmāṇḍāṃśo narādhipa || [PP 34.410, Hem 245]  
4.17.27 brahmāṇḍaṃ bhūmidānaṃ ca grāhyaṃ naikena tad bhavet |  
gṛhṇan doṣam avāpnoti brahmahatyāṃ na saṃśayaḥ || [PP 34.410–11, Hem 245, 58]

4.17.28 sarveṣāṃ caiva pratyakṣaṃ dātavyaṃ tan narādhipa |  
dīyamānaṃ ca paśyanti te 'pi bhūtā bhavanti hi |

darśanād eva te pūtā bhaveyur nātra saṃśayaḥ || [PP 34.411–12, Hem 245]

4.17.29 bhīmadvādaśī yā proktā svarṇanābhaṃ mṛgājinam |  
etāni gatvā paśyet tu dṛṣṭair etaiḥ kriyāphalam |

ayatnād eva labhyeta kartuś caiva salokatā || [PP 34.413–14, Hem 245]

iti brahmāṇḍadānam ||

## 04.18 gosahasradānam, tiladroṇadānam
**4.18 kālikāpurāṇe**

4.18.1 athāparaṃ smṛtaṃ dānaṃ yena rohanti dehinaḥ |  
durlabhaṃ tat paraṃ dhāma tṛptāḥ kāmair aśeṣataḥ || [Hem 258]

4.18.2 sahasraṃ tu savatsānāṃ dhenūnāṃ yaḥ śivāya vai |  
snānārthaṃ vidhivad dadyāt so 'pi tatpadam āpnuyāt || [Hem 259]

4.18.3 tadgosahasrakṣīreṇa tathā dadhnā ca śaṅkaram |  
sarpiṣā ca samagreṇa snāpya vādyādimaṅgalaiḥ |

dadyāt sarasijaṃ raukmaṃ liṅgaṃ saṃpūjya yatnataḥ || [Hem 259]

raukmaṃ sauvarṇam |

4.18.4 tadante vātha puṣpais tu āpīṭhāntaṃ suśobhanam |  
vitānahemaghaṇṭādīn yugāṃś caiva nivedayet || [Hem 259]

āpīṭhāntaṃ puṣpaiḥ pūrayed iti śeṣaḥ |

4.18.5 dīpadarpaṇanaivedyaṃ hemadaṇḍaṃ ca cāmaram || [Hem 259]  
4.18.6 agniṃ saṃtarpya cājyena mantravicchrotriyeṇa ca |  
hemavastrasuyugmena bhūṣitena dvijena vai || [Hem 259]

ājyenetyādi ājyena dravyeṇa śrotriyeṇa ṛtvigbhūtena saṃtarpayed ity arthaḥ | hema-vastrasuyugmeneti hemnā śobhanavastrayugmenety arthaḥ |

4.18.7 tato brahmaraveṇaiva śuklā gaus tatra yā śubhā |  
vitānaṃ cocchrayet tasyā gacchet prāgdakṣiṇaṃ punaḥ || [Hem 259]

4.18.8 harāya cāparāḥ sarvā gāvas tad anucālayet |  
maṇḍitā hemavastrādyair mahāvāditranisvanaiḥ || [Hem 259]

4.18.9 pradakṣiṇaṃ tato devaṃ kṛtvā gāvas tadagrataḥ |  
sthāpayitvā tu tāḥ sarvā yajamānaḥ pradakṣiṇam || [Hem 259]

4.18.10 surabhī yā ca yā mukhyā tasyās tv agre ca kārayet |  
sarvaṃ tad gosahasraṃ tu mahābrahmaraveṇa vai || [Hem 259–60]

4.18.11 tatas tu puccham ādāya tilahemayavākṣataiḥ |  
sapuṣpodakahastābhyāṃ śaṅkarāya nivedayet || [Hem 260]

yavākṣatair akṣatayavaiḥ |

4.18.12 tatas tv ekādaśabhyas tu brāhmaṇebhyas tathāparāḥ |  
gāvo vatsānvitā dadyāt tebhyo deyaṃ vicintya ca || [Hem 260]

4.18.13 avratān savratāṃs tatra brāhmaṇāṃś ca viśeṣataḥ |  
dīnāndhaduḥkhitāṃś caiva bhojayed anivāritān || [Hem 260]

4.18.14 vidhinānena bhaktyā ca svarjitā gosavena tu |  
uddiśya śaṅkaraṃ devaṃ mucyate bhavabandhanāt || [Hem 260]

svarjidgosavau dṛṣṭāntārthau |

4.18.15 atha vānyaprakāreṇa dadyād gośatam uttamam | [Hem 260]  
gośatam uttamam iti śataśabdo bahuvācī | sa cātra sahasraparaḥ agre sahasra-viniyogadarśanāt |

4.18.16 ekādaśādhikaṃ rudre cicchaktāya mitāya ca || [Hem 260]  
4.18.17 saṃpūrṇaṃ pūrvavat kṛtvā vidhim ādau prayatnataḥ |  
homapūjādisaṃyuktaṃ dadyāt tatraiva śambhave || [Hem 260]

4.18.18 dīkṣitānāṃ śataṃ hy ekam āhṛtya śivamandire |  
tataḥ pūjya yathānyāyaṃ dadyāt tebhyo yathā śṛṇu || [Hem 260]

4.18.19 daśakaṃ daśakaṃ caiva ekaikasya pṛthak pṛthak |  
hṛdi śambhuṃ gavāṃ caiva dhyātvā teṣāṃ nivedayet || [Hem 260]

4.18.20 adhikaṃ daśakaṃ yat tu nīlakaṇṭhenduśekhare |  
dadyāt pūrvavidhānena dhenūnāṃ ca savatsakam || [Hem 260–61]

dīkṣitānāṃ śatam ity ādi śambhuprītaye śambhuṃ hṛdi dhyātvā dīkṣitānāṃ saṃpradānabhūtānāṃ dadyād ity arthaḥ | pūrvavidhānena kṣīrādisnapanaprakāreṇa |

4.18.21 atha vā śrotriyān viprān vedavedāṅgapāragān |  
āhṛtya dviguṇāṃs tebhyaḥ pañca pañca dadet sudhīḥ || [Hem 261]

4.18.22 kṛtvā vidhim imaṃ jantur na śocyaḥ syāt kadācana |  
garbhāgārajvare bhūyaḥ pariklāmati naiva saḥ || [Hem 261]

garbhāgārajvare garbhavāsakleśe |

iti triprakāraṃ gosahasradānam ||

ādityapurāṇe

4.18.23 atha prayacched vipreṣu gosahasraṃ mahāmune |  
arcayed gandhapuṣpais tu paṭaiḥ sarvāḥ samarcayet || [Hem 263]

ipaṭair vastraiḥ |

4.18.24 sarvāḥ kanakaśṛṅgābhāḥ sarvā rūpyakhurārcitāḥ |  
sarvāḥ pradakṣiṇīḥ kṛtvā prayaccheta dvijātiṣu || [Hem 263]

4.18.25 suvarṇaśṛṅgaracitā vastrābharaṇabhūṣitāḥ |  
hīnāṅgā na daded gāvaḥ kṛśā vṛddhāturās tathā || [Hem 263]

4.18.26 ekāṃ gām arcayet tāsāṃ śeṣāṇāṃ ca vidhiṃ śṛṇu |  
tilānāṃ tu śataṃ hy ekaṃ dadyād vipreṣu dakṣiṇām |

pādyena vidhinā caiva tarpayitvā dvijāṃs tathā || [Hem 263]

tilānāṃ śataṃ tilānāṃ droṇaśatam ity arthaḥ | pādyena pādyārghādinā |

4.18.27 śuciḥ śuddhamanā bhūtvā yo 'rcayec ca janārdanam |  
praṇamya śirasā devaṃ dattvā gāvaś ca satvaram |

tena tā arcitāḥ sarvā bhaviṣyanti na saṃśayaḥ || [Hem 263]

4.18.28 vedaśāstrārthatattvajñāḥ saṃhitādhyāpakā dvijāḥ |  
agnihotraratā ye ca svādhyāyaniratāś ca ye |

etān viprān parīkṣeta gopradāne mahāmune || [Hem 263]

4.18.29 īdṛśānāṃ tu yad dattaṃ tac cānantam ihocyate |  
anantaṃ tasya tad dānam iti satyaṃ mahāmune || [Hem 263]

4.18.30 upoṣya vidhivac caiva prasannamānasendriyaḥ |  
upetya brāhmaṇān paśyed dadyād gāvaś ca satvaraḥ || [Hem 263–64]

4.18.31 tarpayitvā ca tā gāvaḥ praṇipātena pūjayet |  
sparśayitvā ca tā gāvaḥ sumanāḥ susamāhitaḥ || [Hem 264]

sparśayitvā dattvā |

4.18.32 na caitās tāḍayed daṇḍair na hastena na leṣṭunā || [Hem 264]  
4.18.33 yathoktaṃ gosahasraṃ tu yaḥ prayacchati vai dvijaḥ |  
sarvān kleśān parityajya viṣṇuloke mahīyate || [Hem 264]

iti gosahasradānam ||

tathā

4.18.34 tilānāṃ ca śataṃ yas tu vinā gobhyaḥ prayacchati |  
palam ekaṃ suvarṇasya gosahasrād viśiṣyate || [Hem 264]

4.18.35 yathoktaṃ gosahasraṃ tu yaḥ prayacched dvijātiṣu |  
tatphalaṃ labhate dātā sadyaḥ pāpāt pramucyate || [Hem 264]

4.18.36 yas tu paśyati pāpātmā so 'pi pāpāt pramucyate || [Hem 264]  
4.18.37 ekaviṃśatim uddhṛtya ye ca pūrve vyavasthitāḥ |  
tārayanti narāḥ kṣipraṃ kulāny ekottaraṃ śatam || [Hem 264]

4.18.38 alābhe gosahasrasya suvarṇaṃ dātum arhati |  
sahasrārdhaṃ śataṃ nyūnaṃ dvijānāṃ ca tilaiḥ saha || [Hem 264]

4.18.39 tathā ca labhate nityaṃ saṃpūrṇaṃ dvijasattama |  
arcitānāṃ sahasrāṇāṃ phalaṃ prāpnoti mānavaḥ || [Hem 264]

4.18.40 saṃpūrṇadakṣiṇaṃ vipra gosahasraṃ prakīrtitam |  
tilānāṃ tu śataṃ hy ekaṃ gavāṃ dānena tat samam || [Hem 264]

sahasrārdhaṃ suvarṇasya ṣoḍaśamāṣaparimitasyeti śeṣaḥ |

mahābhārate

4.18.41 gavāṃ sahasradaḥ pretya narakaṃ naiva paśyati |  
sarvatra vijayaṃ cāpi labhate manujādhipaḥ || [MB 13.65.43, Hem 264]

4.18.42 daśagosahasrado nityaṃ śakreṇa saha modate |  
akṣayāṃl labhate lokān naraḥ śatasahasradaḥ || [MB 13.65.52, Hem 265]

4.18.43 suvarṇaśṛṅgais tu virājitānāṃ gavāṃ sahasrasya punaḥ pradātā |  
prāpnoti puṇyaṃ divi devalokam ity evam āhur munivedasaṅghāḥ ||

[MB 13.57.27, Hem 265]

iti tiladroṇadānam ||



## 05.01 parvatadānāni
atha parvatadānāni

tatra matsyapurāṇe

umāpatir uvāca

5.1.1 meroḥ pradānaṃ vakṣyāmi daśadhā munisattama |  
yatpradānān naro lokān āpnoti surapūjitān || [MP 83.2, Hem 346]

5.1.2 purāṇeṣu ca vedeṣu yajñeṣv āyataneṣu ca |  
na tat phalam adhīteṣu kṛteṣv iha yad aśnute || [MP 83.3, Hem 346–47]

5.1.3 tasmād vidhānaṃ vakṣyāmi parvatānām anuttamam |  
prathamo dhānyaśailaḥ syād dvitīyo lavaṇācalaḥ || [MP 83.4, Hem 347]

5.1.4 guḍācalas tṛtīyas tu caturtho hemaparvataḥ |  
pañcamas tilaśailaḥ syāt ṣaṣṭhaḥ kārpāsaparvataḥ || [MP 83.5, Hem 347]

5.1.5 saptamo ghṛtaśailaś ca ratnaśailas tathāṣṭamaḥ |  
rājato navamas tadvad daśamaḥ śarkarācalaḥ || [MP 83.6, Hem 347]

5.1.6 vakṣye vidhānam eteṣāṃ yathāvad anupūrvaśaḥ || [MP 83.7, Hem 347]  
[5.1 atha dhānyaparvatadānam]

5.1.7 ayane viṣuve puṇye vyatīpāte dinakṣaye |  
śuklapakṣe tṛtīyāyām uparāge śaśikṣaye || [MP 83.7–8, Hem 347]

5.1.8 vivāhotsavayajñeṣu dvādaśyām atha vā punaḥ |  
śuklāyāṃ pañcadaśyāṃ vā puṇyarkṣe vā vidhānataḥ || [MP 83.8–9, Hem 347]

5.1.9 dhānyaśailādayo deyā yathāśāstraṃ vidhānataḥ || [MP 83.9, Hem 347]  
5.1.10 gomayenānuliptāyāṃ yathāśraddhaṃ vidhānataḥ |  
tīrthe vāyatane vāpi goṣṭhe vā bhavanāṅgaṇe || [MP 83.10, Hem 347]

5.1.11 maṇḍapaṃ kārayed bhaktyā caturasram udaṅmukham |  
prāgudakpravaṇaṃ tadvat prāṅmukhaṃ vā vidhānataḥ || [MP 83.10, Hem 347]

5.1.12 gomayenopaliptāyāṃ bhūmāv āstīrya vai kuśān |  
tanmadhye parvataṃ kuryād viṣkambhaiḥ parvatair yutam || [MP 83.11, Hem 348]

5.1.13 dhānyadroṇasahasreṇa bhaved girir ihottamaḥ | [MP 83.12, Hem 348]  
droṇaś ca pramāṇasthapuruṣasya pramāṇasthakaracaraṇasya dvādaśabhiḥ prasṛtibhiḥ kuḍavo bhavati | anena kuḍavena caturguṇottaraṃ prasthāḍhakadroṇā bhavanti | ataś catuḥṣaṣṭhyā kuḍavair droṇo bhavati |

5.1.14 madhyamaḥ pañcaśatikaḥ kaniṣṭhaḥ syāt tribhiḥ śataiḥ || [MP 83.12, Hem 348]  
5.1.15 merur mahān vrīhimayas tu madhye suvarṇavṛkṣatrayasaṃyutaḥ syāt ||  
[MP 83.13, Hem 348]

vṛkṣatrayaṃ śarkarācale trayo vṛkṣā vakṣyamāṇā mandārapārijātakalpapādapāḥ |

5.1.16 pūrveṇa muktāphalavajrayukto yāmyena gomedakapuṣparāgaiḥ |  
paścāc ca gārutmatanīlaratnaiḥ saumyena vaiḍūryasarojarāgaiḥ ||

[MP 83.13–14, Hem 348]

5.1.17 śrīkhaṇḍakhaṇḍair abhitaḥ pravālalatānvitaḥ śuklaśilātalaḥ syāt ||  
[MP 83.14, Hem 349]

5.1.18 brahmātha viṣṇur bhagavān purārir divākaro 'py atra hiraṇmayaḥ syāt |  
mūrdhavyavasthā gatamatsareṇa kāryās tv aneke ca punar dvijaughāḥ ||

[MP 83.15, Hem 349]

mūrdhavyavasthā uparideśasthitāḥ | dvijaughāḥ pakṣisamūhāḥ | te ca sauvarṇāḥ hiraṇmayatvasya prakṛtatvāt |

5.1.19 catvāri śṛṅgāṇi ca rājatāni nitambabhāgeṣv api rājataḥ syāt |  
ārdrekṣuvaṃśāvṛtakandaras tu ghṛtodakaprasravaṇaś ca dikṣu ||

[MP 83.16, Hem 349]

5.1.20 śuklāmbarāṇy ambudharāvalī syāt pūrveṇa pītāni ca dakṣiṇena |  
vāsāṃsi paścād atha karburāṇi raktāni caivottarato ghanālī || [MP 83.17, Hem 349]

ikṣur eva vaṃśaḥ | ghṛtam evodakam | vāsāṃsy eva meghāḥ | ghanālī megha-mālā |

5.1.21 raupyān mahendrapramukhān athāṣṭau saṃsthāpya lokādhipatīn krameṇa |  
nānāphalālī ca samantataḥ syān manoramaṃ mālyavilepanaṃ ca ||

[MP 83.18, Hem 349]

5.1.22 vitānam evopari pañcavarṇam amlānapuṣpābharaṇaṃ sitaṃ vā ||  
[MP 83.19, Hem 349]

5.1.23 itthaṃ niveśyāmaraśailam agryaṃ meros tu viṣkambhagirīn krameṇa |  
turīyabhāgena caturdiśaṃ tu saṃsthāpayet puṣpavilepanāḍhyān ||

[MP 83.19–20, Hem 350]

5.1.24 pūrveṇa mandaram anekaphalaiś ca yuktaṃ  
yuktaṃ gaṇaiḥ kanakabhadrakadambacihnam |

kāmena kāñcanamayena virājamānam

ākārayet kusumavastravilepanāḍhyam || [MP 83.20–21, Hem 350]

5.1.25 kṣīrāruṇodasarasā ca vanena caiva  
raupyeṇa śaktighaṭitena virājamānam || [MP 83.21, Hem 350–51]

mandaro 'pi vrīhimaya eva | kṣīrāruṇodasarasā kṣīrapūritenāruṇodasaṃjñakena taḍāgena rūpyaghaṭitena | vanenāpi raupyeṇa |

5.1.26 yāmyena gandhamadanaś ca niveśanīyo  
godhūmasaṃcayamayaḥ kaladhautajambvā |

haimena yakṣapatinā ghṛtamānasena

vastraiś ca rājatavanena ca saṃyutaḥ syāt || [MP 83.22, Hem 351]

gandhamadano gandhamādanaḥ | kaladhautajambvā suvarṇajambūvṛkṣeṇa | ghṛta-mānasena ghṛtakalpitamānasasarasā |

5.1.27 paścāt tilācalam anekasugandhipuṣpaṃ  
sauvarṇapippalahiraṇmayahaṃsayuktam |

ākārayed rajatapuṣpavanena tadvad

vastrānvitaṃ dadhiśitodasaras tathāgre || [MP 83.23, Hem 351]

5.1.28 saṃsthāpya taṃ vipulaśailam athottareṇa  
śailaṃ supārśvam api māṣamayaṃ savastram || [MP 83.24, Hem 351]

paścāt paścimadeśe | vipulaśailaṃ vipulaṃ nāma parvatam |

5.1.29 puṣpaiś ca hemavaṭapādapaśekharaṃ tam  
ākārayet kanakadhenuvirājamānam |

mākṣīkabhadrasarasā ca vanena tadvad

raupyeṇa bhāsvaravatā ca yutaṃ vidhāya || [MP 83.24–25, Hem 351]

5.1.30 homaś caturbhir atha vedapurāṇavidbhir  
dāntair anindyacaritākṛtibhir dvijendraiḥ |

pūrveṇa hastamitam atra vidhāya kuṇḍaṃ

kāryas tilair yavaghṛtena samitkuśaiś ca || [MP 83.25–26, Hem 352–53]

5.1.31 rātrau ca jāgaram anuddhatagītatūryair  
āvāhanaṃ ca kathayāmi śiloccayānām || [MP 83.26, Hem 353]

5.1.32 tvaṃ sarvadevagaṇadhāmanidhir viruddham  
asmadgṛheṣv amaraparvata nāśayāśu |

kṣemaṃ vidhatsva kuru śāntim anuttamāṃ naḥ

saṃpūjitaḥ paramabhaktimatā mayā hi || [MP 83.27, Hem 353–54]

5.1.33 tvam eva bhagavān īśo brahmā viṣṇur divākaraḥ |  
mūrtāmūrtaparaṃ bījam ataḥ pāhi sanātana || [MP 83.28, Hem 354]

5.1.34 yasmāt tvaṃ lokapālānāṃ viśvamūrteś ca mandiram |  
rudrādityavasūnāṃ ca tasmāc chāntiṃ prayaccha me || [MP 83.29, Hem 354]

5.1.35 yasmād aśūnyam amarair nārībhiś ca śiras tava |  
tasmān mām uddharāśeṣaduḥkhasaṃsārasāgarāt || [MP 83.30, Hem 354]

5.1.36 evam abhyarcya taṃ meruṃ mandaraṃ cābhipūjayet || [MP 83.31, Hem 354]  
5.1.37 yasmāc caitrarathena tvaṃ bhadrāśvapramukhena ca |  
śobhase mandara kṣipram alaṃ tuṣṭikaro bhava || [MP 83.31–32, Hem 354]

5.1.38 yasmāc cūḍāmaṇir jambudvīpe tvaṃ gandhamādana |  
gandharvavanaśobhāvān ataḥ kīrtir dṛḍhāstu me || [MP 83.32–33, Hem 354]

5.1.39 yasmāt tvaṃ ketumālena vaibhrājena vanena ca |  
hiraṇmayāśvatthaśikhas tasmāt puṣṭir dhruvāstu me || [MP 83.33–34, Hem 354]

yasmāt tvaṃ ketumālenety ādinā puṣṭir dhruvāstu me | ity anena mantreṇa vipulaparvatāmantraṇam |

5.1.40 uttaraiḥ kurubhir yasmāt sāvitreṇa vanena ca |  
supārśva rājase nityam ataḥ śrīr akṣayāstu me || [MP 83.34–35, Hem 354]

5.1.41 evam āmantrya tān sarvān prabhāte vimale punaḥ |  
snātvātha gurave dadyān madhyamaṃ parvatottamam || [MP 83.35–36, Hem 354]

5.1.42 viṣkambhān parvatān dadyād ṛtvigbhyaḥ kramaśo mune |  
gāś ca dadyāc caturviṃśad atha vā daśa śaktitaḥ || [MP 83.36–37, Hem 355]

5.1.43 śaktitaḥ sapta cāṣṭau vā pañca dadyād aśaktimān |  
ekāṃ vā gurave dadyāt kapilāṃ ca payasvinīm || [MP 83.37–38, Hem 355]

5.1.44 parvatānām aśeṣāṇām eṣa eva vidhiḥ smṛtaḥ |  
ta eva pūjane mantrās ta evopaskarāḥ smṛtāḥ || [MP 83.38–39, Hem 355]

5.1.45 grahāṇāṃ lokapālānāṃ brahmādīnāṃ ca sarvadā |  
svamantreṇa ca sarveṣu homaḥ śaileṣu paṭhyate || [MP 83.39–40, Hem 355–56]

5.1.46 upavāso bhaven nityam aśaktau naktam iṣyate || [MP 83.40, Hem 356]  
5.1.47 vidhānaṃ sarvaśailānāṃ kramaśaḥ śṛṇu nārada |  
dānakāle ca ye mantrāḥ parvateṣu ca yat phalam || [MP 83.41, Hem 356]

5.1.48 annaṃ brahma yataḥ proktam annaṃ prāṇāḥ prakīrtitāḥ |  
annād bhavanti bhūtāni jagad annena vartate || [MP 83.42, Hem 356]

5.1.49 annam eva yato lakṣmīr annam eva janārdanaḥ |  
dhānyaparvatarūpeṇa pāhi tasmān namo namaḥ || [MP 83.43, Hem 356]

5.1.50 anena vidhinā yas tu dadyād dhānyamayaṃ girim |  
manvantaraśataṃ sāgraṃ devaloke mahīyate || [MP 83.44, Hem 356]

5.1.51 apsarogaṇagandharvair ākīrṇena virājatā |  
vimānena divaḥ pṛṣṭham āyāti ṛṣisevitaḥ || [MP 83.45, Hem 356]

5.1.52 karmakṣayād rājarājyaṃ prāpnotīha na saṃśayaḥ || [MP 83.45, Hem 356]  
iti dhānyācaladānam ||

## 05.02 lavaṇācaladānam 
atha lavaṇācaladānam 

tatra matsyapurāṇe

5.2.1 athātaḥ saṃpravakṣyāmi lavaṇācalam uttamam |  
yatpradānān naro lokam āpnoti śivasaṃyutam || [MP 84.1, Hem 360]

5.2.2 uttamaḥ ṣoḍaśadroṇaḥ kartavyo lavaṇācalaḥ |  
madhyamaḥ syāt tadardhena caturbhir adharaḥ smṛtaḥ || [MP 84.2, Hem 360]

5.2.3 vittahīno yathāśaktyā droṇād ūrdhvaṃ tu kārayet |  
caturthāṃśena viṣkambhaparvatān kārayet pṛthak || [MP 84.3, Hem 360]

5.2.4 vidhānaṃ pūrvavat kuryād brahmādīnāṃ ca sarvadā |  
tadvad dhemamayān sarvāṃl lokapālān niveśayet || [MP 84.4, Hem 360–61]

5.2.5 sarāṃsi kāmadevādīṃs tadvac cātra niveśayet |  
kuryāj jāgaram atrāpi dānamantrān nibodhata || [MP 84.5, Hem 361]

5.2.6 saubhāgyarasasaṃbhūto yato 'yaṃ lavaṇo rasaḥ |  
tadātmakatvena ca māṃ pāhi pāpān nagottama || [MP 84.6, Hem 361]

5.2.7 yasmād annarasāḥ sarve notkaṭā lavaṇaṃ vinā |  
priyaṃ ca śivayor nityaṃ tasmāc chāntiṃ prayaccha me || [MP 84.7, Hem 361]

5.2.8 viṣṇudehasamudbhūtaṃ yasmād ārogyavardhanam |  
tasmāt parvatarūpeṇa pāhi saṃsārasāgarāt || [MP 84.8, Hem 361]

5.2.9 anena vidhinā yas tu dadyāl lavaṇaparvatam |  
umāloke vaset kalpaṃ tato yāti parāṃ gatim || [MP 84.9, Hem 361]

iti lavaṇācaladānam ||

## 05.03 guḍaparvatadānam 
atha guḍaparvatadānam 

tatra matsyapurāṇe

5.3.1 athātaḥ saṃpravakṣyāmi guḍaparvatam uttamam |  
yatpradānān naraḥ śrīmān svargam āpnoti pūjitaḥ || [MP 85.1, Hem 361]

5.3.2 uttamo daśabhir bhārair madhyamaḥ pañcabhir mataḥ |  
tribhir bhāraiḥ kaniṣṭhaḥ syāt tadardhenālpavittavān || [MP 85.2, Hem 361]

5.3.3 tadvad āmantraṇaṃ pūjā hemavṛkṣasurārcanam |  
viṣkambhaparvatāṃs tadvat sarāṃsi vanadevatāḥ || [MP 85.3, Hem 361]

5.3.4 homajāgaraṇaṃ tadval lokapālādhivāsanam |  
dhānyaparvatavat kuryād imaṃ mantram udīrayet || [MP 85.4, Hem 362]

5.3.5 yathā deveṣu viśvātmā pravaro 'yaṃ janārdanaḥ |  
sāmavedas tu vedānāṃ mahādevas tu yoginām || [MP 85.5, Hem 362]

5.3.6 praṇavaḥ sarvamantrāṇāṃ nārīṇāṃ pārvatī yathā |  
tathā rasānāṃ pravaraḥ sadaivekṣuraso mataḥ || [MP 85.6, Hem 362]

5.3.7 mama tasmāt parāṃ lakṣmīṃ dadasva guḍaparvataḥ || [MP 85.7, Hem 362]  
5.3.8 yasmāt saubhāgyadāyinyā bhrātā tvaṃ guḍaparvataḥ |  
nivāsaś cāpi pārvatyās tasmān māṃ pāhi sarvadā || [MP 85.7, Hem 362]

5.3.9 anena vidhinā yas tu dadyād guḍamayaṃ giriṃ |  
pūjyamānaḥ sa gandharvair gaurīloke mahīyate || [MP 85.8, Hem 362]

5.3.10 punaḥ kalpaśatānte tu saptadvīpādhipo bhavet |  
āyurārogyasaṃpannaḥ śatrubhiś cāparājitaḥ || [MP 85.9, Hem 362]

iti guḍaparvatadānam ||

## 05.04 suvarṇācaladānam
atha suvarṇācaladānam

tatra matsyapurāṇe

5.4.1 atha pāpaharaṃ vakṣye suvarṇācalam uttamam |  
yasya pradānād bhavanaṃ vairiñcaṃ yāti mānavaḥ || [MP 86.1, Hem 364]

5.4.2 uttamaḥ palasāhasro madhyamaḥ pañcabhiḥ śataiḥ |  
tadardhenāvaras tadvad alpavitto 'pi śaktitaḥ || [MP 86.2, Hem 364]

5.4.3 dadyād ekapalād ūrdhvaṃ yathāśaktyā vimatsaraḥ || [MP 86.2, Hem 364]  
5.4.4 dhānyaparvatavat sarvaṃ vidadhyān munipuṃgava |  
viṣkambhaśailāṃs tadvac ca ṛtvigbhyaḥ pratipādayet || [MP 86.3, Hem 365]

5.4.5 namas te brahmagarbhāya brahmabījāya vai namaḥ |  
yasmād anantaphaladas tasmāt pāhi śiloccayaḥ || [MP 86.4, Hem 365]

5.4.6 yasmād agner apatyaṃ tvaṃ tasmāt tejo jagatpateḥ |  
hemaparvatarūpeṇa tasmāt pāhi nagottama || [MP 86.5, Hem 365]

5.4.7 anena vidhinā yas tu dadyāt kanakaparvatam |  
sa yāti paramaṃ sthānaṃ brāhmam ānandakārakam || [MP 86.6, Hem 365]

5.4.8 tatra kalpaśataṃ tiṣṭhet tato yāti parāṃ gatim || [MP 86.6, Hem 365]  
iti kanakaparvatadānam |

## 05.05 tilaśailadānam 
atha tilaśailadānam 

tatra matsyapurāṇe

5.5.1 athātaḥ saṃpravakṣyāmi tilaśailaṃ vidhānataḥ |  
yatpradānān naro yāti viṣṇulokam anuttamam || [MP 87.1, Hem 366]

5.5.2 uttamo daśabhir droṇair madhyamaḥ pañcabhir mataḥ |  
tribhiḥ kaniṣṭho viprendra tilaśailaḥ prakīrtitaḥ || [MP 87.2, Hem 366]

5.5.3 pūrvavac cāparaṃ sarvaṃ viṣkambhaparvatādikam |  
dānamantraṃ pravakṣyāmi yathāvan munipuṃgava || [MP 87.3, Hem 366]

5.5.4 yasmān madhuvadhe viṣṇor dehasvedasamudbhavāḥ |  
tilāḥ kuśāś ca māṣāś ca tasmāc chaṃ no bhavanti te || [MP 87.4, Hem 366]

5.5.5 havyakavyeṣu yasmāc ca tilā evābhirakṣaṇam |  
bhavād uddhara śailendra tilācala namo 'stu te || [MP 87.5, Hem 366]

5.5.6 ity āmantrya ca yo dadyāt tilācalam anuttamam |  
sa vaiṣṇavaṃ padaṃ yāti punarāvṛttidurlabham || [MP 87.6, Hem 366]

5.5.7 dīrghāyuṣam avāpnoti putraṃ pautraṃ ca mānavaḥ |  
pitṛbhir devagandharvaiḥ pūjyamāno divaṃ vrajet || [MP 87.7, Hem 366]

iti tilaparvatadānam ||

## 05.06 karpāsācaladānam 
atha karpāsācaladānam 

tatra matsyapurāṇe

5.6.1 athātaḥ saṃpravakṣyāmi karpāsācalam uttamam |  
yatpradānān naraḥ śrīmān prāpnoti paramaṃ padam || [MP 88.1]

5.6.2 karpāsaparvatas tadvad viṃśadbhārair ihottamaḥ |  
daśabhir madhyamaḥ proktaḥ kaniṣṭhaḥ pañcabhiḥ smṛtaḥ || [MP 88.2, Hem 376]

5.6.3 bhāreṇālpadhano dadyād vittaśāṭhyavivarjitaḥ || [MP 88.2, Hem 376]  
5.6.4 dhānyaparvatavat sarvam āsādya munipuṃgava |  
prabhātāyāṃ tu śarvaryāṃ dadyād idam udīrayan || [MP 88.3, Hem 376]

5.6.5 tvam evāvaraṇaṃ yasmāl lokānām iha sarvadā |  
karpāsādre namas tubhyam aghaughadhvaṃsano bhava || [MP 88.4, Hem 376]

5.6.6 iti karpāsaśailaṃ yo dadyāt parvatasaṃnidhau |  
rudraloke vaset kalpaṃ tato rājā bhaved iha || [MP 88.5, Hem 376]

iti karpāsaparvatadānam ||

## 05.07 ghṛtācaladānam
atha ghṛtācaladānam

tatra matsyapurāṇe

5.7.1 athātaḥ saṃpravakṣyāmi ghṛtācalam anuttamam |  
tejomṛtamayaṃ sarvaṃ mahāpātakanāśanam || [MP 89.1, Hem 378]

5.7.2 viṃśatyā ghṛtakumbhānām uttamaḥ syād ghṛtācalaḥ |  
daśabhir madhyamaḥ proktaḥ pañcabhis tv adhamaḥ smṛtaḥ || [MP 89.2, Hem 378]

5.7.3 alpavitto 'pi yo dadyād dvābhyām iha vidhānataḥ |  
viṣkambhaparvatāṃs tadvac caturthāṃśena kalpayet || [MP 89.3, Hem 378]

5.7.4śālitaṇḍulapātrāṇi kumbhopari niveśayet |  
kārayet saṃhatān uccān yathāśobhaṃ vidhānataḥ || [MP 89.4, Hem 378]

5.7.5 veṣṭayec chuklavāsobhir ikṣudaṇḍaphalādikaiḥ |  
dhānyaparvatavac cheṣaṃ vidhānam iha paṭhyate || [MP 89.5, Hem 378]

5.7.6 adhivāsanapūrvaṃ tu tadvad dhomasurārcanam || [MP 89.6, Hem 379]  
5.7.7 prabhātāyāṃ tu śarvaryāṃ gurave vinivedayet |  
viṣkambhaparvatāṃs tadvad ṛtvigbhyaḥ śāntamānasaḥ || [MP 89.6, Hem 379]

5.7.8 saṃyogād ghṛtam utpannaṃ yasmād amṛtatejasoḥ |  
tasmād ghṛtārcir viśvātmā prīyatām atra śaṃkaraḥ || [MP 89.7, Hem 379]

5.7.9 yasmāt tejomayaṃ brahma ghṛte tac ca vyavasthitam |  
ghṛtaparvatarūpeṇa tasmān naḥ pāhi bhūdharaḥ || [MP 89.8, Hem 379]

5.7.10 anena vidhinā dadyād ghṛtācalam anuttamam |  
mahāpātakayukto 'pi lokam āyāti śāṃkaram || [MP 89.9, Hem 379]

5.7.11 haṃsasārasayuktena kiṅkiṇījālamālinā |  
vimānenāpsarobhiś ca siddhavidyādharair vṛtaḥ || [MP 89.10, Hem 379]

5.7.12 vicaret pitṛbhiḥ sārdhaṃ yāvad āhūtasaṃplavam || [MP 89.11, Hem 379]  
iti ghṛtaparvatadānam ||

## 05.08 ratnācaladānam
atha ratnācaladānam

tatra matsyapurāṇe

5.8.1 athātaḥ saṃpravakṣyāmi ratnācalam anuttamam |  
muktāphalasahasreṇa parvataḥ syāt sa uttamaḥ || [MP 90.1, Hem 379]

5.8.2 madhyamaḥ pañcaśatikas triśatenādhamaḥ smṛtaḥ |  
caturthāṃśena viṣkambhaparvatāḥ syuḥ samantataḥ || [MP 90.2, Hem 380]

5.8.3 pūrveṇa vajragomedair dakṣiṇenendranīlakaiḥ |  
puṣparāgayutaiḥ kāryo vidvadbhir gandhamādanaḥ || [MP 90.3, Hem 380]

5.8.4 vaiḍūryavidrumaiḥ paścāt saṃmito vipulācalaḥ |  
padmarāgaiḥ sasauparṇair uttareṇa ca vinyaset || [MP 90.4, Hem 380]

vajragomedaiḥ samasaṃkhyaiḥ samaṃ syād aśrutatvād iti nyāyāt | sauparṇo gārutmataḥ |

5.8.5 dhānyaparvatavat sarvam atrāpi parikalpayet |  
tadvad āvāhanaṃ kṛtvā vṛkṣān devāṃś ca kāñcanān || [MP 90.5, Hem 380]

5.8.6 pūjayet puṣpapānīyaiḥ prabhāte ca visarjanam |  
pūrvavad guruṛtvigbhya imān mantrān udīrayet || [MP 90.6, Hem 380]

5.8.7 yathā devagaṇāḥ sarve sarvaratneṣv avasthitāḥ |  
tvaṃ ca ratnamayo nityaṃ namas te hi sadācala || [MP 90.7, Hem 380]

5.8.8 yasmād ratnaprasādena vṛṣṭiṃ prakurute hariḥ |  
sadā ratnaprasādena tasmān naḥ pāhi sarvataḥ || [MP 90.8, Hem 380]

5.8.9 anena vidhinā yas tu dadyād ratnamahāgirim |  
sa yāti vaiṣṇavaṃ lokam amareśvarapūjitaḥ || [MP 90.9, Hem 380]

5.8.10 yāvat kalpaśataṃ sāgraṃ vasec ceha narādhipaḥ |  
rūpārogyaguṇopetaḥ saptadvīpādhipo bhavet || [MP 90.10, Hem 380]

5.8.11 brahmahatyādikaṃ kiṃcid yad atrāmutra vā kṛtam |  
tat sarvaṃ nāśam āyāti girir vajrahato yathā || [MP 90.11, Hem 381]

iti ratnācaladānam ||

## 05.09 rūpyācaladānam
atha rūpyācaladānam

tatra matsyapurāṇe

5.9.1 ataḥ paraṃ pravakṣyāmi rūpyācalam anuttamam |  
yatpradānān naro yāti somalokaṃ dvijottama || [MP 91.1, Hem 381]

5.9.2 daśabhiḥ palasāhasrair uttamo rajatācalaḥ |  
pañcabhir madhyamaḥ proktas tadardhenāvaraḥ smṛtaḥ || [MP 91.2, Hem 381]

5.9.3 aśakto viṃśater ūrdhvaṃ kārayec chaktitaḥ sadā |  
viṣkambhaparvatāṃs tadvat turīyāṃśena kalpayet || [MP 91.3, Hem 381]

5.9.4 pūrvavad rājatān kuryān mandarādīn vidhānataḥ |  
kaladhautamayāṃs tadval lokeśān arcayed budhaḥ || [MP 91.4, Hem 381]

kaladhautaṃ kāñcanam |

5.9.5 brahmaviṣṇvarkavān kāryo nitambo 'tra hiraṇmayaḥ |  
rājataṃ syād yad anyeṣāṃ kāryaṃ tad iha kāñcanam || [MP 91.5, Hem 381]

5.9.6 śeṣaṃ ca pūrvavat kuryād dhomajāgaraṇādikam |  
dadyāt tadvat prabhāte tu gurave raupyaparvatam || [MP 91.6, Hem 381]

5.9.7 viṣkambhaśailān ṛtvigbhyaḥ pūjya vastravibhūṣaṇaiḥ |  
imaṃ mantraṃ paṭhan dadyād darbhapāṇir vimatsaraḥ || [MP 91.7, Hem 381]

5.9.8 pitṝṇāṃ vallabhaṃ yasmād dharīndrāṇāṃ śivasya ca |  
rajataṃ pāhi tasmān naḥ śokasaṃsārasāgarāt || [MP 91.8, Hem 381]

5.9.9 itthaṃ niveśya yo dadyād rajatācalam uttamam |  
gavām ayutadānasya phalaṃ prāpnoti mānavaḥ || [MP 91.9, Hem 381–82]

5.9.10 somaloke sa gandharvaiḥ kiṃnarāpsarasāṃ gaṇaiḥ |  
pūjyamāno vased dhīmān yāvad āhūtasaṃplavam || [MP 91.10, Hem 382]

iti rajatācaladānam ||

## 05.10 śarkarācaladānam
atha śarkarācaladānam

tatra matsyapurāṇe

5.10.1 athātaḥ saṃpravakṣyāmi śarkarācalam uttamam |  
yasya pradānād viṣṇvarkarudrās tuṣyanti sarvadā || [MP 92.1, Hem 382]

5.10.2 aṣṭabhiḥ śarkarābhārair uttamaḥ syān mahācalaḥ |  
caturbhir madhyamaḥ prokto bhārābhyām avaraḥ smṛtaḥ || [MP 92.2, Hem 382]

5.10.3 bhāreṇa cārdhabhāreṇa kuryād yaḥ svalpavittavān |  
viṣkambhaparvatān kuryāt turīyāṃśena mānavaḥ || [MP 92.3, Hem 382]

5.10.4 dhānyaparvatavat sarvam āsādyāmarasaṃyutam |  
meror upari tadvac ca sthāpyaṃ hematarutrayam || [MP 92.4, Hem 382]

5.10.5 mandāraḥ pārijātaś ca tṛtīyaḥ kalpapādapaḥ |  
etad vṛkṣatrayaṃ mūrdhni sarveṣv api nivedayet || [MP 92.5, Hem 382]

5.10.6 haricandanasaṃtānau pūrvapaścimabhāgayoḥ |  
niveśyau sarvaśaileṣu viśeṣāc charkarācale || [MP 92.6, Hem 382]

5.10.7 mandāre kāmadevaś ca pratyagvaktraḥ sadā bhavet |  
gandhamādanaśṛṅge tu dhanadaḥ syād udaṅmukhaḥ || [MP 92.7, Hem 382]

5.10.8 prāṅmukho vedamūrtiś ca haṃsaḥ syād vipulācale |  
haimī supārśve surabhī dakṣiṇābhimukhī bhavet || [MP 92.8, Hem 382]

5.10.9 dhānyaparvatavat sarvam āvāhanam athādhikam |  
kṛtvātha gurave dadyān madhyamaṃ parvatottamam |

ṛtvigbhyaś caturaḥ śailān imān mantrān udīrayet || [MP 92.9, Hem 382–83]

5.10.10 saubhāgyāmṛtasāro 'yaṃ paramaḥ śarkarā yataḥ |  
tan mamānandakārī tvaṃ bhava śailendra sarvadā || [MP 92.10, Hem 383]

5.10.11 amṛtaṃ pibatāṃ ye tu nipetur bhuvi śīkarāḥ |  
devānāṃ tatsamuttho 'yaṃ pāhi naḥ śarkarācala || [MP 92.11, Hem 383]

5.10.12 manobhavadhanurmadhyād udgatā śarkarā yataḥ |  
tanmayo 'si mahāśaila pāhi saṃsārasāgarāt || [MP 92.12, Hem 383]

5.10.13 yo dadyāc charkarāśailam anena vidhinā naraḥ |  
sarvapāpavinirmuktaḥ prayāti śivamandiram || [MP 92.13, Hem 383]

5.10.14 candrādityapratīkāśam adhiruhyānujīvibhiḥ |  
sahaiva yānam ātiṣṭhet tato viṣṇupuraṃ vrajet || [MP 92.14, Hem 383]

5.10.15 tataḥ kalpaśatānte tu saptadvīpādhipo bhavet |  
āyurārogyasaṃpanno yāvaj janmārbudatrayam || [MP 92.15, Hem 383]

5.10.16 bhojanaṃ śaktitaḥ kuryāt sarvaśaileṣv amatsaraḥ |  
sarvatrākṣāralavaṇam aśnīyāt tadanujñayā |

parvatopaskarān sarvān prāpayed brāhmaṇālayam || [MP 92.16, Hem 383]

tathā

5.10.17 paśyed imān apy adhano 'pi bhaktyā spṛśen manuṣyair iha dīyamānān |  
śṛṇoti bhakyātha matiṃ dadāti niṣkalmaṣaḥ so 'pi divaṃ prayāti ||

[MP 92.34, Hem 383]

5.10.18 duḥsvapnapraśamam upaiti paṭhyamānaiḥ  
śailendrair bhavabhayabhedanair manuṣyaḥ |

yaḥ kuryāt kim u munipuṃgaveha saṃyak

sannātmā sakalagirīndrasaṃpradānam || [MP 92.35, Hem 384]

iti śrīmallakṣmīdharaviracite kṛtyakalpatarau dānakāṇḍe parvatadānāni ||

## 06.1 guḍadhenvādidānāni
atha guḍadhenvādidānāni

tatra matsyapurāṇe

6.1.1 guḍadhenuvidhānasya yad rūpam iha yat phalam |  
tad idānīṃ pravakṣyāmi sarvapāpapraṇāśanam || [MP 82.2, Hem 398]

6.1.2 kṛṣṇājinaṃ caturhastaṃ prāggrīvaṃ vinyased bhuvi |  
gomayenopaliptāyāṃ darbhān āstīrya yatnataḥ || [MP 82.3, Hem 398]

6.1.3 laghveṇakājinaṃ tadvad vatsasya parikalpayet |  
prāṅmukhīṃ kalpayed dhenum udakpādāṃ savatsakām || [MP 82.4, Hem 398]

6.1.4 uttamā guḍadhenuḥ syāt sadā bhāracatuṣṭayam |  
vatsaṃ bhāreṇa kurvīta bhārābhyāṃ madhyamā smṛtā || [MP 82.5, Hem 398]

6.1.5 ardhabhāreṇa vatsaḥ syāt kaniṣṭhā bhārakeṇa tu |  
caturthāṃśena vatsaḥ syād gṛhavittānusārataḥ || [MP 82.6, Hem 398]

6.1.6 dhenuvatsau ghṛtāsyau tau sitasūkṣmāmbarāvṛtau |  
śuktikarṇāv ikṣupādau śucimuktāphalekṣaṇau || [MP 82.7, Hem 399]

6.1.7 sitasūtraśirālau tau sitakambalakambalau |  
tāmragaḍukapṛṣṭhau tau sitacāmararomakau || [MP 82.8, Hem 399]

6.1.8 vidrumabhrūyugopetau navanītastanānvitau |  
kṣaumapucchau kāṃsyadohāv indranīlakatārakau || [MP 82.9, Hem 399]

6.1.9 suvarṇaśṛṅgābharaṇau rājatakhurasaṃyutau |  
nānāphalasamāyuktau ghrāṇagandhakaraṇḍakau || [MP 82.10, Hem 399]

gandhakaraṇḍakaḥ surabhigandhāḍhyadravyaṃ karpūrādi |

6.1.10 ity evaṃ racayitvā tu dīpadhūpair athārcayet || [MP 82.10, Hem 399]  
6.1.11yā lakṣmīḥ sarvabhūtānāṃ yā ca deveṣv avasthitā |  
dhenurūpeṇa sā devī mama śāntiṃ prayacchatu || [MP 82.11, Hem 399]

6.1.12 dehasthā yā ca rudrāṇī śaṃkarasya sadā priyā |  
dhenurūpeṇa sā devī mama pāpaṃ vyapohatu || [MP 82.12, Hem 399]

6.1.13 viṣṇor vakṣasi yā lakṣmīḥ svāhā yā ca vibhāvasoḥ |  
candrārkaśakraśaktir yā dhenurūpāstu sā śriye || [MP 82.13, Hem 399]

6.1.14 caturmukhasya yā lakṣmīr lakṣmīr yā dhanadasya ca |  
lakṣmīr yā lokapālānāṃ sā dhenur varadāstu me || [MP 82.14, Hem 400]

6.1.15 svadhā yā pitṛmukhyānāṃ svāhā yajñabhujāṃ ca yā |  
sarvapāpaharā dhenus tasmāc chāntiṃ prayaccha me || [MP 82.15, Hem 400]

6.1.16 evam āmantrya tāṃ dhenuṃ brāhmaṇāya nivedayet |  
vidhānam etad dhenūnāṃ sarvāsām iha paṭhyate || [MP 82.16, Hem 400]

6.1.17 yās tu pāpavināśinyaḥ paṭhyante daśa dhenavaḥ |  
tāsāṃ svarūpaṃ vakṣyāmi nāmāni ca narādhipa || [MP 82.17, Hem 397]

6.1.18 prathamā guḍadhenuḥ syād ghṛtadhenus tathā parā |  
tiladhenus tṛtīyā ca caturthī jalasaṃjñitā || [MP 82.18, Hem 398]

6.1.19 kṣīradhenuś ca vikhyātā madhudhenus tathā parā |  
saptamī śarkarādhenur dadhidhenus tathāṣṭamī || [MP 82.19, Hem 398]

6.1.20 rasadhenuś ca navamī daśamī syāt svarūpataḥ |  
kumbhāḥ syur dravadhenūnām itarāsāṃ tu rāśayaḥ || [MP 82.19–20, Hem 398, 401]

6.1.21 suvarṇadhenum apy atra kecid icchanti mānavāḥ |  
navamī tena tailena tathānye 'pi maharṣayaḥ || [MP 82.20–21]

6.1.22 etad eva vidhānaṃ syāt ta evopaskarāḥ smṛtāḥ |  
mantrāvāhanasaṃyuktāḥ sadā parvaṇi parvaṇi || [MP 82.21–22, Hem 400]

6.1.23 yathāśraddhaṃ pradātavyā bhuktimuktiphalapradāḥ |  
ameyayajñaphaladāḥ sarvapāpaharāḥ śubhāḥ || [MP 82.22–23, Hem 400]

6.1.24 ayane viṣuve puṇye vyatīpāte 'tha vā punaḥ |  
guḍadhenvādayo deyā uparāgādiparvasu || [MP 82.25, Hem 400]

atra ca ghṛtādidhenudravyaparimāṇam api guḍadhenūktam eva vidhānam etad dhenūnāṃ sarvāsām api paṭhyata iti sāmānyenātideśāt | kumbhāḥ syur dravadhenūnām itarāsāṃ tu rāśaya iti bhāracatuṣṭayādiparimitadravyasyāvasthāpana-prakārakathanam | yat tu padmapurāṇādāv ekenaiva ghaṭena ghṛtādidhenukathanaṃ droṇamātreṇa ca tiladhenukathanaṃ tad etaddhenuprakārāt prakārāntarābhiprāyeṇa |

mahābhārate

6.1.25 gomatyā vidyayā dhenuṃ tilānām abhimantrya yaḥ |  
rasaratnamayīṃ dadyān na sa śocet kṛtākṛte || [MBh 13.77.21, Hem 405]

igomatī vidyā

6.1.26 gāvo mām upatiṣṭhantu hemaśṛṅgyaḥ payomucaḥ |  
surabhyaḥ saurabheyāś ca saritaḥ sāgaraṃ yathā || [MBh 13.77.22, Hem 405]

6.1.27 gā vai paśyāmahe nityaṃ gāvaḥ paśyantu māṃ sadā |  
gāvo 'smākaṃ vayaṃ tāsāṃ yato gāvas tato vayam || [MBh 13.77.23, Hem 405]

6.1.28 ity eṣā gomatī vidyā kīrtitā te mayānagha ||  
6.1.29 evaṃ rātrau divā vāpi sameṣu viṣameṣu ca |  
mahābhayeṣu ca naraḥ kīrtayan mucyate bhayāt || [MBh 13.77.24, Hem 405]

iti govadhaprāyaścitte vakṣyate |

padmapurāṇe

6.1.30 vidhānaṃ tiladhenor yat tac chṛṇuṣva narādhipa |  
ṣoḍaśāḍhamayī dhenuś caturbhir vatsako bhavet || [PP 34.364–65, Hem 406]

6.1.31 ikṣudaṇḍamayāḥ pādā dantāḥ puṣpamayāḥ śubhāḥ |  
nāsā gandhamayī tasyā jihvā guḍamayī tathā || [PP 34.365–66, Hem 406]

6.1.32 pṛṣṭhe tu kalpanīyā syād ghaṇṭābharaṇabhūṣitā |  
īdṛśīṃ kalpayitvā tu svarṇaśṛṅgīṃ prakalpayet || [PP 34.366–67, Hem 406]

6.1.33 raupyakhurāṃ kāṃsyadohāṃ pūrvadhenuvidhānataḥ |  
evaṃvidhānāṃ tāṃ kṛtvā brāhmaṇāya tu dāpayet || [PP 34.367–68, Hem 406]

6.1.34 kṛṣṇājinasthitāṃ dhenuṃ vāsobhir bhūṣitāṃ śubhām |  
sūtreṇa sūtritāṃ kṛtvā pañcaratnasamanvitām |

sarvauṣadhisamāyuktāṃ mantrapūtāṃ tu dāpayet || [PP 34.368–69, Hem 406]

6.1.35 annaṃ me jāyatāṃ sadyaḥ pānaṃ sarvarasās tathā |  
kāmān saṃpādayāsmākaṃ tiladheno dvijārpite || [PP 34.370, Hem 406]

6.1.36 gṛhṇāmi devi tvāṃ bhaktyā kuṭumbārthe viśeṣataḥ |  
bharasva kāmair māṃ sarvais tiladheno namo 'stu te || [PP 34.371, Hem 407]

6.1.37 evaṃ vidhānato dattā tiladhenur nṛpottama |  
sarvakāmasamāvāptiṃ kurute nātra saṃśayaḥ || [PP 34.372, Hem 407]

6.1.38 jaladhenus tathaiveha kumbhadhenuḥ prakalpitā |  
dattā tu vidhinā kāmān sadyaḥ sarvān prayacchati || [PP 34.373, Hem 407]

6.1.39 dhenuś ca tattvato dattā paurṇamāsyāṃ narādhipa |  
sā pitṝṃs tārayed durgān narakāt kāmadā bhavet || [PP 34.374, Hem 407]

6.1.40 ghṛtadhenus tathā dattā vidhānena vicakṣaṇaiḥ |  
sarvakāmasamāvāptiṃ kurute kāntidā bhavet || [PP 34.375, Hem 407]

6.1.41 rasadhenuṃ tathā dattvā kārttike māsi pārthiva |  
sarvān kāmān avāpnoti nityaṃ sugatibhāg bhavet || [PP 34.376, Hem 407]

iti pañcadhenudānam ||

varāhapurāṇe

6.1.42 caturbhiḥ setikābhis tu prastha ekaḥ prakīrtitaḥ |  
te ṣoḍaśa bhaved dhenuś caturbhir vatsako bhavet || [VarP 98.90, Hem 404]

6.1.43 ikṣudaṇḍamayāḥ pādā dantāḥ puṣpamayāḥ śubhāḥ |  
nāsā gandhamayī tasyā jihvā guḍamayī tathā || [VarP 98.91, Hem 404]

6.1.44 pucche srak kalpanīyā syād ghaṇṭābharaṇabhūṣitā |  
īdṛśīṃ kalpayitvā tu svarṇaśṛṅgīṃ prakalpayet || [VarP 98.92, Hem 404]

6.1.45 kāṃsyadohāṃ raupyakhurāṃ pūrvadhenuvidhānataḥ |  
tiladhenuṃ tato dattvā dvādaśyāṃ niyataḥ śuciḥ |

ātmānaṃ tārayed durgān narakāt kāmabhāg bhavet || [VarP 98.93, Hem 404–05]

setikā kuḍavaḥ | sa ca dvādaśaprasṛtiparimitaḥ |

devīpurāṇe

6.1.46 tiladhenuṃ pravakṣyāmi durgā yena prasīdati |  
api duṣkṛtakarmāpi yāṃ dattvā nirṛṇo bhavet || [DP 104.11, Hem 407]

6.1.47 pratyakṣā yena devī syād rājyaputrasukhāvahā |  
bhavate acireṇaiva tāṃ śṛṇuṣva nṛpottama || [DP 104.12, Hem 407]

6.1.48 devadevīm anujñāpya snāto vai vijitendriyaḥ |  
pūjayet puṣpagandhānnadīpadhūpavicitrakaiḥ || [DP 104.13, Hem 407]

6.1.49 hutvā hutāśane devīṃ tathā droṇamayīṃ kuru || [DP 104.14, Hem 407]  
hutvā hutāśane devīm iti devīpūjoktahomaprakāreṇa devīṃ prīṇayitvā |

6.1.50 āḍhakena bhaved vatsaḥ sarvaratnavibhūṣitaḥ |  
haimaśṛṅgī raupyakhurā gandhaghrāṇā suśobhanā || [DP 104.14–15, Hem 407–08]

6.1.51 mukhaṃ guḍamayaṃ kāryaṃ jihvā cānnamayī tathā |  
kambalaḥ sūkṣmasūtraṃ tu pādā ikṣumayās tathā || [DP 104.15–16, Hem 408]

6.1.52 tāmraṃ pṛṣṭhaṃ bhavet tasyā īkṣaṇe maṇimauktike |  
cārupatramayau karṇau dantāḥ phalamayās tathā || [DP 104.16–17, Hem 408]

6.1.53 navanītastanāṃ kuryāt puṣpamālāmayīṃ kuru |  
pucchaṃ tu maṇimuktābhiḥ phalais tāṃ ca samarcayet || [DP 104.17–18, Hem 408]

6.1.54 śubhavastrayugachannāṃ cāruvastravibhūṣitām |  
īdṛksaṃsthānasaṃpannāṃ kṛtvā śraddhāsamanvitaḥ || [DP 104.18–19, Hem 408]

6.1.55 kāṃsyopadohanāṃ dadyād devī me prīyatām iti |  
mantrābhimantritāṃ kṛtvā tadbhaktāya nivedayet || [DP 104.19–20, Hem 408]

6.1.56 yāvānti tilavastrāṇāṃ dhātumūlaphalasya ca |  
vidyante rajobindūni tāvat svarge vasen naraḥ || [DP 104.20–21, Hem 408]

6.1.57 pitṝn vigatapāpāṃs tu kṛtvādhastād gatān api |  
prāpya devyāḥ śubhān lokān sthāpayed avicāraṇāt || [DP 104.21–22, Hem 408]

6.1.58 tasmin sa ramate vatsa yāvac candrārkatārakam |  
tathā kālād ihāyāto jāyate pṛthivīpatiḥ || [DP 104.22–23, Hem 408]

6.1.59 ihaiva tejasā yukto bahuputraḥ sukhānvitaḥ |  
punar devyāṃ rato nityaṃ pūjayed vidhinā ca tām || [DP 104.23–24, Hem 408]

6.1.60 prāpyaṃ yogasahasrair yat prāpnoti paramaṃ padam || [DP 104.24, Hem 408]  
iti tiladhenudānam ||

6.1.61 tilābhāve pradātavyā sarpirdhenur vijānatā |  
snāpayitvā bhavānīṃ tu ghṛtakṣīrair yathāvidhi || [DP 105.1, Hem 415]

6.1.62 pūjayet srajamālābhir naivedyaiḥ sumanoharaiḥ |  
āharet sarvadravyāṇi upakalpeta tatra tām || [DP 105.2, Hem 415]

6.1.63 gavyasya sarpiṣaḥ kumbhe puṣpamālāvibhūṣite |  
kāṃsyapātryāṃ tathā vastraiś chādayīta vidhāya tām || [DP 105.3, Hem 415]

6.1.64 hiraṇyagarbhasahitāṃ maṇividrumamauktikaiḥ |  
pādān ikṣumayān kuryāt tathā raupyamayān śaphān || [DP 105.4, Hem 415]

6.1.65 hemacakṣus tathā śṛṅge kṛṣṇāgurumaye śubhe |  
saptadhānyaiś ca tatpārśve pattrorṇena ca kambalam || [DP 105.5, Hem 415]

pārśve kukṣisaṃnihitau dehabhāgau |

6.1.66 ghrāṇaṃ tv agurukarpūraiḥ stanāḥ phalamayāḥ śubhāḥ |  
mukhaṃ ca guḍakṣīreṇa sitāṃ jihvāṃ prakalpayet || [DP 105.6, Hem 415]

sitā śarkarā |

6.1.67 pucchaṃ kṣaumamayaṃ kāryaṃ romāṇi sitasarṣapaiḥ |  
tāmrapṛṣṭhaṃ vicitraṃ tu īdṛgrūpāṃ manoramām |

vidhinā ghṛtavatsaṃ ca kuryāl lakṣaṇalakṣitam || [DP 105.7–8, Hem 415]

6.1.68 etaiḥ kṛtvā tathā natvā pūjayitvā vidhānataḥ |  
tadbhaktāya pradātavyā maṅgalā śāstrapārage || [DP 105.8–9, Hem 415]

6.1.69 imāṃ mamopakārāya gṛhṇīṣva madanugrahāt |  
prīyatāṃ nandinī devī maṅgalā carcikā umā || [DP 105.9–10, Hem 415]

6.1.70 ity uktvā cārcayed dhenuṃ kṛtvā nandāṃ manonugām |  
anena vidhinā deyā sarpiṣo dhenur uttamā || [DP 105.10–11, Hem 415]

6.1.71 hiraṇyaratnadhenuś ca pradeyā vidhināmunā |  
mucyate sarvapāpebhyaḥ sarvān kāmān avāpnuyāt || [DP 105.11–12, Hem 415]

6.1.72 yatra kṣīravahā nadyo yatra sarpirvahā hradāḥ |  
pāyasāḥ kardamā yatra tasmiṃl loke mahīyate |

teṣāṃ svāmitvam āpnoti mudā paramayā yutaḥ || [DP 105.12–13, Hem 416]

6.1.73 daśa pūrvāparāṃs tārya ātmānaṃ tv ekaviṃśakam |  
bhūyaḥ pṛthvīśatāṃ yāti iha loke sa mānavaḥ || [DP 105.14, Hem 416]

6.1.74 sakāmānām iyaṃ vyuṣṭir dhenos tāvad udāhṛtā |  
devyā lokam avāpnoti niṣkāmo ghṛtadhenudaḥ || [DP 105.15, Hem 416]

iti ghṛtadhenudānam ||

6.1.75 toyadhenuṃ śṛṇu vatsa yathā devī prasīdati |  
kumbhaṃ toyasusaṃpūrṇaṃ ratnavastrayugānvitam || [DP 106.1, Hem 421]

6.1.76 samastabījasaṃyuktaṃ dūrvāpallavaśobhitam |  
dūrvākṣatadadhiśaṅkhakuṣṭhāmalakacandanaiḥ || [DP 106.2, Hem 421]

samastabījaṃ sarvadhānyam |

6.1.77 mālyachattrasamāyuktaṃ tilapātraiś ca saṃyutam |  
dadhikṣīraghṛtaṃ pātraṃ vidhānenopakalpayet || [DP 106.3, Hem 421]

6.1.78 vatsakaṃ kalpayet tatra tadvat toyamayaṃ budhaḥ || [DP 106.4, Hem 421]  
6.1.79 devīm abhyarcya vidhivat sopavāso 'tha naktavān |  
devībhakte pradadyād yaḥ sarvān kāmān avāpnuyāt || [DP 106.4–5, Hem 421]

6.1.80 jayārisūdanī devī devānāṃ bhayanāśinī |  
vedamātar vare durge sarvage śubhade namaḥ || [DP 106.5–6, Hem 421]

6.1.81 anena vatsa mantreṇa nandānāmnābhimantrayet |  
devī me prīyatāṃ nityaṃ yathoditaphalā śivā || [DP 106.7, Hem 422]

iti toyadhenudānam ||

skandapurāṇe

6.1.82 jaladhenuṃ ca yo dadyāt tasya dānaphalaṃ śṛṇu || [Hem 422]  
6.1.83 prapāṃ sabhāṃ taḍāgaṃ vā kūpaṃ vāpi supuṣkalam |  
kṛtvā kumbhān suvarṇāṃś ca gandhamālyair alaṃkṛtān || [Hem 422]

prapā pānīyasattraśālā | sabhā janasamāśrayaḥ | suvarṇān śobhanavarṇān |

6.1.84 puṣpaiś ca vividhākārair abhyarcya dvijasattamān |  
bhakṣyabhojyaiḥ sutṛptānāṃ tilapātrāṇi dāpayet || [Hem 422]

6.1.85 dakṣiṇāṃ puṣkalāṃ dadyād ebhyas tv āśaṃsayet tataḥ || [Hem 422]  
ebhyo dvijebhyaḥ |

6.1.86 āpaḥ śivāś ca saumyāś ca tarpayantu pitṝn mama |  
kāmadāḥ kāmadānāya bhavantv iti ca vai vadet || [Hem 422]

6.1.87 evaṃ dattvā tu tāṃ dhenuṃ punaḥ krītvā ca vai tadā |  
vāhayet tu prapāṃ devīṃ brahmalokasamarpiṇīm || [Hem 422]

6.1.88 tilapātrāṇi dattvā ca tathā vastrayugaṃ śubham |  
suvarṇasya ca sāṃnidhyaṃ phalāni vividhāni ca |

tato dadyāc chuciḥ snāto brāhmaṇebhyo yathāvidhi || [Hem 422]

6.1.89 ghṛtaṃ gāvaḥ prasūyante ghṛtaṃ bhūmyāṃ pratiṣṭhitam |  
ghṛtam agniś ca devāś ca ghṛtaṃ samyak pradīyatām || [Hem 414]

6.1.90 evaṃ vidhānato dadyād brahmaloke mahīyate || [Hem 422]  
iti jaladhenudānam ||

ādityapurāṇe

6.1.91 daridraḥ khalu yo dadyāt tiladhenuṃ vidhānataḥ |  
gomayenopalipyātha tatra dhenuṃ samālikhet || [Hem 405]

6.1.92 tilair ākīrya sarvāṅgaṃ tiladhenuṃ prakalpya ca |  
khureṣu caiva śṛṅgeṣu deyaṃ kanakam eva ca |

satilāṃ dakṣiṇāṃ caiva brāhmaṇāya nivedayet || [Hem 406]

6.1.93 tiladhenuṃ prayacched yaḥ svargalokaṃ ca gacchati |  
ṛṇaiḥ sarvaiḥ pramucyeta karmaṇā manasā kṛtaiḥ || [Hem 406]

6.1.94 tilasaṃkhyā ca yāvad vai tāvat koṭiśatāni ca |  
modate tatra varṣāṇāṃ vasuloke na saṃśayaḥ || [Hem 406]

6.1.95 atha mānuṣyam āyāti kadācit kālaparyayāt |  
dhanadhānyasamṛddhe vai jāyate mahatāṃ kule || [Hem 406]

mahābhārate

6.1.96 sudakṣiṇāṃ kāñcanacāruśṛṅgīṃ kāṃsyopadohāṃ draviṇottarīyām |  
dhenuṃ tilānāṃ dadato dvijāya lokā vasūnāṃ sulabhā bhavanti ||

[MBh 13.57.30, Hem 405]

tathā

6.1.97 dhenvāḥ pramāṇena samapramāṇāṃ dhenuṃ tilānām api ca pradāya |  
pānīyavāpīṃ ca yamasya loke na yātanāṃ kāṃcid upaiti martyaḥ ||

[MBh 13.79.9, Hem 405]

iti tiladhenudānam ||

ādityapurāṇe

6.1.98 gavābhāve tathā dadyād ghṛtadhenuṃ yatavrataḥ |  
yena kāryā vidhānena tad ihaikamanāḥ śṛṇu || [Hem 416]

6.1.99 ādityaṃ tu jagannāthaṃ ghṛtakṣīrābhiṣecanaiḥ |  
saṃpūjya pūrvavat puṣpair gandhadhūpādibhir naraḥ || [Hem 416]

6.1.100 ahorātroṣito bhūtvā abhiṣṭutya ghṛtārciṣam |  
gavyasya sarpiṣaḥ kumbhaṃ puṣpamālāvibhūṣitam || [Hem 416]

6.1.101 kāṃsyopadhānasaṃyuktaṃ sitavastrayugena ca | [Hem 416]  
kāṃsyopadhānasaṃyuktaṃ kāṃsyapātrapihitam |

6.1.102 hiraṇyagarbhasahitaṃ maṇividrumamauktikaiḥ || [Hem 416]  
6.1.103 ikṣuyaṣtimayāḥ pādāḥ khurā rūpyamayās tathā |  
sauvarṇe cākṣiṇī kuryāc chṛṅge cāgurukāṣṭhaje || [Hem 416]

6.1.104 saptadhānyamaye pārśve patrorṇena ca kambalam | [Hem 416]  
patrorṇaṃ kauśeyaviśeṣaḥ |

6.1.105 kuryāt turuṣkakarpūraṃ ghrāṇaṃ phalamayān stanān || [Hem 416]  
6.1.106 tadvac charkarayā jihvāṃ guḍakṣīramayaṃ mukham |  
kṣaumasūtreṇa lāṅgūlaṃ romāṇi sitasarṣapaiḥ |

tāmrapātramayaṃ pṛṣṭhaṃ kuryāc chraddhāsamanvitaḥ || [Hem 416]

6.1.107 īdṛksvarūpāṃ saṃkalpya ghṛtadhenuṃ narādhipaḥ |  
tadvat kalpanayā dhenor ghṛtavatsaṃ prakalpayet || [Hem 417]

tadvat kalpanayā dhenuvad avayavakalpanāprakāreṇa |

6.1.108 taṃ ca vipraṃ mahābhāgaṃ manasaiva ghṛtārciṣam |  
kalpayitvā tatas tasmai prayataḥ pratipādayet || [Hem 417]

6.1.109 imāṃ mamopakārāya gṛhṇīṣva tvaṃ dvijottama |  
prīyatāṃ mama deveśo ghṛtārcir mihirottamaḥ || [Hem 417]

6.1.110 ity udāhṛtya viprāya dadyād dhenuṃ narottama |  
dattvaikarātraṃ sthitvā ca ghṛtāhāro narādhipaḥ || [Hem 417]

6.1.111 mucyate sarvapāpebhyas tasya dānaphalaṃ śṛṇu |  
ghṛtakṣīravahā nadyo yatra pāyasakardamāḥ || [Hem 417]

6.1.112 teṣu lokeṣu nityaṃ sa supuṇyeṣu pramodate |  
pitur ūrdhvaṃ nayet sapta puruṣāṃs tasya ye 'py adhaḥ || [Hem 417]

iti ghṛtadhenudānam ||

6.1.113 upoṣitaḥ samabhyarcya ādityaṃ parameśvaram |  
puṣpadhūpopahāraiś ca yathāvibhavam ādṛtaḥ || [Hem 419]

6.1.114 saṃkalpya jaladhenuṃ ca kumbhe tam abhipūjya ca |  
pūjayed vatsakaṃ tadvat kṛtaṃ jalamayaṃ budhaḥ || [Hem 419]

6.1.115 evaṃ saṃpūjya ādityaṃ jaladhenuṃ savatsakām |  
sitavastradharaḥ śānto vītarāgo vimatsaraḥ || [Hem 420, 419]

6.1.116 dadyād dvijāya devāgre prītyarthaṃ mihirasya tu |  
ādityasya jagadyoniḥ prīyatāṃ mihiraḥ sadā || [Hem 420]

6.1.117 iti coccārya tāṃ gāṃ tu viprāya pratipādayet |  
aparādhān niśāste 'yam ayaṃ cātti na saṃśayaḥ || [Hem 420]

6.1.118 anena vidhinā dattvā jaladhenuṃ mahāmune |  
sarvāhlādān avāpnoti yāṃś ca dhyāyeta mānuṣaḥ || [Hem 420]

6.1.119 śarīrārogyam ābādhāpraśamaḥ sarvakāmakāḥ |  
nṝṇāṃ bhavanti dattāyāṃ jaladhenvāṃ na saṃśayaḥ || [Hem 421]

6.1.120 sarvapāpavinirmuktaḥ pitaraṃ sapitāmaham |  
prapitāmahaṃ yathāpūrvaṃ puruṣāṇāṃ catuṣṭayam || [Hem 421]

6.1.121 ātmānaṃ tanayaṃ pautraṃ tad adhastāc catuṣṭayam |  
tārayet sa munīndreha jaladhenuprado naraḥ || [Hem 421]

6.1.122 yaś ca gṛhṇāti vidhivat tasyāpy evaṃvidhāḥ kule |  
caturdaśa tathā caiva dadataś cānumodataḥ || [Hem 421]

6.1.123 dīyamānāṃ prapaśyanti jaladhenuṃ ca ye narāḥ |  
te 'py aśeṣāghanirmuktāḥ prayānti paramāṃ gatim || [Hem 421]

iti jaladhenudānam ||

ādityapurāṇe

bhānur uvāca

6.1.124 jaladhenuṃ pravakṣyāmi prīyate dattayā yayā |  
devadevo mayūkheśaḥ sarvagaḥ sarvabhāvanaḥ || [Hem 418]

6.1.125 jalakumbhaṃ munīndreha suvarṇarajatānvitam |  
ratnagarbham aśeṣais tu grāmyair dhānyaiḥ samanvitam || [Hem 418]

6.1.126 sitavastrayugachannaṃ dūrvāpallavaśobhitam |  
kuṣṭhaṃ māṃsīm uśīraṃ ca vālakāmalakair yutam || [Hem 419]

6.1.127 priyaṅgupātrasahitaṃ sitavastropavītinam |  
sachattraṃ sopānatkaṃ ca darbhaviṣṭarasaṃsthitam || [Hem 419]

6.1.128 caturdiśaṃ vṛtaṃ dhūpais tilapātraiś caturdiśam |  
sthagitaṃ haviḥpātreṇa ghṛtakṣaudravatā mukhe || [Hem 419]

6.1.129 sarvakleśaṃ parityajya viṣṇum āśrayate sadā |  
pūjyamānaś ca vibudhaiḥ sa gacchet paramaṃ padam ||

6.1.130 yas tu sthāpayate sarvaṃ sa mokṣaṃ vrajate naraḥ ||  
iti jaladhenudānam ||

## 06.2 svarūpato godānam
atha svarūpato godānam

tatra yājñavalkyaḥ

6.2.1 hemaśṛṅgī śaphai raupyaiḥ suśīlā vastrasaṃyutā |  
sakāṃsyapātrā dātavyā kṣīriṇī gauḥ sadakṣiṇā || [YDh 1.204, Hem 461]

6.2.2 dātāsyāḥ svargam āpnoti vatsarān romasaṃmitān |  
kapilā cet tārayati bhūyas tv āsaptamaṃ kulam || [YDh 1.205, Hem 461]

6.2.3 savatsaromatulyāni yugāny ubhayatomukhīm |  
dātāsyāḥ svargam āpnoti pūrveṇa vidhinā dadat || [YDh 1.206, Hem 477]

6.2.4 yāvad vatsasya pādau dvau mukhaṃ yonau pradṛśyate |  
tāvad gauḥ pṛthivī jñeyā yāvad garbhaṃ na muñcati || [YDh 1.207]

saṃvarttaḥ

6.2.5 yo dadāti śaphai raupyair hemaśṛṅgīm aroginīm |  
savatsāṃ vastrasaṃyuktāṃ suśīlāṃ gāṃ payasvinīm || [Hem 455]

6.2.6 yāvanti tasyā romāṇi savatsāyā divaṃ gataḥ |  
tāvato vatsarān āste sa naro brahmaṇo 'ntike || [Hem 455]

6.2.7 yo dadāti balīvardam uktena vidhinā śubham |  
avyaṅgaṃ gopradānāt tu bhuṅkte daśaguṇaṃ phalam || [Hem 483]

yamaḥ

6.2.8 rukmaśṛṅgīṃ raupyakhurāṃ muktālāṅgūlabhūṣitām |  
kāṃsyopadohanāṃ dhenuṃ vastrachannām alaṃkṛtām |

dattvā dvijendrāya naraḥ svargaloke mahīyate || [Hem 461]

6.2.9 daśadhenupradānena tulyaikā kapilā matā |  
dāntaṃ dhuraṃdharaṃ dattvā daśadhenuprado bhavet || [Hem 461, 483]

dāntaḥ kṛtadamanaḥ |

bṛhaspatiḥ

6.2.10 hemaśṛṅgīṃ raupyakhurāṃ vastrakāṃsyājyasaṃyutām |  
savatsāṃ kapilāṃ dattvā vaṃśān sapta samuddharet || [Hem 461–62]

viṣṇuḥ

6.2.11 gopradānena svargam āpnoti |  
6.2.12 daśadhenuprado golokam |  
6.2.13 śatadhenupradaś ca brahmalokam | [ViDh 92.5–7, Hem 450]  
jābālaḥ

6.2.14 homārtham agnihotrasya yo gāṃ dadyād ayācitām |  
trir vittapūrṇā pṛthivī tena dattā na saṃśayaḥ || [Hem 450]

devīpurāṇe

6.2.15 nīlāṃ vā yadi vā śvetāṃ pāṭalāṃ kapilām api |  
sadugdhāṃ vatsalāṃ caiva sukhadohāṃ sugāṃ nṛpa || [DP 103.2, Hem 463]

6.2.16 ādāya vidhivad devīṃ pūjayec chubhapaṅkajaiḥ |  
dhūpaṃ ca pañcaniryāsaṃ turuṣkāgurucandanam || [DP 103.3, Hem 463]

6.2.17 dattvā ca mantrapūrvaṃ tu naivedyam upakalpayet |  
pāyasaṃ ghṛtasaṃyuktaṃ kṣāmayec ca tathā tu tām || [DP 103.4, Hem 463]

6.2.18 dvijāya śivabhaktāya savatsāṃ gāṃ nivedayet |  
sahemavastrakāṃsyāṃ ca mahāpuṇyam avāpnuyāt || [DP 103.5, Hem 463]

6.2.19 yāvat tadromasaṃkhyānaṃ tāvad devyāḥ pure vaset |  
ihaiva gatapāpo 'sau jāyate nṛpasattamaḥ || [DP 103.6, Hem 464]

nandipurāṇe

6.2.20 yo gāṃ suparipūrṇāṅgīṃ hemaśṛṅgīm akopanām |  
suśīlāṃ rājataiḥ pādaiś citravastrasusaṃvṛtām || [Hem 456]

6.2.21 salohapātrāṃ kutape niviṣṭacaraṇāṃ tathā | [Hem 456]  
kutape nepālakambale |

6.2.22 sadakṣiṇāṃ pradadyād gāṃ so 'kṣayaṃ svargam āpnuyāt || [Hem 456]  
6.2.23 gavi romāni yāvanti saprasūtikulasthitau |  
tāvanty abdāni vasati svarge dātā na saṃśayaḥ || [Hem 456]

6.2.24 etacchataguṇaṃ puṇyaṃ kapilādānataḥ smṛtam || [Hem 456]  
saprasūtikulasthitau prasūtisaṃtānasahitāyām |

ādityapurāṇe

6.2.25 kapilāṃ ye prayacchanti celachannāṃ svalaṃkṛtām |  
svarṇaśṛṅgīṃ raupyakhurāṃ muktālāṅgūlabhūṣitām |

śvetavastrayugachannāṃ ghaṇṭāsvanaravair yutām || [Hem 461]

ghaṇṭāsvanaravair ghaṇṭāśabdakolāhalaiḥ |

6.2.26 sahasraṃ yo gavāṃ dadyāt kapilāṃ vāpi suvrata |  
samam eva purā prāha brahmā brahmavidāṃ varaḥ || [Hem 461]

6.2.27 yāvanti romakūpāni kapilāṅge bhavanti hi |  
tāvatkoṭisahasrāṇi varṣāṇāṃ divi modate || [Hem 461]

6.2.28 kṛṣṇāṃ gāṃ dadate yas tu paṭachannāṃ svalaṃkṛtām |  
vidhivac ca dvijātibhyo yamalokaṃ na paśyati || [Hem 457]

6.2.29 āyur ārogyam aiśvaryaṃ dātā kāmāṃś ca mānasān |  
śvetāṃ gāṃ dadate yas tu divyai ratnair alaṃkṛtāṃ || [Hem 457]

6.2.30 ghaṇṭāmālākulāṃ kṛtvā puṣpaiś caivāpy alaṃkṛtām |  
mukhe dhūpaḥ pradātavyo ghṛtenāsyaṃ ca pūrayet || [Hem 457]

6.2.31 suvarṇaśṛṅgābharaṇā tathā rūpyakhurā śubhā |  
paṭachannā śubhā caiva dātavyā dhyānayogine || [Hem 457–58]

6.2.32 yas tu dadyāc ca gāṃ śvetāṃ tasya puṇyaphalaṃ śṛṇu |  
janmaprabhṛti yat pāpaṃ mātṛkaṃ paitṛkaṃ ca yat || [Hem 458]

6.2.33 jaloddhṛtasya hastasya tat kṣaṇād eva naśyati |  
gāṃ dadānīha ity eva vācā pūyeta sarvaśaḥ || [Hem 458]

6.2.34 pitā pitāmahaś caiva tathaiva prapitāmahaḥ |  
narakasthā vimucyante somalokaṃ vrajanti te || [Hem 458]

6.2.35 gaurīṃ caiva prayacchet tu yas tu gāṃ vai naraḥ śuciḥ |  
ahorātroṣitaś caiva kṛtaśauco naraḥ sadā || [Hem 458]

6.2.36 svarṇaśṛṅgīṃ raupyakhurāṃ muktālāṅgūlabhuṣitām |  
ghaṇṭāmālākulāṃ caiva gandhapuṣpair alaṃkṛtām || [Hem 458]

6.2.37 kutapaṃ cāstaret prājño mukhe dhūpaṃ pradāpayet |  
bhakṣyabhojyānnapānena brāhmaṇān bhojayec chubhān || [Hem 458]

6.2.38 gāṃ dadānīha ity evaṃ vācā pūyeta sarvaśaḥ |  
mātṛkaṃ paitṛkaṃ caiva yac cānyaduṣkṛtaṃ kṛtam || [Hem 458]

6.2.39 pāpaṃ ca tasya tat sarvaṃ dahaty agnir ivendhanam |  
varṣakoṭisahasraṃ tu pumān sa divi modate || [Hem 458]

6.2.40 dāsīdāsair alaṃkāraiḥ stūyate sarvajantubhiḥ |  
arogaś caiva jāyeta tejasvī ca bhaven naraḥ || [Hem 458]

6.2.41 nīlavarṇāṃ ca gāṃ dadyād dogdhrīṃ śīlaguṇānvitām |  
svarṇaśṛṅgīṃ raupyakhurāṃ muktālāṅgūlabhūṣitām || [Hem 458]

6.2.42 paṭachannāṃ śubhāṃ saumyāṃ ghaṇṭādāmair alaṃkṛtām |  
pañcaraṅgeṇa sūtreṇa galāveṣṭanasaṃyutām || [Hem 458]

6.2.43 rudrasya pramukhe deyā viṣṇoś ca brahmaṇaś ca ha |  
gāṃ dadānīha ity eva vācā pūyeta sarvaśaḥ || [Hem 459]

6.2.44 pitā pitāmahaś caiva tathaiva prapitāmahaḥ |  
narakasthā vimucyante nīlāṃ gāṃ dadate tu yaḥ || [Hem 459]

6.2.45 varṣakoṭisahasrāṇi loke tiṣṭhati vāruṇe |  
dadhikṣīravahā nadyo vartante sarvataḥ sadā || [Hem 459]

6.2.46 ghṛtaśailāḥ prapadyante navanītasya parvatāḥ |  
kṛṣibhāgī bahudhano durbhikṣaṃ ca na paśyati || [Hem 459]

iti kapilādigodānamāhātmyam ||

mahābhārate

6.2.47 samānavatsāṃ kapilāṃ dhenuṃ dattvā payasvinīm |  
suvratāṃ vastrasaṃvītāṃ brahmaloke mahīyate || [MBh 13.78.8, Hem 459]

samānavatsāṃ samānavarṇavatsām |

6.2.48 samānavatsāṃ śvetāṃ tu dhenuṃ dattvā payasvinīm |  
suvratāṃ vastrasaṃvītām indraloke mahīyate || [MBh 13.78.11, Hem 459]

6.2.49 samānavatsāṃ śabalāṃ dhenuṃ dattvā payasvinīm |  
suvratāṃ vastrasaṃvītāṃ somaloke mahīyate || [MBh 13.78.10, Hem 459]

śabalā karburā |

6.2.50 samānavatsāṃ kṛṣṇāṃ tu dhenuṃ dattvā payasvinīm |  
suvratāṃ vastrasaṃvītām agniloke mahīyate || [MBh 13.78.12, Hem 459]

6.2.51 vātareṇusavarṇāṃ tu savatsāṃ kāmadohinīm |  
pradāya vastrasaṃyuktāṃ vāyuloke mahīyate || [MBh 13.78.15, Hem 459]

vātareṇusavarṇā dhūsaravarṇā |

6.2.52 samānavatsāṃ dhūmrāṃ tu dhenuṃ dattvā payasvinīm |  
suvratāṃ vastrasaṃvītāṃ yamaloke mahīyate || [MBh 13.78.13, Hem 460]

6.2.53 aghnyāṃ hemasavarṇāṃ tu savatsāṃ kāṃsyadohanām |  
pradāya vastrasaṃvītāṃ vāruṇaṃ lokam aśnute || [MBh 13.78.14, Hem 460]

aghnyā gauḥ | kāmadohanā anāyāsadohyā |

6.2.54 hiraṇyavarṇāṃ piṅgākṣīṃ savatsāṃ kāmadohanām |  
pradāya vastrasaṃvītāṃ kauberaṃ lokam aśnute || [MBh 13.78.16, Hem 460]

6.2.55 palāladhūmavarṇāṃ tu savatsāṃ kāmadohanām |  
pradāya vastrasaṃvītāṃ pitṛloke mahīyate || [MBh 13.78.17, Hem 460]

6.2.56 savatsāṃ pīvarīṃ dattvā śitikaṇṭhīm alaṃkṛtām |  
vaiśvadevam asaṃbādhaṃ sthānaṃ śreṣṭhaṃ prapadyate || [MBh 13.78.18, Hem 460]

śitikaṇṭhīṃ kṛṣṇagalām |

6.2.57 samānavatsāṃ gaurīṃ tu dhenuṃ dattvā payasvinīm |  
suvratāṃ vastrasaṃvītāṃ vasūnāṃ lokam aśnute || [MBh 13.78.19, Hem 460]

6.2.58 pāṇḍukambalavarṇāṃ tu savatsāṃ kāmadohanām |  
pradāya vastrasaṃvītāṃ sādhyānāṃ lokam aśnute || [MBh 13.78.20, Hem 460]

6.2.59 vatsopapannāṃ nīlāṅgīṃ sarvaratnasamanvitām |  
gandharvāpsarasāṃ lokān dattvā prāpnoti mānavaḥ || [MBh 13.78.22, Hem 460]

6.2.60 gopradānarato yāti bhittvā jaladasaṃcayān |  
vimānenārkavarṇena divi rājan virājate || [MBh 13.78.24, Hem 460]

6.2.61 taṃ cāruveṣāḥ suśroṇyaḥ sahasraṃ surayoṣitaḥ |  
ramayanti naraśreṣṭhaṃ gopradānarataṃ naram || [MBh 13.78.25, Hem 461]

skandapurāṇe

6.2.62 yo naro gāṃ prayaccheta savatsāṃ kāṃsyadohanām |  
hemaśṛṅgīṃ raupyakhurāṃ dukūlakṣaumavāsitām || [Hem 454]

6.2.63 śayyāstaraṇasaṃpannāṃ bahupuṣpaphalair yutām |  
brāhmanāṃs tarpayitvā tu gandhamālyair alaṃkṛtām || [Hem 454]

6.2.64 devair adhyāsitāṃ tāṃ tu sarvair hastadvayena tu |  
mṛdubandhena badhnīyād antaḥślakṣṇena rajjunā || [Hem 454]

6.2.65 kuśāḥ suvarṇaṃ bījāni tilāḥ siddhārthakās tathā |  
pradadyāt tāṃ tato 'dbhiś ca mantreṇānena suvrata || [Hem 454]

6.2.66 sarvadevamayīṃ dogdhrīṃ sarvalokamayīṃ tathā |  
sarvalokanimittāṃ gāṃ sarvadevanamaskṛtām || [Hem 454]

6.2.67 prayacchāmi mahāsattvām akṣayāya śubhām iti |  
evaṃ sa dattvā tāṃ gāṃ tu yatra yatra prajāyate || [Hem 454–55]

6.2.68 tatra tatra gatā sā tu jantuṃ tārayate bhayāt |  
sarvalokāntare gatvā ramate ca yathāmaraḥ || [Hem 455]

6.2.69 sa tathā mānuṣe jāto gosahasrī mahābalaḥ |  
rūpavān dhanavāṃś caiva bahuputraś ca jāyate || [Hem 455]

## 06.3 ubhayatomukhadānam 
**6.3 athobhayatomukhadānam **

tatra skandapurāṇe

6.3.1 prasūyamānāṃ yo gāṃ ca dadyād ubhayatomukhīm |  
yathoktena vidhānena sa jātismaratāṃ labhet || [Hem 476]

nandipurāṇe

6.3.2 yaś cobhayamukhīṃ dadyād gāṃ vipre vedavādini |  
devāya cāpy abhīṣṭāya sa kulāny ekaviṃśatim || [Hem 477]

6.3.3 samuddhṛtya naras tiṣṭhen narakād brahmaṇo 'ntike |  
yugāni lomatulyāni yadi śraddhāparo naraḥ || [Hem 477]

matsyapurāṇe

6.3.4 rukmaśṛṅgīṃ raupyakhurāṃ muktālāṅgūlabhūṣitām |  
kāṃsyopadohanāṃ rājan savatsāṃ dvijapuṃgave |

prasūyamānāṃ yo dadyād dhenuṃ draviṇasaṃyutām || [MP 205.2–3, Hem 478]

6.3.5 yāvad vatso yonigato yāvad garbhaṃ na muñcati |  
tāvad gauḥ pṛthivī jñeyā saśailavanakānanā || [MP 205.3–4, Hem 478]

draviṇasaṃyutām iti dakṣiṇārūpadravyasaṃyutā bhūridakṣiṇa ity agre 'bhidhānāt |

6.3.6 sasamudraguhā bhūmiḥ saśailavanakānanā |  
caturantā bhaved dattā pṛthivī nātra saṃśayaḥ || [MP 205.5, Hem 478]

6.3.7 yāvanti dhenuromāṇi vatsasya ca narādhipa |  
tāvatsaṃkhyān yugagaṇān devaloke mahīyate || [MP 205.6, Hem 478]

6.3.8 pitṝn pitāmahāṃś caiva tathaiva prapitāmahān |  
uddhariṣyaty asaṃdeho narakād bhūridakṣiṇaḥ || [MP 205.7, Hem 478]

6.3.9 ghṛtakṣīravahāḥ kulyā dadhipāyasakardamāḥ |  
yatra yatra gatis tasya bhavec cepsitakāmadā |

golokaḥ sulabhas tasya brahmalokaś ca pārthiva || [MP 205.8, Hem 478]

6.3.10 striyaś ca taṃ candrasamānavaktrāḥ prataptajāmbūnadatulyarūpāḥ |  
mahānitambastanamadhyavṛttāḥ sevanty ajasraṃ nalinābhanetrāḥ ||

[MP 205.9, Hem 478–79]

brahmapurāṇe

6.3.11 gāṃ dadyād vedapūrṇāya viprāya gṛhamedhine |  
suvarṇālaṃkṛtaśṛṅgīṃ vastraghaṇṭāvibhūṣitām |

pratyagrāṃ trisamṛddhāṃ ca lalāṭataṭadarpaṇām || [Hem 456–57]

6.3.12 rajatachannacaraṇāṃ muktālāṅgūlaśobhitām |  
kāṃsyopadohāṃ tṛptāṃ ca lavaṇāditṛṇodakaiḥ || [Hem 457]

pratyagrā navavayaskā | trisamṛddhā śīlakṣīraprasavaguṇayuktā | tṛptā lavaṇādi-tṛṇodakaiḥ sarvadā lavaṇādipuṣṭā |

6.3.13 gavāṃ pucchaṃ gṛhītvā tu sasuvarṇena pāṇinā |  
gṛhastho vedavid vipro vācayet tatpratigraham || [Hem 457]

6.3.14 bhogasaukhyapradā śvetā dhūmābhā pāpanāśinī |  
kṛṣṇā svargapradā jñeyā gaurī ca kulavardhinī |

raktā rūpapradā jñeyā pītā dāridryaghātinī || [Hem 457]

6.3.15 putrapradā kṛṣṇasārī nīlā dharmavivardhinī |  
kapilā sarvapāpaghnī nānāvarṇā ca mokṣadā || [Hem 457]

kṛṣṇasārī kṛṣṇaśvetavarṇā |

tathā

6.3.16 pītodakāṃ jagdhatṛṇāṃ dugdhacoṣāṃ nirindriyām |  
unmattām aṅgahīnāṃ ca mṛtavatsāṃ mahāśanām || [Hem 448]

6.3.17 keśacelapurīṣāsthikravyādāṃ saṃdhinīṃ khalām |  
puṭadhenuṃ yamalasūṃ nityaṃ pragalitastanīm |

na dadyād brāhmaṇebhyaś ca sadoṣaṃ vṛṣabhaṃ tathā || [Hem 448]

dugdhacoṣā svakīyastanapāyinī | mahāśanā bahubhakṣā | puṭadhenur bālavatsaiva yā garbhiṇī |

mahābhārate

6.3.18 na kṛśāṃ pāpavatsāṃ vā vandhyāṃ rogānvitāṃ tathā |  
na vyaṅgāṃ na pariśrāntāṃ dadyād gāṃ brāhmaṇāya vai || [MBh 13.65.51, Hem 448]

yamaḥ

6.3.19 yo dadyād upayuktārthāṃ jīrṇāṃ vandhyāṃ ca niṣphalām |  
tamaḥ saṃpraviśed dātā dvijaṃ kleśena yojayet || [Hem 448]

yājñavalkyaḥ

6.3.20 yathā kathaṃcid dattvā gāṃ dhenuṃ vādhenum eva vā |  
arogām aparikliṣṭāṃ dātā svarge mahīyate || [YDh 1.208, Hem 450]

aṅgirāḥ

6.3.21 gaur ekasyaiva dātavyā śrotriyasya viśeṣataḥ |  
sā hi tārayate pūrvān sapta sapta ca sapta ca || [Hem 450]

nandipurāṇe

6.3.22 apātre sā tu gaur dattā dātāraṃ narakaṃ nayet |  
kulaikaviṃśatyā yuktaṃ grahītāraṃ ca pātayet || [Hem 450]

6.3.23 vidhinā tu yadā dattā pātre dhenuḥ sadakṣiṇā |  
tadā tārayate jantūn kulānām ayutaiḥ śataiḥ || [Hem 450]

6.3.24 pātrāṇy ādhyātmikā mukhyāḥ suśuddhāś cāgnihotriṇaḥ |  
devatāś ca tathā mukhyā godāne hy etad uttamam || [Hem 450]

mahābhārate

6.3.25 vṛttiglāne sīdati cātimātraṃ kṛṣyarthaṃ vā homahetoḥ prasutyām |  
gurvarthaṃ vā bālasamṛddhaye vā dhenuṃ dadyād eṣa kālo viśiṣṭaḥ || [MBh 13.72.38, Hem 450]

prasutyāṃ somayāge |

tathā

6.3.26 na vadhārthaṃ pradātavyā na kīnāśe na nāstike |  
gojīve na ca dātavyā tathā gauḥ puruṣarṣabha || [MBh 13.65.49, Hem 450]

kīnāśo halavāhakaḥ |

6.3.27 dadāty etādṛśānāṃ vai naro gāḥ pāpakarmaṇām |  
akṣayaṃ narakaṃ yātīty evam āhur maharṣayaḥ || [MBh 13.65.50]

6.3.28 ekāṃ ca daśagur dadyād daśa dadyāc ca gośatī |  
śataṃ sahasragur dadyāt sarve tulyaphalā hi te || [MBh 13.77.10, Hem 45]

6.3.29 yaś cātmavikrayaṃ kṛtvā gāḥ krītvā saṃprayacchati |  
yāvatīḥ sparśayed gāś ca sa tāvat phalam aśnute || [MBh 13.72.33, Hem 447]

tāvat phalaṃ tāvad goromasaṃmitaṃ svargarūpaṃ phalam |

tathā

6.3.30 saṃgrāme arjayitvā tu yo vai gāḥ saṃprayacchati |  
ātmavikrayatulyās tāḥ śāśvatīr viddhi kauśika || [MBh 13.72.34, Hem 447]

6.3.31 yo vai dyūte dhanaṃ jitvā gāḥ krītvā saṃprayacchati |  
sa divyam ayutaṃ śakra varṣāṇāṃ phalam aśnute || [MBh 13.72.17, Hem 447]

6.3.32 antarjātāḥ sukrayajñānalabdhāḥ prāṇakrītā nirjitāś caukajāś ca |  
kṛcchrotsṛṣṭāḥ poṣaṇābhyāgatāś ca dvārair etair goviśeṣāḥ praśastāḥ || [MBh 13.72.39, Hem 447–48]

antarjātā garbhiṇya iti bhāratapadaprakāśikākāraḥ | sukrayalabdhā yathāmūlyakraya-labdhāḥ | jñānalabdhā vidyālabdhāḥ | prāṇakrītā bhṛtilabdhāḥ | nirjitā yuddhādinā | okajāḥ gṛhajāḥ | kṛcchrotsṛṣṭāḥ poṣaṇābhyāgatā vyādhyādikṛcchrākrāntāḥ satyaḥ svāminā yās tyaktāḥ svayaṃ ca poṣaṇaṃ kṛtvā labdhāḥ |

6.3.33 naṣṭā duṣṭā durbalā vyādhitā vā no dātavyā yā ca mūlyair adattaiḥ |  
kleśair vipraṃ yo 'phalaiḥ saṃyunakti tasyāvīryāś cāphalāś cāpi lokāḥ || [MBh 13.76.7, Hem 448]

mūlyair adattaiḥ svīkṛteti śeṣaḥ |

tathā

6.3.34 tisro rātrīs tv adbhir upoṣya bhūmau tṛptā gāvas tarpitebhyaḥ pradeyāḥ |  
vatsaiḥ prītāḥ suprajāḥ sopacārās tryahaṃ dattvā gorasair vartitavyam || [MBh 13.70.31, Hem 469]

tathā

6.3.35 dvijātim abhisatkṛtya śvaḥ kalyam upavedya ca |  
pradānārthe niyuñjīta rohiṇīṃ niyatavrataḥ || [MBh 13.75.5, Hem 469]

śvaḥ kalyam upavedya ca prātaḥkālam upasthānaṃ kartavyam iti jñāpayitvā |

6.3.36 āhvānaṃ ca prayuñjīta sabale bahuleti ca |  
praviśya ca gavāṃ madhyam imāṃ śrutim udāharet || [MBh 13.75.6, Hem 469]

6.3.37 gaur me mātā govṛṣabhaḥ pitā me divaṃ me śarma jagatī pratiṣṭhā |  
prapadye kāṃ śarvarīṃ mukhyagoṣu munir vāṇīm utsṛjed gopradāne ||

[MBh 13.75.7, Hem 469]

6.3.38 samatām eti vai gobhiḥ samasaṃkhyaḥ samavrataḥ |  
aikātmyagamanāt sadyaḥ kalmaṣād vipramucyate || [MBh 13.75.8, Hem 469]

6.3.39 utsṛṣṭavṛṣavatsā hi pradeyā sūryadarśane | [MBh 13.75.9, Hem 469]  
iutsṛṣṭavṛṣavatsā utsṛṣṭau tyaktau vṛṣabhavatsau yayā sā tathā |

6.3.40 trividhaṃ pratipattavyam arthavādāśiṣaḥ stavaḥ || [MBh 13.75.9]  
trividhaṃ pratipattavyaṃ vakṣyamāṇārthavādādiprakāratrayaṃ gopradānapravṛttena boddhavyam |

6.3.41 ūrjasvinya ūrjamedhāś ca yajñe garbho 'mṛtasya pratiṣṭhā |  
kṣitāv ṛksaṃpravāhāḥ puṇyabhāvāḥ prājāpatyāḥ sarvam ity arthavādaḥ ||

[MBh 13.75.10, Hem 469]

ūrjasvinyaḥ balotsāhavatyaḥ | ūrjamedhās tejoyutaprajñāḥ prakṛṣṭabuddhaya iti yāvat | yajñe garbhaḥ yajñasyaitāsām ājyādibhir niṣpatteḥ | amṛtasya pratiṣṭhā kṣīrasya pratiṣṭhā sthānam | kṣitāv ṛksaṃpravāhāḥ ṛg iti nadīnāma nadīvat pṛthivyāṃ vahantīty arthaḥ | puṇyabhāvāḥ puṇyāśrayāḥ |

6.3.42 gāvo mamainaḥ praṇudantu sauryās tathā saumyāḥ svargayānāya santu |  
āhūtā me dadatety āśrayantu tathānuktāḥ santu sarvāśiṣo me ||

[MBh 13.75.11, Hem 469–70]

6.3.43 śeṣotsarge karmabhir dehamokṣe sarasvatyaḥ śreyasi saṃpravṛttāḥ |  
yūyaṃ nityaṃ puṇyakarmopavāhyā diśadhvaṃ me gatim iṣṭāṃ prapannāḥ || [MBh 13.75.12, Hem 470]

6.3.44 yā vai yūyaṃ so 'ham adyaikabhāvo yuṣmān dattvā cāham ātmapradātā |  
[MBh 13.75.13, Hem 470]

sauryāḥ sūryaprasūtāḥ | śeṣotsarge karmabhir dehamokṣa iti karmavaśena dehatyāge sati śeṣotsarge janmāntare dānārthaṃ santv ity arthaḥ | puṇyakarmopavāhyā sukṛta-prāpyāḥ |

6.3.45 manaścyutā mana evopapannāḥ saṃrakṣadhvaṃ saumyarūpograrūpāḥ ||  
[MBh 13.75.13, Hem 470]

6.3.46 evaṃ tasyāgre pūrvam ardhaṃ vadeta gavāṃ dātā vidhivat pūrvadṛṣṭam |  
pratibrūyāc cheṣam ardhaṃ dvijātiḥ pratigṛhṇan gopradāne vidhijñaḥ ||

[MBh 13.75.14, Hem 470]

pūrvam ardhaṃ yā vai yūyam ity ādikam | śeṣam ardhaṃ manaścyutā ity ādikam |

6.3.47 gāṃ dadānīti vaktavyam arghyam usrāvasu pradat |  
ūdhasyā namitavyā ca vaiṣṇavīti ca codanāt || [MBh 13.75.15, Hem 470]

arghyam arghyārham | usrāvasu godhanam | pradat pradadat | ūdhasyā ūdhasyaṃ kṣīram tadyuktā |

6.3.48 nāma saṃkīrtayet tasyā yathāsaṃkhyaṃ yathottaram |  
phalaṃ ṣaḍviṃśad aṣṭau ca sahasrāṇi ca viṃśatiḥ || [MBh 13.75.16, Hem 470]

viṃśatiḥ sahasrāṇām |

6.3.49 evam etān guṇān buddhvā gavādīnāṃ yathākramam |  
gopradātā samāpnoti samastān aṣṭame krame || [MBh 13.75.17, Hem 470]

aṣṭame krame gavi dattāyāṃ gacchantyām aṣṭame pade |

6.3.50 godaḥ śīlī nirbhayaś cārghadātā nasyotado vasudātā ca kāmī |  
uṣasyoḍhā bhārata yaś ca vidvān vyākhyātās te vaiṣṇavāś candralokāḥ ||

[MBh 13.75.18, Hem 471]

nasyoto dāntavṛṣaḥ | vasu dhanam | kāmī kāmyaphalavān | uṣasyoḍhā uṣasi ūḍhā āvāhayitā gāyatryā ity arthaḥ |

6.3.51 gāṃ vai dattvā govratī syāt trirātraṃ niśāṃ caikāṃ saṃvaseteha tābhiḥ |  
kāmyāṣṭamyāṃ vartitavyaṃ trirātraṃ gavāṃ rasair vā śakṛtā prasravair vā || [MBh 13.75.19, Hem 471]

kāmyāṣṭamī rohiṇīyuktāṣṭamī | rasair dadhyādibhiḥ | prasravaiḥ kṣīraiḥ |

6.3.52 vedavratī syād vṛṣabhapradāne vedāvāptir goyugasya pradāne |  
tathā gavāṃ vidhim āsādya yajvā lokān agryān vindate nāvidhijñaḥ ||

[MBh 13.75.20, Hem 471]

vedavratī vedavrataphalavān | yajvā gopradātā |

6.3.53 kāmān sarvān pārthivān ekasaṃsthān yo vai dadyāt kāmadughāṃ ca dhenum |  
samyak tāḥ syur havyakavyaughavatyas tāsām ukṣṇāṃ jyāyasaṃ saṃpradānam || [MBh 13.75.21, Hem 471–72]

6.3.54 na cāśiṣyāyāvratāyopakuryān nāśraddadhānāya na vakrabuddhaye |  
guhyo hy ayaṃ sarvalokasya dharmo nemān dharmān yatra tatra prakalpayet || [MBh 13.75.22, Hem 472]



## 07 hemagavīdānam
atha hemagavīdānam

tatra devīpurāṇe

7.1 śubhāṃ hemamayīṃ gāṃ ca kārayed rājatān khurān |  
tāṃ vastraprāvṛtāṃ kṛtvā prāpnuyāl lokam uttamam || [DP 103.8, Hem 437]

7.2 vicitracitrapuṣpaiś ca gandhadhūpanivedanaiḥ |  
tathā kṣamāpayed devīṃ tāṃ gāṃ tatra samarpayet || [DP 103.9, Hem 438]

7.3 devi tvadīyād ādeśāt tava bhakteṣu dīyate |  
punas tāṃ viprarājāya dāpayec chivabhāvine || [DP 103.10, Hem 438]

7.4 akṣayaphalakāmena prāyaścittaviśuddhaye |  
manunā cīrṇam etad vai saṃyatena purā kila || [DP 103.11, Hem 438]

7.5 sapta pūrvān parān vaṃśyān raudrakilbiṣasaṃsthitān |  
uddhṛtya tārayed vatsa devīlokam anuttamam || [DP 103.12, Hem 438]

śubhā śuddhahemnā sughaṭitā | devī durgā | śivabhāvine śivadhyāyine |

iti hemagavīdānam ||

## 08 vṛṣabhadānam
atha vṛṣabhadānam

tatrādityapurāṇe

8.1 yo dadāti anaḍvāhaṃ suśīlaṃ sādhuvāhanam |  
ubhayoḥ pārśvayor dattvā chattropānahakambalam || [Hem 482]

8.2 śīlavedāṅgasaṃpanna iṣṭe śiṣṭe dvije naraḥ |  
puṣye vā janmanakṣatre ayane viṣuveṣu ca || [Hem 482]

8.3 dattvā tasya anaḍvāhaṃ tasmin sthāne mahāmune |  
kṣutpipāsārditasyāpi agrataḥ pratipadyate || [Hem 482]

mahābhārate

8.4 yuvānam indriyopetaṃ śatena saha yūthapam |  
gavendraṃ brāhmaṇendrāya bhūriśṛṅgam alaṃkṛtam || [MBh 13.77.13, Hem 483]

8.5 vṛṣabhaṃ ye prayacchanti śrotriyāya paraṃtapa |  
aiśvaryaṃ te 'bhijāyante jāyamānāḥ punaḥ punaḥ || [MBh 13.77.14, Hem 483]

śatena strīgavīnām iti śeṣaḥ | bhūriśṛṅgaṃ suvarṇaśṛṅgam | aiśvaryaṃ te 'bhijāyante aiśvaryārtham iti yāvat |

8.6 dṛtikaṇṭham anaḍvāhaṃ sarvaratnair alaṃkṛtam |  
dattvā prajāpater lokān viśokaḥ pratipadyate || [MBh 13.78.23, Hem 482]

dṛtikaṇṭhaṃ pralambagalakambalam |

tathā

8.7 anaḍvāhaṃ brāhmaṇāyātha dhuryaṃ dattvā yuvānaṃ balinaṃ vinītam |  
halasya voḍhāram anantavīryaṃ prāpnoti lokān daśadhenudasya ||

[MBh 13.72.43, Hem 482]

iti vṛṣabhadānam ||



## 09 kṛṣṇājinadānam
atha kṛṣṇājinadānam

tatra viṣṇuḥ

9.1atha vaiśākhyāṃ paurṇamāsyāṃ kṛṣṇamṛgājinaṃ sakhuraṃ saśṛṅgaṃ suvarṇa-śṛṅgaṃ raupyakhuraṃ muktālāṅgūlabhūṣitaṃ kṛtvā āvike vastre prasārite prasārayet |  
9.2 tatas tilaiḥ pracchādayet |  
9.3 suvarṇanābhaṃ ca kuryāt |  
9.4 ahatena vāsoyugena pracchādayet |  
9.5 sarvaratnagandhaiś cālaṃkuryāt |  
9.6 catasṛṣu ca dikṣu catvāri taijasāni pātrāṇi kṣīradadhimadhusarpiḥpūrṇāni nidhāyāhitāgnaye brāhmaṇāya vāsoyuga-prachāditāya dadyāt |  
9.7 atra ca gāthā bhavanti | [ViDh 87.1–7, Hem 695]  
9.8 yas tu kṛṣṇājinaṃ dadyāt sakhuraṃ śṛṅgasaṃyutam |  
tilaiḥ prachādya vāsobhiḥ sarvaratnair alaṃkṛtam || [ViDh 87.8, Hem 695]

9.9 sasamudraguhā tena saśailavanakānanā |  
caturantā bhaved dattā pṛthivī nātra saṃśayaḥ || [ViDh 87.9, Hem 695]

vaiśākhyadhikāre vasiṣṭhaḥ

9.10 suvarṇanābhaṃ kṛtvā tu sakhuraṃ kṛṣṇamārgakam |  
tilaiḥ prachādayed yatnāt tasya puṇyaphalaṃ śṛṇu || [VaDh 28.20]

9.11 sasamudraguhā tena saśailavanakānanā |  
caturantā bhaved dattā pṛthivī nātra saṃśayaḥ || [VaDh 28.21]

9.12 kṛṣṇājine tilān kṛtvā hiraṇyaṃ madhusarpiṣī |  
dadāti yas tu viprāya sarvaṃ tarati duṣkṛtam || [VaDh 28.22, Hem 695]

matsyapurāṇe

manur uvāca

9.13 kṛṣṇājinapradānasya vidhiṃ kālaṃ mamānagha |  
brāhmaṇaṃ ca samācakṣva tatra me saṃśayo mahān || [MP 206.1, Hem 695]

matsya uvāca

9.14 vaiśākhī paurṇamāsī tu grahaṇaṃ śaśisūryayoḥ |  
paurṇamāsī tathā māghī āṣāḍhī kārttikī tathā |

uttarāyaṇe dvādaśyāṃ tasyāṃ dattaṃ mahāphalam || [MP 206.2–3, Hem 696]

9.15 āhitāgnir dvijo yaś ca tad deyaṃ tasya pārthiva |  
yathā yena vidhānena tan me nigadataḥ śṛṇu || [MP 206.3–4, Hem 696]

9.16 gomayenopalipte tu śucau deśe narādhipa |  
ādāv eva samāstīrya śobhanaṃ vastram āvikam |

tataḥ saśṛṅgaṃ sakhuram āstaret kṛṣṇamārgakam || [MP 206.4–5, Hem 696]

9.17 kartavyaṃ rukmaśṛṅgaṃ tad rūpyadantaṃ tathaiva ca |  
lāṅgūlaṃ mauktikair yuktaṃ tilachannaṃ tathaiva ca || [MP 206.6, Hem 696]

9.18 tilair ātmasamaṃ kṛtvā vāsasāchādayed budhaḥ |  
suvarṇanābhaṃ tat kuryād alaṃkuryād viśeṣataḥ || [MP 206.7, Hem 696]

9.19 ratnair gandhair yathāśaktyā tasya dikṣu ca vinyaset |  
kāṃsyapātrāṇi catvāri dikṣu dadyād yathākramam || [MP 206.8, Hem 696]

9.20 mṛṇmayeṣu ca pātreṣu pūrvādiṣu krameṇa tu |  
ghṛtaṃ kṣīraṃ dadhi kṣaudram evaṃ dattvā yathāvidhi || [MP 206.9, Hem 696]

9.21 campakasya tathā śākhām avraṇaṃ kumbham eva ca |  
bāhyopasthānakaṃ kṛtvā śubhacitto niveśayet || [MP 206.10, Hem 696–67]

9.22 jīrṇavastreṇa pītena sarvāṅgāni ca mārjayet | [MP 206.11, Hem 697]  
kāṃsyapātrāṇīti catvāri kāṃsyapātrāṇi anyāni ca mṛṇmayāni pātrāṇi ghṛtakṣīradadhi-kṣaudrapūrṇāni yathākramaṃ pūrvādidikṣu sthāpanīyānīty arthaḥ | bāhyo-pasthānakaṃ dānapradeśād bāhyasamīpa eva sthānaṃ yasya sa tathā | mārjayet dānānantaraṃ snātveti śeṣaḥ |

9.23 dhātumayāni pātrāṇi pādeṣv asya pradāpayet || [MP 206.11, Hem 697]  
9.24 yāni kāmyāni pāpāni mayā lobhāt kṛtāni vai |  
lohapātrapradānena praṇaśyantu mamāśu vai |

tilapūrṇaṃ tu tat kṛtvā vāmapāde niveśayet || [MP 206.12–13, Hem 697]

9.25 yāni pāpāny akāmyāni karmotthāni kṛtāni vai |  
kāṃsyapātrapradānena tāni naśyantu me sadā |

madhupūrṇaṃ tu tat kṛtvā pāde vai dakṣiṇe nyaset || [MP 206.13–14, Hem 697]

9.26 parāpavādapaiśunyāt pṛṣṭhamāṃsasya bhakṣaṇāt |  
tatrotthitaṃ ca me pāpaṃ tāmrapātrāt praṇaśyatu || [MP 206.15, Hem 697]

9.27 kanyānṛtaṃ gavāṃ caiva paradārapradharṣaṇam |  
raupyapātrapradānāc ca kṣipraṃ nāśaṃ prayātu me |

ūrdhvapāde tv ime kārye tāmrasya rajatasya ca || [MP 206.16–17, Hem 697]

9.28 janmajanmasahasreṣu kṛtaṃ pāpaṃ kubuddhinā |  
suvarṇapātradānāt tu nāśayāśu janārdana || [MP 206.17–18, Hem 697]

ūrdhvapāde 'grapādayoḥ | ekavacanam atrāvivakṣitam |

9.29 hemamuktāvidrumaṃ ca dāḍimaṃ bījapūrakam |  
praśastapātraṃ śravaṇe khure śṛṅgāṭakāni ca |

evaṃ kṛtvā yathoktena sarvaśākaphalāni ca || [MP 206.18–19, Hem 698]

9.30 tatpratigrahavid vidvān āhitāgnir dvijottamaḥ |  
snāto vastrayugachannaḥ svaśaktyā cāpy alaṃkṛtaḥ || [MP 206.20, Hem 698]

9.31 pratigrahaś ca tasyoktaḥ pucchadeśe mahīyate |  
tata evaṃ samīpe tu mantram enam udīrayet || [MP 206.21, Hem 698]

9.32 kṛṣṇaḥ kṛṣṇācalo devaḥ kṛṣṇājinadharas tathā |  
tvaddānād dhṛtapāpasya prīyatāṃ me namo namaḥ || [MP 206.22]

9.33 trayastriṃśatsurāṇāṃ tvam ādhāratve vyavasthitaḥ |  
kṛṣṇo 'si mūrtimān sākṣāt kṛṣṇājina namo 'stu te ||

9.34 suvarṇanābhikaṃ dadyāt prīyatāṃ vṛṣabhadhvajaḥ |  
anena vidhinā dadyād yathāvat kṛṣṇamārgakam || [MP 206.23, Hem 698]

9.35 na spṛśyaḥ sa dvijo rājaṃś citiyūpasamo hi saḥ |  
dāne ca śrāddhakāle ca dūrataḥ parivarjayet || [MP 206.23–24, Hem 698]

9.36 svagṛhāt preṣya taṃ vipraṃ maṇḍale snānam ācaret |  
pūrṇakumbhena rājendra śākhayā campakasya ca || [MP 206.24–25, Hem 698]

9.37 kṛtvā cācāryaḥ kalaśaṃ mantreṇānena mūrdhani |  
āpyāyasva samudrajyeṣṭhā ṛco japyās tu ṣoḍaśa || [MP 206.25–26]

āpyāyasva sametu ta ity aṣṭau samudrajyeṣṭhā ity aṣṭau evaṃ ṣoḍaśa |

9.38 ahate vāsasī vītaḥ svācāntaḥ śucitām iyāt |  
tad vastraṃ kumbhasahitaṃ nītvā kṣepyaṃ catuṣpathe || [MP 206.26–27, Hem 698]

vītaḥ parihitavān |

9.39 kṛtenānena yā tuṣṭir na sā śakyāmarair api |  
vaktuṃ ca nṛpatiśreṣṭha tathāpy uddeśataḥ śṛṇu || [MP 206.27–28, Hem 699]

9.40 samagrabhūmidānasya phalaṃ prāpnoty asaṃśayam |  
sarvāṃś ca lokāñ jayati kāmacārī vihaṃgamaḥ || [MP 206.28–29, Hem 699]

9.41 āhūtasaṃplavaṃ yāvat svargaṃ prāpnoty asaṃśayaḥ |  
na pitṛputramaraṇaṃ viyogaṃ bhāryayā saha |

dhanadhānyaparityāgaṃ naiva cehāpnuyāt kvacit || [MP 206.29–30, Hem 699]

9.42 kṛṣṇākṣataṃ kṛṣṇamṛgasya carma dattvā dvijendrāya samāhitāya |  
yathoktam etan maraṇaṃ na śocet prāpnoty abhīṣṭaṃ manasaḥ phalaṃ tat ||

[MP 206.31, Hem 699]

vaiṣṇavapadādhikāre kālikāpurāṇe

9.43 ye tu rukmādi pātre ca hutvā vahniṃ dadanti vai |  
tiladroṇasamāyuktaṃ vastrayugmābhiveṣṭitam || [Hem 699]

9.44 palārdhārdham athārdhaṃ vā vibhavād dhemasaṃyutam |  
sūkṣmavastreṇa yugmena anyenāchādayed dvijam || [Hem 700]

9.45 sodakaṃ cāparaṃ rukmaṃ satilaṃ nyasya tatkare |  
tataḥ kṛṣṇājinaṃ dadyāt tiladroṇānvitaṃ ca yat |

dattvā tu bhojayet tatra natvā caiva visarjayet || [Hem 700]

9.46 ayane viṣuve caiva candrasūryagrahe tathā |  
yugādau vā prayacchanti vidhinā ye tu vai dvije || [Hem 700]

9.47 te 'pi tat padam āsādya daśāṃśaṃ brahma āyuṣaḥ |  
krīḍanti vividhair bhogaiḥ kalārūpaguṇānvitāḥ || [Hem 700]

9.48 anena ca vidhānena daśadroṇapradāyakaḥ |  
ābrahmāṇḍabhavaṃ kālaṃ modate sa purottame || [Hem 700]

9.49 yo ghaṭaṃ payasā pūrṇaṃ hemapadmaniyojitam |  
saṃpūjya vastrayugmena dadyāt so 'pi vrajed dhruvam || [Hem 700]

marīciḥ

9.50 kṛṣṇājinobhayamukhīṃ yo dadyād āhitāgnaye |  
saptajanmakṛtaṃ pāpaṃ tatkṣaṇād eva naśyati || [Hem 693]

iti kṛṣṇājinadānam ||

## 10 bhūmidānam
atha bhūmidānam

tatra dānabṛhaspatiḥ

10.1 suvarṇaṃ rajataṃ vastraṃ maṇiratnavasūni ca |  
sarvam etad bhaved dattaṃ vasudhāṃ yaḥ prayacchati || [Hem 496]

10.2 phālakṛṣṭāṃ mahīṃ dattvā sabījāṃ sasyaśālinīm |  
yāvat sūryakṛtā lokās tāvat svarge mahīyate || [Hem 496]

10.3 yat kiṃcit kurute pāpaṃ puruṣo lobhamohitaḥ |  
tat sarvaṃ bhūmidānena kṣipram eva praṇaśyati || [Hem 505]

10.4 api gocarmamātreṇa samyag dattena mānavaḥ |  
dhautapāpo viśuddhātmā svargaloke mahīyate || [Hem 505]

10.5 daśahastena daṇḍena triṃśad daṇḍā nivartanam |  
daśa tāny eva gocarma brāhmaṇebhyo dadāti yaḥ || [Hem 505]

10.6 viprāya dadyāt suguṇānvitāya tapobhijuṣṭāya jitendriyāya |  
yāvan mahī tiṣṭhati sāgarāntā tāvat tapas tasya bhaved atulyam ||

10.7 yathāpsu patitaḥ śakra tailabinduḥ prasarpati |  
evaṃ bhūmikṛtaṃ dānaṃ sasye sasye prarohati || [Hem 500–01]

10.8 śaṅkhaṃ bhadrāsanaṃ chattraṃ varāśvā varavāraṇāḥ |  
bhūmidānasya puṣpāṇi phalam etat puraṃdara || [Hem 501]

10.9 ādityo varuṇo viṣṇur brahmā somo hutāśanaḥ |  
śūlapāṇiś ca bhagavān abhinandati bhūmidam || [Hem 498]

10.10 sauvarṇā yatra prāsādā vasor dhārā ca kāmadā |  
gandharvāpsaraso yatra tatra gacchanti bhūmidāḥ || [Hem 498]

tathā

10.11 bahubhir vasudhā dattā rājabhiḥ sagarādibhiḥ |  
yasya yasya yadā bhūmis tasya tasya tadā phalam ||

10.12 ṣaḍaśītisahasrāṇi yojanānāṃ vasuṃdharā |  
dattā svalpāpi devendra sarvakāmapradāyinī ||

10.13 bhūmiṃ yaḥ pratigṛhṇāti yaś ca bhūmiṃ prayacchati |  
ubhau tau puṇyakarmāṇau niyataṃ svargagāminau ||

10.14 yas tu dadyān mahīṃ rājan brāhmaṇāyāgnihotriṇe |  
sa yāti paramaṃ sthānaṃ gṛhṇānaś ca na saṃśayaḥ ||

10.15 ikṣubhiḥ saṃtatāṃ bhūmiṃ yavagodhūmaśālinīm |  
yo dadāti suraśreṣṭha punar āvartate na saḥ ||

10.16 śrotriyāya kulīnāya vinītāya tapasvine |  
vṛttasthāya daridrāya sarvabhūtahitāya ca ||

10.17 īdṛśāya suśuddhāya dattā svalpāpi vāsava |  
kulāni tārayed vīra sapta sapta ca sapta ca ||

10.18 sahasram eva dhenūnāṃ śataṃ cānaḍuhāṃ samam |  
daśānaḍutsamaṃ yānaṃ daśayānasamo hayaḥ || [Hem 512]

10.19 daśavājisamā kanyā bhūmidānaṃ ca tatsamam |  
bhūmidānāt paraṃ nāsti vidyādānaṃ tato 'dhikam || [Hem 512]

vṛddhavasiṣṭhaḥ

10.20 yat kiṃcit kurute pāpaṃ janmaprabhṛti mānavaḥ |  
api gocarmamātreṇa bhūmidānena śudhyati || [Hem 506]

10.21 gavāṃ śataṃ vṛṣaś caiko yatra tiṣṭhed ayantritaḥ |  
tad vai gocarmamātraṃ tu prāhur vedavido janāḥ || [Hem 506]

tathā

10.22 daśahastena vaṃśena daśa vaṃśān samantataḥ |  
pañca cābhyadhikān dadyād etad gocarma ucyate || [Hem 505]

pañcalāṅgalaprastāve matsyapurāṇe

10.23 daṇḍena saptahastena triṃśaddaṇḍā nivartanam |  
tribhāgahīnaṃ gocarma mānam āha prajāpatiḥ || [MP 283.14–15, Hem 505]

10.24 mānenānena yo dadyān nivartanaśataṃ budhaḥ |  
vidhinānena tasyāśu kṣīyate pāpasaṃhatiḥ || [MP 283.15, Hem 505]

10.25 tadardham api yo dadyād api gocarmamātrakam |  
bhavanasthānamātraṃ vā so 'pi pāpaiḥ pramucyate || [MP 283.16, Hem 505–06]

saṃvarttaḥ

10.26 sarveṣām eva dānānām ekajanmānugaṃ phalam |  
hāṭakakṣitigaurīṇāṃ saptajanmānugaṃ phalam ||

prakaraṇād gauryo 'tra gāvaḥ | vede madhvaḥ pibanti gaurya iti goṣu prayoga-darśanāt |

tathā

10.27 agner apatyaṃ prathamaṃ suvarṇaṃ bhūr vaiṣṇavī sūryasutāś ca gāvaḥ |  
teṣām anantaṃ phalam aśnuvīta yaḥ kāñcanaṃ gāṃ ca mahīṃ ca dadyāt || [Hem 567]

śrīrāmāyaṇe viśvarūpaṃ kapilaṃ prati

10.28 godānāni pavitrāṇi bhūmidānāni yāni ca |  
suvarṇadānāni tathā yāvallomānugāni ca || [Rām 7.App-2.37]

bṛhaspatiḥ

10.29 āsphoṭayanti pitaraḥ pravadanti pitāmahāḥ |  
bhūmido 'smatkule jātaḥ so 'smān saṃtārayiṣyati || [Hem 507]

nandipurāṇe

10.30 dattvā tu bhūmiṃ puruṣaḥ sāśrayāṃ sasyadāyinīm |  
sumedhyāṃ ramyasaṃsthānāṃ phalavṛkṣamanoramām || [Hem 507]

10.31 anūṣarām anābādhāṃ pātre bahuguṇānvite |  
apy ekapuruṣādhārāṃ dattvā bhūmiṃ mahāmanāḥ |

daśa kalpān nivasati svarge vigatapātakaḥ || [Hem 507]

ādityapurāṇe

10.32 yas tu gocarmamātrāṃ vai prayacchati vasuṃdharām |  
vimuktaḥ sarvapāpebhyo viṣṇulokaṃ sa gacchati ||

10.33 ṣaṣṭivarṣasahasrāṇi svarge vasati bhūmidaḥ |  
āchettā cānumantā ca tāny eva narake vaset || [Hem 504]

10.34 svadattāṃ paradattāṃ vā yo hareta vasuṃdharām |  
sa viṣṭhāyāṃ kṛmir bhūtvā pitṛbhiḥ saha majjati || [Hem 508]

tathā

10.35 api pāpakṛtāṃ rājñāṃ pratigṛhṇanti sādhavaḥ |  
pṛthivīṃ nānyad icchanti pāvanaṃ hy etad uttamam || [Hem 55, 495]

10.36 nāmāsyāḥ priyadatteti guhyaṃ devyāḥ sanātanam |  
dānaṃ vāpy atha vā jñānaṃ nāmnāsyāḥ paramaṃ priyam || [Hem 495]

10.37 saṃgrāme vā tanuṃ jahyād dadyād vā pṛthivīm imām |  
ity etāṃ kṣatrabandhūnāṃ vadanti paramāśiṣam || [Hem 495]

10.38 ya etāṃ dakṣiṇāṃ dadyāt pṛthivīṃ pṛthivīpatiḥ |  
punaś ca jananaṃ prāpya bhavet sa pṛthivīpatiḥ |

ye cānye bhūmim iccheyuḥ kuryur eva na saṃśayaḥ || [Hem 495]

10.39 ratnopakīrṇāṃ vasudhāṃ yo dadāti dvijātiṣu |  
sa muktaḥ sarvakaluṣai rudraloke mahīyate || [Hem 499]

10.40 ikṣubhiḥ saṃtatāṃ bhūmiṃ yavagodhūmasaṃkulām |  
goṣṭhamātaṅgasaṃpūrṇāṃ bahuvīryasamanvitām || [Hem 500]

10.41 nidhigarbhāṃ dadad bhūmiṃ sarvaratnaparichadām |  
akṣayān labhate lokān bhūmiratnaṃ hi tasya tat || [Hem 500]

10.42 vidhūya kaluṣaṃ sarvaṃ virajāḥ saṃmataḥ satām |  
loke mahīyate śambhor yo dadāti vasuṃdharām || [Hem 500]

dānabṛhaspatiḥ

10.43 suvarṇadānaṃ godānaṃ bhūmidānaṃ ca vāsava |  
etat prayacchamāno hi sarvapāpaiḥ pramucyate ||

mahābhārate

10.44 śītavātātapasahāṃ gṛhabhūmiṃ susaṃskṛtām |  
pradāya suralokasthaḥ puṇyānte 'pi na cālyate || [MBh 13.65.26, Hem 507]

10.45 na coṣarāṃ na nirdagdhāṃ mahīṃ dadyāt kathaṃcana |  
na śmaśānaparītāṃ ca na ca pāpaniṣevitām || [MBh 13.65.31, Hem 52–53]

iti bhūmidānam ||

## 11 suvarṇadānam
atha suvarṇadānam

tatra bṛhaspatiḥ

11.1 gṛhādike puṇyaphalaṃ bhaven mūlyānusārataḥ |  
tasmāt sarvapradānānāṃ hiraṇyam adhikaṃ smṛtam || [Hem 567]

11.2 yathā saṃtānakādīnāṃ hemnā saṃpadyate kriyā |  
na tathā gṛhadānena hiraṇyam adhikaṃ tataḥ || [Hem 567]

nandipurāṇe

11.3 kṛṣṇalāḥ pañca māṣas tu māṣaiḥ ṣoḍaśabhiḥ smṛtam |  
suvarṇam ekaṃ taddānād dātā svargam avāpnuyāt || [Hem 571]

tathā

11.4 tasmāt sarvātmanā pātre dadyāt kanakadakṣiṇām |  
apātre pātayed dattaṃ suvarṇaṃ narakārṇave || [Hem 571]

11.5 pramādatas tu tan naṣṭaṃ tāvanmātraṃ niyojayet |  
anyathā steyayuktaḥ syād dhemny adatte vināśini || [Hem 571]

11.6 dānārtham eva tat sṛṣṭaṃ hy akliṣṭaṃ svargasādhanam |  
dānāt paraṃ suvarṇasya vidhir eva na vidyate || [Hem 571]

suvarṇam ity anuvṛttau kālikāpurāṇe

11.7 pūtam etat paraṃ puṇyaṃ surāḥ kāryeṣu nityaśaḥ |  
dhārayanti yataḥ sarve amalārthaṃ malojjhitam || [Hem 568]

11.8 ataḥ pāpāni sarvāṇi pātrebhyo vidhipūrvakam |  
dattaṃ punāti kāle ca deśe ca harasaṃnidhau || [Hem 568]

11.9 śrūyatāṃ yena rāmeṇa vidhinā prāk tapodhana |  
pradattaṃ kāñcanaṃ pūrṇaṃ raicīkyena mahātmanā || [Hem 568]

11.10 sarvahemamayaṃ yajñam iṣṭvā viprāḥ pratarpitāḥ |  
haimair ābharaṇaiḥ pūjya dattaṃ palaśataṃ tathā || [Hem 568]

11.11 bhūya eva tulāṃ tena svam āropya prayatnataḥ |  
hema dvitīyapārśve ca dvijātibhyo dadau svayam || [Hem 568]

11.12 bhūyo 'pi tanmayāny eva pūrya pātrāṇi tena ca |  
prabhāsādiṣu tīrtheṣu brāhmaṇebhyo dadau tadā || [Hem 568–69]

11.13 gavāṃ ca daśavarṇānāṃ vipre kṛtvā pṛthak pṛthak |  
sahasraṃ ca gavāṃ cāpi savatsānāṃ svarūpiṇām || [Hem 569]

11.14 baddhvā kambalam ākramya palāny ekādaśaiva tu |  
ekaikasya pṛthaktvena dattaṃ hema tu tena vai || [Hem 569]

11.15 kārayitvā supadmāni jātarūpamayāni ca |  
bhramatā tīrthaliṅgānāṃ mūrdhni dattāni tena vai || [Hem 569]

11.16 tanmayābharaṇaiḥ pūjya śataśo 'tha sahasraśaḥ |  
saṃpūjya tarpitā viprā bhūyas tenaiva mānada || [Hem 569]

11.17 paṭāś caiva patākāś ca mālāś caiva viśeṣataḥ |  
rudrādīnāṃ niyuktās tu kārayitvā gṛhe gṛhe || [Hem 569]

11.18 upavītaṃ ca yaṣṭiś ca mekhalā pāduke tathā |  
lekhanī masipātraṃ ca dattaṃ vipreṣu tena vai || [Hem 569]

11.19 mānasopaskaraṃ kṛtsnam āsanaṃ dhāma tanmayam |  
dvijebhyaś ca pradattāni kārayitvā sahasraśaḥ || [Hem 569]

11.20 grahāṇāṃ devatānāṃ ca kṛtvā rūpāṇi bhūyaśaḥ |  
nyastāni vidhivat pūjya dvijānāṃ caiva mandire || [Hem 569]

11.21 kāñcanīṃ rodasīṃ sṛṣṭvā nagodadhisuratnikām |  
puṇyauṣadhivanair yuktāṃ dadau viprebhya eva saḥ || [Hem 569]

11.22 evamādyair anekaiś ca prakāraiḥ kanakaṃ purā |  
pāpāpanuttaye dattaṃ pātram āsādya bhūyasaḥ || [Hem 569]

ādityapurāṇe

11.23 ādityodayasaṃprāptau vidhimantrapuraskṛtam |  
dadāti kāñcanaṃ yo vai duḥsvapnaṃ pratihanti saḥ || [Hem 573]

11.24 dadāty uditamātre yas tasya pāpmā vilīyate |  
madhyāhne dadato rukmaṃ hanti pāpam anāgatam || [Hem 573]

11.25 dadāti paścimāṃ saṃdhyāṃ yaḥ suvarṇaṃ dhṛtavrataḥ |  
brahmavāyvagnisomānāṃ sālokyam upayāti saḥ || [Hem 574]

11.26 suvarṇam akṣayaṃ dattvā lokāṃś cāpnoti puṣkalān || [Hem 574]  
11.27 yas tu saṃjanayaty agnim ādityodayanaṃ prati |  
dadyād vai vratam uddiśya sarvān kāmān samaśnute || [Hem 574]

11.28 yaṃ devam arcayet tena yasya caiva prayacchati |  
tasya loke nivasati nityaṃ caiva dadāti yaḥ || [Hem 574]

mahābhārate piṇḍapradānaparituṣṭasvapnadṛṣṭasvapitṛdattopadeśakathane yudhiṣṭhiraṃ prati bhīṣmavākyāni

11.29 vedopaniṣade caiva sarvakarmasu dakṣiṇā |  
sarvakratuṣu coddiṣṭā bhūmir gāvo 'tha kāñcanam || [MBh 13.83.5, Hem 570]

11.30 tataḥ śrutis tu paramā suvarṇaṃ dakṣiṇeti vai || [MBh 13.83.6, Hem 570]  
11.31 tad idaṃ samyag ārabdhaṃ tvayādya bharatarṣabha |  
kiṃ tu bhūmer gavāṃ cārthe suvarṇaṃ dīyatām iti || [MBh 13.83.25, Hem 570]

11.32 evaṃ vayaṃ ca dharmajña sarve cāsmatpitāmahāḥ |  
tāritā vai bhaviṣyanti pāvanaṃ paramaṃ hi tat || [MBh 13.83.26, Hem 570]

11.33 daśa pūrvān daśaivānyāṃs tathā saṃtārayanti te |  
suvarṇaṃ ye prayacchantīty evaṃ māṃ pitaro 'bruvan || [MBh 13.83.27, Hem 570]

śrīrāmāyaṇe rāmaṃ prati vasiṣṭhavākyāni

11.34 sarvaratnāni nirmathya tejorāśisamutthitam |  
suvarṇam ebhyo viprendra ratnaṃ paramam uttamam ||

[MBh 13.389*.26-27, Hem 570]

11.35 etasmāt kāraṇād eva gandharvoragarākṣasāḥ |  
manuṣyāś ca piśācāś ca prayatā dhārayanti tat || [MBh 13.389*.28-29, Hem 570]

11.36 mukuṭair aṅgadayutair alaṃkāraiḥ pṛthagvidhaiḥ |  
suvarṇe vidhṛte tatra virājante bhṛgūttamāḥ || [MBh 13.389*.30-31, Hem 570]

11.37 tasmāt sarvapavitrebhyaḥ pavitraṃ paramaṃ smṛtam || [MBh 13.389*.32, Hem 570]  
11.38 pṛthivīṃ gāṃ ca dattveha tathānyad api kiṃcana |  
viśiṣyate suvarṇasya dānaṃ paramakaṃ vibho || [MBh 13.389*.34-35, Hem 570]

11.39 akṣayaṃ pāvanaṃ caiva suvarṇam amaradyute |  
prayaccha dvijamukhyebhyaḥ pāvanaṃ hy etad uttamam ||

[MBh 13.389*.36-37, Hem 570]

11.40 suvarṇam eva sarvatra dakṣiṇāsu vidhīyate |  
suvarṇaṃ ye prayacchanti sarvadās te bhavanty uta || [MBh 13.389*.38-39, Hem 571]

11.41 agnir hi devatāḥ sarvāḥ suvarṇaṃ ca tadātmakam |  
tasmāt suvarṇaṃ dadatā dattāḥ syuḥ sarvadevatāḥ || [MBh 13.83.36-37, Hem 571]

iti suvarṇadānam ||



## 12 vidyādānam 
atha vidyādānam 

tatrādityapurāṇe

12.1 trīṇi tulyapradānāni trīṇi tulyaphalāni ca |  
sarvakāmadughā dhenur gāvaḥ pṛthvī sarasvatī || [Hem 511]

manuḥ

12.2 sarveṣām eva dānānāṃ brahmadānaṃ viśiṣyate |  
vāryannagomahīvāsastilakāñcanasarpiṣām || [MDh 4.233, Hem 517]

brahmadānaṃ vedadānam |

yājñavalkyaḥ

12.3 sarvadānamayaṃ brahma dānebhyo 'bhyadhikaṃ yataḥ |  
tad dadat samavāpnoti brahmalokam avicyutam || [YDh 1.212, Hem 517]

dānebhyo 'nyebhya iti śeṣaḥ |

yamaḥ

12.4 ya imāṃ pṛthivīṃ dadyāt sarvaratnopaśobhitām |  
dadyāc chāstraṃ ca viprāṇāṃ tac ca tāni ca tatsamam || [Hem 526]

tac ca sarvaratnopaśobhitapṛthivīdānam | tāni pūrvoktāni dānāni | tadubhayaṃ vidyādānasamam |

devīpurāṇe

12.5 vidyādānaṃ pravakṣyāmi yena tuṣyanti mātaraḥ |  
likhyate dīyate yena vidhinā tac chṛṇuṣva me || [DP 91.12, Hem 544]

12.6 siddhāntamokṣaśāstrāṇi vedāḥ svargādisādhakāḥ |  
vedāṅgānītihāsāś ca deyā dharmavivṛddhaye || [DP 91.13, Hem 513]

12.7 gāruḍaṃ bālatantraṃ ca bhūtatantrāṇi bhairavam |  
śāstrāṇāṃ paṭhanād dānān mātaraḥ phaladā nṛṇām || [DP 91.14, Hem 513]

12.8 jyotiṣaṃ vaidyaśāstrāṇi kalāḥ kāvyaṃ śubhāgamāḥ |  
dānād ārogyam āpnoti gāndharvaṃ labhate padam || [DP 91.15, Hem 513]

12.9 vidyayā vartate loko dharmādharmaṃ ca vindati |  
tasmād vidyā sadā deyā dṛṣṭādṛṣṭaphalārthibhiḥ || [DP 91.16, Hem 513]

tathā

12.10 śṛṇvatāṃ jāyate bhaktis tato gurum upāsate |  
sa ca vidyāgamān vakti vidyā pustāśritā nṛpa || [DP 91.23, Hem 544]

12.11 vidyāvivekabodhena śubhāśubhavicāraṇāt |  
vindate sarvakāmāptiṃ tasmād vidyā parā matā || [DP 91.24, Hem 513]

12.12 vidyādānāt paraṃ dānaṃ na bhūtaṃ na bhaviṣyati |  
yena dattena cāpnoti śivaṃ paramakāraṇam || [DP 91.25, Hem 513]

12.13 śrītāḍipatrake sañce same tatra susaṃcite |  
vicitrakañcikāpārśve carmaṇā saṃpuṭīkṛte || [DP 91.37, Hem 544]

12.14 raktena vātha kṛṣṇena mṛdunā raṅgitena vā |  
dṛḍhasūtranibaddhena evaṃ vidhikṛtena ca || [DP 91.38, Hem 544]

12.15 yas tu dvādaśasāhasrīṃ saṃhitām upalekhayet |  
dadāti cābhiyuktāya sa yāti paramāṃ gatim || [DP 91.39, Hem 544]

12.16 pūrvottaraplave deśe sarvabādhāvivarjite |  
gomayena śubhenaiva kuryān maṇḍalakaṃ budhaḥ || [DP 91.40, Hem 544]

12.17 dhanurhastapramāṇena śubhaṃ ca caturaśrakam |  
tasya madhye likhet padmaṃ sitaraktāsitādibhiḥ || [DP 91.41, Hem 544]

12.18 sarvartukamayaiḥ puṣpair bhūṣayet sarvato diśam |  
vitānaṃ dāpayen mūrdhni śubhaṃ citravicitritam || [DP 91.42, Hem 544]

12.19 pārśvataḥ sitavastrais tu samyak śobhāṃ prakalpayet |  
kandukair ardhacandraiś ca darpaṇaiś cāmarais tathā || [DP 91.43, Hem 544]

12.20 ghaṇṭākiṅkiṇiśabdaiś ca sarvataś copakalpayet |  
tasya madhye nyased yantraṃ nāgadantamayaṃ śubham || [DP 91.44, Hem 544]

12.21 adhaḥ kiṃcin nibaddhaṃ tu ūrdhvato 'pi susaṃyutam |  
śobhitaṃ dṛḍhabandhena baddhaṃ sūtreṇa buddhimān || [DP 91.45, Hem 544]

12.22 tasyordhvaṃ vinyased vidvān pustakaṃ likhitaṃ śubham |  
ālekhyam api tatraiva pūjayed vidhinā tataḥ || [DP 91.46, Hem 545]

12.23 nirudakais tathā puṣpaiḥ kṛmikīṭavivarjitaiḥ |  
candanena sadarpeṇa bhasmanā cāvadhūnayet || [DP 91.47, Hem 545]

isadarpeṇa mṛgamadasahitena |

12.24 dhūpaś ca guggulur deyas turuṣkāgurumiśritaḥ |  
dīpamālā tathā cāgre naivedyaṃ vividhaṃ punaḥ || [DP 91.48, Hem 545]

12.25 khādyaṃ peyaṃ śitaṃ lehyaṃ coṣyaṃ ca vinivedayet |  
pūjayec ca diśāṃ pālān lokapālān yathākramam || [DP 91.49, Hem 545]

12.26 kanyāḥ striyaś ca saṃpūjya mātaraḥ kalpayec ca tāḥ || [DP 91.50, Hem 545]  
12.27 pustakaṃ devadevī ca viprāṇāṃ dakṣiṇā tathā |  
svaśaktyā caiva dātavyā nṛpapaurāṃś ca pūjayet || [DP 91.50–51, Hem 545]

12.2 tathā saṃpūjayed vatsa lekhakaṃ śāstrapāragam |  
chandolakṣaṇatattvajñaṃ satkaviṃ madhurasvaram |

praṇaṣṭaṃ smarati granthaṃ śreṣṭhaṃ pustakalekhane || [DP 91.51–52, Hem 545]

12.29 nātisaṃtatavichinnair na ślakṣṇair na ca karkaśaiḥ |  
nandināgarakair varṇair lekhayec chivapustakam || [DP 91.53, Hem 545]

12.30 prārambhe pañca vai ślokān punaḥ śāntiṃ tu kārayet |  
rātrau jāgaraṇaṃ kuryāt sarvaprekṣāṃ prakalpayet || [DP 91.54, Hem 545]

12.31 naṭacāraṇanagnaiś ca devyāḥ kathanasaṃbhavaiḥ | [DP 91.55, Hem 545]  
sarvaprekṣāṃ sarvaprakāraṃ prekṣaṇakam |

12.32 pratyūṣe pūjayel lokāṃs tataḥ sarvān visarjayet || [DP 91.55, Hem 545]  
12.33 ekānte sumanaskena viśuddhena dine dine |  
niṣpādya vidhinānena svarkṣe ca śubhavāsare | [DP 91.56, Hem 546]

svarkṣe śubhanakṣatre |

12.34 tataḥ pūrvoktavidhinā punaḥ pūjāṃ prakārayet || [DP 91.57, Hem 546]  
12.35 tathā vidyāvimānaṃ tu saptapañcatribhūmikam |  
vicitravastraśobhāḍhyaṃ śubhalakṣaṇalakṣitam || [DP 91.57–58, Hem 546]

12.36 kārayet sarvato bhadraṃ kiṅkiṇīravakānvitam |  
darpaṇair ardhacandraiś ca ghaṇṭācāmaramaṇḍitam || [DP 91.58–59, Hem 546]

12.37 tasmin dhūpaṃ samutkṣipya sugandhaṃ candanāgurum |  
turuṣkaṃ gugguluṃ vatsa śarkarāmadhumiśritam || [DP 91.59–60, Hem 546]

12.38 pūjayet pūrvavat sarvān kanyāstrīdvijaduḥkhitān |  
tathā tat pustakaṃ vatsa vinyased vidhipūrvakam || [DP 91.60–61, Hem 546]

12.39 evaṃ kṛtvā tathā cintyāḥ prīyantāṃ mātaro mama |  
yasyaiva saktaṃ tac chāstraṃ pustakaṃ parikalpayet || [DP 91.61–62, Hem 546]

yasyaiva saktaṃ yasya devasya saktaṃ saṃbandhitam | pustakaṃ parikalpayet pustakaṃ taṃ devaṃ parikalpayed bhāvayed ity arthaḥ |

12.40 tathā tapasvinaḥ pūjyāḥ sarvaśāstrārthapāragāḥ |  
śivavratacarā mukhyā viṣṇudharmaparāyaṇāḥ || [DP 91.62–63, Hem 546]

12.41 mahatā janasaṅghena rathasthaṃ dṛḍhavāhanaiḥ |  
yuvabhiś cāpi tan neyaṃ yasya devasya cāgamam |

sāmānyaṃ śivatīrtheṣu mātṝṇāṃ bhavaneṣu ca || [DP 91.63–64, Hem 546–47]

12.42 tasmin pūjāṃ tathā kṛtvā devadevasya śūlinaḥ |  
samarcayet praṇamyeśaṃ prīyantāṃ mātaro mama || [DP 91.65, Hem 547]

12.43 sadādhyayanayuktāya vidyādānaratāya ca |  
vidyāsaṃgrahayuktāya kṛtaśāstraśramāya ca || [DP 91.66, Hem 547]

12.44 tenaiva vartate yas tu tasya taṃ vinivedayet |  
jagaddhitāya vai śāntiṃ saṃdhyāyāṃ vācayet tathā || [DP 91.67, Hem 547]

12.45 tena toyena dātāraṃ mūrdhni samyaṅ niṣecayet |  
śaivaṃ vadet tataḥ śabdam uccārya jagatas tathā || [DP 91.68, Hem 547]

12.46 evaṃkṛte mahāśāntir deśasya nagarasya ca |  
jāyate nātra saṃdehaḥ sarvabādhāḥ śamanti ca || [DP 91.69, Hem 547]

12.47 anena vidhinā yas tu vidyādānaṃ prayacchati |  
sa bhavet sarvalokānāṃ darśanād aghanāśanaḥ |

mṛto 'pi gacchati sthānaṃ brahmaviṣṇunamaskṛtam || [DP 91.70–71, Hem 547]

12.48 sapta pūrvān parān anyān ātmanaḥ sapta eva hi |  
uddhṛtya pāpakalilād viṣṇuloke mahīyate || [DP 91.71–72, Hem 547]

12.49 yāvanti patrasaṃsthāni akṣarāṇi bhavanti ca |  
tāvat sa viṣṇulokeṣu krīḍate vividhaiḥ sukhaiḥ |

tataḥ kṣitiṃ samāyāto devyāṃ bhaktiparo bhavet || [DP 91.72–73, Hem 547]

12.50 samastabhogasaṃpanno viduṣāṃ jāyate kule |  
vidyādānaprabhāvena yogaśāstraṃ daded yadi || [DP 91.74, Hem 547]

12.51 ātmavittānurūpeṇa yaḥ prayacchati mānavaḥ |  
asādhyaṃ phalam āpnoti āḍhyatulyaṃ na saṃśayaḥ || [DP 91.75, Hem 558]

12.52 strī caivānena vidhinā vidyādānaphalaṃ labhet |  
bhartrā caivābhyanujñātā vidhavā vā tam uddiśet || [DP 91.76, Hem 558]

12.53 vidyārthine sadā dadyād vastram abhyaṅgabhojanam |  
chattrikām udakaṃ dīpaṃ yasmāt tena vinā na hi || [DP 91.77, Hem 558]

12.54 lekhanīghaṭanaṃ tīkṣṇaṃ masīpātraṃ tu lekhanīm |  
dattvā tu labhate vatsa vidyādānam anuttamam || [DP 91.78, Hem 558]

12.55 pustakāstaraṇaṃ dattvā supramāṇaṃ suśobhanam |  
vidyādānam avāpnoti sūtrabandhaṃ tu buddhimān || [DP 91.79, Hem 558]

12.56 yantrakakṣāsanaṃ caiva daṇḍāsanam athāpi vā |  
vidyāvācanaśīlāya dattaṃ bhavati rājyadam || [DP 91.80, Hem 558]

12.57 añjanaṃ netrapādānāṃ dattaṃ vidyāparāyaṇe |  
bhūmir gṛhaṃ ca kṣetraṃ ca svargarājyaphalapradam || [DP 91.81, Hem 558]

12.58 yasya bhūmyāṃ sthito nityaṃ vidyādānaṃ pravartayet |  
tasyāpi bhavati svargas tatprasādān narādhipa || [DP 91.82, Hem 558]

12.59 tasmāt sarvaprayatnena vidyā deyā sadā naraiḥ |  
ihaiva kīrtim āpnoti mṛto yāti parāṃ gatim || [DP 91.83, Hem 561]

12.60 yas tu devyā gṛhe nityaṃ vidyādānaṃ pravartate |  
sa bhavet sarvalokānāṃ pūjyaḥ pūjyapadaṃ vrajet || [DP 91.9, Hem 561]

mahābhārate

12.61 yo brūyāc cāpi śiṣyāya dharmyāṃ brāhmīṃ sarasvatīm |  
pṛthivīgopradānābhyāṃ sa tulyaṃ phalam aśnute || [MBh 13.68.5, Hem 517]

brāhmī vedārthānugatā |

12.62 adhītyāpi hi yo vedān nyāyavidbhyaḥ prayacchati |  
gurukarmapraśaṃstā ca so 'pi svarge mahīyate || [MBh 13.74.19, Hem 517]

nandipurāṇe

12.63 śāstre yasmāj jagat sarvaṃ saṃsthitaṃ ca śubhāśubham |  
tasmāc chāstraṃ prayatnena dātavyaṃ śubhakarmaṇā || [Hem 526]

12.64 vidyāś caturdaśa proktāḥ krameṇa tu yathāsthiteḥ |  
ṣaḍaṅgāś caturo vedā dharmaśāstraṃ purātanam |

mīmāṃsā tarkam api ca etā vidyāḥ prakīrtitāḥ || [Hem 513–14]

purātanaṃ purāṇam |

12.65 āsām evāntarotpannāḥ parā vidyāḥ sahasraśaḥ |  
āyurvedaḥ sasyavedo bahubhedaḥ prakīrtitaḥ || [Hem 514]

sasyavedaḥ kṛṣiśāstram |

12.66 sarvottarā cātmavidyā saṃsārabhayanāśinī |  
sarvaduḥkhāntakaraṇī sarvapāpavināśinī || [Hem 514]

12.67 etā vidyāḥ samākhyātā bahubhedopabhedajāḥ |  
kalāvidyās tathā cānyāḥ śilpavidyās tathā parāḥ || [Hem 514]

śilpavidyā pratimādinirmāṇaśāstram |

12.68 sarvā eva mahābhāgāḥ sarvāḥ sarvārthasādhakāḥ |  
sthitāś ca tāratamyena viśiṣṭaphalasādhikāḥ || [Hem 514]

12.69 ātmavidyā pradhānā tu tathāyurvedasaṃjñitā |  
dharmādharmapraṇayinī kalāḥ śilpārthasādhikāḥ || [Hem 514]

12.70 sasyavidyā ca vitatā etā vidyā mahāphalāḥ |  
dharmādharmapraṇayinī dharmādharmajñāpikā || [Hem 514]

12.71 yayaiko jīvati prāṇī kayāpi kila kutracit |  
apradhānāpi sā vidyā kulānāṃ śatam uddharet || [Hem 514]

apradhānāvāntaravidyā |

12.72 yāpi sāpy avabodhatvād vidyā vai yatra kutracit |  
prayāsyaty akṣayāṃl lokān vidhinā vāvidhānataḥ || [Hem 515]

avabodhatvād avabodhahetutvāt | prayāsyatīty antarbhāvito ṇyarthaḥ | tena prāpayiṣyatīty arthaḥ |

12.73 śilpavidyāṃ naro dattvā yāti vai brahmaṇo 'ntikam |  
kalāvidyāṃ naro dattvā vaiṣṇavaṃ lokam āpnuyāt |

kalpam ekaṃ na saṃdehaḥ svargabhogasamanvitaḥ || [Hem 515]

12.74 sasyavidyāṃ naro dattvā tṛptimān kāmasaṃyutaḥ |  
prajāpatipuraṃ gacchen narakāt tārayet pitṝn || [Hem 515]

12.75 āyurvedaṃ naro dattvā lokān āpnoti nirmalān |  
aśvinor divyakāmāḍhyān divyaṃ manvantaraṃ naraḥ || [Hem 515]

12.76 tarkavidyāṃ naro dattvā vāruṇaṃ lokam āśnute |  
mīmāṃsāṃ tu budhe dattvā śāstram indrapure vaset || [Hem 515]

12.77 dharmaśāstraṃ naro dattvā svargaloke mahīyate |  
daśa manvantarān martyas tārayen narakāt pitṝn || [Hem 515, 527]

12.78 vedavidyāṃ naro dattvā svarge kalpatrayaṃ vaset |  
ātmavidyāṃ tu yo dadyāt tasya saṃkhyā na vidyate |

puṇyasya gadituṃ samyag api varṣaśatāyutaiḥ || [Hem 515]

12.79 etāvac chakyate vaktuṃ yat kalpāyutam uttamam |  
satyaloke vasen martyo yatra brahmā vaset prabhuḥ || [Hem 515]

12.80 apy ekaṃ nīrujīkṛtya jantuṃ yādṛśatādṛśam |  
āyurvedaprabhāveṇa kiṃ na dattaṃ bhaved bhuvi || [Hem 516]

12.81 sasyavedaprasādena saṃpannā yasya śālayaḥ |  
kiṃ na nāma kṛtaṃ tasya puṇyaṃ bhavati śāśvatam || [Hem 516]

12.82 mīmāṃsāśāstramāhātmyād buddhvā vai vedanirṇayam |  
kiṃ na nāma śubhaṃ dātur yajñakarmapravartanāt || [Hem 516]

12.83 ātmavidyā ca paurāṇī dharmaśāstrātmikā ca yā |  
etā vidyās trayo mukhyāḥ sarvadānakriyāphalaiḥ || [Hem 516, 527]

12.84 dharmaśāstraṃ naro buddhvā yat kiṃcid dharmam āśrayet |  
tasya dharmaṃ śataguṇaṃ dharmaśāstrapradasya ca || [Hem 516, 527]

12.85 purāṇākhyānavidvāṃsaḥ pitṛdevārcane ratāḥ |  
lokān sarvakāmapūrṇān yānti sarvaśubhodayāt || [Hem 516]

12.86 purāṇavidyādātāras tv anantaphalabhāginaḥ |  
ātmavidyāpradātāro narā bhāgyasamāśrayāḥ || [Hem 516]

12.87 na punar yoninirayaṃ praviśanti duratyayam |  
uttīrṇāḥ sarvapāpebhyaḥ saputrapaśubāndhavāḥ |

mucyante nirayair ghorair asaṃkhyair yātanātmakaiḥ || [Hem 516]

tathā

12.88 ślokaṃ prahelikāṃ gāthām athānyad vā subhāṣitam |  
dattvā prītikaraṃ yāti lokam apsarasāṃ śubham || [Hem 516]

tathā

12.89 yad etat puṇyam ākhyātaṃ vidyādānasya sāṃpratam || [Hem 547]  
12.90 deśakālavidhiśraddhāpātrayogāt tathā budhaḥ |  
prāpnoti koṭiguṇitaṃ phalaṃ vidyāpradānataḥ || [Hem 548]

12.91 yas tu puṇyaparo martyo jigīṣuḥ kīrtisādhakaḥ |  
sa vidhānena vai dadyād vidyāṃ vividhakāmadām || [Hem 511]

12.92 evaṃ vidyāpradānaṃ vai sarvakāmaguṇādhikam |  
yateta pātre saṃtyaktuṃ rahasyaṃ caitad uttamam || [Hem 511]

12.93 uddiśya devatāṃ dattaṃ pradānaṃ yatra kutracit |  
tasyāsamāptapuṇyasya kena puṇyaṃ nirūpyate || [Hem 511]

12.94 gurum ārādhya yatnena vidyāvyākhyānapāragam |  
śaktyā bhaktyā praṇāmena dhanaiḥ sarvaguṇais tathā || [Hem 548]

gurum ārādhya vidyādānaṃ dātavyam iti tātparyārthaḥ |

12.95 yathā ghaṭapratichannā ratnarājamahāprabhāḥ |  
akiṃcitkaratāṃ prāptās tadvad vidyāś caturdaśa ||

12.96 vinā tu guruṇā samyag bodhakena vipaścitā |  
naiva vidyāphalaprāptir guruṃ tasmāt prapūjayet ||

sragvāsobhūṣaṇair nityaṃ yathā devaṃ pinākinam ||

12.97 yo guruṃ pūjayen nityaṃ sthitaṃ vā prasthitaṃ ca vā |  
tatprasādena yasmāc ca prāpnute sarvasaṃpadaḥ ||

12.98 tasmād guruṃ prayatnena mahādevavad arcayet |  
bhaktyā prītyā prayatnena śraddhayā ca sadaiva hi ||

12.99 eṣa mātā pitā hy eṣa eṣa eva hi bāndhavaḥ |  
eṣa cintāmaṇiḥ sphīta eṣa eva ca me suhṛt ||

12.100 evaṃ śraddhāparo nityaṃ gurum ārādhayed budhaḥ |  
ajñānaduḥkhaśamanaṃ narakoddharaṇaṃ tathā ||

12.101 kuto mātā pitā vāpi bāndhavo vā mahāguṇaḥ |  
tādṛgabhyudayaṃ kuryād yat kuryāt tu gurur mahat ||

12.102 ko 'nyo hy ajñānaduḥkhaughād uddhared bhavabandhanāt |  
samyak śāstrārthaboddhāraṃ mahādevavad arcayet ||

12.103 vastumātreṇa yo jñānaṃ śāstrarūpam upanyaset |  
sa tāvac chivavat pūjyo bhaktyā bhavabhayāpahaḥ ||

12.104 yas tu śāstravivakṣākhyaṃ viśeṣārthaṃ prabodhayet |  
padavākyārthabodhena samyak śāstrapravartanam ||

śāstravivakṣākhyo 'rthaḥ śāstratātparyaviṣayaḥ |

12.105 pūrvottarārthasaṃgatyā samudāyārthaniścayaiḥ |  
svaśāstrābhimatā vācaḥ samyag yo vetti tattvataḥ ||

12.106 sa tu sākṣān mahābuddhir bhagavān eva śaṅkaraḥ |  
taṃ bhajet sarvabhāvena bhaktiyogena sarvadā ||

12.107 ādityena vinā yadvaj jagad andhaṃ vibhāvyate |  
guruvākyair vinā sarvaṃ tathaiva hi tamomayam ||

12.108 tasmād yathā mahādevaṃ tadvad eva guruṃ sadā |  
yaḥ paśyati sa puruṣaḥ sarvadharmān avāpnuyāt ||

12.109 vidyā ca mukhyaṃ dānānāṃ guruto 'sya vidhiṃ budhaḥ |  
śrutvā vidheyaṃ vidhivac chraddhayā bhāvitātmanā || [Hem 548]

12.110 satpātrebhyas tu tāṃ dadyād viśeṣād guṇaśāliṣu |  
upayogyaṃ tu yad yasya tat tasya pratipādayet || [Hem 548]

12.111 surālayeṣu siddheṣu yathā vibhavavistaraiḥ |  
dātavyās tu prayatnena mahāpuṇyaphalārthibhiḥ || [Hem 548]

12.112 śubhe nakṣatradivase śubhe cāpi dinagrahe |  
lekhayet pūjya deveśān rudrabrahmajanārdanān |

pūrvadigvadano bhūtvā lipijño lekhakottamaḥ || [Hem 548]

12.113 nirodho hastabāhvoś ca masīpātrāvadhāraṇā |  
ekāntasyopakaraṇaṃ yasyāsau lekhakottamaḥ || [Hem 548]

12.114 vidyādhāraṃ prakurvīta hemarūpyamayaṃ śubham |  
nāgadantamayaṃ vāpi śubhadārumayaṃ tathā || [Hem 548]

12.115 manojñam aguruṃ ramyaṃ ślakṣṇaṃ candraprayogajam |  
saṃkocayantrasaṃyuktaṃ vikāśena samanvitam || [Hem 548]

nāgadantamayaṃ hastidantanirmitam |

12.116 tatra vidyāṃ vinihitāṃ kuryāt pustakasaṃsthitām || [Hem 548]  
12.117 kuryāc ca pustakaṃ tasya likhed dhy aṅgulavistṛtam |  
sūkṣmākṣaraṃ ca ramyaṃ ca kṛṣṇaṃ mecakitaṃ tu vā || [Hem 548]

12.118 atha vā raktapadmābhaṃ mecakālaṃkṛtaṃ śubham |  
karpāsasūtragrathitaṃ nānāgandhādhivāsitam || [Hem 549]

mecakālaṃkṛtaṃ mayūrārdhacandrālaṃkṛtam |

12.119 masībhiś cāpy anekābhiś caturvarṇābhir eva ca |  
dṛḍhastambhanayuktābhir mecakaiś cāpy anekaśaḥ || [Hem 549]

stambhanaṃ masīsthairyahetuḥ |

12.120 lekhanībhiś ca divyābhir hemacitrābhir eva ca |  
bahiś ca varṇaṃ kurvīta pustakasya manoramam || [Hem 549]

12.121 pītaraktakaṣāyair vā sunibaddhaṃ sucitritam |  
ramyaṃ laghu suvistīrṇaṃ nirgranthi granthisaṃyutam || [Hem 549]

12.122 vidyādharais tato yantrasaṃsthitaṃ pūrvapustakam || [Hem 549]  
ipūrvapustakam ādarśapustakam |

12.123 gṛhe manorame gupte sudhālepitabhittike |  
nānārāgāṅganopete surabimbamanorame |

dhūpāmodamanojñe tu vitānakapariṣkṛte || [Hem 549]

12.124 lekhako buddhimān snātaḥ śuklapuṣpāmbarojjvalaḥ |  
suvarṇamuktākeyūro mudrikāśobhitāṅguliḥ || [Hem 549]

12.125 susamiddhe masībhāṅḍe lekhanīśāstrasaṃyute |  
prārabhet tūryaghoṣeṇa pūjya devān pitṝṃs tathā || [Hem 549]

12.126 brāhmaṇān svasti vācyādau śāstraṃ saṃcārayed budhaḥ |  
ślokapañcakam ādau tu daśakaṃ vāpi lekhayet || [Hem 549]

12.127 tato nakṣatrayogena dvitīye 'hani tal likhet |  
tādṛśenaiva vidhinā puṇyāhaiḥ śubhasaṃyutaiḥ || [Hem 549]

12.128 tataḥ samāpte śāstre tu punaḥ puṇyāhasaṃyutam |  
kuryāt tad ahar agryaiś ca pānabhojanavastubhiḥ || [Hem 549–50]

12.129 ubhayaṃ vāpi tal lekhyaṃ samīkuryāc ca vācayet |  
ūnādhikaiś ca saṃyuktaṃ varṇair mātrādibhis tathā || [Hem 550]

12.130 anusvāravisargaiś ca yuktāyuktair vicārayet |  
śāstrasya prakriyāyuktyā punar uktyā ca śodhayet || [Hem 550]

12.131 ūnārthoktyā prasaṅgasya śabdayogyatayā tathā |  
sūtrāntarārthabodhena praśnottaravivekataḥ || [Hem 550]

12.132 asūtratvāc ca śāstrasya samudāyārthabodhataḥ |  
prakrāntasūcanoddeśair gaditaiś coditair api || [Hem 550]

12.133 bahvarthānāṃ ca śabdānāṃ yogyāsannaṃ parīkṣya tu |  
sarvaśāstrāvabodhena kārakādyair aviplutaiḥ || [Hem 550]

12.134 kvacic ca śabdavac caiva prakṛtārthaṃ nirūpayet |  
chandasā vāpi budhyeta vṛttasaṃyogam īpsitam || [Hem 550]

12.135 evaṃ vidyāṃ tu medhāvī śāstraṃ satkṛtya kṛtsnaśaḥ |  
pradadyād vibhavair divyaiḥ surāyatanaveśmasu || [Hem 550]

12.136 vyaktadeśalipinyāsaṃ mukhyaṃ nāgaram ucyate || [Hem 550]  
vyaktadeśalipinyāsaṃ vyaktā taddeśānusāriṇī lipir yatra nyāse 'kṣaranirmāṇe sa tathā |

12.137 āropya yāne ratnāḍhye śubhavastrapariṣkṛte |  
ghaṇṭācāmaraśobhāḍhye ratnadaṇḍātapatriṇi || [Hem 550]

12.138 gajavājirathasthaṃ vā mahāśobhāsamanvitam |  
purato nṛtyagītena nānāvādyaraveṇa ca |

maṅgalair vedaghoṣaiś ca devāya vinivedayet || [Hem 550–51]

12.139 nānāpuṣpopahāraiś ca saṃpūjya tridivaukasaḥ |  
dattvā ca pustakaṃ tatra pitṝṇāṃ dharmam uddiśet |

bāndhavānāṃ ca hṛdyānām anantaṃ phalam icchatām || [Hem 551]

12.140 tato dattvā vidhānena tāṃ vidyāṃ śivamandire |  
tataś ca dakṣayed viprān rudrabhaktāṃś ca mānavān || [Hem 551]

12.141 yathāśakti ca kartavyā utsavāḥ sveṣu veśmasu |  
rājñā tu nagare kāryo grāme grāmādhipais tathā |

gṛhe gṛhasthaiḥ kartavya utsavo bandhubhiḥ saha || [Hem 551]

12.142 snātaiḥ śuklaiḥ samālabdhaiḥ sukhibhiḥ susamāhitaiḥ |  
prītiyuktais tataḥ śrāvyaṃ śāstraṃ śraddhāsamanvitaiḥ || [Hem 551]

12.143 vācakaṃ dakṣayet tatra yathāvibhavavittataḥ |  
guruṃ ca bhaktyā matimān yathāśaktir amāyayā |

tataḥ puṣpaiś ca dhūpaiś ca śrāvakān saṃprapūjayet || [Hem 551]

12.144 vācako brāhmaṇaḥ prājñaḥ śrutaśāstro mahāmanāḥ |  
abhyastākṣaravinyāso vṛttaśāstre viśāradaḥ || [Hem 551]

12.145 śabdārthavit pragalbhaś ca vinīto medhayā yutaḥ |  
gītajño vākpaṭuḥ śrāvyasvaro 'nāvilabhāṣakaḥ || [Hem 551]

12.146 guruś ca dharmavān prājñaḥ śrutaśāstro vimatsaraḥ |  
vipraḥ prakṛtisaṃśuddhaḥ śuciḥ smitamukhaḥ sadā || [Hem 551]

12.147 suvṛtto vṛttaśāstrajñaḥ śabdaśāstraviśāradaḥ |  
abhyastaśāstrasaṃdohaḥ prakṛtārthapravartakaḥ|| [Hem 551–52]

vṛttaśāstrajñaś chandaḥśāstravit | prakṛtārthapravartakaḥ prastutārthābhidhāyī |

12.148 nāprakramakṛtavyākhyaḥ paurvāparyaniviṣṭadhīḥ |  
adhyāyasargavichedavibhaktārthaprayojakaḥ |

śāstrārthapadavid dhīmān padaślokārthabodhakaḥ || [Hem 552]

12.149 samudāyaprakīrṇārthamukhyaśākhyanuṣaṅgajam |  
anakṣaraṃ ca hṛdvastu vyapadiśyārthabodhakaḥ || [Hem 552]

12.150 prakrāntādisvaśāstrārthavibhāgapariniṣṭhitaḥ |  
kaṣṭābhidhānagūḍhārthabhaṅgena tu virodhakaḥ |

śraddheyavāg anālasyaḥ śrotṛcittāvabodhakaḥ || [Hem 552]

12.151 saṃskāraiḥ saṃskṛtāṃ vidyāṃ prākṛtāṃ prākṛtair api |  
ālāpamātrair vyākhyānair yaś ca śiṣyān prabodhayet || [Hem 552]

12.152 deśābhidhānavinyāsair bodhayec cāpi yo guruḥ |  
sa guruḥ sa pitā mātā sa tu cintāmaṇiḥ smṛtaḥ || [Hem 552]

12.153 yaḥ śāstropāyam ākhyāya narakebhyaḥ samuddharet |  
kas tena sadṛśo loke bāndhavo bhuvi vidyate || [Hem 552]

12.154 yasya vāgraśmivṛndena hṛdayān naśyate tamaḥ |  
mahāsaṃsārajananaṃ bhavet so 'rko mahādyutiḥ || [Hem 552]

12.155 nodvijet tasya pāruṣye na ca vailomyam icchataḥ |  
na cāsya vyādhiduḥkheṣu malānāṃ cāpriyo bhavet || [Hem 552]

12.156 prasādayet tu kupitaṃ duḥkhamagnaṃ samuddharet |  
rogebhyaś cāpi yatnena parityāgena coddharet || [Hem 552–53]

12.157 evaṃ vyākhyāṃ śubhāṃ śrutvā guruvaktrān narottamaḥ |  
vidheyaṃ cintayed yatnāt paratra hitakāraṇāt || [Hem 553]

12.158 śṛṇuyāc chraddhayā yuktaḥ praṇato 'bhimukhe guroḥ |  
ananyasatkathākṣepī niṣpramādo hy atandritaḥ || [Hem 553]

12.159 mṛduṃ ca saṃśaye jāte pṛcched vākyam udīrayet |  
guruṇā coktam ekānte śraddhāvān vākyam āśrayet |

na puro guruvākyāni gurūktaṃ paripālayet || [Hem 553]

12.160 bhiṣajāṃ vacanaṃ kāryaṃ gurūṇāṃ ca mahātmanām |  
na tatkṛtaṃ svayaṃ kuryāt te samiddhānalatviṣaḥ || [Hem 553]

tatkṛtaṃ guruceṣṭitam |

12.161 aprastutakathākṣepaṃ yaḥ kuryād agrato guroḥ |  
sa brahmahatyām āpnoti guruvākyeṣv aniścayaḥ || [Hem 553]

guruvākyeṣv aniścayaḥ guruvākyeṣu saṃśayavān |

12.162 yas tu śrutvānyataḥ śāstraṃ saṃskāraṃ vāpya vāśubham |  
anyasya janayet kīrtiṃ sa guror brahmahā bhavet || [Hem 553]

12.163 vismārayec ca vā mohād yo 'pi śāstrārtham uttamam |  
sa yāti narakaṃ ghoram akṣayaṃ bhīmadarśanam || [Hem 553]

12.164 yas tu buddhvā naraḥ śāstraṃ kiṃcit kuryāc chubhāśubham |  
bhavec chataguṇaṃ tad vai vijñānebhyo ratasya ca || [Hem 553]

12.165 evaṃ vidhānato vācyaṃ vācakena vipaścitā |  
tapaḥsamātmakaṃ sarvaṃ svargādiphalasādhakam || [Hem 553]

12.166 śanair vibodhya vai vācyam adhyātmādi ca yad bhavet |  
kruddhoktiyuddhasaṃkṣobhaṃ dhārāvartena vācayet || [Hem 553]

dhārāvartena vegena |

12.167 sarāgaṃ lalitair vākyair vācayed vṛddhasaṃgame |  
nānāvṛttānurūpeṇa lālityena ca vācayet || [Hem 554]

12.168 sargādhyāyasamāptau ca kathāparyanta eva vā |  
praśastaśabdasaṃyoge kuryād iti virāmaṇam || [Hem 554]

12.169 samāpte vācane 'bhīṣṭaṃ stuyād devaṃ vicakṣaṇaḥ |  
avadhārya jagacchāntim ante śāntyudakaṃ sṛjet || [Hem 554]

12.170 suśrutaṃ suśrutaṃ brūyād astu vyākhyātra nityadā |  
lokaḥ pravartatāṃ dharme rājā cāstu sadā jayī || [Hem 554]

12.171 dharmavān dhanasaṃpanno guruś cāstu nirāmayaḥ |  
iti procya yathāyātaṃ gantavyaṃ ca vibhāvitaiḥ || [Hem 554]

12.172 śiṣyaiḥ parasparaṃ śāstraṃ cintanīyaṃ vicakṣaṇaiḥ |  
kathāvastuprasaṅgena nānāvyākhyānabhāvanaiḥ || [Hem 554]

12.173 yuktibhiś ca smared vyākhyāṃ cihnaiś cāpi svayaṃ kṛtaiḥ |  
evaṃ dine dine vyākhyāṃ śṛṇuyān niyato naraḥ || [Hem 554]

12.174 samagraśāstraśravaṇena puṃsaḥ śraddhāpradhānaṃ bhavatīti cetaḥ |  
rāgaṃ ca śāstrātmakam abhyupaiti doṣāś ca nāśaṃ nikhilena yānti || [Hem 554]

12.175 yathā kathaṃcic chṛṇuyān na śāstram aśraddhayā vojjhitadharmasaṅgaḥ ||  
[Hem 554]

12.176 tataḥ samāptāv atha śāstrasaṅge kathodaye cāpi vinītabuddhiḥ |  
śaktyārcayed vācakam agryam eva guruṃ ca bhaktyā pitṛvat trikārthī ||

[Hem 554–55]

12.177 eṣa vidyāpradānasya pradhāno vidhir ucyate |  
anenaiva vidhānena brāhmaṇe śīlaśālini || [Hem 555]

12.178 prabodhayati dhīyukte yuktijñe vedavādini |  
vinyaseta śubhaṃ śāstraṃ mahāpuṇyajigīṣayā || [Hem 555]

12.179 dhanair vā vipulair dakṣed guruṃ kṛtvā sutarpitam |  
adhyāpayec chubhān śiṣyān abhijātān sumedhasaḥ || [Hem 555]

12.180 evaṃ vidyāpradānaṃ tu sarvadānottamaṃ smṛtam |  
sarvadā sarvavarṇānāṃ narakaplavam uttamam || [Hem 555]

12.181 anena vidhinā dattvā vidyāṃ puṇyaparo naraḥ |  
yat phalaṃ tv aśvamedhānāṃ śatasya sukṛtasya tu || [Hem 555]

12.182 rājasūyasahasrasya samyag iṣṭasya yat phalam |  
tat phalaṃ labhate martyo vidyādānena bhāgyavān || [Hem 555]

12.183 sarvasasyasusaṃpūrṇāṃ sarvaratnopaśobhitām |  
brāhmaṇebhyo mahīṃ dattvā grahaṇe candrasūryayoḥ |

yat phalaṃ labhate martyo vidyādānena tat phalam || [Hem 555]

12.184 yāvad akṣarasaṃkhyānaṃ vidyate śāstrasaṃśraye |  
tāvad varṣasahasrāṇi svarge vidyāprado bhavet || [Hem 555]

12.185 yāvantyaḥ paṅktayas tatra pustake 'kṣarasaṃśritāḥ |  
tāvato narakāt kulyān uddhṛtya nayate divi || [Hem 555]

12.186 yāvac ca patrasaṃkhyānaṃ pustake vidyate śubhe |  
tāvad yugasahasrāṇi sakulo modate divi || [Hem 555]

12.187 yāvac ca pātakaṃ tena kṛtaṃ janmaśatair api |  
tat sarvaṃ naśyate tasya vidyādānena dehinaḥ |

sa jāto manujo loke sa dhanyaḥ sa ca kīrtimān || [Hem 556]

12.188 yo vidyādānasaṃparkaprasaktaḥ puruṣottamaḥ |  
yathāvibhavato dadyād vidyāṃ śāṭhyavivarjitaḥ |

yāti puṇyamayān lokān akṣayān bhogabhūṣitān || [Hem 556]

12.189 ye 'pi pattramaṣīpātralekhanīsaṃpuṭādikam |  
dadyuḥ śāstrābhiyuktāya te 'pi vidyāpradāyinām |

yānti lokān śubhān martyāḥ puṇyabhājo mahādhiyaḥ || [Hem 559]

12.190 iti vidyāpradānasya mahābhāgyaṃ prakīrtitam |  
śrutvaitat pātakair mucyen niyataṃ saptajanmajaiḥ || [Hem 561]

matsyapurāṇe

12.191 purāṇaṃ sarvaśāstrāṇāṃ prathamaṃ brahmaṇā smṛtam |  
anantaraṃ ca vaktrebhyo vedās tasya vinirgatāḥ || [MP 53.3, Hem 530]

12.192 purāṇam ekam evāsīt tasmin kalpāntare 'nagha |  
trivargasādhanaṃ puṇyaṃ śatakoṭisuvistaram || [MP 53.4, Hem 530]

tathā

12.193 tadartho 'tra caturlakṣe saṃkṣepeṇa pradarśitaḥ |  
purāṇāni daśāṣṭau ca sāṃprataṃ tad ihocyate |

nāmatas tāni vakṣyāmi śṛṇudhvam ṛṣisattamāḥ || [MP 53.11–12, Hem 530, 535]

12.194 brahmaṇābhihitaṃ pūrvaṃ yāvanmātraṃ marīcaye |  
brāhmaṃ tad daśasāhasraṃ purāṇaṃ parikīrtyate || [MP 53.12–13, Hem 535]

12.195 likhitvā tac ca yo dadyāj jaladhenusamanvitam |  
vaiśākhapaurṇamāsyāṃ sa brahmaloke mahīyate || [MP 53.13, Hem 535]

12.196 etad eva yadā padmam abhūd dhairaṇmayaṃ jagat |  
tatkathāntāśrayaṃ tadvat pādmam ity ucyate budhaiḥ |

pādmaṃ tat pañcapañcāśat sahasrāṇīha paṭhyate || [MP 53.14, Hem 535]

12.197 tat purāṇaṃ ca yo dadyāt suvarṇakamalānvitam |  
jyaiṣṭhe māsi tilair yuktaṃ so 'śvamedhaphalaṃ labhet || [MP 53.15, Hem 535]

12.198 vārāhakalpavṛttāntam adhikṛtya parāśaraḥ |  
yān prāha dharmān akhilān vaiṣṇavaṃ paramaṃ viduḥ || [MP 53.16, Hem 535]

12.199 tad āṣāḍhe tu yo dadyād ghṛtadhenusamanvitam |  
paurṇamāsyāṃ vipūtātmā sa padaṃ yāti vāruṇam |

trayoviṃśatisāhasraṃ tat purāṇaṃ vidur budhāḥ || [MP 53.17, Hem 535]

12.200 śvetakalpaprasaṅgena dharmān vāyur ihābravīt |  
yatra tad vāyavīyaṃ syād rudramāhātmyasaṃyutam |

caturviṃśat sahasrāṇi purāṇaṃ tad ihocyate || [MP 53.18, Hem 535]

12.201 śrāvaṇyāṃ śrāvaṇe māsi guḍadhenusamanvitam |  
yo dadyād vidhisaṃyuktaṃ brāhmaṇāya kuṭumbine |

śivaloke sa pūtātmā kalpam ekaṃ vasen naraḥ || [MP 53.19, Hem 535]

12.202 yatrādhikṛtya gāyatrīṃ varṇyate dharmavistaraḥ |  
vṛtrāsuravadhopetaṃ tad bhāgavatam ucyate || [MP 53.20, Hem 535–36]

12.203 likhitvā tac ca yo dadyād dhemasiṃhasamanvitam |  
paurṇamāsyāṃ prauṣṭhapadyāṃ sa yāti paramaṃ padam |

aṣṭādaśasahasrāṇi purāṇaṃ tat prakīrtitam || [MP 53.22, Hem 536]

12.204 yatrāha nārado dharmān bṛhatkalpāśrayāṃs tv iha |  
pañcaviṃśatisāhasraṃ nāradīyaṃ tad ucyate || [MP 53.23, Hem 536]

12.205 tad iṣe pañcadaśyāṃ tu yo dadyād dhenusaṃyutam |  
paramāṃ siddhim āpnoti punarāvṛttidurlabhām || [MP 53.24, Hem 536]

iṣe āśvayuje |

12.206 yatrādhikṛtya śakunīn dharmādharmavicāraṇam |  
purāṇaṃ navasāhasraṃ mārkaṇḍeyam ihocyate || [MP 53.25–26, Hem 536]

12.207 parilekhya ca yo dadyāt sauvarṇakarisaṃyutam |  
kārttikyāṃ puṇḍarīkasya yajñasya phalabhāg bhavet || [MP 53.27, Hem 536]

12.208 yat tad īśānakalpasya vṛttāntam adhikṛtya ca |  
vasiṣṭhāyāgninā proktam āgneyaṃ tat pracakṣate || [MP 53.28, Hem 536]

12.209 lekhayitvā tu yo dadyād dhemapadmasamanvitam |  
mārgaśīrṣyāṃ vidhānena tiladhenuyutaṃ tathā |

tac ca ṣoḍaśasāhasraṃ sarvakratuphalapradam || [MP 53.29–30, Hem 536]

12.210 yatrādhikṛtya māhātmyam ādityasya caturmukhaḥ |  
aghorakalpavṛttāntaprasaṅgena jagatsthitim |

manave kathayāmāsa bhūtagrāmasya lakṣaṇam || [MP 53.31, Hem 536–37]

12.211 caturdaśasahasrāṇi tathā pañcaśatāni ca |  
bhaviṣyacaritaprāyaṃ bhaviṣyaṃ tad ihocyate || [MP 53.32, Hem 537]

12.212 tat pauṣe māsi yo dadyāt paurṇamāsyāṃ viśeṣataḥ |  
bhaviṣyacaritaprāyaṃ ādityacaritaṃ bahu |

guḍakumbhasamāyuktam agniṣṭomaphalaṃ labhet || [MP 53.33, Hem 537]

12.213 rathantarasya kalpasya vṛttāntam adhikṛtya ca |  
sāvarṇir nāradāyāha kṛṣṇamāhātmyam uttamam || [MP 53.34, Hem 537]

12.214 yatra brahmavarāhasya caritaṃ varṇyate muhuḥ |  
tad aṣṭādaśasāhasraṃ brahmavaivartam ucyate || [MP 53.35, Hem 537]

12.215 purāṇaṃ brahmavaivartaṃ yo dadyān māghamāsi ca |  
paurṇamāsyāṃ sabhavanaṃ brahmaloke mahīyate || [MP 53.36, Hem 537]

bhavanaṃ gṛham |

12.216 yatrāgniliṅgamadhyasthaḥ prāha devo maheśvaraḥ |  
dharmārthakāmamokṣārtham āgneyam adhikṛtya ca |

kalpaṃ tal liṅgam ity uktaṃ purāṇaṃ brahmaṇā svayam || [MP 53.37–38, Hem 537]

12.217 tad ekādaśasāhasraṃ phālgunyāṃ yaḥ prayacchati |  
tiladhenusamāyuktaṃ sa yāti śivasātmatām || [MP 53.38, Hem 537]

12.218 mahāvarāhasya punar māhātmyam adhikṛtya ca |  
viṣṇunābhihitaṃ kṣoṇyai tad vārāham ihocyate || [MP 53.39, Hem 537]

12.219 mānasasya prasaṅgena kalpasya munisattamāḥ |  
caturviṃśatisāhasraṃ tat purāṇam ihocyate || [MP 53.40, Hem 537]

12.220 kāñcanaṃ garuḍaṃ kṛtvā tiladhenusamanvitam |  
paurṇamāsyāṃ ca yo dadyād brāhmaṇāya kuṭumbine |

varāhasya prasādena padam āpnoti vaiṣṇavam || [MP 53.41, Hem 537–38]

12.221 yatra māheśvaraṃ dharmam adhikṛtya ca ṣaṇmukhaḥ |  
kalpe tātpuruṣe vṛttacaritair upaśobhitam || [MP 53.42, Hem 538]

12.222 skāndaṃ nāma purāṇaṃ tad ekāśītir nigadyate |  
sahasrāṇi śataṃ caikam iti yatnena paṭhyate || [MP 53.43, Hem 538]

12.223 parilekhya ca yo dadyād dhemaśūlasamanvitam |  
śaivaṃ padam avāpnoti mīne copagate ravau || [MP 53.44, Hem 538]

tātpuruṣe tatpuruṣakalpe |

12.224 trivikramasya māhātmyam adhikṛtya caturmukhaḥ |  
trivargam abhyadhād yatra vāmanaṃ parikīrtyate || [MP 53.45, Hem 538]

12.225 purāṇaṃ daśasāhasraṃ khyātaṃ kalpānugaṃ śivam |  
yaḥ śaradviṣuve dadyād vaiṣṇavaṃ yāty asau padam || [MP 53.46, Hem 538]

12.226 yatra dharmārthakāmānāṃ mokṣasya ca rasātale |  
māhātmyaṃ kathayāmāsa kūrmarūpī janārdanaḥ || [MP 53.47, Hem 538]

12.227 indradyumnaprasaṅgena ṛṣīṇāṃ śakrasaṃnidhau |  
saptadaśa sahasrāṇi lakṣmīkalpānuṣaṅgikam || [MP 53.48, Hem 538]

12.228 yo dadyād ayane kaurmaṃ hemakūrmasamanvitam |  
gosahasrapradānasya sa phalaṃ prāpnuyān naraḥ || [MP 53.49, Hem 538]

12.229 śrutīnāṃ yatra kalpādau pravṛttyarthaṃ janārdanaḥ |  
matsyarūpī ca manave narasiṃhopavarṇanam || [MP 53.50, Hem 538]

12.230 adhikṛtyābravīt saptakalpavṛttamunivratam |  
tan mātsyam iti jānīdhvaṃ sahasrāṇi trayodaśa || [MP 53.51, Hem 538]

12.231 viṣuve hemamatsyena dhenvā caiva samanvitam |  
yo dadyāt pṛthivī tena dattā bhavati vākhilā || [MP 53.52, Hem 538–39]

12.232 yadā ca gāruḍe kalpe viśvāṇḍe garuḍo 'bhavat |  
adhikṛtyābravīt kṛṣṇo gāruḍaṃ tad ihocyate |

tad aṣṭādaśa caikaṃ ca sahasrāṇīha paṭhyate || [MP 53.53–54, Hem 539]

12.233 sauvarṇahaṃsasaṃyuktaṃ yo dadāti pumān iha |  
sa siddhiṃ labhate mukhyāṃ śivaloke ca saṃsthitim || [MP 53.54, Hem 539]

12.234 brahmā brahmāṇḍamāhātmyam adhikṛtyābravīt punaḥ |  
tac ca dvādaśasāhasraṃ brahmāṇḍaṃ dviśatādhikam || [MP 53.55, Hem 539]

12.235 bhaviṣyāṇāṃ ca kalpānāṃ śrūyate yatra vistaraḥ |  
tad brahmāṇḍapurāṇaṃ tu brahmaṇā samudāhṛtam || [MP 53.56, Hem 539]

12.236 yo dadyāt tad vyatīpāte patrorṇayugasaṃyutam |  
rājasūyasahasrasya phalam āpnoti mānavaḥ || [MP 53.57, Hem 539]

iti vidyādānam ||



## 13 kalpadānam
atha kalpadānam

tatra matsyapurāṇe

13.1 kalpānukīrtanaṃ vakṣye sarvapāpapraṇāśanam |  
yasyānukīrtanād eva vedapuṇyena yujyate || [MP 290.2, Hem 846]

13.2 prathamaḥ śvetakalpas tu dvitīyo nīlalohitaḥ |  
vāmadevas tṛtīyas tu tato rāthantaro 'paraḥ || [MP 290.3, Hem 846]

13.3 rauravaḥ pañcamaḥ proktaḥ ṣaṣṭhaḥ prāṇa iti smṛtaḥ |  
saptamo 'tha bṛhatkalpaḥ kandarpo 'ṣṭama ucyate || [MP 290.4, Hem 846]

13.4 sadyo 'tha navamaḥ prokta īśāno daśamaḥ smṛtaḥ |  
vyāna ekādaśaḥ proktas tathā sārasvato 'paraḥ || [MP 290.5, Hem 846–47]

13.5 trayodaśa udānas tu gāruḍo 'tha caturdaśaḥ |  
kaurmaḥ pañcadaśo jñeyaḥ paurṇamāsī prajāpateḥ || [MP 290.6, Hem 847]

13.6 ṣoḍaśo nārasiṃhas tu samānas tu tato 'paraḥ |  
āgneyo 'ṣṭādaśaḥ proktaḥ somakalpas tathāparaḥ || [MP 290.7, Hem 847]

13.7 mānavo viṃśatiḥ proktas tatpumān iti cāparaḥ |  
vaikuṇṭhaś cāparas tadval lakṣmīkalpas tathāparaḥ || [MP 290.8, Hem 847]

13.8 caturviṃśas tathā proktaḥ sāvitrīkalpasaṃjñakaḥ |  
pañcaviṃśatimo 'ghoro vārāhas tu tato 'paraḥ || [MP 290.9, Hem 847]

13.9 saptaviṃśo 'tha vairājo gaurīkalpas tathāparaḥ |  
māheśvaras tataḥ proktas tripuraṃ yatra ghātitam || [MP 290.10, Hem 847]

13.10 pitṛkalpas tathānte tu yā kuhūr brahmaṇaḥ smṛtā |  
ity evaṃ brahmaṇo māsaḥ sarvapāpapraṇāśanaḥ || [MP 290.11, Hem 847]

13.11 ādāv eva hi māhātmyaṃ yasmin yasya vidhīyate |  
tasya kalpasya tan nāma vihitaṃ brahmaṇā purā || [MP 290.12, Hem 847]

13.12 yas tu dadyād imān kṛtvā haimān parvaṇi parvaṇi |  
brahmaviṣṇupure kalpaṃ munibhiḥ pūjyate divi || [MP 290.18, Hem 847]

13.13 sarvapāpakṣayakaraṃ kalpadānaṃ yato bhavet |  
munirūpāṃs tataḥ kṛtvā dadyāt kalpān vicakṣaṇaḥ || [MP 290.19, Hem 847]

munirūpān munyākārān jaṭādidharān |



## 14.1 tithidānāni
atha tithidānāni

tatra viṣṇuḥ

14.1.1 mārgaśīrṣaśuklapañcadaśyāṃ mṛgaśirasā yuktāyāṃ cūrṇitalavaṇasya suvarṇa-nābhaṃ prastham ekaṃ candrodaye brāhmaṇāya pratipādayet |  
14.1.2 anena karmaṇā rūpasaubhāgyavān abhijāyate |  
14.1.3 pauṣī cet puṣyayuktā syāt tasyāṃ gaurasarṣapa-kalkenotsāditaśarīro gavyaghṛtapūrṇakumbhenābhiṣiktaḥ sarvauṣadhibhiḥ sarva-gandhaiḥ sarvabījaiś ca snāto ghṛtena ca bhagavantaṃ vāsudevaṃ snāpayitvā puṣpagandhadhūpanaivedyādibhiś cābhyarcya vaiṣṇavaiḥ sūktair bārhaspatyaiś ca mantraiḥ pāvakaṃ hutvā suvarṇena ghṛtena brāhmaṇaṃ svasti vācayet |  
14.1.4 vāso-yugaṃ tatkartre dadyāt |  
14.1.5 anena karmaṇā puṣyate |  
14.1.6 māghī maghāyuktā cet tasyāṃ tilaiḥ śrāddhaṃ kṛtvā pūto bhavati | [ViDh 90.1–6, Hem 866]  
tilaiḥ śrāddhaṃ kṛtvā bhojanārthaṃ śrāddhe tilān dattvā |

14.1.7 phālgunī phalgunībhir yuktā cet tasyāṃ brāhmaṇāya susaṃskṛtaṃ svāstīrṇaṃ śayanaṃ nivedya bhāryāṃ manojñāṃ pakṣavatīṃ draviṇavatīṃ cāpnoti |  
14.1.8 nāry api bhartāram | [ViDh 90.7–8, Hem 866]  
pakṣavatī bahutarajñātibandhuḥ |

14.1.9 caitrī citrāyuktā cet tasyāṃ citravastrapradānena saubhāgyam āpnoti | [ViDh 90.9, Hem 866]  
citraṃ manojñaṃ nānāvarṇam |

14.1.10 vaiśākhyāṃ paurṇamāsyāṃ brāhmaṇasaptakaṃ kṣaudrayuktais tilaiḥ saṃtarpya dharmarājānaṃ prīṇayitvā pāpebhyaḥ pūto bhavati |  
14.1.11 jyaiṣṭhī jyeṣṭhāyuktā cet tasyāṃ chattropānahapradānena nagarādhipatyam āpnoti |  
14.1.12 āṣāḍhyām āṣāḍhā-yuktāyām annapānadānena tad evākṣayam āpnoti |  
14.1.13 śrāvaṇyāṃ śravaṇayuktāyāṃ jaladhenuṃ sānnāṃ vāsoyugāchāditāṃ dattvā svargalokam āpnoti |  
14.1.14 prauṣṭha-padyāṃ tad-yuktāyāṃ godānena sarvapāpavinirmukto bhavati |  
14.1.15 āśvayujyām aśvinīgate candra-masi ghṛtapūrṇabhājanaṃ suvarṇayutaṃ viprāya dattvā dīptāgnir bhavati |  
14.1.16 kārttikī cet kṛttikāyuktā syāt tasyāṃ sitam ukṣāṇam anyavarṇaṃ vā śaśāṅkodaye sarvasasyaratnagandhopetaṃ dvīpamadhye brāhmaṇāya dadyāt kāntārabhayaṃ na paśyati |  
14.1.17 vaiśākhamāse tṛtīyāyām upoṣito 'kṣatair vāsudevam abhyarcya tān eva hutvā sarvapāpebhyaḥ pūto bhavati |  
14.1.18 yac ca tasminn ahani prayacchati tad akṣayam āpnoti |  
14.1.19 pauṣyāṃ samatītāyāṃ kṛṣṇapakṣadvādaśyāṃ sopavāsas tilaiḥ snātas tilodakaṃ dattvā tilair vāsudevam abhyarcya tān eva hutvā bhuktvā ca sarvapāpebhyaḥ pūto bhavati |  
14.1.20 māghyāṃ samatītāyāṃ kṛṣṇadvādaśīṃ saśravaṇāṃ prāpya vāsudevāgrato mahāvartidvayena dīpadvayaṃ dadyāt |  
14.1.21 dakṣiṇapārśve mahārajanaraktena samagreṇa vāsasā ghṛtatulām aṣṭādhikāṃ dattvā |  
14.1.22 vāmapārśve tailatulāṃ sāṣṭāṃ dattvā śvetena samagreṇa vāsasā |  
14.1.23 etat kṛtvā yasmin rāṣṭṛe 'bhijāyate yasmin deśe yasmin kule ca tatrojjvalo bhavati | [ViDh 90.10–23, Hem 867, 852, 860]  
mahārajanaraktena kusumbharaktena | tulā palaśatam |

yamaḥ

14.1.24 vaiśākhyāṃ paurṇamāsyāṃ tu brāhmaṇān sapta pañca vā |  
kṣaudrayuktais tilaiḥ kṛṣṇair vācayed yadi vetaraiḥ || [Hem 862]

14.1.25 prīyatāṃ dharmarājeti yad vā manasi vartate |  
yāvaj jīvakṛtaṃ pāpaṃ tat kṣaṇād eva naśyati || [Hem 862]

tathā

14.1.26 vaiśākhyām eva vidhivad bhojayed brāhmaṇān daśa |  
trirātram uṣitaḥ snātvā kṛśaraṃ prayataḥ śuciḥ || [Hem 863]

14.1.27 gaurān vā yadi vā kṛṣṇāṃs tilān kṣaudreṇa saṃyutān |  
dattvā daśasu vipreṣu tān eva svasti vācayet || [Hem 863]

14.1.28 prīyatāṃ dharmarājeti pitṝn devāṃś ca tarpayet |  
yāvaj jīvakṛtaṃ pāpaṃ tat kṣaṇād eva muñcati || [Hem 863]

14.1.29 ayutāyutaṃ ca tiṣṭhet svargaloke na saṃśayaḥ |  
mām eva tu na paśyet tu na ca pāpena lipyate || [Hem 863]

jābālaḥ

14.1.30 śṛtānnam udakumbhaṃ ca vaiśākhyāṃ tu viśeṣataḥ |  
nirdiśya dharmarājāya godānaphalam āpnuyāt || [Hem 863]

14.1.31 suvarṇatilayuktais tu brāhmaṇān sapta pañca ca |  
tarpayed udapātrais tu brahmahatyāṃ vyapohati || [Hem 863]

mahābhārate

14.1.32 vaiśākhyāṃ paurṇamāsyāṃ ca tilān dadyād dvijātiṣu |  
tilā bhakṣayitavyās tu sadā tv ālambhanaṃ ca taiḥ |

kāryaṃ satatam icchadbhiḥ śreyaḥ sarvātmanā gṛhe || [MBh 13.67.17*–18, Hem 864]

yamaḥ

14.1.33 kārttikasya tamisre tu maghāsu navame tithau |  
ahorātroṣitaḥ snātvā dharmarājāya bhojayet |

vidhivad brāhmaṇāñ chaktyā svargaloke mahīyate ||

14.1.34 tilān kṛṣṇājine kṛtvā suvarṇaṃ madhusarpiṣī |  
dattvā tu brāhmaṇāyāśu sarvaṃ tarati duṣkṛtam |

dhenuṃ dattvobhayamukhīṃ bhūdānaphalam āpnuyāt ||

14.1.35 māghāndhakāradvādaśyāṃ tilair hutvā hutāśanam |  
tilān dattvā ca viprebhyaḥ sarvapāpaiḥ pramucyate || [Hem 860]

14.1.36 ādityavāre viprāya sahiraṇyaṃ sadaiva tu |  
yaḥ prayacchaty apūpaṃ ca tasya tuṣyati vai yamaḥ || [Hem 878]

skandapurāṇe

14.1.37 tilapātrāṇi yo dadyād viprebhyaḥ śuddhamānasaḥ |  
amāvāsyāṃ samāsādya kṛṣṇānāṃ susamāhitaḥ || [Hem 868]

14.1.38 svapitṝṃs tarpayitvā tu akṣayaṃ narapuṃgavaḥ |  
pitṛlokaṃ samāpnoti ciraṃ sasukham edhate || [Hem 868]

kṛṣṇānāṃ tilānām iti śeṣaḥ |

## 14.2 māsadānāni 
atha māsadānāni 

tatra viṣṇuḥ

14.2.1 āśvinaṃ sakalaṃ māsaṃ brāhmaṇebhyaḥ pratyahaṃ ghṛtaṃ pradāyāśvinau prīṇayitvā rūpabhāg bhavati |  
14.2.2 tasminn eva māsi pratyahaṃ gorasair brāhmaṇān bhojayitvā ārogyabhāg bhavati | [ViDh 90.24–25, Hem 888]  
tathā

14.2.3 māghe māsy agniṃ pratyahaṃ tilair hutvā ghṛtakulmāṣaṃ brāhmaṇān bhojayitvā dīptāgnitvam āpnoti | [ViDh 90.27, Hem 888]  
kulmāṣa īṣatsvinnā māṣāḥ |

yamaḥ

14.2.4 kṛśaraṃ bhojayitvā tu svaśaktyā śiśire dvijān |  
dīptāgnitvam avāpnoti svargalokaṃ ca gacchati || [Hem 889]

tathā

14.2.5 ghṛtam āśvayuje māsi nityaṃ dadyād dvijātaye |  
prīṇayitvāśvinau devau rūpabhāg abhijāyate || [Hem 888]

14.2.6 tilapradaḥ prajām iṣṭāṃ puruṣaḥ khalu vindati |  
māghe māsi viśeṣeṇa tattamisre viśeṣataḥ || [Hem 888]

ādityapurāṇe

14.2.7 jyaiṣṭhe māsi tilān dattvā paurṇamāsyāṃ viśeṣataḥ |  
aśvamedhasya yat puṇyaṃ tat prāpnoti na saṃśayaḥ || [Hem 887]

devīpurāṇe

14.2.8 dhenuṃ tilamayīṃ māghyāṃ dadyād yaś cottarāyaṇe |  
sarvān kāmān avāpnoti jyaiṣṭhe jalamayīṃ tathā || [Hem 887]

14.2.9 pauṣe ghṛtamayīṃ dadyāc chreṣṭhāhe vidhinā mune |  
īhitān labhate lokān sthāneṣu vividheṣu ca || [Hem 887]

tathā

14.2.10 mārge rasottamaṃ dadyād ghṛtaṃ pauṣe mahāphalam | [DP 104.1, Hem 886]  
rasottamaṃ lavaṇam |

14.2.11 tilān māghe muniśreṣṭha sapta dhānyāni phālgune || [DP 104.1, Hem 886]  
14.2.12 vicitrāṇi ca vastrāṇi caitre dadyād dvijottame |  
vaiśākhe dvija godhūmān jyaiṣṭhe toyabhṛtaṃ ghaṭam || [DP 104.2, Hem 886–87]

14.2.13 āṣāḍhe candanaṃ deyaṃ sakarpūraṃ mahāphalam |  
navanītaṃ nabhomāsi chattraṃ prauṣṭhapade matam || [DP 104.3, Hem 887]

14.2.14 guḍaśarkaravarṇāḍhyān laḍḍukān āśvine mune |  
dīpadānaṃ mahāpuṇyaṃ kārttike yaḥ prayacchati |

sarvān kāmān avāpnoti krameṇaivam udāhṛtam || [DP 104.4–5, Hem 887]

14.2.15 vratānte gāṃ śubhāṃ dadyāt savatsāṃ kāṃsyadohanām |  
sayugāṃ sasrajaṃ vatsa dāpayed vidhināmunā || [DP 104.8, Hem 887]

14.2.16 devīṃ viriñcinaṃ sūryaṃ viṣṇuṃ vātha yathāvidhi |  
svabhāvaśuddhau vidhivat pūjayitvā dvijottame || [DP 104.8–9, Hem 887]

14.2.17 dātavyā vītarāge tu kāmakrodhavivarjite |  
ayācake sadācāre vinīte niyamānvite || [DP 104.9–10, Hem 887]

14.2.18 godānāl labhate kāmān goloke sumanoramān || [DP 104.10, Hem 887]  
vratānte māsadānākhyaniyamasamāptau |

tathā

14.2.19 āṣāḍhe toyadhenuṃ ca ghṛtaṃ bhādrapade tathā |  
māghe tu tiladhenuḥ syād yāṃ dattvā labhate hitān || [DP 102.1, Hem 887]

mahābhārate

14.2.20 māghe māsi tilān yas tu brāhmaṇebhyaḥ prayacchati |  
sarvasattvasamākīrṇaṃ narakaṃ sa na paśyati || [MBh 13.65.7, Hem 888]

yamaḥ

14.2.21 sarvapātakasaṃghātaḥ kāmato vāpy akāmataḥ |  
śuddhiṃ tasya pravakṣyāmi svargasādhanam eva ca ||

14.2.22 śuklaiḥ kṛṣṇair yathālabdhair dvātriṃśadaṅgulocchritaḥ |  
rāśis tilaiḥ same deśe kartavyaḥ puruṣāyataḥ ||

14.2.23 pratimāṣṭāṅgulotkṣepyā sauvarṇā vibhave sati |  
kṣaudreṇa payasā dadhnā ghṛtenāpūrayed ghaṭān ||

14.2.24 yathāvibhavavistāraṃ brāhmaṇe śrotriye 'rthini |  
dadyān māghe ca vaiśākhe viṣuve cottarāyaṇe |

yāvaj jīvakṛtaṃ pāpaṃ tat kṣaṇād eva naśyati ||

vāmanapurāṇe

14.2.25 māghe māsi tilāḥ śastās tiladhenuś ca dānava |  
idhmendhanādayaś cānye mādhavaprīṇanāya tu || [VāmP 68.23, Hem 885]

14.2.26 phālgune vrīhayo gāvo vastraṃ kṛṣṇājinānvitam |  
govindaprīṇanārthāya dātavyaṃ puruṣarṣabhaiḥ || [VāmP 68.24, Hem 885]

14.2.27 caitre vicitravastrāṇi śayanāny āsanāni ca |  
viṣṇoḥ prītyartham etāni deyāni brāhmaṇeṣv atha || [VāmP 68.25, Hem 885]

14.2.28 gandhāś ca mālyāni tathā vaiśākhe surabhīṇi ca |  
deyāni dvijamukhyebhyo madhusūdanatuṣṭaye || [VāmP 68.26, Hem 885]

14.2.29 udakumbhāmbudhenuṃ ca tālavṛntaṃ sacandanam |  
trivikramasya prītyarthaṃ dātavyaṃ sādhubhiḥ sadā || [VāmP 68.27, Hem 885]

tālavṛntaṃ tālavyajanam |

14.2.30 upānadyugalaṃ chattraṃ lavaṇāmalakāni ca |  
āṣāḍhe vāmanaprītyai dātavyāni ca bhaktitaḥ || [VāmP 68.28, Hem 885]

14.2.31 ghṛtaṃ ca kṣīrakumbhāś ca ghṛtadhenuḥ phalāni ca |  
śrāvaṇe śrīdharaprītyai dātavyāni vipaścitā || [VāmP 68.29, Hem 886]

14.2.32 māsi bhādrapade dadyāt pāyasaṃ madhusarpiṣī |  
hṛṣīkeśaprīṇanārthaṃ lavaṇaṃ saguḍaudanam || [VāmP 68.30, Hem 886]

14.2.33 tilās turaṃgavṛṣabhaṃ dadhi tāmrāyasādikam |  
prītyarthaṃ padmanābhasya deyam āśvayuje naraiḥ || [VāmP 68.31, Hem 886]

14.2.34 rajataṃ kanakaṃ dīpān maṇimuktāphalādikam |  
dāmodarasya prītyarthaṃ pradadyāt kārttike naraḥ || [VāmP 68.32, Hem 886]

14.2.35 kharoṣṭrāśvataro nāgāḥ śakaṭokṣam ajāvikam |  
dātavyaṃ keśavaprītyai māsi mārgaśire naraiḥ || [VāmP 68.33, Hem 886]

14.2.36 prāsādanagarādīni gṛhaprāvaraṇāni ca |  
nārāyaṇasya tuṣṭyarthaṃ pauṣe deyāni yatnataḥ || [VāmP 68.34, Hem 886]

14.2.37 dāsīdāsam alaṃkāram annaṃ ṣaḍrasasaṃyutam |  
puruṣottamasya tuṣṭyarthaṃ pradeyaṃ sārvakālikam || [VāmP 68.35, Hem 886]

14.2.38 yad yad iṣṭatamaṃ kiṃcid yac cāpy asti gṛhe śuci |  
tat tad dhi deyaṃ prītyarthaṃ devadevasya cakriṇaḥ || [VāmP 68.36, Hem 886]



## 15 nakṣatradānāni
atha nakṣatradānāni

tatra viṣṇuḥ

15.1 pratimāsaṃ revatīyute candramasi madhughṛtayutaṃ paramānnaṃ brāhmaṇān bhojayitvā revatīṃ prīṇayitvā rūpabhāg bhavati | [ViDh 90.26, Hem 881]  
paramānnaṃ pāyasam |

yamaḥ

15.2 māsi māsi ca revatyāṃ brāhmaṇān ghṛtapāyasam |  
sadakṣiṇaṃ bhojayitvā rūpabhāg abhijāyate || [Hem 881]

mahābhārate

15.3 kṛttikāsu mahābhāge pāyasena sasarpiṣā |  
saṃtarpya brāhmaṇān sādhūn lokān āpnoty anuttamān || [MBh 13.63.5, Hem 876]

15.4 rohiṇyāṃ prathitair mārgair māṣair yatnena sarpiṣā |  
payo 'nupānaṃ dātavyam ānṛṇyārthaṃ dvijātaye || [MBh 13.63.6, Hem 876]

prathitaiḥ prasiddhaiḥ | mārgair mṛgamāṃsaiḥ |

15.5 dogdhrīṃ dattvā savatsāṃ tu nakṣatre somadaivate |  
gacchate mānuṣāl lokāt svargavāsam anuttamam || [MBh 13.63.7, Hem 876]

15.6 ārdrāyāṃ kṛśaraṃ dattvā tailamiśram upoṣitaḥ |  
naras tarati durgāṇi kṣuradhārāṃś ca parvatān || [MBh 13.63.8, Hem 876]

15.7 pūpān punarvasau dattvā tathaivānnāni śobhane |  
yaśasvī rūpasaṃpanno bahule jāyate kule || [MBh 13.63.9, Hem 876]

15.8 puṣye tu kanakaṃ dattvā kṛtaṃ vākṛtam eva vā |  
anālokeṣu lokeṣu somavat sa virājate || [MBh 13.63.10, Hem 876]

kṛtaṃ ghaṭitam |

15.9 aśleṣāsu ca gorūpaṃ vṛṣabhaṃ vā prayacchati |  
sa sarvabhayanirmuktaḥ śāstravān abhitiṣṭhati || [MBh 13.63.11, Hem 877]

15.10 maghāsu tilapūrṇāni vardhamānāni mānavaḥ |  
pradāya putrapaśumān iha pretya ca modate || [MBh 13.63.12, Hem 877]

15.11 phālgunīpūrvasamaye brāhmaṇānām upoṣitaḥ |  
bhakṣyān phāṇitasaṃyuktān dattvā saubhāgyam ṛcchati || [MBh 13.63.13, Hem 877]

phālgunīpūrvasamaye pūrvaphalgunīsamaye | phāṇitaṃ guḍavikāraḥ |

15.12 ghṛtakṣīrasamāyuktaṃ vidhivat ṣaṣṭikaudanam |  
uttarāviṣaye dattvā svargaloke mahīyate || [MBh 13.63.14, Hem 877]

uttarāviṣaye uttaraphālgunīsamaye |

15.13 yad yat pradīyate dānam uttarāviṣaye naraiḥ |  
mahāphalam anantaṃ ca bhavatīti viniścayaḥ || [MBh 13.63.15, Hem 877]

15.14 haste hastirathaṃ dattvā caturyuktam upoṣitaḥ |  
naras tarati durgāṇi kṣuradhārāṃś ca parvatān || [MBh 13.63.16, Hem 877]

caturyuktaṃ caturbhir hastibhir yuktam |

15.15 citrāyāṃ vṛṣabhaṃ dattvā puṇyān gandhāṃś ca bhārata |  
caraty apsarasāṃ loke ramate nandate tathā || [MBh 13.63.17, Hem 877]

15.16 svātāv atha dhanaṃ dattvā yad iṣṭatamam ātmanaḥ |  
prāpnoti lokān sa śubhān iha caiva mahad yaśaḥ || [MBh 13.63.18, Hem 878]

15.17 viśākhāyām anaḍvāhaṃ dhenuṃ dattvā ca dugdhadām |  
saprāsaṅgaṃ ca śakaṭaṃ sadhānyaṃ vastrasaṃyutam || [MBh 13.63.19, Hem 878]

15.18 pitṝn devāṃś ca prīṇāti pretya cānantyam aśnute |  
na ca durgāṇy avāpnoti svargalokaṃ ca gacchati || [MBh 13.63.20, Hem 878]

prāsaṅgaṃ dvitīyaṃ yugakāṣṭham |

15.19 anurādhāsu prāvāraṃ vastrottaram upoṣitaḥ |  
dattvā yugaśataṃ cāpi naraḥ svarge mahīyate || [MBh 13.63.22, Hem 878]

prāvāraḥ prachadapaṭaḥ | vastrottaraṃ paridhānavastrādikam |

15.20 kālaśākaṃ ca viprebhyo dattvā martyaḥ samūlakam |  
jyeṣṭhāyām ṛddhim iṣṭāṃ vai gatim iṣṭāṃ ca gacchati || [MBh 13.63.23, Hem 878]

15.21 mūle mūlaphalaṃ dattvā brāhmaṇebhyaḥ samāhitaḥ |  
pitṝn saṃprīṇayati gatim iṣṭāṃ ca gacchati || [MBh 13.63.24, Hem 878]

15.22 atha pūrvāsv āṣāḍhāsu dadhipātrāṇy upoṣitaḥ |  
kulavṛttopasaṃpanne brāhmaṇe vedapārage |

pradāya jāyate pretya kule sa bahugokule || [MBh 13.63.25, Hem 878]

15.23 udamanthaṃ sasarpiṣkaṃ prabhūtamadhuphāṇitam |  
dattvottarāsv aṣāḍhāsu sarvalokān avāpnuyāt || [MBh 13.63.26, Hem 878]

udamanthaḥ udakamiśrāḥ saktavaḥ |

15.24 dugdhaṃ tv abhijito yoge dattvā madhughṛtaplutam |  
dharmavidbhyo manīṣibhyaḥ svargaloke mahīyate || [MBh 13.63.27, Hem 879]

15.25 śravaṇe kambalaṃ dattvā vastrāntaritam eva ca |  
śvetena yāti yānena svargalokān susaṃvṛtān || [MBh 13.63.28, Hem 879]

15.26 goprayuktaṃ dhaniṣṭhāsu yānaṃ dattvā samāhitaḥ |  
vastraraśmidharaṃ sadyaḥ preto rājyaṃ samaśnute || [MBh 13.63.29, Hem 879]

vastraraśmiḥ vastraghaṭitarajjuḥ |

15.27 gandhāñ śatabhiṣāyoge dattvā sāgurucandanān |  
prāpnoty apsarasāṃ lokān pretya gandhāṃś ca śāśvatān || [MBh 13.63.30, Hem 879]

15.28 pūrvabhādrapadāyoge rājamāṣān pradāpayet |  
sarvabhakṣyaphalopetaḥ sa vai pretya sukhī bhavet || [MBh 13.63.31, Hem 879]

15.29 aurabhram uttarāyoge yas tu māṃsaṃ prayacchati |  
pitṝn prīṇayati pretya phalaṃ cānantyam aśnute || [MBh 13.63.32, Hem 879]

15.30 kāṃsyopadohanāṃ dhenuṃ revatyāṃ yaḥ prayacchati |  
sā pretya kāmān ādāya dātāram upatiṣṭhati || [MBh 13.63.33, Hem 879]

15.31 ratham aśvasamāyuktaṃ dattvāśvinyāṃ narottamaḥ |  
hastyaśvarathasaṃpanne dharmiṣṭhe jāyate kule || [MBh 13.63.34, Hem 879]

15.32 bharaṇīṣu dvijātibhyas tiladhenuṃ pradāpayet |  
gāś ca prabhūtāḥ prāpnoti naraḥ pretya yaśas tathā || [MBh 13.63.35, Hem 880]

iti nakṣatradānāni ||


## 16 annadānam
atha annadānam

**16. athānnadānam**

tatra bṛhaspatiḥ

16.1 annadānaṃ guṇakaraṃ sarvadānādhikaṃ smṛtam |  
annāt prāṇaprajananaṃ nṝṇāṃ saṃjāyate sadā || [Hem 979]

16.2 prāṇāpyāyanamātraṃ tu yo viprāya prayacchati |  
durbhikṣe tu viśeṣeṇa sa labhetākṣayāṃ divam || [Hem 979]

16.3 hemaratnāmbarayuto 'bhuñjāno mriyate naraḥ |  
aśnan vināpy alaṃkārair jīrṇavastro 'pi jīvati ||

16.4 tasmāt pradadyād viprebhyaḥ saṃskṛtānnaṃ sadakṣiṇam |  
teneha kīrtim āpnoti svargaṃ cānantakaṃ tathā ||

devalaḥ

16.5 sarveṣām eva dānānām annadānam anuttamam |  
ko 'nyo 'sti prāṇadād asmād viśiṣṭo hy annadāt paraḥ ||

tathā

16.6 kṛtvāpi pātakaṃ karma yo dadyād annam īpsitam |  
brāhmaṇānāṃ viśeṣeṇa sa nihanty ātmanas tamaḥ || [Hem 979]

yamaḥ

16.7 ādareṇa ca bhaktyā ca yad annam upadīyate |  
tat prīṇayati gātrāṇi nāmṛtaṃ mānavarjitam || [Hem 979]

16.8 durlabhas tu mudā dātā bhoktā caiva sudurlabhaḥ |  
mudā dātā ca bhoktā ca tāv ubhau svargagāminau || [Hem 980]

16.9 yo 'nnaṃ bahumataṃ bhuṅkte yaś cānnaṃ nāvamanyate |  
yaś cānnaṃ prītito dadyāt tasyānnam upatiṣṭhati || [Hem 980]

16.10 prītito 'nnaṃ ca yo dadyād gṛhṇīyād yo 'bhipūjya ca |  
prītito 'kṣayam aśnāti pūjitaḥ svargam aśnute || [Hem 980]

16.11 yo dadyād apriyeṇānnaṃ yaś cānnaṃ nābhinandati |  
tāv ubhau narake magnau vasetāṃ śaradaḥ śatam || [Hem 980]

mahābhārate

16.12 yasya hy annam upāśnanti brāhmaṇānāṃ śataṃ śatam |  
hṛṣṭena manasā dattaṃ na sa tiryaggatir bhavet || [MBh 13.113.11, Hem 983]

16.13 brāhmaṇānāṃ sahasrāṇi daśa bhojya nararṣabha |  
naro 'dharmāt pramucyeta pāpeṣv abhirataḥ sadā || [MBh 13.113.12, Hem 983]

16.14 bhojayitvā daśaśataṃ naro vedavidāṃ nṛpa |  
nyāyaviddharmaviduṣāṃ smṛtibhāṣyavidāṃ tathā || [MBh 13.113.25, Hem 983]

16.15 na yāti narakaṃ ghoraṃ saṃsārāṃś ca na sevate || [MBh 13.113.26, Hem 984]  
16.16 yated brāhmaṇapūrvaṃ tu bhoktum annaṃ sadā gṛhī |  
avandhyaṃ divasaṃ kuryād annadānena mānavaḥ || [MBh 13.113.24, Hem 984]

16.17 bhaikṣeṇānnaṃ samāhṛtya viprebhyo yaḥ prayacchati |  
svādhyāyanirato vipro dattveha sukham edhate || [MBh 13.113.13, Hem 984]

16.18 sarvāvasthaṃ manuṣyeṇa nyāyenānnam upārjitam |  
kāryaṃ pātragataṃ nityam annaṃ hi paramā gatiḥ || [MBh 13.113.22, Hem 984]

tathā

16.19 kaumude śuklapakṣe tu yo 'nnadānaṃ karoty uta |  
sa saṃtarati durgāṇi pretya cānantyam aśnute || [MBh 13.65.60, Hem 984]

16.20 kuṭumbaṃ pīḍayitvāpi brāhmaṇāya mahātmane |  
dātavyaṃ bhikṣitenānnam ātmano bhūtim icchatā || [MBh 13.62.9, Hem 45, 974]

nandipurāṇe

16.21 annād bhūtāni jātāni devā hy annādikāṅkṣiṇaḥ |  
na tasya pātrādividhir vinā śrāddhaṃ prakīrtitaḥ || [Hem 984]

tathā

16.22 api kīṭapataṅgānāṃ śunāṃ cāṇḍālayoninām |  
dattvānnaṃ lokam āpnoti prājāpatyaṃ samāḥ śatam || [Hem 984]

16.23 bāndhavebhyo 'tithibhyo 'nnaṃ putrebhyo 'nnaṃ prayacchati |  
dīnāndhakṛpaṇānāṃ ca svargaḥ syād annadāyinām || [Hem 984]

16.24 grāsamātraṃ naro dattvā tv annānām annagṛdhnave |  
svarge vaset samānāṃ tu śataṃ bhogair manoramaiḥ || [Hem 984]

16.25 grāse grāse phalaṃ hy etad vidhivat parikīrtitam |  
etad evāyane proktaṃ dviguṇaṃ puṇyagauravam || [Hem 984–85]

16.26 annaṃ vinā kṛśāṅgasya dattvānnaṃ deśakālataḥ |  
phalaṃ pañcaguṇaṃ proktaṃ sarvabhāvasamanvitam || [Hem 985]

sarvabhāvasamanvitaṃ rājasādibhāvasamanvitam |

16.27 devatānāṃ ca yo dadyād annādyaṃ śraddhayānvitaḥ |  
sikthāt sikthād vasel lakṣaṃ samānām amaraiḥ saha || [Hem 985]

16.28 etad daśaguṇaṃ puṇyam anne vyañjanasaṃyute |  
tatheṣṭadevatādattād etat puṇyaṃ prakīrtitam || [Hem 985]

16.29 yo dadyād brahmaṇe 'nnāni tasya dviguṇitaṃ phalam |  
tasmād viṣṇau tu dattvānnaṃ dviguṇaṃ phalam aśnute || [Hem 985]

16.30 rudrāyānnapradānena phalam etac caturguṇam |  
śraddhākālasamāyogād vyañjanānāṃ ca yogataḥ |

śatasaṃkhyaṃ bhavet puṇyaṃ samyag annapradāyinām || [Hem 985]


## 17. ārogyadānam
atha ārogyadānam

**17. athārogyadānam**

tatra nandipurāṇe

17.1 dharmārthakāmamokṣāṇām ārogyaṃ sādhanaṃ yataḥ |  
atas tv ārogyadānena naro bhavati sarvadaḥ || [Hem 893]

17.2 ārogyaśālāṃ kurute mahauṣadhaparicchadām |  
vidagdhavaidyasaṃyuktāṃ bhṛtyāvasathasaṃyutām || [Hem 893]

17.3 vaidyas tu śāstravit prājño dṛṣṭauṣadhaparākramaḥ |  
auṣadhīmūlaparṇajñaḥ samuddharaṇakālavit || [Hem 893]

17.4 rasavīryavipākajñaḥ śālimāṃsauṣadhīgaṇe |  
yogavid dehināṃ dehaṃ yo dhiyā praviśed budhaḥ || [Hem 893]

17.5 dhātupathyāmayajñaś ca nidānavid atandritaḥ |  
vyādhīnāṃ pūrvaliṅgajñas taduttaravidhānavit || [Hem 893]

17.6 deśakālavidhānajñaś cikitsāśāstravit tathā |  
aṣṭāṅgāyurvedavettā muṣṭiyogavidhānavit || [Hem 893]

aṣṭāv aṅgāny āyurvedasya tad yathā śalyaṃ śālākyaṃ kāyacikitsā bhūtavidyā kaumārabhṛtyam agadatantraṃ rasāyanatantraṃ vājīkaraṇatantram iti suśrutoktāni | [SuS 1.7, Hem 893]

17.7 evaṃvidhaḥ śubho vaidyo bhaved yatrābhiyojitaḥ |  
ārogyaśālām evaṃ tu kuryād yo dharmasaṃśrayaḥ |

sa pumān dhārmiko loke sa kṛtārthaḥ sa buddhimān || [Hem 893]

17.8 samyagārogyaśālāyām auṣadhaiḥ snehapācanaiḥ |  
vyādhitaṃ nirujīkṛtya apy ekaṃ karuṇāyutaḥ |

prayāti brahmasadanaṃ kulasaptakasaṃyutaḥ || [Hem 893]

17.9 āḍhyo vittānusāreṇa daridraḥ phalabhāg bhavet |  
daridrasya kutaḥ śālā ārogyāya bhiṣak kva vā || [Hem 894]

17.10 api mūlena kenāpi mardanādyair athāpi vā |  
svasthīkṛte labhen martyo pūrvoktaṃ lokam avyayam || [Hem 894]

17.11 vātapittakaphādyānāṃ cayāpacayabhedinām |  
yas tu svalpābhyupāyena mokṣayed vyādhipīḍitān |

so 'pi yāti śubhān lokān avāpyān yajñayājibhiḥ || [Hem 894]


## 18.1 abhayadānam
atha abhayadānam

**18.1 athābhayadānam**

tatra viṣṇuḥ

18.1.1 sarvadānādhikam abhayapradānam |  
18.1.2 tatpradānenābhīṣṭaṃ lokam āpnoti |  
[ViDh 92.1–2, Hem 946]

saṃvarttaḥ

18.1.3 bhūtābhayapradānena sarvān kāmān avāpnuyāt |  
dīrgham āyuś ca labhate sadā ca sukhito bhavet || [Hem 946]

nandipurāṇe

18.1.4 mahatāṃ sūkṣmadehānāṃ tathā ca vyādhitātmanām |  
hiṃsrāṇāṃ saumyamūrtīnāṃ sarvathā hy abhayāt phalam || [Hem 946]

18.1.5 varam ekasya sattvasya jīvitābhayarakṣaṇam |  
na tu viprasahasrasya gosahasraṃ sadakṣiṇam || [Hem 946]

mārkaṇḍeyapurāṇe

18.1.6 dhik tasya jīvitaṃ puṃsaḥ śaraṇārthinam āturam |  
yo nārtam anugṛhṇāti vairipakṣam api dhruvam || [MārP 15.61/128.25, Hem 947]

18.1.7 yajñadānatapāṃsīha paratra ca na bhūtaye |  
bhavanti tasya yasyārthiparitrāṇe na mānasam || [MārP 15.62, Hem 947]

mahābhārate

18.1.8 lobhād dveṣād bhayād vāpi yas tyajec charaṇāgatam |  
brahmahatyāsamaṃ tasya pāpam āhur manīṣiṇaḥ || [Hem 947]

tathā

18.1.9 prāṇinaṃ vadhyamānaṃ hi yaḥ śaktaḥ samupekṣate |  
sa yāti narakaṃ ghoram iti prāhur maṇīṣiṇaḥ || [Hem 947]

18.1.10 catuḥsāgaraparyantāṃ yo dadyāt pṛthivīm imām |  
sattvebhyo hy abhayaṃ yasya tayor abhayado 'dhikaḥ || [Hem 947]

rāmāyaṇe

18.1.11 baddhāñjalipuṭaṃ dīnaṃ yācantam aparādhinam |  
na hanyāc charaṇaṃ prāptaṃ satāṃ dharmam anusmaran || [Rām 6.12.14, Hem 947]

18.1.12 ārto vā yadi vā trastaḥ pareṣāṃ śaraṇāgataḥ |  
api prāṇān parityajya rakṣitavyaḥ kṛtātmanā || [Rām 6.12.15, Hem 947]

18.1.13 sa ced bhayād vā mohād vā kāmād vā taṃ na rakṣati |  
svayaṃ śaktyā yathānyāyaṃ tat pāpaṃ lokagarhitam || [Rām 6.12.16, Hem 948]

18.1.14 vinaṣṭaḥ paśyato yasya rakṣiṇaḥ śaraṇāgataḥ |  
ādāya sukṛtaṃ tasmāt sarvaṃ gacchaty arakṣitaḥ || [Rām 6.12.17, Hem 948]

18.1.15 suparyāptanisṛṣṭasya nāśvamedhasya tat phalam |  
yat phalaṃ jātasaṃtrāse rakṣite śaraṇāgate || [Rām 6.210*, Hem 948]

suparyāptanisṛṣṭasya suparyāptaṃ supūrṇaṃ nisṛṣṭaṃ dānaṃ yatra tasya |

## 18.2 dvijasthāpanam
atha dvijasthāpanam

tatra kālikāpurāṇe

18.2.1 kārayitvā tathodvāhaṃ śrotriyāṇāṃ kuleṣu ca |  
vedavicchīlavṛtteṣu dvijeṣv ekādaśeṣv atha || [Hem 690]

18.2.2 tato gṛhāṇi ramyāṇi kuryād ekādaśaiva tu |  
kārayitvā tu dhānyaiś ca vividhaiś ca prapūrayet || [Hem 690]

18.2.3 dāsīgomahiṣīś cāpi śayanāsanapādukāḥ |  
bhājanāni vicitrāṇi tāmramṛṇmayakāni ca |

pātrāṇi bhojanārthe ca kṛtsnaṃ copaskaraṃ ca yat || [Hem 690]

18.2.4 lohaṃ ca kanakaṃ caiva vastrāṇi tu viśeṣataḥ |  
saṃbhṛtyaitaṃ susaṃbhāraṃ tadgṛheṣu niyojayet || [Hem 690]

18.2.5 yojayec caiva vṛttyarthaṃ śaktito vā śataṃ śatam |  
pṛthak pṛthak lāṅgalānāṃ nivartanaśatārdhataḥ || [Hem 690]

18.2.6 viṣayaṃ karvaṭaṃ kheṭaṃ grāmaṃ grāmārdham eva vā |  
yojayet somamūrtiṃ ca cintya teṣu dvijeṣu ca || [Hem 690–91]

18.2.7 ekādaśaiva tās tatra dampatyomāharātmakāḥ |  
vicintya parayā bhaktyā tadgṛheṣu praveśayet || [Hem 691]

18.2.8 grāhayed agnihotrāṇi praveśyaitān dvijottamān |  
vidhipūrvaṃ yathānyāyam ātmanaḥ śreyase naraḥ || [Hem 691]

18.2.9 aduṣṭakulajānāṃ ca vidhir eṣa cirantanaḥ |  
śivaśaktyoś ca bhaktānāṃ dvijānāṃ kārayet sadā || [Hem 691]

18.2.10 yaś ca preṣyān dvijān mūḍho yojayed dhavyakavyayoḥ |  
na bhavet tat phalaṃ tasya vaidikīyaṃ śrutir dhruvā || [Hem 36, 691]

18.2.11 yajñadānavratādyaṃ ca tīrthayātrādikaṃ ca yat |  
yas tv evaṃ kārayej jantus tena sarvam anuṣṭhitam || [Hem 691]

evaṃ yathā vivāhādi kārayataḥ phalaviśeṣas tathā dhanaṃ dattvā yajñadānavrata-tīrthayātrādi kārayato 'pi |

18.2.12 sa yāty arkasamānābhaṃ vimānaṃ ratnamālinam |  
āruhya tat padaṃ puṇyaṃ surastrībhir alaṃkṛtam || [Hem 691]

18.2.13 vimānaiś cāparair divyaiḥ sahasraiḥ parivāritam |  
sarvalokagatān bhogān bhuktvā tasmin prapadyate || [Hem 691]

18.2.14 jñātvā svavittasāmarthyam ekaṃ codvāhayed dvijam |  
tena prāpnoti tat sthānaṃ śivabhakto naro dhruvam |

sthānena sthānasaṃprāptir vidhidattena jāyate || [Hem 691]

dakṣaḥ

18.2.15 mātāpitṛvihīnaṃ tu saṃskārodvāhanādibhiḥ |  
yaḥ sthāpayati tasyeha puṇyasaṃkhyā na vidyate || [Hem 690]

ādityapurāṇe

18.2.16 bhūmipālaṃ cyutaṃ rājyād yas tu saṃsthāpayed budhaḥ |  
tasya vāso munīndreha nākapṛṣṭhe na saṃśayaḥ || [Hem 691]



## 19 prakīrṇadānāni
atha prakīrṇadānāni

tatra manuḥ

19.1 vāridas tṛptim āpnoti sukham akṣayam annadaḥ |  
tilapradaḥ prajām iṣṭāṃ dīpadaś cakṣur uttamam || [MDh 4.229, Hem 152]

19.2 bhūmidaḥ sarvam āpnoti dīrgham āyur hiraṇyadaḥ |  
gṛhado 'gryāṇi veśmāni rūpyado rūpam uttamam || [MDh 4.230, Hem 152]

19.3 vāsodaś candrasālokyam aśvisālokyam aśvadaḥ |  
anaḍuddaḥ śriyaṃ puṣṭāṃ godo bradhnasya piṣṭapam || [MDh 4.231, Hem 152]

19.4 yānaśayyāprado bhāryām aiśvaryam abhayapradaḥ |  
dhānyadaḥ śāśvataṃ saukhyaṃ brahmado brahmasārṣṭitām || [MDh 4.232, Hem 152]

brahmasārṣṭitāṃ brahmasamānagatitvam |

yājñavalkyaḥ

19.5 bhūdīpāśvānnavastrāmbhastilasarpiḥpratiśrayān |  
naiveśikaṃ svarṇadhuryān dattvā svarge mahīyate || [YDh 1.210, Hem 152]

19.6 gṛhadhānyābhayopānacchattramālyānulepanam |  
yānaṃ vṛkṣaṃ priyaṃ śayyāṃ dattvātyantaṃ sukhī bhavet || [YDh 1.211, Hem 152]

pratiśrayaḥ pravāsinām āśrayaḥ | naiveśikaṃ vivāhaprayojanakaṃ dravyam |

bṛhaspatiḥ

19.7 rasānnopaskarayutaṃ gṛhaṃ viprāya yo 'rpayet |  
tasya na kṣīyate vaṃśaḥ svargaṃ prāpnoty anuttamam || [Hem 646]

mahābhārate

19.8 bījair upetaṃ śayanair upetaṃ dadyād gṛhaṃ yaḥ puruṣo dvijāya |  
sukhābhirāmaṃ bahuratnapūrṇaṃ labhed adhiṣṭhānavaraṃ sa rājan || [MBh 13.57.39, Hem 647]

tathā

19.9 tilā nityaṃ pradātavyā yathāśakti dvijarṣabha |  
nityadānāt sarvakāmāṃs tilā nirvartayanty uta || [MBh 13.67.16, Hem 598]

yamaḥ

19.10 dattvā pratiśrayaṃ loke tathā dattvaiva cābhayam |  
tathā dattvā kṣitiṃ vipre brahmaloke mahīyate || [Hem 152]

19.11 chattrado gṛham āpnoti gṛhado nagaraṃ tathā |  
upānahapradānena ratham āpnoty anuttamam || [Hem 152, 927]

19.12 indhanānāṃ pradānena dīptāgnir bhuvi jāyate |  
gavāṃ ghāsapradānena sarvapāpaiḥ pramucyate || [Hem 152, 939]

19.13 rukmadaḥ sarvam āpnoti rūpyado rūpam uttamam |  
vāsodaś candrasālokyaṃ sūryasālokyam aśvadaḥ || [Hem 153]

19.14 rājopakaraṇaṃ dattvā ratnāni vividhāni ca |  
nagaraṃ ca tathā dattvā rājā bhavati bhūtale || [Hem 153]

tathā

19.15 yas tu saṃbhṛtya saṃbhāraṃ brāhmaṇebhyaḥ prayacchati |  
tasya puṇyakṛtā lokā na tasya prabhavāmy aham || [Hem 153]

saṃbhṛtya saṃbhāraṃ yajñavivāhādyupakaraṇāni dravyāṇi melayitvā |

tathā

19.16 gorasānāṃ pradānena tṛptim āpnoty anuttamām |  
ghṛtapradānena tathā dīrghaṃ vindati jīvitam || [Hem 982]

saṃvarttaḥ

19.17 nānāvidhāni dravyāṇi dhanāni vividhāni ca |  
āyuḥkāmena deyāni svargam akṣayam icchatā ||

dravyāṇi bhakṣyabhojyāni | dhanāni hiraṇyādīni |

19.18 vastradātā suveṣaḥ syād rūpyado rūpam uttamam |  
hiraṇyado mahāvṛddhiṃ dīrgham āyuś ca vindati ||

19.19 phalamūlāni pānāni śākāni vividhāni ca |  
yānāni dattvā viprebhyo mudā yuktaḥ sadā bhavet || [Hem 153]

19.20 auṣadhaṃ sneham āhāraṃ rogiṇe rogaśāntaye |  
dadāno rogarahitaḥ sukhī dīrghāyur eva ca || [Hem 892]

19.21 indhanāni ca yo dadyād viprebhyaḥ śiśirāgame |  
sa sukhī dīptakāyāgniḥ subhagaś caiva jāyate || [Hem 939]

19.22 gṛhadātā sukhī prājño vitṛṣṇaḥ sarvavastuṣu |  
annadas tu bhavec chrīmān sutṛptaḥ kīrtimān api || [Hem 646, 153]

19.23 tailam āmalakaṃ yacchan pādābhyaṅgaṃ tathaiva ca |  
naraḥ sutṛptas tejasvī sukhavāṃś caiva jāyate || [Hem 153]

tathā

19.24 tāmbūlaṃ caiva yo dadyād brāhmaṇebhyo vicakṣaṇaḥ |  
medhāvī subhagaḥ prājño darśanīyaś ca jāyate ||

19.25 guḍam ikṣurasaṃ caiva lavaṇaṃ vyañjanāni ca |  
surabhīṇi ca pānāni dattvātyantaṃ sukhī bhavet ||

vāyupurāṇe

19.26 candanānāṃ pradātāraḥ śaṅkhānāṃ mauktikasya ca |  
pāpakartṝn api pitṝṃs tārayanti yathāśruti || [VāyP 77.27, Hem 154]

bṛhaspatiḥ

19.27 asipattravanaṃ mārgaṃ kṣuradhārāsamanvitam |  
tīkṣṇātapaṃ ca tarati chattropānatprado naraḥ || [Hem 924]

hārītaḥ

19.28 apo dadat tṛṣam abhijayaty ātmānaṃ ca niṣkrīṇāti |  
19.29 annapradānād asūn niṣkrīṇāty annavān annado 'nnapatiś ca bhavati |  
19.30 vastrapradānād vaco niṣkrīṇāti surūpo 'nagno vastrabhāg bhavati |  
19.31 hiraṇyapradānāt tejo niṣkrīṇāti sutejāḥ śrīmān hiraṇyabhāg bhavati |  
19.32 gopradānād vāco niṣkrīṇāti suvāg vipāpmā gobhāg bhavati |  
19.33 anaḍutpradānāc chriyaṃ niṣkrīṇāty arogo balavān anaḍudbhāg bhavati |  
19.34 ratha-pradānāc charīraṃ niṣkrīṇāti bhṛtyavividhavimānabhāg bhavati |  
19.35 śayyāpradānāt sukhaṃ niṣkrīṇāti yānaśayanāsanavividhasukhastrībhāg bhavati |  
19.36 aparimita-pradānād aparimitapoṣaṃ puṣṇāty aparimitān kāmān avāpnoti |  
19.37 tad dvividhaṃ bhavati avijñānadānaṃ vijñānadānaṃ ca |  
19.38 yad avidvān aviduṣe dadāti tad avijñānadānam |  
19.39 atha yad vidvān viduṣe sabrahmacāriṇe vaiśvānaram ādadānaṃ ced dadāti pratigṛhṇāti vā tad vijñānadānam |  
19.40 tad apy etad yajuṣoktaṃ ka idaṃ kasmā adād iti | [Hem 150–51]  
ātmānaṃ niṣkrīṇāti ātmānam eva dadātīty arthaḥ | anena prakāreṇa jalādidānam eva stūyate |

viṣṇuḥ

19.41 taijasānāṃ pātrāṇāṃ pradānena pātrībhavati kāmānām |  
19.42 madhughṛtatailadānenā-rogyam |  
19.43 auṣadhapradānena ca |  
19.44 lavaṇapradānena lāvaṇyam |  
19.45 dhānyapradānena tṛptim |  
19.46 sasyapradānena ca | [ViDh 92.15–20, Hem 151]  
tathā

19.47 indhanapradānena dīptāgnir bhavati |  
19.48 saṃgrāme ca śaśvajjayam āpnoti |  
19.49 āsana-dānena sthānam |  
19.50 śayyādānena bhāryām |  
19.51 upānatpradānenāśvatarīyutaṃ ratham |  
19.52 chattrapradānena svargam |  
19.53 tālavṛntacāmarapradānenāduḥkhitvam |  
19.54 puṣpa-pradānena śrīmān bhavati |  
19.55 anulepanapradānena kīrtimān bhavati |  
19.56 dhūpa-pradānenordhvagatir bhavati | [ViDh 92.24–30, 91.13–14, Hem 151]  
yamaḥ

19.57 devatāpuṣpadānena jāyate śrīsamanvitaḥ |  
ūrdhvāṃ gatim avāpnoti yaś ca dhūpaprado naraḥ || [Hem 923]

19.58 loke prakāśo bhavati cakṣuṣmān api dīpadaḥ |  
gandhauṣadhim athābhyaṅgaṃ mākṣikaṃ lavaṇaṃ tathā |

yaḥ prayacchati viprāya saubhāgyaṃ sa tu vindati || [Hem 941, 154]

mahābhārate

19.59 puṣpopagaṃ vātha phalopagaṃ vā yaḥ pādapaṃ sparśayate dvijāya |  
sa strīsamṛddhaṃ bahuratnapūrṇaṃ labhaty ayatnopagataṃ gṛhaṃ vai || [MBh 13.57.36, Hem 1034]

19.60 prapāś ca kāryāḥ pānārthaṃ nityaṃ tu dvijasattama |  
bhukte 'py atha pradeyaṃ tu pānīyaṃ vai viśeṣataḥ || [MBh 13.67.21, Hem 998]

19.61 nidāghakāle pānīyaṃ yasya tiṣṭhaty avāritam |  
sa durgaviṣamaṃ kṛcchraṃ na kadācid avāpnute || [MBh 13.64.6, Hem 998]

skandapurāṇe

19.62 sugandhāḥ śītalāś cāpo rasair divyaiḥ samanvitāḥ |  
yaḥ prayacchati viprebhyas tasya dānaphalaṃ śṛṇu || [Hem 989]

19.63 vimānaṃ sūryasaṃkāśam apsarogaṇasevitam |  
so 'dhiruhya divaṃ yāti varuṇasya salokatām || [Hem 989]

19.64 bhājanaṃ yaḥ prayacchet tu haimaṃ ratnavibhūṣitam |  
so 'psaraḥśatasaṃkīrṇe vimāne divi modate || [Hem 927–28]

19.65 rājataṃ yaḥ prayacchet tu viprebhyo bhājanaṃ śubham |  
sa gandharvapadaṃ prāpya urvaśyā saha modate || [Hem 928]

19.66 tāmraṃ yo bhājanaṃ dadyād brāhmaṇebhyo viśeṣataḥ |  
sa bhaved yakṣarājasya yakṣo balasamanvitaḥ || [Hem 928]

19.67 āsanaṃ yaḥ prayacchet tu saṃvītaṃ brāhmaṇāya vai |  
sa rājyasthānam āpnoti svargaṃ prāpnoti vijvaraḥ || [Hem 916]

saṃvītaṃ vastrādiveṣṭitam |

19.68 aśvaṃ yas tu prayacchet tu hemacitraṃ sulakṣaṇam |  
sa tena karmaṇā devi gāndharvaṃ lokam aśnute || [Hem 589]

hemacitraṃ suvarṇatilakopetam |

19.69 ratham aśvaṃ gajaṃ dāsīṃ kanyāṃ gṛham athāpi vā |  
bhūmiṃ ca yaḥ prayacchet tu sa rājā bhuvi jāyate ||

kālikāpurāṇe

19.70 śivādidevatāgāre yatīnām āśrameṣu ca |  
agnihotrakṣaye caiva tathaiva ca pratiśraye || [Hem 940]

19.71 sarvatra śaṅkaraḥ sākṣād vasatīti vicintya ca |  
satataṃ dīpakān dadyāc chrotriyāṇāṃ gṛheṣu ca || [Hem 940–41]

19.72 abhyaṅgam indhanaṃ nīraṃ śayanāsanam eva ca |  
dadyād gavāhnikaṃ caiva tam uddiśya dine dine || [Hem 156]

19.73 kāyinām annadānaṃ tu tam uddiśya nivedayet |  
atha vā kiṃ pralāpena yat kiṃcit sukṛtaṃ bhuvi |

kurvaṃs tatpadam āpnoti śivam uddiśya līlayā || [Hem 156]

kṣaye gṛhe | taṃ śaṅkaram | kāyināṃ śarīriṇām |

devīpurāṇe

vidyādhara uvāca

19.74 kāni dānāni devyā vai deyāni munisattama |  
kāni pātrāṇi deśaś ca kālo dravyaṃ vidhiś ca kaḥ |

tāny ahaṃ śrotum icchāmi kathayasva prasādataḥ || [DP 102.2–3]

munir uvāca

19.75 nyāyato yāni prāptāni śākāny api nṛpottama |  
tāni deyāni devyās tu kanyakāyoṣitāṃ sadā || [DP 102.3–4, Hem 41]

19.76 tadbhukteṣu ca vipreṣu apareṣu ca nityaśaḥ |  
vipreṣu prāvṛṣe vatsa devī kāmān prayacchati || [DP 102.4–5, Hem 41]

19.77 deśo nandā gayāśailaṃ gaṅgā narmadapuṣkaram |  
vārāṇasī kurukṣetraṃ prayāgaṃ jambukeśvaram || [DP 102.5–6]

19.78 kedāraṃ bhīmanādaṃ ca daṇḍakaṃ puṣkarāhvayam |  
someśvaraṃ mahāpuṇyaṃ tathā cāmarakaṇṭakam || [DP 102.6–7]

19.79 kāliñjaraṃ tathā vindhyaṃ yatra vāso guhasya ca |  
dravyaṃ bhūhemagodhānyaṃ tilavastraghṛtādikam || [DP 102.7–8, Hem 156]

19.80 vidhinā copavāsena ekānnān naktabhojanāt |  
śucinā bhāvapūtena kṣāntyā satyavratādinā |

api sarṣapamātrasya dātāraṃ tārayen nṛpa || [DP 102.8–9, Hem 156]

19.81 yaḥ punar vidhinā vatsa devīm uddiśya prāvṛṣi |  
vipreṣu viprakanyāsu tilājyaṃ saṃprayacchati |

tasyāpi tuṣyate devī acireṇa narādhipa || [DP 102.10–11, Hem 889]

ādityapurāṇe

19.82 sugandhicitrābharaṇopaśobhitaṃ yas tv āsanaṃ vedavide pradadyāt |  
grāmādhipatyaṃ labhate sa śīghraṃ kule mahattvaṃ labhate samagram || [Hem 889]

19.83 vastravahnipradānena brahmalokaṃ prapadyate |  
dharmaśāstrapradātāraḥ sattradānaratāś ca ye |

tīrthe taḍāgakūpādinaukāsetupradāś ca ye || [Hem 155]

19.84 skandhena tārayed yas tu tṛṣārtānāṃ jalapradaḥ |  
pakvān dadāti kedārān saphalāṃś caiva pādapān || [Hem 155]

19.85 ṣaṣṭiṃ koṭisahasrāṇi arbudānāṃ ca vai trayam |  
krīḍanti te svargapure etad uktaṃ dvijottama || [Hem 155]

19.86 yaṣṭiṃ ye tu prayacchanti netrahīne tu durbale |  
teṣāṃ tu vipulaḥ panthāḥ phalamūlopaśobhitaḥ ||

19.87 nidāghakāle varṣāsu yaś chattraṃ saṃprayacchati |  
nāsya kaścin manodāhaḥ kadācid api jāyate || [Hem 924]

19.88 yo dadāti ghaṭīpātraṃ kuṇḍikāṃ karakaṃ tathā |  
tṛṣārtasya tathā dharme labhate śītalaṃ jalam || [Hem 992]

19.89 yogināṃ ca daridrāṇāṃ ye tu vastrapradā narāḥ |  
teṣāṃ divyāni vastrāṇi sugandhīni mṛdūni ca |

vātāś caiva pravahanti sugandhā hy amṛtopamāḥ || [Hem 904]

19.90 aśvaṃ vā yadi vā yugyaṃ śobhane vātha pāduke |  
dadāti yaḥ pradānaṃ vai brāhmaṇebhyaḥ susaṃyataḥ || [Hem 155]

19.91 teṣāṃ divyāni yānāni rathā dhvajapatākinaḥ |  
duṣṭaḥ panthā na caiveha bhaviṣyati kathaṃcana || [Hem 155]

19.92 kṣaumajaṃ vātha kārpāsaṃ paṭṭasūtram athāpi vā |  
dadyād yajñopavītaṃ yas taṃ na hiṃsanti vāyasāḥ || [Hem 958]

19.93 annapānāśvagovastraśayyāchattrāsanāni ca |  
pretaloke praśastāni dānāny aṣṭau viśeṣataḥ || [Hem 156]

mahābhārate

19.94 pradānaṃ sarvadānebhyaḥ śakaṭasya viśiṣyate |  
evam āha mahābhāgaḥ śāṇḍilyo bhagavān ṛṣiḥ || [MBh 13.64.19, Hem 644]

19.95 upānahau prayatnād yo brāhmaṇebhyaḥ prayacchati |  
mardate kaṇṭakān sarvān viṣamān saṃtaraty api || [MBh 13.65.2, Hem 924]

19.96 śakaṭaṃ damyasaṃyuktaṃ dattaṃ bhavati caiva hi || [MBh 13.65.3, Hem 924]  
kaṇṭakān dveṣiṇaḥ |

nandipurāṇe

19.97 alaṃkāraṃ tu yo dadyād viprāyātha surāya ca |  
sa gacched vāruṇaṃ lokaṃ nānābharaṇabhūṣitaḥ |

jātaḥ pṛthivyāṃ kālena bhaved dvīpapatir nṛpaḥ ||

19.98 yajñopavītadānena surebhyo brāhmaṇāya ca |  
bhaved vipraś caturvedaḥ śuddhadhīr nātra saṃśayaḥ || [Hem 957]

19.99 uṣṇīṣadāyī yo martyo jāyate mukuṭotkaṭaḥ |  
vistīrṇe rājavaṃśe tu sitachattraḥ sa lakṣmivān || [Hem 910]

19.100 yo gītavādyaṃ dadyāt tu brāhmaṇāya subuddhimān |  
sa gandharvapuraṃ gacched vaset tatra yugatrayam || [Hem 923]

tathā

19.101 yo 'pi kaścit tṛṣārtāya jalapānaṃ prayacchati |  
sa nityatṛpto vasati svarge yugaśataṃ naraḥ || [Hem 989]

yājñavalkyaḥ

19.102 yasya yasya bhaved arthī tasya tasya pradānataḥ |  
tṛṇakāṣṭhasame 'py arthe gopradānaphalaṃ labhet ||

viṣṇuḥ

19.103 yad yad iṣṭatamaṃ loke yac cāsya dayitaṃ gṛhe |  
tat tad guṇavate deyaṃ tad evākṣayam icchatā || [ViDh 92.32, Hem 41]

narasiṃhapurāṇe

19.104 ekaviṃśaty amī svargā niviṣṭā merumūrdhani |  
ahiṃsādānakartāro yajñānāṃ tapasāṃ tathā |

eteṣu nivasanti sma janāḥ krodhavivarjitāḥ || [NP 30.28–29, Hem 164]

ekaviṃśatisvargā anantaram eva vakṣyamāṇā ānandaprabhṛtayaḥ |

19.105 jalapraveśī cānandaṃ pramodaṃ vahnisāhase |  
bhṛguprapāte saukhyaṃ tu raṇe caivātinirmalam || [NP 30.30, Hem 164]

19.106 anaśane tu saṃnyāse mṛto gacchet tripiṣṭapam |  
kratuyājī nākapṛṣṭham agnihotrī ca nirvṛtim || [NP 30.31, Hem 164]

kratuyājī somayāgakartā |

19.107 taḍāgakūpakartā ca labhate pauṣṭikaṃ dvija |  
suvarṇadāyī saubhāgyaṃ labhate sumahātapāḥ || [NP 30.32, Hem 164]

19.108 śītakāle mahāvahniṃ prajvālayati yo naraḥ |  
sarvasattvahitārthāya sa svargaṃ cāpsaraṃ labhet || [NP 30.33, Hem 164]

19.109 hiraṇyagopradānena nirahaṃkāram āpnuyāt |  
bhūdānena tu śuddhena labhate śāntikaṃ padam || [NP 30.34, Hem 164]

19.110 gopradānena svargaṃ tu nirmalaṃ labhate naraḥ |  
aśvadānena puṇyāhaṃ kanyādānena maṅgalam || [NP 30.35, Hem 164]

19.111 dvijebhyas tarpaṇaṃ kṛtvā dattvā vastrāṇi bhaktitaḥ |  
śvetaṃ tu labhate svargaṃ yatra gatvā na śocati || [NP 30.36, Hem 164]

19.112 kapilāgopradānena paramārthe mahīyate |  
ekānnabhojī yo martyo naktabhojī ca nityaśaḥ |

upavāsī trirātrādyaiḥ śrāntaḥ svarge sukhaṃ labhet || [NP 30.37, 40, Hem 164]

ekānnabhojī ekabhaktavrataḥ |

19.113 saritsnāyī jitakrodho brahmacārī dṛḍhavrataḥ |  
nirmalaṃ svargam āpnoti tathā bhūtahite rataḥ |

vidyādānena medhāvī nirahaṃkāram āpnuyāt || [NP 30.41, Hem 165]

19.114 yena yena hi bhāvena yad yad dānaṃ prayacchati |  
tat tat svargam avāpnoti yad yad icchati mānavaḥ || [NP 30.42]

19.115 yas tu sarvāṇi dānāni brāhmaṇebhyaḥ prayacchati |  
sa prāpya na nivarteta divaṃ śāntam anāmayam || [NP 30.44, Hem 165]

mahābhārate

19.116 yājyataḥ śiṣyato vāpi kanyayā vā dhanaṃ saha |  
yady āgacched yajed dadyān naiko 'śnīyāt kathaṃcana || [MBh 12.226.12]

19.117 gṛham āvasato hy asya nānyat tīrthaṃ parigrahe |  
devarṣipitṛgurvandhavṛddhāturabubhukṣitāt || [MBh 12.226.13]

nānyat tīrtham iti vakṣyamāṇadevarṣipitṛgurvādibhyo nānyat prakṛṣṭaṃ dānapātram ity arthaḥ | parigrahe dhanārjane |

19.118 antarhitābhitṛṣṇānāṃ yathāśakti bubhūṣatām |  
dravyāṇām atiśaktyāpi deyam eṣāṃ kṛtātmanām || [MBh 12.226.14]

19.119 arhatām anurūpāṇāṃ nādeyaṃ hy asti kiṃcana |  
uccaiḥśravasam apy aśvaṃ prāpaṇīyaṃ satāṃ viduḥ || [MBh 12.226.15, Hem 10]

antarhitābhitṛṣṇānām avibhāvitābhilāṣāṇām |

19.120 anunīya yathākāmaṃ satyasaṃdho mahāvrataḥ |  
svaiḥ prāṇair brāhmaṇaprāṇān paritrāya divaṃ gataḥ || [MBh 12.226.16, Hem 10]

19.121 rantidevaś ca sāṃkṛtyo vasiṣṭhāya mahātmane |  
apaḥ pradāya śītoṣṇā nākapṛṣṭham ito gataḥ || [MBh 12.226.17, Hem 10]

19.122 ātreyaś candradamayor arhator vividhaṃ dhanam |  
dattvā lokān yayau dhīmān anantān sa mahīpatiḥ || [MBh 12.226.18, Hem 10]

19.123 śibir auśīnaro 'ṅgāni putraṃ ca priyam aurasam |  
brāhmaṇārtham upākṛtya nākapṛṣṭham upāgataḥ || [MBh 12.226.19, Hem 10]

19.124 pratardanaḥ kāśipatiḥ pradāya nayane svake |  
brāhmaṇāyātulāṃ kīrtim iha cāmutra cāśnute || [MBh 12.226.20, Hem 11]

19.125 divyaṃ mṛṣṭaśalākaṃ ca sauvarṇaṃ paramarddhimat |  
chattraṃ devāmṛdho dattvā sarāṣṭro 'bhyapatad divam || [MBh 12.226.21, Hem 11]

mṛṣṭaśalākam ujjvalapañjaram |

19.126 saṃkṛtiś ca tathātreyaḥ śiṣyebhyo brahma nirguṇam |  
upadiśya mahātejā gato lokān anuttamān || [MBh 12.226.22, Hem 11]

19.127 ambarīṣo gavāṃ dattvā brāhmaṇebhyaḥ pratāpavān |  
arbudāni daśaikaṃ ca sarāṣtro 'bhyapatad divam || [MBh 12.226.23, Hem 11, 449]

19.128 sāvitrī kuṇḍale divye śarīraṃ janamejayaḥ |  
brāhmaṇārthe parityajya jagmatur lokam uttamam || [MBh 12.226.24, Hem 11]

19.129 sarvaratnaṃ vṛṣādarbho yuvanāśvaḥ priyāḥ striyaḥ |  
ramyam āvasathaṃ caiva dattvā svarlokam āsthitaḥ || [MBh 12.226.25, Hem 11]

19.130 nimī rāṣṭraṃ ca vaideho jāmadagnyo vasuṃdharām |  
brāhmaṇebhyo dadau cāpi gayaś corvīṃ sapattanām || [MBh 12.226.26, Hem 11]

19.131 avarṣati ca parjanye sarvabhūtāni cāsakṛt |  
vasiṣṭho jīvayāmāsa prajāpatir iva prajāḥ || [MBh 12.226.27, Hem 11]

19.132 karaṃdhamasya putras tu marutto nṛpatis tathā |  
kanyām aṅgirase dattvā divam āśu jagāma ha || [MBh 12.226.28]

19.133 brahmadattaś ca pāñcālyo rājā buddhimatāṃ varaḥ |  
nidhiṃ śaṅkhaṃ dvijāgrebhyo dattvā lokān avāptavān || [MBh 12.226.29]

19.134 rājā mitrasahaś cāpi vasiṣṭhāya mahātmane |  
madayantīṃ priyāṃ dattvā tayā saha divaṃ gataḥ || [MBh 12.226.30, Hem 11]

19.135 sahasrajic ca rājarṣiḥ prāṇān iṣṭān mahāyaśāḥ |  
brāhmaṇārthe parityajya gato lokān anuttamān || [MBh 12.226.31, Hem 11]

19.136 sarvakāmaiś ca saṃpūrṇaṃ dattvā veśma hiraṇmayam |  
mudgalāya gataḥ svargaṃ śatadyumno mahāmatiḥ || [MBh 12.226.32, Hem 11]

19.137 nāmnā ca dyutimān nāma śālvarājaḥ pratāpavān |  
dattvā rājyam ṛcīkāya gato lokān anuttamān || [MBh 12.226.33, Hem 12]

19.138 madirāśvaś ca rājarṣir dattvā kanyāṃ sumadhyamām |  
suvarṇahastāya gato lokān devair abhiṣṭutān || [MBh 12.226.34, Hem 12]

19.139 lomapādas tu rājarṣiḥ śāntāṃ dattvā sutāṃ prabhuḥ |  
ṛṣyaśṛṅgāya vipulaiḥ sarvakāmair ayujyata || [MBh 12.226.35, Hem 12]

19.140 dattvā śatasahasraṃ tu gavāṃ rājā prasenajit |  
savatsānāṃ mahātejā gato lokān anuttamān || [MBh 12.226.36, Hem 12, 449]

19.141 ete cānye ca bahavo dānena tapasā saha |  
mahātmāno gatāḥ svargaṃ śiṣṭātmāno jitendriyāḥ || [MBh 12.226.37, Hem 12]

19.142 teṣāṃ pratiṣṭhitā kīrtir yāvat sthāsyati medinī |  
dānayajñaprajāsargair eke hi divam āpnuvan || [MBh 12.226.38, Hem 12]

tathā

19.143 vastrābharaṇadātāro bhaktapānānnadās tathā |  
kuṭumbānāṃ pradātāraḥ puruṣāḥ svargagāminaḥ || [MBh 13.24.89, Hem 163]

19.144 sahasrapariveṣṭāras tathaiva ca sahasradāḥ |  
trātāraś ca sahasrāṇāṃ te narāḥ svargagāminaḥ || [MBh 13.24.94, Hem 163]

19.145 suvarṇasya ca dātāro gavāṃ ca bharatarṣabha |  
yānānāṃ ca pradātāraḥ puruṣāḥ svargagāminaḥ || [MBh 13.24.95, Hem 163]

19.146 vaivāhikānāṃ preṣyāṇāṃ vasūnāṃ ca yudhiṣṭhira |  
dātāro vāsasāṃ caiva puruṣāḥ svargagāminaḥ || [MBh 13.24.96, Hem 163]

19.147 vihārāvasathodyānakūpārāmasabhāpradāḥ |  
prapāṇāṃ caiva kartāras te narāḥ svargagāminaḥ || [MBh 13.24.97, Hem 163]

19.148 śuśrūṣābhis tapobhiś ca śubham ādāya bhārata |  
ye pratigrahaniḥsnehās te narāḥ svargagāminaḥ || [MBh 13.24.84, Hem 163]

19.149 bhayāt pāpāt tathā bādhād dāridryād vyādhidharṣaṇāt |  
yatkṛte pratimucyante te narāḥ svargagāminaḥ || [MBh 13.24.85, Hem 163]

19.150 sarvahiṃsānivṛttāś ca narāḥ sarvasahāś ca ye |  
sarvasyāśrayabhūtāś ca te narāḥ svargagāminaḥ || [MBh 13.24.90, Hem 163]

19.151 āḍhyāś ca balavantaś ca yauvanasthāś ca bhārata |  
ye vai jitendriyā dhīrās te narāḥ svargagāminaḥ || [MBh 13.24.92, Hem 163]

19.152 upakāriṣu sasnehā mṛdavo 'snehavatsalāḥ |  
svārādhāḥ suprasādāś ca te narāḥ svargagāminaḥ || [MBh 13.24.93]

iti bhaṭṭahṛdayadharātmajamahāsāṃdhivigrahikabhaṭṭaśrīlakṣmīdharaviracite kṛtyakalpatarau dānakāṇḍe prakīrṇakadānāni |



## 20 vāpīkūpataḍāgādividhiḥ
atha vāpīkūpataḍāgādividhiḥ

tatra yamaḥ

20.1kūpārāmaprapākāras tathā vṛkṣāvaropakaḥ |  
kanyāpradaḥ setukārī svargam āpnoty asaṃśayam || [Hem 997]

20.2 taḍāge yasya pānīyaṃ satataṃ khalu tiṣṭhati |  
svargaloke gatis tasya nātra kāryā vicāraṇā || [Hem 1005]

20.3 yeṣāṃ taḍāgāni śubhāḥ prapāś ca ārāmakūpāś ca pratiśrayāś ca |  
annapradānaṃ madhurā ca vāṇī teṣām ayaṃ caiva paraś ca lokaḥ || [Hem 997]

ādityapurāṇe

20.4 setubandharatā ye ca tīrthaśaucaratāś ca ye |  
taḍāgakūpakartāro mucyante te tṛṣābhayāt || [Hem 1002]

tīrthaśaucaratā jalāvataraṇamārgasaṃskartāraḥ |

viṣṇuḥ

20.5 atha kūpakartus tatpravṛtte pānīye duṣkṛtārdhaṃ vinaśyati | [ViDh 91.1, Hem 1002]  
itatpravṛtte tasmāt kūpāt pravṛtte |

20.6 taḍāgakṛn nityatṛpto vāruṇaṃ lokam aśnute |  
20.7 jalapradaḥ sadā tṛpto bhavati |  
20.8 vṛkṣāropayitur vṛkṣāḥ paraloke putrā bhavanti |  
20.9 vṛkṣapradasya vṛkṣāḥ prasūnair devān prīṇayanti |  
20.10 phalaiś cātithīn |  
20.11 chāyayābhyāgatān |  
20.12 deve varṣaty udakena pitṝn |  
20.13 setukṛt svargam āpnoti | [ViDh 90.2–9, Hem 1002, 1030]  
tathā

20.14 kūpārāmataḍāgeṣu devatāyataneṣu ca |  
punaḥ saṃskārakartā ca labhate maulikaṃ phalam || [ViDh 90.19, Hem 1003]

nandipurāṇe

20.15 yo vāpīm atha vā kūpaṃ deśe toyavivarjite |  
khānayet sa naro yāti bindau bindau śataṃ samāḥ |

devair ekatvam atulaṃ tṛṣṇākṣudvarjitas tathā || [Hem 1002]

20.16 taḍāgakartā vasate svarge yugacatuṣṭayam |  
yatra vipro 'tha gaur ekā pāyinī salilaṃ kvacit |

taḍāgaṃ tādṛśaṃ kṛtvā svarge daśa yugān vaset || [Hem 1005]

tathā

20.17 yo vāpīm agnisākṣyeṇa vidhivat pratipādayet |  
koṇeṣūdakakumbhasthān samudrān arcya śraddhayā |

caturaś caturantā ca tena dattā mahī bhavet || [Hem 1004]

20.18 tatsaṃnidhau dvijān arcya vidhivat pānabhojanaiḥ |  
sa yāti vāruṇaṃ lokaṃ divyakāmasamanvitam || [Hem 1004–05]

20.19 vāpyās tīre tu yaḥ kuryāt sacchāyaṃ taruputrakam |  
tarudānād daśaguṇaṃ vāpīdānāc caturguṇam |

saṃyogadānena phalaṃ labhate puruṣaḥ sa vai ||

skandapurāṇe

20.20 avaṭaṃ yo naraḥ kuryād apāṃ pūrṇaṃ suśobhanam |  
dadyāc ca brāhmaṇebhyas taṃ bhojayitvā yathāvidhi |

aṣṭābhiḥ suvicitrābhiḥ patākābhir alaṃkṛtam || [Hem 1002]

20.21 pitṝṃs tārayate paścāt taṃ dattvā sa narottamaḥ |  
yāty apsaraḥsugītena varuṇasya salokatām || [Hem 1002]

avaṭo 'tra kūpaḥ |

matsyapurāṇe

matsya uvāca

20.22 śṛṇu rājan mahābāho taḍāgādiṣu yo vidhiḥ |  
prāpya pakṣaṃ śubhaṃ śuklam atīte cottarāyaṇe |

puṇye 'hni vipraiḥ kathite kṛtvā brāhmaṇavācanam || [MP 58.4–5, Hem 1014–15]

20.23 prāgudakpravaṇe deśe taḍāgasya samīpataḥ |  
caturhastāṃ śubhāṃ vedīṃ caturasrāṃ caturmukhīm || [MP 58.6, Hem 1015]

20.24 tathā ṣoḍaśahastaḥ syān maṇḍapaś ca caturmukhaḥ |  
vedyāś ca parito gartā ratnimātrās trimekhalāḥ |

nava saptātha vā pañca yonivaktrā nṛpātmaja || [MP 58.7–8, Hem 1015]

20.25 vitastimātrā yoniḥ syāt ṣaṭsaptāṅgulavistṛtā |  
gartāś ca tatra sapta syus triparvocchritamekhalāḥ |

sarvataḥ sarvavarṇāḥ syuḥ patākā dhvajasaṃyutāḥ || [MP 58.8–9, Hem 1015]

20.26 aśvatthodumbaraplakṣavaṭaśākhākṛtāni tu |  
maṇḍapasya pratidiśaṃ dvārāṇy etāni kārayet || [MP 58.10, Hem 1015]

20.27 śubhās tatrāṣṭa hotāro dvārapālās tathāṣṭa vai |  
aṣṭau tu jāpakāḥ kāryā brāhmaṇā vedapāragāḥ || [MP 58.11, Hem 1015]

20.28 sarvalakṣaṇasaṃpūrṇā mantravanto jitendriyāḥ |  
kulaśīlasamāyuktaḥ sthāpakaḥ syād dvijottamaḥ || [MP 58.12, Hem 1015]

gartādiparimāṇam ṛtvijāṃ ca sarvalakṣaṇāni tulāpuruṣe 'bhihitāni | sthāpaka ācāryaḥ |

20.29 pratigarte tu kalaśā yajñopakaraṇāni ca |  
vyañjanaṃ cāsanaṃ śuddhe tāmrapātre suvistare || [MP 58.13, Hem 1016]

20.30 tatas tv anekavarṇāḥ syur balayaḥ pratidaivatāḥ |  
ācāryaḥ prakṣiped bhūmāv anumantrya vicakṣaṇaḥ || [MP 58.14, Hem 1016]

20.31 aratnimātro yūpaḥ syāt kṣīravṛkṣavinirmitaḥ |  
yajamānapramāṇo vā saṃsthāpyo bhūtim icchatā || [MP 58.15, Hem 1016–17]

20.32 hemālaṃkāriṇaḥ kāryāḥ pañcaviṃśati ṛtvijaḥ |  
kuṇḍalāni ca haimāni keyūrakaṭakāni ca |

tathāṅgulīpavitrāṇi vāsāṃsi vividhāni ca || [MP 58.16–17, Hem 1017]

20.33 dakṣayec ca samaṃ sarvān ācārye dviguṇaṃ punaḥ |  
dadyāc chayanasaṃyuktam ātmanaś cāpi yat priyam || [MP 58.17, Hem 1017]

20.34 sauvarṇau kūrmamakarau rājatau matsyaḍuṇḍubhau |  
tāmrau kulīramaṇḍūkāv āyasaḥ śiśumārakaḥ || [MP 58.18, Hem 1017]

20.35 evam āsādya tān sarvān ādāv eva viśāṃpate | [MP 58.18, Hem 1017]  
ādau prathamataḥ |

20.36 śuklamālyāmbaradharaḥ śuklagandhānulepanaḥ |  
sarvauṣadhyudakasnānasnāpito vedapuṃgavaiḥ || [MP 58.19, Hem 1017]

20.37 yajamānaḥ sapatnīkaḥ putrapautrasamanvitaḥ |  
paścimaṃ dvāram āśritya praviśed yāgamaṇḍapam || [MP 58.20, Hem 1017]

20.38 tato maṅgalaśabdena bherīṇāṃ niḥsvanena ca |  
rajasā maṇḍalaṃ kuryāt pañcavarṇena tattvavit ||  [MP 58.21, Hem 1017–18]

20.39 ṣoḍaśāraṃ tataś cakraṃ padmagarbhaṃ caturmukham |  
caturasraṃ ca parito vṛttaṃ madhye suśobhanam || [MP 58.22, Hem 1018]

20.40 vedyāś copari tat kṛtvā grahāṃl lokapatīṃs tataḥ |  
vinyasen mantrataḥ sarvān pratidikṣu vicakṣaṇaḥ || [MP 58.23, Hem 1018]

20.41 jhaṣādīn sthāpayen madhye vāruṇaṃ mantram āśritaḥ | [MP 58.24, Hem 1018]  
jhaṣādīn makarādīn |

20.42 brahmāṇaṃ ca śivaṃ viṣṇuṃ tatraiva sthāpayed budhaḥ || [MP 58.24, Hem 1018]  
20.43 vināyakaṃ ca vinyasya kamalām ambikāṃ tathā |  
śāntyarthaṃ sarvalokānāṃ bhūtagrāmaṃ nyaset tataḥ |

puṣpabhakṣyaphalair yuktam evaṃ kṛtvādhivāsayet || [MP 58.25–26, Hem 1018]

20.44 kumbhāṃś ca ratnagarbhāṃs tān vāsobhir abhiveṣṭya ca |  
puṣpagandhair alaṃkṛtya dvārapālān samantataḥ |

yajadhvam iti tān brūyād ācāryas tv abhipūjya ca || [MP 58.26–27, Hem 1018]

20.45 bahvṛcau pūrvataḥ sthāpyau dakṣiṇena yajurvidau |  
sāmagau paścime sthāpyāv uttareṇa tv atharvaṇau || [MP 58.28, Hem 1018]

20.46 udaṅmukho dakṣiṇato yajamāna upāviśet |  
yajadhvam iti tān brūyād dhotṛkān punar eva ca || [MP 58.29, Hem 1018–19]

20.47 utkṛṣṭamantrajapyena tiṣṭhadhvam iti jāpakān |  
evam ādiśya tān sarvān paryukṣyāgniṃ sa mantravit || [MP 58.30, Hem 1019]

20.48 juhuyād vāruṇair mantrair ājyaṃ ca samidhas tathā |  
ṛtvigbhiś caiva hotavyā vāruṇair eva sarvaśaḥ || [MP 58.31, Hem 1019]

20.49 grahebhyo vidhivad dhutvā tathendrāyeśvarāya ca |  
marudbhyo lokapālebhyo vidhivad viśvakarmaṇe || [MP 58.32, Hem 1019]

20.50 rātrisūktaṃ ca raudraṃ ca pāvamānaṃ sumaṅgalam |  
japeran pauruṣaṃ sūktaṃ pūrvato bahvṛcaḥ pṛthak || [MP 58.33, Hem 1020]

rātrisūktaṃ rātrī vyakhyad āyatīty ādi | raudraṃ sūktaṃ imā rudrāyety ādi | pāvamānaṃ svādiṣṭhayety ādi | sumaṅgalaṃ sūktaṃ kanikradaj januṣam ity ādi | pauruṣaṃ sahasraśīrṣety ādi |

20.51 śākraṃ raudraṃ ca saumyaṃ ca kauṣmāṇḍaṃ jātavedasam |  
saurasūktaṃ japeraṃs te dakṣiṇena yajurvidaḥ || [MP 58.34, Hem 1020]

śākrasūktam indraṃ vo viśvatasparīty anuvākodbhave tu śakram iti śakraliṅgakaḥ | raudrasūktam imā rudrāya sthiradhanvana iti ṣaḍ ṛcaḥ | saumyasūktaṃ somo dhenum iti ṣaḍ ṛcaḥ | kauṣmāṇḍasūktaṃ yad devā devaheḍanam iti catvāro 'nuvākāḥ | jātavedasasūktaṃ yas tvā hṛdā kīriṇety anuvākaḥ | saurasūktaṃ sūryo devīm iti ṣaḍ ṛcaḥ | etāni sūktāni taittirīyāṇāṃ prasiddhāni |

20.52 vairājaṃ pauruṣaṃ sūktaṃ sauparṇaṃ rudrasaṃhitām |  
śaiśavaṃ pañcanidhanaṃ gāyatraṃ jyeṣṭhasāma ca || [MP 58.35, Hem 1020]

20.53 vāmadevyaṃ bṛhat saumyaṃ rauravaṃ sarathantaram |  
gavāṃ vrataṃ vikarṇaṃ ca rakṣoghnaṃ ca yaśas tathā |

gāyanti sāmagā rājan paścimadvāram āśritāḥ || [MP 58.36, Hem 1020–21]

vairājaṃ pibā somam indreti prasiddham | sauparṇam ud ghed abhi śrutāmagham ity atra trīṇi sāmāni | rudrasaṃhitā somaṃ rājānam ity ādi prasiddhā | śaiśavaṃ uccā te jātam andhasa iti | pañcanidhanaṃ vāmadevyaṃ kayā naś citra iti prasiddham | ijyeṣṭhasāma trīṇy ājyadohāni | vāmadevyaṃ grāmageyam | bṛhat tvām id dhi havāmaha iti prasiddham | saumyaṃ somavrataṃ saṃ te payāṃsīti | rauravaṃ punānaḥ somety atra prasiddham | gavāṃ vrataṃ te manvata prathamam iti dve sāmanī | vikarṇaṃ vibhrāḍ ity atra prasiddham | rakṣoghnam agne yukṣvā hīty ādi | yaśaḥ bṛhad indrāyety atra prasiddham |

20.54 atharvāṇaś cottarataḥ śāntikaṃ pauṣṭikaṃ tathā |  
japeran manasā devam āśritā varuṇaṃ prabhum || [MP 58.37, Hem 1021]

20.55 pūrvedyur abhito rātrāv evaṃ kṛtvādhivāsanam |  
gajāśvarathyāvalmīkasaṃgamād dhradagokulāt || [MP 58.38, Hem 1021]

20.56 mṛdam ādāya kumbheṣu prakṣipec catvarāt tathā |  
rocanāṃ ca sasiddhārthāṃ gandhān guggulum eva ca || [MP 58.38–39, Hem 1021]

20.57 snapanaṃ tasya kartavyaṃ pañcabhaṅgasamanvitaiḥ |  
pūrtakartur mahāmantrair evaṃ kṛtvā vidhānataḥ || [MP 58.39–40, Hem 1022]

pañca bhaṅgā aśvatthodumbaraplakṣavaṭavetasapallavāḥ |

20.58 evaṃ kṣapām ativāhya vidhiyuktena karmaṇā |  
tataḥ prabhāte vimale saṃjāte ca śataṃ gavām || [MP 58.40–41, Hem 1023]

20.59 brāhmaṇebhyaḥ pradātavyam aṣṭaṣaṣṭy atha vā punaḥ |  
pañcāśad vātha ṣaḍviṃśat pañcaviṃśati vā punaḥ || [MP 58.41, Hem 1023]

20.60 tataḥ sāṃvatsaraiḥ prokte śuddhe lagne suśobhane |  
vedaśabdaiḥ sagāndharvair vādyaiś ca vividhaiḥ śubhaiḥ || [MP 58.42, Hem 1023]

20.61 kanakālaṃkṛtāṃ tatra kṛtvā gām avatārayet |  
sāmagāya ca sā deyā brāhmaṇāya viśāṃpate || [MP 58.43, Hem 1023]

20.62 pātrīm ādāya sauvarṇīṃ pañcaratnasamanvitām |  
tato nikṣipya makaramatsyādīṃs tāṃś ca sarvaśaḥ || [MP 58.44, Hem 1024]

20.63 dhṛtāṃ caturbhir viprais tu vedavedāṅgapāragaiḥ |  
mahānadījalopetāṃ dadhyakṣatavibhūṣitām |

uttarābhimukho nyubjāṃ jalamadhye tu kārayet || [MP 58.44–45, Hem 1024]

20.64 ātharvaṇena sāmnātha punar mām ity ṛceti ca |  
āpo hi ṣṭheti mantreṇa kṣiptvāgatya ca maṇḍapam || [MP 58.46, Hem 1024]

ātharvaṇaṃ sāma śaṃ no devīr abhiṣṭaya ity atra prasiddham araṇye geyam |

20.65 pūjayitvā sadasyāṃs tu baliṃ dadyāt samantataḥ |  
punar dināni hotavyaṃ catvāri munisattamāḥ || [MP 58.47, Hem 1024]

20.66 caturthīkarma kartavyaṃ deyā tatrāpi śaktitaḥ |  
dakṣiṇā rājaśārdūla varuṇaṃ saṃsmaraṃs tataḥ || [MP 58.48, Hem 1024]

20.67 kṛtvā tu yajñapātrāṇi yajñopakaraṇāni ca |  
ṛtvigbhyas tu samaṃ dattvā maṇḍapaṃ vibhajet punaḥ |

hemapātrīṃ ca śayyāṃ ca sthāpakāya nivedayet || [MP 58.49, Hem 1024]

20.68 tataḥ sahasraṃ viprāṇām atha vāṣṭaśataṃ tathā |  
bhojayec ca yathāśaktyā pañcāśad vātha viṃśatim |

evam eṣu purāṇeṣu taḍāgavidhir ucyate || [MP 58.50, Hem 1024]

20.69 kūpavāpīṣu sarvāsu tathā puṣkariṇīṣu ca |  
eṣa eva vidhir dṛṣṭaḥ pratiṣṭhāsu tathaiva ca |

mantratas tu viśeṣaḥ syāt prāsādodyānabhūmiṣu || [MP 58.51–52, Hem 1024]

20.70 ayaṃ tv aśaktāv ardhena vidhir dṛṣṭaḥ svayaṃbhuvā |  
svalpeṣv ekāgnivat kāryaṃ vittaśāṭhyād ṛte nṛbhiḥ || [MP 58.52, Hem 1025]

20.71 prāvṛṭkālasthitaṃ toyam agniṣṭomasamaṃ smṛtam |  
śaratkālasthitaṃ yat syāt tad uktaphaladāyakam |

vājapeyātirātrābhyāṃ hemantaśiśirasthitam || [MP 58.53, Hem 1025]

20.72 aśvamedhasamaṃ prāhur vasantasamaye sthitam |  
grīṣme 'pi yat sthitaṃ toyaṃ rājasūyād viśiṣyate || [MP 58.54, Hem 1025]

20.73 etān mahārāja viśeṣadharmān karoti yo 'rthyān atha śuddhabuddhiḥ |  
sa yāti rudrālayam āśu pūtaḥ kalpān anekān divi modate ca || [MP 58.55, Hem 1025]

20.74 anena lokān sa mahastapādīn bhuktvā parārdhadvayam aṅganābhiḥ |  
sahaiva viṣṇoḥ paramaṃ padaṃ yat prāpnoti tad yogabalena bhūyaḥ ||

[MP 58.56, Hem 1025]

bahvṛcagṛhyapariśiṣṭam

20.75 athāto vāruṇavidhiḥ |  
20.76 vāpīkūpataḍāgayajñaṃ vyākhyāsyāmaḥ |  
20.77 puṇye tithi-karaṇe śubhe nakṣatre ca prācīṃ diśam āsthāya prākpravaṇa udakpravaṇe vā udakasamīpe 'gnim upasamādhāya vāruṇaṃ caruṃ śrapayitvā ājyabhāgāntaṃ kṛtvā ājyāhutīr juhuyāt samudrajyeṣṭhā iti praty ṛcam |  
20.78 tato haviṣāṣṭābhir juhuyāt |  
20.79 tat tvā yāmi brahmaṇā vandamāna iti pañca |  
20.80 tvaṃ no agne varuṇasya vidvān iti dve |  
20.81 imaṃ me varuṇa śrudhīti ca |  
20.82 tadā sviṣṭakṛtaṃ ca navamam |  
20.83 nava vai prāṇāḥ prāṇā vā āpaḥ |  
20.84 tasmād āpo navabhir juhoti |  
20.85 mārjanānte dhenuṃ tārayet |  
20.86 avatīryamāṇām anumantrayet |  
20.87 idaṃ salilaṃ pavitraṃ kuruṣva śuddhāḥ pūtā amṛtaḥ santu nityam |  
tārayantī sarvatīrthābhiṣiktaṃ lokāl lokaṃ tarate tīryate ceti ||

20.88 pucchāgre svayaṃ lagno 'nvārabdha uttīryāpo 'smān mātaraḥ śundhayantv ity anayāparājitāyāṃ diśy utthāpayet sūyavasā bhagavatī hi bhūyā iti |  
20.89 hiṃkṛtaṃ ced dhiṃkṛṇvatī vasumatī vasūnām iti |  
20.90 sacelakaṇṭhāṃ kāñcanaśṛṅgīṃ vṛṣaprajāṃ raupyakhurāṃ kāṃsyopadohāṃ viprāya dadyād itarāṃ vā |  
20.91 yathāśaktyā dakṣiṇā |  
20.92 tata utsargaṃ kuryāt |  
20.93 devapitṛmanuṣyāḥ prīyantām ity utsṛjet ity āha śaunakaḥ |  
20.94 brāhmaṇān bhojayitvā svastyayanaṃ vācayet | [Hem 1028–29]  
devīpurāṇe

brahmovāca

20.95 devyaḥ śastāḥ suraśreṣṭha sarvakāmaprasādhikāḥ |  
tāsāṃ samupabhogārthaṃ jalapātrāṇi kārayet || [Hem 1007]

20.96 dvārībandhādikāḥ śakra kūpārūḍhānugāḥ śubhāḥ |  
talakhātaṃ taḍāgaṃ tu vipālī viśvakī matā || [Hem 1007]

20.97 śobhāḍhyā dīrghikā proktā caturaśrā tu vāpikā |  
kūpāḥ pādavihīnāś ca sapādās toraṇānvitāḥ || [Hem 1007]

20.98 saṃkramā bandhavaraṇā sarantī mātṛkā matā |  
girer antargatā dvārī saṃsphoṭaṃ harakaṃ tathā || [Hem 1007]

20.99 cakramandaṃ sacalako argalā ceti cāntimā |  
vajranāgamadhogāmī na sidhyanti kadācana || [Hem 1007–08]

20.100 helātmā ca tathā cakraṃ sukhasādhyā prakīrtitā |  
uttamādhamamadhyāmāḥ svalpabaddhā sukhapradā || [Hem 1008]

20.101 dīrghoccabandhanā yāthā sādhamā parikīrtitā |  
śatasāhasraparyantā dvidaṇḍāṣṭadvidaṇḍikā || [Hem 1008]

20.102 dvārī śreṣṭhādhamā tāta bahubandhā ca yā bhavet |  
sikatāpaṅkasacchidrāṃ saprajāṃ parivarjayet || [Hem 1008]

20.103 śubhāhe dairghyavistāraṃ mitvā bandhaṃ samācaret |  
tripañcāṣṭakaparyantaṃ śreṣṭho bandhaḥ prakīrtitaḥ || [Hem 1008]

20.104 śatadvayaṃ śubhā pālī karāṇāṃ sapta cādhamā |  
vistāraḥ kathitaḥ śāstre pālībandhasya paṇḍitaiḥ || [Hem 1008]

20.105 prākārakūṭanalikāpuṭakāpṛṣṭhasaṃcayam |  
pṛṣṭham agre bhaved bandham ardhacandraṃ sakambalam || [Hem 1008]

20.106 bhrūjihvā lalane śakra sāsthānaṃ toyasaṃgamam |  
pāṣāṇaghaṭitaṃ baddham aghaṭaṃ ceṣṭakāṣṭhajam || [Hem 1008]

20.107 śilāstambhanibaddhaṃ tu pṛthuvistīrṇasaṃcitam |  
vajrasaṃsthānasaṃyogaṃ samaṃ vā dantakaṃ param || [Hem 1008]

20.108 yathā kālasahaṃ vidvān kukṣighātaṃ tu kārayet |  
na madhyahṛdaye khātaṃ kambale vāpi dāpayet || [Hem 1008]

20.109 mahādoṣakaraṃ tat tu dvārīkartur bhayapradam |  
prayatnaḥ kuṭṭane kāryo mṛttikākūrcanādikam || [Hem 1008]

20.110 nalikāsu pradātavyaṃ lohaṃ musalaghaṭṭitam |  
samāptiparyayaṃ yāvad upalān pātayen nṛpa || [Hem 1008]

20.111 anyathā na bhaved gāḍhā srāvadoṣakarī bhavet |  
pālīṃ tasyāṃ dṛḍhāṃ kuryād agrapṛṣṭhāntaghaṭṭitām || [Hem 1009]

20.112 kūrmaṃ vṛṣabhamatsyādi hemaṃ cādau vinikṣipet |  
prārambhādau mahāpūjāṃ śyenakādiṣu kārayet || [Hem 1009]

20.113 vāruṇaṃ nāgadevaṃ tu yāgamantrajapaṃ sadā |  
āniṣpatti tu kartavyam anyathā bhayadaṃ bhavet |

kartū rāṣṭre jale śakra dvārī ca na dṛḍhā bhavet || [Hem 1009]

20.114 dṛḍhārthaṃ pratirūpāṇi nandāliṅgaṃ vināyakam |  
śaktipūrvāṇi kurvīta mahālakṣmīr yathā pure |

śubhadā bhavane loke nandā toyaṃ śivaṃ tathā || [Hem 1009]

20.115 ārāmaṃ toraṇaṃ vāpī kūpaṃ vā samahoragam |  
dvārībandheṣu kartavyam utsarge gopradānikam || [Hem 1009]

20.116 gosahasraṃ śubhaṃ deyaṃ mahī hema ca dakṣiṇā |  
śyenakaṃ nāgayajñaṃ ca dvārībandhe sadā śubham || [Hem 1009]

20.117 catustoraṇasaṃyuktaṃ patākādivibhūṣitam |  
utsargaṃ vihitaṃ dvāryām anyathā śataśodakam || [Hem 1009]

20.118 śakaṭena balir deyaḥ paśughātapuraḥsaram |  
sphurantaṃ nāgahṛdayaṃ mantraṃ tatra prayojayet |

saṃpūrṇaṃ jāyate sarvaṃ nyūnādhikakṛtaṃ ca yat || [Hem 1009]

20.119 phalaṃ ca hayamedhasya yat kṛtasya bhaved iha |  
samagraṃ tad bhavet tasya dvārībandhe kṛte sati || [Hem 1009]

20.120 iha kīrtiḥ śubhaṃ sarvaṃ viśatruś ca bhaven nṛpa |  
dvārībandhaprakartāro nandanti prajayā saha || [Hem 1009]

20.121 taḍāgaṃ nalakopetaṃ parīvāhasamanvitam |  
devatārāmasaṃyuktaṃ sarvakāmapradāyakam || [Hem 1010]

20.122 dvārībandhe suvistīrṇe parivāhaḥ sadā śubhaḥ |  
anyathā na bhavec chakra dṛḍhatvaṃ pālibandhane || [Hem 1010]

20.123 madhye pālyāḥ suvinyāsaṃ jalamārgaṃ jalāvaham |  
śailaṃ pakveṣṭakaṃ vāpi kāryaṃ krīḍāya bhūbhṛtām |

śālīkṣuropaṇe kuryān nalakaṃ śobhanaṃ tathā || [Hem 1010]

20.124 sopānapālikā kāryā vistīrṇā snānabhojane |  
śobhādhikyena saṃyuktā ūrdhve kāryā yathāvidhi || [Hem 1010]

20.125 bandhapṛṣṭhe dṛḍho bandhaḥ kāryaḥ kālasahas tathā |  
evaṃ puṇyam avāpnoti sthairye kālavaśāt kṛte || [Hem 1010]

20.126 vājimedhaḥ kratur yadvat sopāyaḥ puṇyado bhavet |  
dvārībandhas tathā tāta puṇyado jāyate nṛṇām |

puṇyāt saṃsidhyate tac ca nandādīnāṃ niveśanāt || [Hem 1010]

20.127 jayantāditaḍāgāni aṣṭau pāpaharāṇi ca |  
teṣu dvārī bhavec chreṣṭhā devārāmasamanvitā |

kūpavāpījalopetā putrāyuḥkīrtidā sadā || [Hem 1010]

20.128 sā parigrahasaṃsthānaṃ bhūpater nāmakalpitā |  
purapattanadevānāṃ siddhyarthaṃ jāyate śubhā || [Hem 1010]

20.129 saritsiddhālayaiḥ śailair yā na krāntā vasuṃdharā |  
saubhāgyaṃ dvāribandhasya jalaveṣṭāṣṭakalpanā || [Hem 1010]

20.130 pitṛdevamanuṣyāṇāṃ taj jalaṃ tv abhinanditam |  
pāvanaṃ jāyate śakra anyathā niṣphalaṃ matam || [Hem 1010]

20.131 anutsargitadvārīṣu apeyaṃ salilaṃ bhavet |  
tasmāc cotsargitaṃ peyaṃ varṣāsūtsarjanaṃ śubham || [Hem 1010]

20.132 taḍāgāś cottare saṃsthā aiśānyāṃ pūrvagāpi vā |  
dakṣiṇe caiva liṅgaṃ tu śivā syāc chubhadā sadā || [Hem 1011]

20.133 paścime subhagārāmaṃ vāyavyottaratas tathā |  
na kuryur yāmyanairṛtyām āgneyyāṃ ca śubhārthinaḥ || [Hem 1011]

20.134 pradakṣiṇena pūrvasyāṃ ropitavyaṃ sadā śubham |  
anyathā kalahodvegaṃ mṛtyuṃ vā labhate kṛtī || [Hem 1011]

20.135 tasmād rājyāyuḥśubhadaṃ putrasaṃtativardhanam |  
paścimottarapūrveṇa ārāmaṃ jāyate kṛtam || [Hem 1011]

20.136 dvārībandhaṃ śivopetaṃ śaktibhir nāyakair yutam |  
nandā kūpajalārāmabhūṣitaṃ sarvakāmadam || [Hem 1011]

20.137 evaṃvidhaṃ puropetaṃ brahmapuryā samanvitam |  
kuryād yaḥ suraśārdūla sa labhed īpsitaṃ phalam |

iha kīrtiṃ śubhān putrān anyatra paramāṃ gatim || [Hem 1011]

20.138 dvārībandhāt phalaṃ brahman hayamedhasamaṃ bhavet |  
samastapātakocchittiḥ kṛte bhavati devavat || [Hem 1011]

20.139 tasmān nṛpeṇa kartavyaṃ vidhinā dvārigaṃ jalam |  
samastaśāstradṛṣṭena karmaṇā saphalaṃ bhavet || [Hem 1011]

20.140 śyenakādes tathā pūjā nāgāṅkahṛdayaṃ japet |  
dvārībandhaprasiddhyartham anyathā na labhet kṛtam || [Hem 1011]

20.141 yataḥ puṇyais tu sidhyeta dvārībandhaḥ surottama |  
ataḥ puṇyavidhiḥ kāryo japahomavratādikaḥ || [Hem 1011]

20.142 daśoragaukasaṃ kāryaṃ śivasyāveśanaṃ śubham |  
nāgānāṃ dvārisiddhyarthaṃ nandākūpaṃ kṛtaṃ bhavet || [Hem 1012]

20.143 mahāpuṇyā bhaved dvārī kiṃtu saṃdehasādhanā |  
kṛtā viśīryate kālāt tasmāt kāryā dṛḍhā sadā || [Hem 1012]

20.144 dveṣaṃ paścimayāmyasthaṃ tat kartur mṛtyudaṃ bhavet |  
jayaṃ paścimapūrveṇa ratiputradhanapradam || [Hem 1012]

20.145 yāmyasaumyagataṃ daṇḍaṃ patnīdhanavināśanam |  
yakṣavāruṇagaṃ bhadraṃ rājyāyuḥputradaṃ dhanam || [Hem 1012]

20.146 pūrvottaragataṃ devaṃ sukhadaṃ dhanadaṃ varam |  
paścime saṃgataṃ nandaṃ nandanaṃ kośavardhanam || [Hem 1012]

20.147 jalavāyugataṃ haimaṃ hemadaṃ ca bhaved dhanam |  
rakṣovāyugataṃ kākam uccāṭaṃ kurute dhanam || [Hem 1012]

20.148 agnivāyugataṃ dāhaṃ dahanaṃ kīrtivardhanam |  
īśadāhagataṃ pāpaṃ dhanaṃ tāpakaraṃ tathā |

vāyudāhagataṃ tejo ratnahemagajāpaham || [Hem 1012]

20.149 evaṃ lakṣaṇam āśritya kartavyārāmavāṭikā |  
śubhāvahā sadā kartū rājyāyuḥsukhakīrtidā || [Hem 1012]

20.150 vaiparītye sadā loke balaṃ kartur bhayāpaham |  
nṛpe rāṣṭre jane doṣān nihanyād vidhinā śubham || [Hem 1012]

20.151 sarudrāṃ kārayed dvārīṃ gaṇanāgasamanvitām |  
jayaṃ ca vijayaṃ kāryaṃ suṣṭhu kuryāt kulāṣṭakam || [Hem 1012]

20.152 nāgākhyaṃ hṛdayaṃ japtvā prasphurat sthāpane śubham |  
śyenāḥ śivādidevyaś ca tarpitavyāḥ payaḥsrajaiḥ |

vastrair nānāvidhair gandhaiḥ phaladhūpaguḍādibhiḥ || [Hem 1012–13]

20.153 kāryo mahotsavo dvāryāṃ pālībandhadṛḍhārthibhiḥ |  
dānaṃ deyaṃ sadā śakra nṛparāṣṭrasukhāvaham || [Hem 1013]

20.154 godānaṃ bhūmidānaṃ ca kanyādānaṃ surottama |  
dvārībandhe pradātavyam ekaṃ koṭiguṇaṃ bhavet || [Hem 1013]

20.155 gajāśvarathadānaṃ ca annadānaṃ prayatnataḥ |  
dvārībandhe pradātavyaṃ sarvaṃ koṭiguṇaṃ bhavet || [Hem 1013]

20.156 gomedhe naramedhe ca hayamedhe tathā makhe |  
puṇyaṃ yaj jāyate śakra dvārībandhe tato 'dhikam || [Hem 1013]

20.157 vāpīkūpataḍāgāni devatāyatanāni ca |  
etāni pūrtadharmeṣu śubhāni phaladāni ca || [Hem 1013]

20.158 dīnāndhamūkabhīrūṇāṃ dānaṃ deyaṃ yathāvidhi |  
ekaṃ koṭiguṇaṃ puṇyaṃ jāyate nātra saṃśayaḥ || [Hem 1013]

20.159 etat te kathitaṃ śakra dvārībandhasya yat phalam |  
prādurbhāvaṃ tu devīnāṃ kṣepān māhātmyakīrtanāt || [Hem 1013]

20.160 śivadūtyās tathā samyak prādurbhāvaṃ ca maṅgalam |  
yaḥ śṛṇoti naraḥ samyak sarvapuṇyaphalaṃ labhet || [Hem 1013]

20.161 kūpārāmataḍāgādi prapādy agnipratiśrayam |  
sarveśādhiṣṭhitaṃ vatsa anantaphaladāyakam || [Hem 1013]

20.162 yaḥ kuryād dvāribandhānāṃ taḍāgānāṃ śataṃ tathā |  
sarveśvarajalaṃ kṛtvā labhet puṇyaṃ tato 'dhikam || [Hem 1013]

20.163 śivaḥ sūryaharibrahmasaṃyuktaḥ sarvakāmadaḥ |  
ādyā mūrtiḥ parā hy eṣā vyāpinī mantratantragā || [Hem 1013]

20.164 sarveśaṃ sarvadaivatyaṃ brahmādyaiḥ parivāritam |  
sthāpitaṃ jāyate śakra sarvāghabhayanāśanam || [Hem 1014]

tathā

20.165 vijalaṃ naiva kartavyaṃ maṭhārāmavivarjitam |  
sarveśaṃ vighnadaṃ kartuṃ nṛpalokabhayāvaham || [Hem 668]

20.166 tasmāc cādau jalaṃ kāryam ārāmaṃ vāṭikā tathā |  
maṭhaṃ devālayaṃ paścād yāmyarakṣogataṃ śubham |

kūpārāmaṃ yathāśastaṃ kartur loke prajāyate || [Hem 1003]

20.167 tathā kuryāt suraśreṣṭha yathā śobhā dṛḍhā bhavet |  
pūrvām āśritya kartavyaṃ tasyottarapade 'pi vā || [Hem 1003]

tathā

20.168 na pūrvād vyatyayaṃ kuryān maṭhaṃ devālayaṃ gṛhāt |  
kṛtaṃ bhayapradaṃ loke yathā rakṣognigaṃ jalam |

vāyavyaṃ cāpi devasya bhayadaṃ bhavate kṛtam || [Hem 1003]

20.169 kūpaṃ pañcakarād ūrdhvaṃ yāvad vargaṃ tadudbhavam |  
vāpī daṇḍadvayād ūrdhvaṃ daśavargā nṛpottamaiḥ |

kartavyā sarvatottārā dvitriś caikapathātha vā || [Hem 1004]

20.170 vinyāsaṃ bhadrakaṃ cānyair vṛttā vā cāyatā tathā |  
tryaśrā vā cārdhacandrā vā dhanuṣā vā dhruvākṛtī || [Hem 1004]

20.171 kartavyā dravyakārā tu gopathā sarvakāmadā |  
vedāṣṭamadhyagotsārā karasārdhā yathā bhavet || [Hem 1004]

20.172 kūpo vā śailayaṣṭī vā deyā nemī yathā dṛḍhā |  
bhavane kāṣṭhapāṣāṇa ūrdhvapīṭhasamucchrayā || [Hem 1004]

20.173 subaddhā toraṇopetā gaṇanāthagṛhānvitā |  
nāgayakṣagṛhair devyā bhūṣitā krīḍanākulā |

vāpī bhadrā suraśreṣṭha sarvakāmapradā nṛṇām || [Hem 1004]

20.174 bhadrā padmā śritā kāntā vijayā maṅgalā tathā |  
prapāyoktrī bhaved vāpī nṛpādīnāṃ śubhāvahā || [Hem 1004]

20.175 vṛttāyatāś caturasrā vāpyaḥ sādhāraṇā matāḥ |  
śeṣā kāmyādhikāreṇa kūpo vṛttaḥ sukhāvahaḥ || [Hem 1004]

20.176 pratipādakarair deyā utsārāś cāṅgulaiḥ śubhāḥ |  
na devād adhikaṃ kūpaṃ kuryāc chakra kadācana ||

tathā

20.177 sapta gaṅgā hi varadaṃ śūlodyatakaraṃ varaṃ |  
yāmye kalpatarur brahmā vāmatas tu janārdanaḥ ||

20.178 sūryaś cāgre sphurattejāḥ pādāntasthita ūrdhvagaḥ |  
svarūpākṛtibhāgasthāṃ kṛtvā japati vai harim ||

20.179 tadā pāpena saṃtyakto divaṃ bhokṣyati cāmṛtam |  
tac ca rūpaṃ surendrādyā nāgā yakṣā grahoragāḥ |

pūjayanto bhaviṣyanti vigatāghagadā narāḥ ||

20.180 prāsādamaṇḍapagṛhe maṭhe citraśilātale |  
maṇḍape paṭṭaśālāyāṃ sarveśaṃ pūjayanti ye || [Hem 668]

20.181 sārāmaṃ tu jalopetaṃ maṭhaṃ bhūmitrayocchritam |  
śāntidhāmāgnivyākhyānavidyākośajapādibhiḥ |

yuktaṃ devāya dātavyaṃ sarvakāmapradāyakam || [Hem 668]

20.182 mahāpāpādirogādiśamanaṃ bhūmalāpaham |  
rājyāyuḥśubhasaubhāgyavardhanaṃ kīrtivardhanam || [Hem 668]

tathā

20.183 vijalaṃ naiva kurvīta maṭhārāmavivarjitam |  
sarveśaṃ vighnadaṃ kartur nṛpalokabhayapradam || [Hem 668]

tathā

20.184 devāyatanakoṭiṃ yaḥ kuryād dhemāṇḍabhūṣaṇam |  
ekaṃ sarveśvaraṃ dhāma kṛtaṃ tasyādhikaṃ phalam || [Hem 668]

20.185 gaṅgodakena yat puṇyaṃ snāpanāt parikīrtitam |  
tat puṇyaṃ tair jalaiḥ snāpya tam aiśānīṃ gatiṃ labhet || [Hem 668]



## 21 vṛkṣapratiṣṭhā
atha vṛkṣapratiṣṭhā

tatra devīpurāṇe

brahmovāca

21.1 anūpe sajale sthāne pumān daive 'tha vā jale |  
ārāmaṃ ropayet prājño vidhidṛṣṭena karmaṇā || [Hem 1044]

ianūpe 'tisnigdhe | sajale jalāśayasahite |

21.2 kālaṃ deśaṃ tathā pātraṃ bījaṃ bījakriyāvidhiḥ |  
tathā phalena saṃsṛṣṭam evam āropitaṃ bhavet || [Hem 1044–45]

21.3 phalapuṣpaviśuddhasya viśuddhaṃ sarvasaṃskṛtam |  
dharmakāmārthamokṣādisādhane hanyate 'nyathā || [Hem 1045]

21.4 vidhivyatyayabījādidūṣite bhūparigrahe |  
kūlādibhiḥ suraśreṣṭha yajamāno vinaśyati || [Hem 1045]

pātraṃ bījavāpeya ācāryaḥ | bījakriyāvidhiḥ aṅkurajananasamarthabījakaraṇa-prakāraḥ | vidhivyatyayo vidher anyathākaraṇam | kūlādibhir nadīkūlādibhiḥ |

21.5 ārāmaṃ sahakārāder na śuddhaṃ kārayet kvacit |  
citājvalanasaṃlagne citivalmīkadūṣite |

sahakāravanaṃ kṛtvā yāti kartā yamālayam || [Hem 1045]

21.6 gṛhāt puro 'tha vā tāta sthite saṃropite tathā |  
pratipakṣaṃ bhavet tatra chindyād vā hitam icchatā || [Hem 1045]

21.7 aśvatthavaṭaplakṣādi audumbaryo vidiksthitāḥ |  
jagato bhayadā yasmāt tasmāt tāṃś chedayen mune || [Hem 1045]

21.8 ropayed bilvavīrāmrakapitthakapilārjunān |  
dāḍimībījapūraṃ ca udagādyāṃ drumān pure || [Hem 1045]

21.9 plakṣāḥ prācyāṃ sadā ropyāḥ śākāśanasadhanvanāḥ |  
kadambo vāyave tālo bilvāśokau ca sarvagau || [Hem 1045]

vīro bhallātakavṛkṣaḥ | kapilā śiṃśapā | kapitthaḥ prasiddhaḥ dāḍimī ca | āśano bījakaḥ | vāyave vāyudigbhāge |

21.10 mayandīmādhavīrambhāḥ krīḍāsthāne niveśayet |  
jātīnepālikākundatagarā gandhamallikāḥ |

śubhāya kathitās tāta vyatyayād bhayadā yataḥ || [Hem 1046]

21.11 pūrveṇa śubham ārāmaṃ tathā cottarato 'tha vā |  
paścime dhanadaṃ proktaṃ vāyavyāṃ kīrtivardhanam || [Hem 1046]

21.12 na kuryur yāmyanairṛtye āgneye ca śubhārthinaḥ |  
anyathā kalahodvegaṃ mṛtyuṃ vā labhate kṛte || [Hem 1046]

21.13 tasmād rājyāyuḥśubhadaṃ putrasaṃtativardhanam |  
paścimottarapūrveṇa ārāmaṃ jāyate śubham || [Hem 1046]

21.14 atha vārāmajān doṣān cāmuṇḍā śamayet kṛtān |  
mahābhayaṃ mahālakṣmīr grahakṛtyaṃ yathotthitam || [Hem 1046]

grahakṛtyaṃ grahapīḍā |

21.15 puṣpapattraphalānāṃ ca rajoreṇusamāḥ samāḥ |  
kartā devasabhāvāsaṃ vidhau yāty avidhāv adhaḥ || [Hem 1046]

atha vṛkṣaropaṇavidhiḥ

21.16 evaṃ yathoditāṃ bhūmiṃ śuddhāṃ plavasamoditām |  
parigṛhya yajed devaṃ dhanapālaṃ śikhidhvajam |

somaṃ ca nāgarājaṃ ca tataḥ kuryāt parigraham || [Hem 1046]

21.17 yad bījaṃ mantrarahitaṃ garbhādhānādivarjitam |  
vāpitaṃ sahakārādi yad bījaṃ mantravarjitam |

taj jātaṃ cāpakārāya yathā jāyeta vai kratuḥ || [Hem 1046]

21.18 śaṅkarāyeti mantreṇa indra ehīti mantravit |  
tryambakena tu rājendra bījaṃ bhavati śobhanam || [Hem 1046–47]

21.19 avidhau kūpavāpyādikhananotsargaṇaṃ ca yat |  
kurvanti sahakārādiropaṇaṃ tu narādhamāḥ |

phalaṃ teṣāṃ labhante na iha cānte adhogatim || [Hem 1047]

21.20 ye śūdrāḥ śūdravidhinā kurvanti ca na ropaṇam |  
ta ātmanṛpalokānāṃ mahāsaṃśayakārakāḥ || [Hem 1047]

21.21 kūpārāmataḍāgādi prapāvāpīpratiśrayam |  
sarveśādhiṣṭhitaṃ vatsa anantaphaladāyakam |

vṛkṣān pañca samāropya śivadhāma prapadyate || [Hem 1047]

21.22 ye ca pāpā durācārāḥ śrītaruchedakāriṇaḥ |  
te 'py avīcyādinarake pacyante brahmaṇo dinam |

mṛtās te jīvamānās tu brahmaghnāḥ kīrtitā bhuvi || [Hem 1047]

21.23 tasmin deśe bhayaṃ nityaṃ rājāno na cirāyuṣaḥ |  
na ca nandaty ayaṃ loko yatra śrīvṛkṣachedanam || [Hem 1047]

nandipurāṇe

21.24 krīḍārāmaṃ tu yaḥ kuryād udyānaṃ puṣpasaṃkulam |  
toyāśrayasamāyuktaṃ guptaṃ phalasamṛddhimat |

sa gacchec chaṅkarapuraṃ vaset tatra yugatrayam || [Hem 1041]

21.25 mārge vṛkṣaṃ tu yo dadyāc chāyāviṭapasaṃkulam |  
sa kalpatarukhaṇḍeṣu mahendrodyānaveśmasu |

vinodyate 'psarobṛndair devavac ca yugārbudam || [Hem 1033]

21.26 phalavṛkṣaṃ ca yo dadyād dharmam uddiśya mānavaḥ |  
sa sarvakāmatṛptātmā gacched varuṇamandiram || [Hem 1034]

skandapurāṇe

21.27 yas tu vṛkṣaṃ prakurute chāyāpuṣpaphalopagam |  
pathi devyā naraḥ pāpāt saṃtārayati vai pitṝn || [Hem 1033]

21.28 tathaiva dattvā viprebhyo niṣkrīṇāti ca tat punaḥ |  
yāvat phalāni puṣpāṇi upayuñjanti dehinaḥ |

tāvad varṣasahasrāṇi saṃtārayati vai pitṝn ||

mahābhārate

21.29 sthāvarāṇāṃ ca bhūtānāṃ jātayaḥ ṣaṭ prakīrtitāḥ |  
vṛkṣagulmalatāvallyas tvaksārās tṛṇajātayaḥ || [MBh 13.99.23, Hem 1029]

21.30 etās tu jātyo vṛkṣāṇāṃ tathārope guṇās tv ime |  
kīrtiś ca mānuṣe loke pretya caiva śubhaṃ phalam || [MBh 13.99.24, Hem 1029–30]

21.31 atītānāgatau cobhau pitṛvaṃśau ca bhārata |  
tārayed vṛkṣaropī ca tasmād vṛkṣān praropayet || [MBh 13.99.26, Hem 1030]

matsyapurāṇe

sūta uvāca

21.32 pādapānāṃ vidhiṃ vakṣye tathaivodyānabhūmiṣu |  
taḍāgavidhivat sarvam āsādya jagatīśvara || [MP 59.3, Hem 1048]

21.33 ṛtviṅmaṇḍapasaṃbhāram ācāryaś cāpi tādṛśaḥ |  
pūjayed brāhmaṇāṃs tadvad dhemavastrānulepanaiḥ || [MP 59.4, Hem 1048]

21.34 sarvauṣadhyudakaiḥ siktān piṣṭātakavibhūṣitān |  
vṛkṣān mālyair alaṃkṛtya vāsobhir abhiveṣṭayet || [MP 59.5, Hem 1048]

21.35 sūcyā sauvarṇayā kāryaṃ sarveṣāṃ karṇavedhanam |  
añjanaṃ cāpi dātavyaṃ tadvad dhemaśalākayā || [MP 59.6, Hem 1048]

21.36 phalāni sapta cāṣṭau vā kāladhautāni kārayet |  
pratyekaṃ sarvavṛkṣāṇāṃ vedyāṃ tāny adhivāsayet || [MP 59.7, Hem 1048]

21.37 dhūpo 'tra gugguluḥ śreṣṭhas tāmrapātrair alaṃkṛtān |  
sarvadhānyasthitān kṛtvā vastragandhānulepanaiḥ || [MP 59.8, Hem 1048]

38kumbhān sarveṣu vṛkṣeṣu sthāpayitvā nareśvaraḥ |  
sahiraṇyān aśeṣāṃs tān kṛtvā balinivedanam || [MP 59.9, Hem 1048]

21.39 yathāval lokapālānām indrādīnāṃ vidhānataḥ |  
vanaspateś ca vidvadbhir homaḥ kāryo dvijātibhiḥ || [MP 59.10, Hem 1048]

21.40 tataḥ śuklāmbaradharāṃ sauvarṇakṛtabhūṣaṇām |  
sakāṃsyadohāṃ sauvarṇaśṛṅgābhyām atiśālinīm |

payasvinīṃ vṛkṣamadhyād utsṛjed gām udaṅmukhīm || [MP 59.11, Hem 1048]

21.41 tato 'bhiṣekamantreṇa vādyamaṅgalagītakaiḥ |  
ṛgyajuḥsāmamantraiś ca vāruṇair abhitas tadā |

tair eva kumbhaiḥ snapanaṃ kuryur brāhmaṇapuṃgavāḥ || [MP 59.12, Hem 1049]

21.42 snātaḥ śuklāmbaradharo yajamāno 'pi pūjayet |  
gobhir vibhavataḥ sarvān ṛtvijas tān samāhitaḥ || [MP 59.13, Hem 1049]

21.43 hemasūtraiḥ sakaṭakair aṅgulīyaiḥ pavitrakaiḥ |  
vāsobhiḥ śayanīyaiś ca tathopaskarapādukaiḥ || [MP 59.14, Hem 1049]

21.44 kṣīrābhiṣecanaṃ dadyur yāvad dinacatuṣṭayam |  
homaś ca sarpiṣā kāryo yavaiḥ kṛṣṇatilais tathā || [MP 59.14–15, Hem 1049]

21.45 palāśasamidhaḥ śastāś caturthe 'hni tathotsavaḥ |  
dakṣiṇā ca punas tadvad deyā tatrāpi śaktitaḥ || [MP 59.15, Hem 1049]

21.46 yad yad iṣṭatamaṃ kiṃcit tat tad dadyād amatsaraḥ |  
ācārye dviguṇaṃ dattvā praṇipatya visarjayet || [MP 59.16, Hem 1049]

21.47 anena vidhinā yas tu kuryād vṛkṣotsavaṃ budhaḥ |  
sarvān kāmān avāpnoti padaṃ cānantam aśnute || [MP 59.17, Hem 1049]

21.48 yaś caikam api rājendra vṛkṣaṃ saṃsthāpayen naraḥ |  
so 'pi svarge vased rājan yāvad indrāyutatrayam || [MP 59.18, Hem 1049]

21.49 bhūtān bhavyāṃś ca manujāṃs tārayed romasaṃmitān |  
paramāṃ siddhim āpnoti punarāvṛttidurlabhām || [MP 59.19, Hem 1049]

padmapurāṇe

21.50 aputrasya ca putratvaṃ pādapā iha kurvate |  
yacchanti ropakebhyas te sattīrthe tarpaṇādikam || [PP 28.22–23, Hem 1030]

sattīrthe tarpaṇādikaṃ sattīrthe putrakṛtatarpaṇādijanyaṃ tṛptyādiphalaṃ ropakasya prayacchantīty arthaḥ |

21.51 prayatnenāpi rājendra pippalāropaṇaṃ kuru |  
sa te putrasahasrāṇām eka eva kariṣyati || [PP 28.23–24, Hem 1030]

putrasahasrāṇāṃ kartavyam iti śeṣaḥ |

21.52 dhanī cāśvatthavṛkṣeṇa hy aśokaḥ śokanāśanaḥ |  
plakṣo yajñapradaḥ proktaś ciñcā tv āyuḥpradā smṛtā || [PP 28.24–25, Hem 1031]

21.53 jambukī kanyadā proktā bhāryādā dāḍimī tathā | [PP 28.25, Hem 1031]  
ciñcā amlikā |

21.54 aralū roganāśāya palāśo brahmadas tathā || [PP 28.26, Hem 1031]  
21.55 pretatvaṃ jāyate puṃso ropayed yo vibhītakam |  
aṅkolle kulavṛddhiḥ syāt khadire cāpy arogatā || [PP 28.26–27, Hem 1031]

21.56 nimbapraropako yas tu tasya tuṣṭo divākaraḥ |  
śrīvṛkṣe śaṅkaro devaḥ pāṭalāyāṃ tu pārvatī || [PP 28.27–28, Hem 1031]

21.57 śiṃśapāyām apsarasaḥ kunde gandharvasattamāḥ |  
tintiḍīke dāsavargo bakulo dasyudas tathā || [PP 28.28–29, Hem 1031]

śrīvṛkṣo bilvaḥ | tintiḍīko vṛkṣāmlaḥ |

21.58 paṇyastrīdāyakaś caiva candanaḥ panasas tathā |  
saubhāgyadaś campakaś ca karīraḥ pāradārikaḥ || [PP 28.29–30, Hem 1031]

21.59 apatyanāśakas tālo nāndīśaḥ kulavardhanaḥ |  
bahubhāryā nārikelī drākṣā sarvāṅgasundarī |

ratipradā tathā kolī mocakī śatrunāśinī || [PP 28.30–31, Hem 1031]

mocakī śālmaliḥ |

21.60 ity ādayas tathānye ca ye noktās te 'pi dāyakāḥ |  
pratiṣṭhāṃ te gamiṣyanti ye narā vṛkṣadāyakāḥ || [PP 28.32, Hem 1031]

nandipurāṇe

21.6 1taruputraṃ tu yaḥ kuryād vidhivad vahnisaṃnidhau |  
sa mahāpātakair yuktaḥ samuddhṛtya kulatrayam |

narakebhyo naro yāti prajāpatipuraṃ śubham || [Hem 1050]

skandapurāṇe

21.62 mahādevo mahādevīm idaṃ vacanam abravīt |  
śṛṇuṣva yena vidhinā gṛhyate 'vanijaḥ sutaḥ || [Hem 1050]

avanijo vṛkṣaḥ |

21.63 svaputrārthaṃ bhūmiruhaṃ grahīṣyāmīti pārvati |  
sopavāsā bhaven nārī śucicittā śucivratā || [Hem 1050]

21.64 tataḥ śatasahasrāṃśāv astaśṛṅgagate ravau |  
viprān āmantrayed rātrau pāvanān vedavādinaḥ || [Hem 1050]

21.65 viprān āmantrayitvā tu śucivastrā śucivratā |  
śayīta sanamaskārā sadarbhāṃ bhūmim āśritā || [Hem 1051]

21.66 gamayitvā tathā rātriṃ savitary udite 'pi ca |  
bhakṣyabhojyaṃ samādāya vrajed yatra bhavet taruḥ || [Hem 1051]

21.67 tatas taṃ sthāpayitvā tu sātapatraṃ sabhūṣaṇam |  
taruṃ taṃ taruṇīkṛtya tataś chāyānugāminam || [Hem 1051]

21.68 yathopapannam annaṃ tān bhojayitvā dvijottamān |  
puṇyāhaṃ kārayitvā tu ṛtvijāpy atha vātmanā || [Hem 1051]

21.69 tṛptānāṃ brāhmaṇānāṃ vai tattvenākṛtam ātmanā |  
nivedya kṛtam uddiśya sadbhāvena pareṇa hi || [Hem 1051]

21.70 aputrāṇaṃ hi bhagavan putraprakṛtakaṃ tarum |  
grahīṣyāmi mahāmātraṃ kartum arhata sattamāḥ || [Hem 1051]

putraprakṛtakaṃ putrasadṛśam |

21.71 tatas tair apy anujñātaṃ taṃ taruṃ taruṇāyuṣi |  
bhūmidevasamakṣaṃ vai gṛhṇīyāt tanayaṃ priye || [Hem 1051]

taruṇāyuṣi vartamānam iti śeṣaḥ | bhūmidevasamakṣaṃ brāhmaṇāgrataḥ |

21.72 gṛhīto vidhinānena subhru bhūmiruhātmajaḥ |  
subhage sukhāya bhavati viparīte tu duḥkhadaḥ || [Hem 1051]

21.73 satputrāṇāṃ śataṃ cāpi pīnaśroṇipayodhare |  
eko 'pi bhūruhaḥ śreṣṭhaḥ putratve kalpitaḥ śubhaḥ || [Hem 1051]

matsyapurāṇe

21.74 daśakūpasamā vāpī daśavāpīsamo hradaḥ |  
daśahradasamaḥ putro daśaputrasamo drumaḥ || [MP 154.512, Hem 1050]



## 22.1 aśrayadānam


**22.1 athāśrayadānam**

tatra kālikāpurāṇe

22.1.1 śaṅkarāt paramaṃ nānyad atas tasmai vikalpya ca |  
yatīnām āśrayaṃ vāpi kṛtvā pakveṣṭakāmayam || [Hem 665]

vikalpya saṃkalpya |

22.1.2 suśālaṃ cārunirvāsaṃ parivārasamanvitam |  
vyākhyāmaṇḍapasaṃyuktam āsanair vividhais tathā |

puṣpodyānasamāyuktaṃ sodakaṃ śaṅkarālaye || [Hem 665]

22.1.3 grāmaṃ dīpendhanādyarthaṃ preṣyāṇāṃ caiva cetane |  
kaupīnopānahādyartham āśraye 'pi niyojayet || [Hem 665]

22.1.4 tato 'bhyarcya yatīn bhaktyā bhojayitvā viśeṣataḥ |  
vastraiś caiva prapūjyeśaṃ bhaktyā tebhyo nivedayet || [Hem 665]

22.1.5 anenāśrayadānena sarvakāmayuto naraḥ |  
bhuktvā tv amaralokānāṃ bhogān gacchet tadālayam || [Hem 666]

tadālayaṃ śaṅkarālayam |

## 22.2 pratiśrayadānam 
atha pratiśrayadānam 

tatra devīpurāṇe

śakra uvāca

22.2.1 purasya paścime bhāge dakṣiṇe cottare tathā |  
pūrve vā madhyato vāpi ye kurvanti pratiśrayam || [Hem 673]

22.2.2 devatās tatra kāḥ sthāpyāḥ kā na sthāpyā dvijottama |  
digvibhāgagatā brūhi sa bhaved yena śāntidaḥ || [Hem 673]

brahmovāca

22.2.3 dakṣiṇottarapūrveṇa paścimena sureśvara |  
atha madhyagataḥ śakra kāryo yatnāt pratiśrayaḥ || [Hem 673]

22.2.4 yatra śrāntāś ca khinnāś ca viśrāmyanti dvijātayaḥ |  
pratiśrayasya kartāraḥ svarge tiṣṭhanti te ciram || [Hem 674]

22.2.5 tasmāt pratiśrayaḥ kāryo dṛṣṭādṛṣṭaphalārthibhiḥ |  
devatādhiṣṭhitaḥ śakra sarvasaukhyaprado bhavet || [Hem 674]

22.2.6 devatānāṃ trayaṃ proktaṃ caturtho nopapadyate |  
mahiṣaghnīṃ tathā yakṣaṃ nāyakaṃ cātra kārayet || [Hem 674]

22.2.7 mahiṣaghnī bhaven madhye jyeṣṭhasthāne na cānyathā |  
vāmato nāyakaḥ kāryo dakṣiṇe yakṣarāṭ tathā || [Hem 674]

22.2.8 atha vā diggatāḥ kāryās tatrāpi kathayāmi te |  
yad dvāraṃ saṃmukhaṃ tasya devīṃ tatra pratiṣṭhayet |

na yakṣaṃ nāyakaṃ kāryaṃ dvārābhyāṃ madhyataḥ sthitam || [Hem 674]

iti śrībhaṭṭahṛdayadharātmajamahāsāndhivigrahikabhaṭṭaśrīmallakṣmīdharaviracite kṛtyakalpatarau dānakāṇḍaṃ samāptam ||
