+++
title = "दान-काण्डम्"
unicode_script = "devanagari"

+++

**कृत्यकल्पतरौ दानकाण्डम्**

ॐ गणेशाय नमः ।

१ येनाविच्छेदवेदध्वनिहतकलिभिः श्रोत्रियाणां पुरीभिः  
फुल्लाब्जामोदमाद्यन्मधुकरमुखरव्योमभागैस् तडागैः ।

चक्रे धात्री पवित्रा विभववितरणैर् अर्थिवाञ्छातिरिक्तैः

स श्रीमान् एष लक्ष्मीधर इह तनुते पञ्चमं दानकाण्डम् ॥

२ दानस्वरूपम् आचष्टे देयादेयविवेचनम् ।  
पात्राणां लक्षणं सम्यक् महादानानि षोडश ॥

३ अत्र पर्वतदानानि गुडधेन्वादिकानि च ।  
तथा हेमगवीदानं दानं च वृषभस्य च ॥

४ दानं कृष्णाजिनस्यापि भूमिदानम् अनन्तरम् ।  
सुवर्णदानम् अप्य् अत्र विद्यादानं वदत्य् असौ ॥

५ कल्पदानं तिथौ दानं दानं नक्षत्रलक्षितम् ।  
अन्नदानम् अथारोग्यदानं वक्ति द्विजोत्तमः ॥

६ अभयस्य तथा दानं वदत्य् एष सुपुण्यधीः ।  
तथा प्रकीर्णदानानि वापीकूपसरोविधिम् ॥

७ आरामस्य प्रतिष्ठां च दानम् आश्रयलक्षणम् ।  
दानकाण्डे ऽत्र पर्वाणि क्रमाद् द्वाविंशतिर् मता ॥

**अथ दानधर्मः**

तत्र व्यासः

८ वर्णानाम् आश्रमाणां च चातुर्वर्ण्ये युधिष्ठिर ।  
दानधर्मं प्रवक्ष्यामि यथा व्यासेन भाषितम् ॥ [हेम् ५]

९ यद् ददासि विशिष्टेभ्यो यद् अश्नासि दिने दिने ।  
तत् ते वित्तम् अहं मन्ये शेषं कस्यापि रक्षसि ॥ [हेम् ५]

१० यद् ददाति यद् अश्नाति तद् एव धनिनो धनम् ।  
अन्ये मृतस्य क्रीडन्ति दारैर् अपि धनैर् अपि ॥ [हेम् ५]

११ अहन्य् अहनि याचन्तम् अहं मन्ये गुरुं यथा ।  
मार्जनं दर्पणस्येव यः करोति दिने दिने ॥ [हेम् ७]

१२ आयासशतलब्धस्य प्राणेभ्यो ऽपि गरीयसः ।  
गतिर् एकैव वित्तस्य दानम् अन्या विपत्तयः ॥ [हेम् ६]

१३ किं धनेन करिष्यन्ति देहिनो भङ्गुराश्रयाः ।  
यदर्थं धनम् इच्छन्ति तच् छरीरम् अशाश्वतम् ॥ [हेम् ७]

१४ यदि नाम न धर्माय न कामाय न कीर्त्तये ।  
यत् परित्यज्य गन्तव्यं तद् धनं किं न दीयते ॥ [हेम् ७]

१५ जीविते यस्य जीवन्ति विप्रा मित्राश् च बान्धवाः ।  
सफलं जीवितं तस्य आत्मार्थे को न जीवति ॥

१६ किं कायेन सुपुष्टेन बलिना चिरजीविना ।  
यन् न सत्त्वोपकाराय तज् जीवितम् अनर्थकम् ॥

१७ ग्रासाद् अर्धम् अपि ग्रासम् अर्थिभ्यः किं न दीयते ।  
इच्छानुरूपो विभवः कदा कस्य भविष्यति ॥ [हेम् ७]

१८ किं देहेन सुपुष्टेन सुपुष्टम् अपि यास्यति ॥  
१९ अदाता पुरुषस् त्यागी धनं संत्यज्य गच्छति ।  
दातारं कृपणं मन्ये मृतो ऽप्य् अर्थं न मुञ्चति ॥ [हेम् ७]

२० प्राणिनां सति मर्तव्ये यः कृतार्थो मृतो न सः ।  
अकृतार्थस्य यो मृत्युर् अन्तरप्रलयो हि सः ॥

२१ अनाहूतेषु यद् दत्तं यच् च दत्तम् अयाचितम् ।  
भविष्यति युगस्यान्तस् तस्यान्तो न भविष्यति ॥

२२ मृतवत्सा यथा गौर् वै तृष्णालुब्धा तु दुह्यते ।  
अपरस्परदानानि लोकयात्रा न धर्मवत् ॥

२३ अदृष्टम् अश्नुते दानं भुक्त्वा चैव न दृश्यते ।  
पुनरागमनं नास्ति तस्य दानम् अनन्तकम् ॥

मत्स्यपुराणे

२४ न्यायेनार्जनम् अर्थानां वर्धनं चाभिरक्षणम् ।  
सत्पात्रप्रतिपत्तिश् च सर्वशास्त्रेषु पठ्यते ॥ [म्प् २७४.१]



## ०१ दानस्वरूपम्
अथ दानस्वरूपम्

तत्र देवलः

अथातो दानविधिं व्याख्यास्यामः ।

१.१ अर्थानाम् उदिते पात्रे श्रद्धया प्रतिपादनम् ।  
दानम् इत्य् अभिनिर्दिष्टं व्याख्यानं तस्य वक्ष्यते ॥ [हेम् १३]

उदिते शास्त्रप्रतिपादिते ।

१.२ द्विहेतु षडधिष्ठानं षडङ्गं षड्विपाकयुक् ।  
चतुःप्रकारं त्रिविधं त्रिनाशं दानम् उच्यते ॥ [हेम् १३]

१.३ नाल्पत्वं वा बहुत्वं वा दानस्याभ्युदयावहम् ।  
श्रद्धा शक्तिश् च दानानां वृद्धिक्षयकरे हि ते ॥ [हेम् १३]

१.४ धर्मम् अर्थं च कामं च व्रीडाहर्षभयानि च ।  
अधिष्ठानानि दानानां षड् एतानि प्रचक्षते ॥ [हेम् १३]

१.५ पात्रेभ्यो दीयते नित्यम् अनपेक्ष्य प्रयोजनम् ।  
केवलं त्यागबुद्ध्या यद् धर्मदानं तद् उच्यते ॥ [हेम् १४]

१.६ प्रयोजनम् अपेक्ष्यैव प्रसङ्गाद् यत् प्रदीयते ।  
तद् अर्थदानम् इत्य् आहुर् ऐहिकं फलहेतुकम् ॥ [हेम् १४]

१.७ स्त्रीपानमृगयाक्षाणां प्रसङ्गाद् यत् प्रदीयते ।  
अनर्हेषु च रागेण कामदानं तद् उच्यते ॥ [हेम् १४]

१.८ संसदि व्रीडयाश्रुत्य चार्थो ऽर्थिभ्यः प्रयाचितः ।  
प्रदीयते चेत् तद् दानं व्रीडादानम् इति स्मृतम् ॥ [हेम् १४]

१.९ दृष्ट्वा प्रियाणि श्रुत्वा वा हर्षवद् यत् प्रदीयते ।  
हर्षदानम् इति प्राहुर् दानं तद् धर्मचिन्तकाः ॥ [हेम् १४]

१.१० आक्रोशानर्थहिंस्राणां प्रतीकाराय यद् भयात् ।  
दीयते अपकर्तृभ्यो भयदानं तद् उच्यते ॥ [हेम् १४]

१.११ दाता प्रतिग्रहीता च श्रद्धा देयं च धर्मयुक् ।  
देशकालौ च दानानाम् अङ्गान्य् एतानि षड् विदुः ॥ [हेम् १४]

१.१२ अपापरोगी धर्मात्मा दित्सुर् अव्यसनः शुचिः ।  
अनिन्द्याजीवकर्मा च षड्भिर् दाता प्रशस्यते ॥ [हेम् १४]

१.१३ त्रिशुक्लः कृशवृत्तिश् च घृणालुः सकलेन्द्रियः ।  
विमुक्तो योनिदोषेभ्यो ब्राह्मणः पात्रम् उच्यते ॥ [हेम् १४]

१.१४ सौमुख्याद्यभिसंप्रीतिर् अर्थिनां दर्शने सदा ।  
सत्कृतिश् चानसूया च तदा श्रद्धेति कीर्त्यते ॥ [हेम् १५]

१.१५ अपराबाधम् अक्लेशं स्वयत्नेनार्जितं धनम् ।  
स्वल्पं वा विपुलं वापि देयम् इत्य् अभिधीयते ॥ [हेम् १५]

१.१६ यत्र यद् दुर्लभं द्रव्यं यस्मिन् काले ऽपि वा पुनः ।  
दानार्हौ देशकालौ तौ स्यातां श्रेष्ठौ न चान्यथा ॥ [हेम् १५]

१.१७ अवस्थादेशकालानां पात्रदात्रोश् च संपदाम् ।  
हीनं चापि भवेच् छ्रेष्ठं श्रेष्ठं वाप्य् अन्यथा भवेत् ॥ [हेम् १५]

१.१८ दुष्फलं निष्फलं हीनं तुल्यं विपुलम् अक्षयम् ।  
षड्विपाकयुग् उद्दिष्टं षड् एतानि विपाकतः ॥ [हेम् १५]

१.१९ नास्तिकस्तेनहिंस्रेभ्यो जाराय पतिताय च ।  
पिशुनभ्रूणहन्तृभ्यां प्रदत्तं दुष्फलं भवेत् ॥ [हेम् १५]

१.२० महद् अप्य् अफलं दानं श्रद्धया परिवर्जितम् ।  
परबाधाकरं दानं परम् अप्य् ऊनतां व्रजेत् ॥ [हेम् १५]

१.२१ यथोक्तम् अपि यद् दत्तं चित्तेन कलुषेण तु ।  
तत् तु संकल्पदोषेण दानं तुल्यफलं भवेत् ॥ [हेम् १५]

१.२२ युक्ताङ्गैः सकलैः षड्भिर् दानं स्याद् विपुलोदयम् ।  
अनुक्रोशवशाद् दत्तं दानम् अक्षयतां व्रजेत् ॥ [हेम् १५–१६]

१.२३ ध्रुवम् आजस्रिकं काम्यं नैमित्तिकम् इति क्रमात् ।  
वैदिको दानमार्गो ऽयं चतुर्धा वर्ण्यते द्विजैः ॥ [हेम् १६]

१.२४ प्रपारामतडागादि सर्वकालफलं ध्रुवम् ।  
तद् आजस्रिकम् इत्य् आहुर् दीयते यद् दिने दिने ॥ [हेम् १६]

१.२५ अपत्यविजयैश्वर्यस्त्रीबालार्थं यद् इज्यते ।  
इज्यासंज्ञं तु तद् दानं काम्यम् इत्य् अभिधीयते ॥ [हेम् १६]

१.२६ कालापेक्षं क्रियापेक्षम् अर्थापेक्षम् इति स्मृतौ ।  
त्रिधा नैमित्तिकं प्रोक्तं सहोमं होमवर्जितम् ॥ [हेम् १६]

१.२७ नवोत्तमानि चत्वारि मध्यमानि विधानतः ।  
अधमानि तु शेषाणि त्रिविधत्वम् इदं विदुः ॥ [हेम् १६]

१.२८ अन्नं दधि मधु त्राणं गोभूरुक्माश्वहस्तिनः ।  
दानान्य् उत्तमदानानि उत्तमद्रव्यदानतः ॥ [हेम् १६]

१.२९ विद्याद् आछादनावासपरिभोगौषधानि च ।  
दानानि मध्यमानीति मध्यमद्रव्यदानतः ॥ [हेम् १६]

१.३० उपानत्प्रेङ्खयानानि छत्त्रपात्रासनानि च ।  
दीपकाष्ठफलादीनि चरमं बहुवार्षिकम् ॥ [हेम् १६]

१.३१ बहुत्वाद् अर्थजातीनां संख्या शेषेषु नेष्यते ।  
अधमान्य् अवशिष्टानि सर्वदानान्य् अतो विदुः ॥ [हेम् १६]

१.३२ इष्टं दत्तम् अधीतं वा विनश्यत्य् अनुकीर्तनात् ।  
श्लाघानुशोचनाभ्यां च भग्नतेजो विपद्यते ॥ [हेम् १७]

१.३३ तस्माद् आत्मकृतं पुण्यं न वृथा परिकीर्तयेत् ।  
भुक्तवान् इति तं प्राहुस् तम् एव कृतवादिनः ॥ [हेम् १७]

१.३४ एवं सर्वगुणोपेतम् उक्तदोषैर् विवर्जितम् ।  
कामधुग्धेनुवद् दानं फलत्य् आत्मेप्सितं फलम् ॥

१.३५ इह कीर्तिं वदान्याख्यां स्फीतान् भोगान् त्रिपिष्टपे ।  
दानं श्रद्धां तृतीये ऽपि जन्मनि प्रसवोत्तमे ॥ [हेम् ८]

१.३६ सर्वेषाम् अपि दानानाम् अन्नदानम् अनुत्तमम् ।  
को ऽन्यो ऽस्ति प्राणदाद् अस्माद् विशिष्टो ह्य् अन्नदात् परः ॥

१.३७ अन्यायाधिगतां दत्त्वा सकलां पृथिवीम् अपि ।  
श्रद्धावर्जम् अपात्राय न कांचिद् भूतिम् आप्नुयात् ॥ [हेम् ४९]

१.३८ प्रदाय शाकमुष्टिं वा श्रद्धाशक्तिसमुद्यताम् ।  
महते पात्रभूताय सर्वाभ्युदयम् आप्नुयात् ॥ [हेम् ८५]

द्विहेतु वक्ष्यमाणश्रद्धाशक्तिरूपहेतुभेदेन । अधिष्ठानानि आश्रया निमित्तत्वेन । देयं द्रव्यम् । धर्मयुग् धर्मयुक्तं न्यायार्जितम् इत्य् अर्थः । पापरोगाः राजयक्ष्मादयः । विसकलेन्द्रियः अविकलेन्द्रियः । दुष्फलं विपरीत-फलम् । परं श्रेष्ठम् । अनुक्रोशो दया । परिभोगः परिभोगसाधनं खट्वासनादि । बहुवार्षिकं बहूनि वर्षाणि प्राप्तं पुरातनम् इति यावत् । एतेनोत्तमम् अपि हस्त्यश्वादि जीर्णतां प्राप्तम् अधमं भवति । श्लाघा प्रशंसा । व्वृथा रक्षादिप्रयोजनव्यतिरेकेण । प्रसवोत्तमे प्रसूयते ऽस्मिन्न् इति प्रसवः कुलं तस्मिन्न् उत्तमे ।

मनुः

१.३९ श्रद्धयेष्टं च पूर्तं च नित्यं कुर्यात् प्रयत्नतः ।  
श्रद्धाकृते ह्य् अक्षये ते भवतः स्वागतैर् धनैः ॥ [म्ध् ४.२२६, हेम् ८६]

१.४० दानधर्मं निषेवेत नित्यम् ऐष्टिकपौर्तिकम् ।  
परितुष्टेन भावेन पात्रम् आसाद्य शक्तितः ॥ [म्ध् ४.२२७, हेम् ७]

१.४१ यत् किंचिद् अपि दातव्यं याचितेनानसूयया ।  
उत्पत्स्यते हि तत् पात्रं यत् तारयति सर्वतः ॥ [म्ध् ४.२२८, हेम् ७]

स्वागतैः न्यायार्जितैः । ऐष्टिकम् इष्टौ यज्ञे यद् दीयते दक्षिणादि तद् ऐष्टिकम् । बहिर्वेदि यद् दानं तत् पौर्तिकम् इति मेधातिथिः ।

याज्ञवल्क्यः

१.४२ गोभूतिलहिरण्यादि पात्रे दातव्यम् अर्चितम् ।  
नापात्रे विदुषा किंचिद् आत्मनः श्रेय इच्छता ॥ [य्ध् १.२०१]

१.४३ दातव्यं प्रत्यहं पात्रे निमित्तेषु विशेषतः ।  
याचितेनापि दातव्यं श्रद्धापूतं तु शक्तितः ॥ [य्ध् १.२०३, हेम् ८]

मनुः

१.४४ येन येन हि भावेन यद् यद् दानं प्रयच्छति ।  
तेन तेन हि भावेन प्राप्नोति प्रतिपूजितः ॥ [म्ध् ४.२३४, हेम् १७]

येन येन हि भावेन राजसतामसादिना ।

महाभारते

१.४५ दातव्यम् इति यद् दानं दीयते ऽनुपकारिणे ।  
देशे काले च पात्रे च तद् दानं सात्त्विकं स्मृतम् ॥ [म्भ् ६.३९.२०, हेम् १७]

१.४६ यत् तु प्रत्युपकारार्थं फलम् उद्दिश्य वा पुनः ।  
दीयते च परिक्लिष्टं तद् दानं राजसं स्मृतम् ॥ [म्भ् ६.३९.२१, हेम् १७]

१.४७ अदेशकाले यद् दानम् अपात्रेभ्यश् च दीयते ।  
असत्कृतम् अवज्ञातं तत् तामसम् उदाहृतम् ॥ [म्भ् ६.३९.२२, हेम् १८]

याज्ञवल्क्यः

१.४८ देयं प्रतिश्रुतं चैव दत्त्वा नापहरेत् पुनः । [य्ध् २.१७६, हेम् ४६]  
यमः

१.४९ यच् च वाचा प्रतिश्रुत्य कर्मणा नोपपादितम् ।  
तद् धनम् ऋणसंयुक्तम् इह लोके परत्र च ॥ [हेम् ४६]

१.५० सप्त जातान् नरो हन्याद् वर्तमानांस् तु सप्त च ।  
अतिक्रान्तान् सप्त हन्याद् अप्रयच्छन् प्रतिश्रुतम् ॥ [हेम् ४६]

१.५१ प्रतिश्रुताप्रदानेन दत्तस्य हरणेन च ।  
जन्मप्रभृति यत् पुण्यं तत् पुण्यं विप्रणश्यति ॥ [हेम् ४६]

तथा

१.५२ आशां कृत्वा ह्य् अदातारं दानकाले निषेधकम् ।  
दत्त्वा संतापको यस् तु तम् आहुर् ब्रह्मघातकम् ॥ [हेम् ९०]

महाभरते

१.५३ ब्राह्मणं स्वयम् आहूय भिक्षार्थे कृशवृत्तिनम् ।  
ब्रूयान् नास्तीति यः पश्चात् तं विद्याद् ब्रह्मघातकम् ॥ [म्भ् १३.२५.५, हेम् ४६]

तथा

१.५४ संश्रुत्य यो न दित्सेत याचित्वा यश् च नेच्छति ।  
उभाव् अनृतिकाव् एतौ मृषा पापम् अवाप्नुतः ॥ [म्भ् १२.१९२.७२, हेम् ४६]

गौतमः

१.५५ प्रतिश्रुत्याप्य् अधर्मसंयुक्ताय न दद्यात् । [ग्ध् ५.२३, हेम् ४७]  
नारदः

१.५६ ब्राह्मणस्य च यद् देयं सान्वयस्य च नास्ति सः ।  
सकुल्ये तस्य निनयेत् तदभावे ऽस्य बन्धुषु ॥ [न्स्म् १.९९, हेम् ४६]

१.५७ यदा तु न सकुल्यः स्यान् न च संबन्धिबान्धवाः ।  
दद्यात् सजातिशिष्येभ्यस् तदभावे ऽप्सु निक्षिपेत् ॥ [न्स्म् १.१००, हेम् ४७]

यमः

१.५८ यो ऽर्चितं प्रतिगृह्णाति यो ऽर्चयित्वा प्रयच्छति ।  
ताव् उभौ वसतः स्वर्गे विपरीते विपर्ययः ॥ [हेम् १०१]

१.५९ दानं हि बहुमानाद् यो गुणवद्भ्यः प्रयच्छति ।  
स तु प्रेत्य धनं लब्ध्वा पुत्रपौत्रैः सहाश्नुते ॥ [हेम् ८८]

१.६० परं चानुपहत्येह दानं दत्त्वा विचक्षणः ।  
सुखोदयं सुखोदर्कं प्रेत्य वै लभते धनम् ॥ [हेम् ८८–८९]

१.६१ यो ऽसद्भ्यः प्रतिगृह्यापि पुनः सद्भ्यः प्रयच्छति ।  
आत्मानं संक्रमं कृत्वा परांस् तारयते हि सः ॥

१.६२ तस्मात् तुल्यविशिष्टेभ्यो दानं दद्यात् प्रयत्नतः ।  
विद्यातपःसमृद्धा हि तारयन्ति द्विजोत्तमाः ॥

अनुपहत्य पीडाम् अनुत्पाद्य । असद्भ्यो निन्दितेभ्यः । तुल्यो ऽनिन्दितः ।

बृहस्पतिः

१.६३ कृते प्रदीयते गत्वा त्रेतायां दीयते गृहे ।  
द्वापरे प्रार्थयति च कलौ चानुगमान्विते ॥ [हेम् ८९]

१.६४ सर्वत्र गुणवद् दानं श्वपाकादिष्व् अपि स्मृतम् ।  
देशे काले विधानेन पात्रे दत्तं विशेषतः ॥ [हेम् ८८]

१.६५ मन्त्रादिदोषाद् धोमे तु तपसीन्द्रियदोषतः ।  
न्यूनता स्यान् न दाने तु श्रद्धायुक्ते भवेत् क्वचित् ॥ [हेम् ८६]

गुणवत् उत्तमफलम् ।

आपस्तम्बः

१.६६ देशतः कालतः शौचतः संयक् प्रतिग्रहीतृत इति दानानि प्रतिपादयति ।  
[आप्ध् २.१५.१२]

देशतः वाराणस्यादौ । कालतः ग्रहणादौ । शौचतः स्नानादिना ।

दक्षः

१.६७ दानं च विधिवद् देयं काले पात्रे गुणान्विते । [हेम् ८८]  
उदकस्तुतिम् अभिधाय हारीतः

१.६८ तस्माद् अद्भिर् अवोक्ष्य दद्याद् आलभ्य वा । [हेम् ९२]  
अवोक्ष्य प्रोक्षणं कृत्वा । आलभ्य सोदकेन पाणिना स्पृष्ट्वा ।

आपस्तम्बः

१.६९ सर्वाण्य् उदकपूर्वाणि दानानि ।  
१.७० यथाश्रुति विहारे । [आप्ध् २.९.८–९, हेम् ९२]  
विहारे यज्ञे ऽन्वाहार्यदानादौ । यथाश्रुति यावद् एव श्रुतं तावद् एव कुर्यान् नोदकपूर्वकतादिनियम इत्य् अर्थः ।

गौतमः

१.७१ स्वस्तिवाच्य भिक्षादानम् अप्पूर्वं दद्यात् ।  
१.७२ त्रिषु चैवंधर्मेषु । [ग्ध् ५.१८–१९]  
शातातपः

१.७३ अभिगम्य तु यद् दानं यच् च दानम् अयाचितम् ।  
विद्यते सागरस्यान्तस् तस्यान्तो नैव विद्यते ॥ [हेम् ८९]

१.७४ प्रच्छन्नानि च दानानि ज्ञानं च निरहंकृतम् ।  
तपांसि च सुगुप्तानि तेषां फलम् अनन्तकम् ॥ [हेम् ८९]

यमः

१.७५ यतीनां परमो धर्मस् त्व् अनाहारो वनौकसाम् ।  
दानम् एव गृहस्थानां शुश्रूषा ब्रह्मचारिणाम् ।

यतीनां परमो धर्मो यद्योगेनात्मदर्शनम् ॥ [हेम् ६]



## ०२ देयादेयानि
अथ देयादेयानि

तत्र बृहस्पतिः

२.१ कुटुम्बभक्तवसनाद् देयं यद् अतिरिच्यते ।  
मध्वास्वादो विषं पश्चाद् दातुर् धर्मो ऽन्यथा भवेत् ॥ [ब्स्म् १४.३, हेम् ४४]

इमनुः

२.२ शक्तः परजने दाता स्वजने दुःखजीविनि ।  
मध्वापातो विषास्वादः स धर्मप्रतिरूपकः ॥ [म्ध् ११.९, हेम् ४४]

२.३ भृत्यानाम् उपरोधेन यः करोत्य् और्ध्वदेहिकम् ।  
तद् भवत्य् असुखोदर्कं जीवतो ऽस्य मृतस्य च ॥ [म्ध् ११.१०]

इकात्यायनः

२.४ सर्वस्य गृहवर्जं तु कुटुम्बभरणाधिकम् ।  
यद् द्रव्यं तत् स्वकं देयम् अदेयं स्याद् अतो ऽन्यथा ॥ [क्स्म् ६४०, हेम् ४४]

इयाज्ञवल्क्यः

२.५ स्वकुटुम्बाविरोधेन देयं दारसुताद् ऋते ।  
नान्वये सति सर्वस्वं यच् चान्यस्मै प्रतिश्रुतम् ॥ [य्ध् २.१७५, हेम् ४४]

अन्वये संताने ।

दक्षः

२.६ सामान्यं याचितं न्यास आधिर् दाराश् च तद्धनम् ।  
अन्वाहितं च निक्षेपः सर्वस्वं चान्वये सति ॥ [हेम् ५०]

२.७ आपत्स्व् अपि न देयानि नव वस्तूनि पण्डितैः ।  
यो ददाति स मूढात्मा प्रायश्चित्तीयते नरः ॥ [हेम् ५०]

इसामान्यम् अनेकस्वामिकम् । याचितं संव्यवहारार्थं याचित्वा आनीतं वस्त्रा-लंकारादि । न्यासो गृहस्वामिनो ऽदर्शयित्वा तत्परोक्षम् एव गृहजनहस्ते गृह-स्वामिने समर्पणीयम् इति द्रव्यस्थापनम् । तद्धनं दारधनम् । अन्वाहितं यद् एकस्य हस्ते निहितं द्रव्यं तेनाप्य् अनु पश्चाद् अन्यस्य हस्ते स्वामिने देहीति निहितम् । निक्षेपो गृहस्वामिसमक्षं द्रव्यस्थापनम् ।

कात्यायनः

२.८ विक्रयं चैव दानं च न नेयाः स्युर् अनिच्छवः ।  
दाराः पुत्राश् च सर्वस्वम् आत्मनैव तु योजयेत् ॥ [क्स्म् ६३८, हेम् ५१]

२.९ आपत्काले तु कर्तव्यं दानं विक्रय एव च ।  
अन्यथा न प्रवर्तेत इति शास्त्रस्य निश्चयः ॥ [क्स्म् ६३९, हेम् ५१]

आपत्काले तु कर्तव्यं दानं विक्रय एव चेति स्वकीयदानविक्रयेच्छुदारादि-विषयम् । यत् तु दाराणाम् आपत्स्व् अपि न देयानीति दक्षेणादेयत्वम् उक्तं तत् स्वदान-विक्रयानिच्छुदारविषयम् ।

वसिष्ठः

२.१० शुक्रशोणितसंभवः पुरुषो मातापितृनिमित्तकः ।  
२.११ तस्य प्रदानविक्रय-परित्यागेषु मातापितरौ प्रभवतः ।  
२.१२ न त्व् एकं पुत्रं दद्यात् प्रतिगृह्णीयाद् वा ।  
२.१३ स हि संतानाय पूर्वेषाम् ।  
२.१४ न तु स्त्री पुत्रं दद्यात् प्रतिगृह्णीयाद् वान्यत्रा-नुज्ञानाद् भर्तुः । [वध् १५.१–५, हेम् ५२]  
इयमः

२.१५ परिभुक्तम् अवज्ञातम् अपर्याप्तम् असंस्कृतम् ।  
यः प्रयच्छति विप्रेभ्यस् तद् भस्मन्य् अवतिष्ठते ॥ [हेम् ५०]

परिभुक्तं गृहीतोपभोगं वस्त्रादि । अपर्याप्तं स्वकार्याक्षमं जरद्गवादि ।

रामायणे

२.१६ नावज्ञया प्रदातव्यं किंचिद् वा केनचित् क्वचित् ।  
अवज्ञया हि यद् दत्तं दातुस् तद् दोषम् आवहेत् ॥ [राम् १.१२.२८–३७६*, हेम् ८९]

शातातपः

२.१७ वेदविक्रयनिर्दिष्टं स्त्रीषु यच् चार्जितं धनम् ।  
अदेयं पितृदेवेभ्यो यच् च क्लीबाद् उपागतम् ॥ [हेम् ५०]

इवेदविक्रयनिर्दिष्टं वेदविक्रयलब्धम् एतद् इति यन् निर्दिश्यते व्यपदिश्यते तत् तथा । स्त्रीषु यच् चार्जितं धनं स्त्रीव्यापारोपजीवनेन लब्धम् ।

वृद्धशातातपः

२.१८ द्रव्येणान्यायलब्धेन यः करोत्य् और्ध्वदेहिकम् ।  
न स तत्फलम् आप्नोति तस्यार्थस्य दुरागमात् ॥ [हेम् ५०]

यमः

२.१९ सुवर्णं रजतं ताम्रं यतिभ्यो यः प्रयच्छति ।  
न तत्फलम् अवाप्नोति तत्रैव परिवर्तते ॥ [हेम् ५३]

तत्रैव परिवर्तते पारलौकिकं न भवतीत्य् अर्थः ।

देवलः

२.२० पक्वम् अन्नं गृहस्थस्य वानप्रस्थस्य गोरसः ।  
वृत्तिश् च भैक्षवृत्तिभ्यो न देयं पुण्यम् इच्च्छता ॥ [हेम् ५३]

वृत्तिर् भिक्षातिरिक्तं वर्तनम् ।

तथा

२.२१ न शूद्राय हविर् दद्यात् स्वस्ति क्षीरं तिलान् मधु ।  
न शूद्रात् प्रतिगृह्णीयात् तेषाम् अन्यन् निवेदयेत् ॥ [हेम् ५३]

२.२२ गोरसं काञ्चनं क्षेत्रं गास् तिलान् मधुसर्पिषी ।  
तथा सर्वान् रसांश् चापि चाण्डालेभ्यो न दापयेत् ॥ [हेम् ५३]

तेषां हविरादीनाम् ।

शङ्खलिखितौ

२.२३ कृसरपायसापूपदधिमधुघृतकृष्णाजिनानि शूद्रेभ्यो न दद्यात् । २४नोपाकृतं किंचित् । [हेम् ५४]  
अङ्गिराः

२.२५ बहुभ्यो न प्रदेयानि गौर् गृहं शयनं स्त्रियः ।  
विभक्तदक्षिणा ह्य् एता दातारं तारयन्ति हि ॥ [हेम् ५२]

२.२६ एका एकस्य दातव्या न बहुभ्यः कथंचन ।  
सा तु विक्रयम् आपन्ना दहत्य् आसप्तमं कुलम् ॥ [हेम् ५२]

२.२७ देवतानां गुरूणां च मातापित्रोस् तथैव च ।  
पुण्यं देयं प्रयत्नेन नापुण्यं चोदितं क्वचित् ॥

यमः

२.२८ कल्मषं ब्राह्मणे दत्त्वा दाता यात्य् अशुभां गतिम् ।  
जीर्णनिर्मोकनिर्मुक्तः पन्नगेन्द्रः क्षितौ यथा ॥

नन्दिपुराणे

२.२९ पापदः पापम् आप्नोति नरो लक्षगुणं सदा ।  
पुण्यदः पुण्यम् आप्नोति शतशो ऽथ सहस्रशः ॥ [हेम् ४९]

२.३० तथा पात्रविशेषेण दानं स्याद् उत्तरोत्तरम् ।  
गुरुमातृपितृब्रह्मवादिनां दीयते तु यत् ।

तल्लक्षगुणितं विद्यात् पुण्यं वा पापम् एव वा ॥ [हेम् ४९]

यमः

२.३१ देवमाल्यापनयनं देवागारसमूहनम् ।  
स्नापनं सर्वदेवानां गोप्रदानसमं स्मृतम् ॥ [हेम् १५३]

२.३२ अर्चनं चैव विप्राणां द्विजोच्छिष्टापकर्षणम् ।  
पादशौचप्रदानं च अकल्यपरिचारणम् ॥ [हेम् १५३]

२.३३ पादाभ्यङ्गप्रदानं च गात्रसंवाहनं तथा ।  
गवां कण्डूयनं चैव ग्रासदानाभिनन्दने ॥ [हेम् १५३]

२.३४ भिक्षादीपप्रदानं च तथैवातिथिपूजनम् ।  
एकैकस्य फलं प्राह गोप्रदानसमं यमः ॥ [हेम् १५३]

अकल्यपरिचारणं रोगिचिकित्सा । गात्रसंवाहनम् अङ्गमर्दनम् ।

हारीतः

२.३५ असद्द्रव्यप्रदानम् अस्वर्ग्यम् ।  
२.३६ यच् च दत्त्वा परितप्यते तर्ह्य् अदानम् अफलम् ।  
२.३७ यच् चोपकारिणे ददाति तन्मात्रं परिशिष्टम् ।  
२.३८ यच् च सोपधं ददाति अभ्याश्रावितम् अल्पफलम् ।  
२.३९ यच् चापात्राय ददाति अनिष्टदानं स्रवति ।  
२.४० यच् च दत्त्वा परिकीर्त्यते स्मयदानम् आसुरं ।  
२.४१ यच् चाश्रद्धया ददाति क्रोधाद् राक्षसं ।  
२.४२ यच् चाक्रुश्य ददाति दत्त्वा चाक्रोशति असत्कृतं पैशाचम् ।  
२.४३ यच् चावज्ञातं ददाति दत्त्वा यच् चावजानीते मुमूर्षुस् तामसम् ।  
२.४४ यच् चाप्रकृतो ददाति ।  
२.४५ एते दानोपसर्गाः यैर् उपसृष्टं दानम् असिद्धम् असंबद्धम् अस्वर्ग्यम् अयशस्यम् अध्रुवम् अफलं भवत्य् अल्पफलं वा । [हेम् १८–१९]  
तर्ह्य् अदानं तस्मिन्न् एव संकल्पकाले दीयमानद्रव्यासमर्पणम् । उपकारिणे प्रत्युपकारसमीहयेत्य् अर्थः । तन्मात्रं यावद् दत्तं तावन्मात्रम् । सोपधं स्नेहाद्युपाधिसहितम् । अभ्याश्रावितं लोकप्रतीत्यर्थं प्रख्यापितम् । अनिष्ट-दानं शत्रवे दानम् । स्मयदानं स्मयो न मादृशो ऽन्यो दातास्तीत्य् एवंविधो भावविशेषः । तेन भावविशेषेण यद् दानम् । अप्रकृतो मत्तादिः ।

शातातपः

२.४६ प्रश्नपूर्वं तु यो दद्याद् ब्राह्मणाय प्रतिग्रहम् ।  
स पूर्वं नरकं याति ब्राह्मणस् तदनन्तरम् ॥ [हेम् १०१]

प्रश्नपूर्वम् अमुं खण्डं बहु वा अस्खलितं यदि पठसि तदा तव एतावद् ददामीति प्रश्नपूर्वम् ।

यमः

२.४७ अवमानेन यो दद्याद् गृह्णीयाद् यः प्रतिग्रहम् ।  
ताव् उभौ नरके मग्नौ वसेतां शरदां शतम् ॥ [हेम् १०१]

मनुः

२.४८ यज्ञो ऽनृतेन क्षरति तपः क्षरति विस्मयात् ।  
आयुर् विप्रापवादेन दानं च परिकीर्तनात् ॥ [म्ध् ४.२३७, हेम् ९०]

शातातपः

२.४९ मा ददस्वेति यो ब्रूयाद् गव्य् अग्नौ ब्राह्मणेषु च ।  
तिर्यग्योनिशतं गत्वा चाण्डालेष्व् अभिजायते ॥ [हेम् १०]

यमः

२.५० कन्याप्रदाने यज्ञे वा अन्यस्मिन् धर्मसंकटे ।  
विघ्नम् आचरते यस् तु तम् आहुर् ब्रह्मघातकम् ॥ [हेम् १०]

२.५१ स्नातानाम् अनुलिप्तानां लालसानां मनीषिणाम् ।  
नरस् तु मूढभावेन विघ्नकृद् ब्रह्मघातकः ॥

२.५२ ब्राह्मणानां समेतानां सर्वेषां पठताम् अपि ।  
विघ्नम् आचरते यस् तु तम् आहुर् ब्रह्मघातकम् ॥

महाभारते

२.५३ मध्यस्थस्येह विप्रस्य यो ऽनूचानस्य भारत ।  
वित्तं हरति दुर्बुद्धिस् तं विद्याद् ब्रह्मघातकम् ॥ [म्भ् १३.२५.६]

२.५४ चक्षुषा विप्रहीनस्य पङ्गुलस्य जडस्य च ।  
हरेत यो वै सर्वस्वं तं विद्याद् ब्रह्मघातकम् ॥ [म्भ् १३.२५.११]

२.५५ आश्रमे वा पुरे वापि ग्रामे वा यदि वा वने ।  
अग्निं समुत्सृजेत् कोपात् तं विद्याद् ब्रह्मघातकम् ॥ [म्भ् १३.२५.१२]

तथा

२.५६ अधीयानः पण्डितं मन्यमानो यो विद्यया हन्ति यशः परेषाम् ।  
ब्रह्ममतेनाचरते ब्रह्महत्यां लोकास् तस्य ह्य् अन्तवन्तो भवन्ति ॥ [म्भ् १३.२३.१३]

## ०३ पात्रापात्रलक्षणम्
अथ पात्रापात्रलक्षणम्

तत्र यमः

३.१ शीलं संवसता ज्ञेयं शौचं संव्यवहारतः ।  
प्रज्ञा संकथनात् ज्ञेया त्रिभिः पात्रं परीक्ष्यते ॥ [हेम् २४]

संकथनं सुहृद्भावेन विद्याकथा ।

याज्ञवल्क्यः

३.२ तपस् तप्त्वासृजद् ब्रह्मा ब्राह्मणान् वेदगुप्तये ।  
तृप्त्यर्थं पितृदेवानां धर्मसंरक्षणाय च ॥ [य्ध् १.१९८, हेम् २२]

३.३ सर्वस्य प्रभवो विप्राः श्रुताध्ययनशालिनः ।  
तेभ्यः क्रियापराः श्रेष्ठास् तेभ्यो ऽप्य् अध्यात्मवित्तमाः ॥ [य्ध् १.१९९, हेम् २४]

३.४ न विद्यया केवलया तपसा वापि पात्रता ।  
यत्र वृत्तम् इमे चोभे तद् धि पात्रं प्रकीर्तितम् ॥ [य्ध् १.२००, हेम् २६]

वसिष्ठः

३.५ स्वाध्यायाढ्यं योनिमन्तं प्रशान्तं वैतानस्थं पापभीरुं बहुज्ञम् ।  
स्त्रीषु क्षान्तं धार्मिकं गोशरण्यं व्रतैः क्लान्तं तादृशं पात्रम् आहुः ॥ [वध् ६.३०, हेम् २५]

योनिमान् प्रशस्तकुलोद्भवः । वैतानस्थो ऽग्निहोत्रादिकर्मपरः । स्त्रीषु क्षान्तं स्त्रीविषये संयतम् । गोशरण्यः गोशुश्रूषारतः ।

तथा

३.६ ये क्षान्तदान्ताः श्रुतपूर्णकर्णा जितेन्द्रियाः प्राणिवधे निवृत्ताः ।  
प्रतिग्रहे संकुचिता गृहस्थास् ते ब्राह्मणास् तारयितुं समर्थाः ॥

[वध् ६.२५, हेम् २३]

यमः

३.७ विद्यायुक्तो धर्मशीलः प्रशान्तः क्षान्तो दान्तः सत्यवादी कृतज्ञः ।  
वृत्तिग्लानो गोहितो गोशरण्यो दाता यज्वा ब्राह्मणः पात्रम् आहुः ॥ [हेम् २५]

३.८ स्वाध्यायवान् नियमवांस् तपस्वी ध्यानविच् च यः ।  
क्षान्तो दान्तः सत्यवादी विप्रः पात्रम् इहोच्यते ॥ [हेम् २५]

३.९ विद्यावन्तश् च ये विप्राः सुव्रताश् च तपस्विनः ।  
सत्यसंयमसंयुक्ताः ध्यानयुक्ता जितेन्द्रियाः ॥ [हेम् २४]

३.१० पुनन्ति दर्शनं प्राप्ताः किं पुनः संगतिं गताः ।  
तेषां दत्त्वा च भुक्त्वा च प्राप्नुयुः परमां गतिम् ॥ [हेम् २४]

३.११ दत्त्वा द्विजाय शुद्धाय दाता याति शुभां गतिम् ।  
विद्यातपःशीलवांश् च संतारयति नेतरः ॥ [हेम् २४]

३.१२ वेदेन्धनसमृद्धेषु हुतं विप्रमुखाग्निषु ।  
संतारयति दातारं महतः किल्बिषाद् अपि ॥ [हेम् ३१]

महाभारते

३.१३ साङ्गांस् तु चतुरो वेदान् यो ऽधीते वै द्विजर्षभः ।  
षड्भ्यो ऽनिवृत्तः कर्मभ्यस् तं पात्रम् ऋषयो विदुः ॥ [म्भ् १३.२३.३६, हेम् २५]

षड्भ्यो ऽनिवृट्तः अध्ययनादिषट्कर्मनिरतः ।

वसिष्ठः

३.१४ किंचिद् वेदमयं पात्रं किंचित् पात्रं तपोमयम् ।  
पात्राणाम् अपि तत् पात्रं शूद्रान्नं यस्य नोदरे ॥ [वध् ६.२६, हेम् २५]

संवर्त्तः

३.१५ श्रोत्रियाय दरिद्राय अर्थिने च विशेषतः ।  
यद् दानं दीयते तस्मै तद् दानं शुभकारकम् ॥ [हेम् २४]

व्यासः

३.१६ किंचिद् वेदमयं पात्रं किंचित् पात्रं तपोमयम् ।  
असंकीर्णं च यत् पात्रं तत् पात्रं तारयिष्यति ॥ [हेम् २५]

असंकीर्णं योन्यादिसंकररहितम् ।

शातातपो दानव्यासश् च प्रथमे

३.१७ वेदपूर्णमुखं विप्रं सुभुक्तम् अपि भोजयेत् ।  
न तु मूर्खं निराहारं षड्रात्रम् उपवासिनम् ॥ [हेम् ३१]

३.१८ दर्भाः कृष्णाजिनं मन्त्रा ब्राह्मणाश् च विशेषतः ।  
अयातयामान्य् एतानि नियोज्यानि पुनः पुनः ॥

दानव्यासः

३.१९ यत् सिक्थं वेदविद् भुङ्क्ते षट्कर्मनिरतः शुचिः ।  
दातुः फलम् असंख्येयं जन्म जन्म तद् अक्षयम् ॥ [हेम् ३१]

शातातपव्यासौ

३.२० वेदविद्याव्रतस्नाते श्रोत्रिये गृहम् आगते ।  
क्रीडन्त्य् ओषधयः सर्वा यास्यामः परमां गतिम् ॥ [हेम् ३१]

ओषधयो ऽत्रान्नानि ।

यमः

३.२१ अहिंसानिरतो नित्यं जुह्वानो जातवेदसम् ।  
स्वदारनिरतो दाता स वै ब्राह्मण उच्यते ॥ [हेम् २३]

३.२२ श्रुतं प्रज्ञानुगं यस्य प्रज्ञा चैव श्रुतानुगा ।  
असंभिन्नार्यमर्यादः स वै ब्राह्मण उच्यते ॥ [हेम् २३]

३.२३ ॐकारपूर्विकास् तिस्रः सावित्रीं यश् च विन्दति ।  
चरितब्रह्मचर्यश् च स वै श्रोत्रिय उच्यते ॥ [हेम् २४]

३.२४ आशिषो ऽर्थार्थं पूजां च प्रसङ्गं न करोति यः ।  
निवृत्तो लोभमोहाभ्यां तं देवा ब्राह्मणं विदुः ॥ [हेम् २३]

३.२५ सत्यं दानं क्षमा शीलम् आनृशंस्यं दया घृणा ।  
दृश्यन्ते यत्र लोके ऽस्मिंस् तं देवा ब्राह्मणं विदुः ॥ [हेम् २३]

तिस्रो महाव्याहृतीर् इति शेषः । आशिषः आशीर्वादान् । अर्थार्थं धनलाभाय । पूजां फलपुष्पादिदानेन । प्रसङ्गः अत्यासक्तिः ।

देवलः

३.२६ मात्रश् च ब्राह्मणश् चैव श्रोत्रियश् च ततः परम् ।  
अनूचानस् तथा भ्रूण ऋषिकल्प ऋषिर् मुनिः ॥ [हेम् २६]

३.२७ इत्य् एते ऽष्टौ समुद्दिष्टा ब्राह्मणाः प्रथमं श्रुतौ ।  
तेषां परः परः श्रेष्ठो विद्यावृत्तविशेषतः ॥ [हेम् २६]

३.२८ ब्राह्मणानां कुले जातो जातिमात्रो यदा भवेत् ।  
अनुपेतः क्रियाहीनो मात्र इत्य् अभिधीयते ॥ [हेम् २६]

३.२९ एकदेशम् अतिक्रम्य वेदस्याचारवान् ऋजुः ।  
स ब्राह्मण इति प्रोक्तो निभृतः सत्यवाग् घृणी ॥ [हेम् २६]

३.३० एकां शाखां सकल्पां वा षड्भिर् अङ्गैर् अधीत्य यः ।  
षट्कर्मनिरतो विप्रः श्रोत्रियो नाम धर्मवित् ॥ [हेम् २६]

३.३१ वेदवेदाङ्गतत्त्वज्ञः शुद्धात्मा पापवर्जितः ।  
शेषं श्रोत्रियवत् प्राप्तः सो ऽनूचान इति स्मृतः ॥ [हेम् २६]

३.३२ अनूचानगुणोपेतो यज्ञस्वाध्याययन्त्रितः ।  
भ्रूण इत्य् उच्यते शिष्टैः शेषभोजी जितेन्द्रियः ॥ [हेम् २६]

३.३३ वैदिकं लौकिकं चैव सर्वं ज्ञानम् अवाप्य यः ।  
आश्रमस्थो वशी नित्यम् ऋषिकल्प इति स्मृतः ॥ [हेम् २६]

३.३४ ऊर्ध्वरेतास् तपस्य् उग्रो नियताशी न संशयी ।  
शापानुग्रहयोः शक्तः सत्यसंधो भवेद् ऋषिः ॥ [हेम् २६–२७]

३.३५ निवृत्तः सर्वतत्त्वज्ञः कामक्रोधविवर्जितः ।  
ध्यानस्थो निष्क्रियो दान्तस् तुल्यमृत्काञ्चनो मुनिः ॥ [हेम् २७]

३.३६ एवम् अन्वयविद्याभ्यां वृत्तेन च समुच्छ्रिताः ।  
त्रिशुक्ला नाम विप्रेन्द्राः पूज्यन्ते सवनादिषु ॥ [हेम् २७]

३.३७ प्रतिग्रहसमर्थो ऽपि कृत्वा विप्रो यथाविधि ।  
निस्तारयति दातारम् आत्मानं च स्वतेजसा ॥ [हेम् २७]

३.३८ न लोके ब्राह्मणेभ्यो ऽन्यत् पवित्रं पुण्यम् एव च ।  
अशक्यं च द्विजेन्द्राणां नास्ति वृत्तवताम् इति ॥ [हेम् २७]

३.३९ योक्तव्यो हव्यकव्येषु त्रिशुक्लो ब्राह्मणो द्विजैः ।  
अभिभूतश् च पूर्वोक्तैर् दोषैः स्पृष्टश् च नेष्यते ॥ [हेम् २७]


> एकदेशातिक्रमो वेदस्य किंचिन्न्यूनस्याध्ययनम् । निभृतः शान्तः । लौकिकम् अर्थार्जनादिज्ञानम् । निवृत्तः निषिद्धकाम्यकर्मभ्यः । निष्क्रियः अर्थार्जनादि-क्रियारहितः । सवनादिषु यज्ञादिषु । अभिभूतो ऽपकृष्टः । पूर्वोक्तैः कुलविद्या-चारैः । दोषैर् उपपातकादिभिः ।

वसिष्ठः

३.४० यं न सन्तं न चासन्तं नाश्रुतं न बहुश्रुतम् ।  
न सुवृत्तं न दुर्वृत्तं वेद कश्चित् स ब्राह्मणः ॥ [वध् ६.४४, हेम् २३]

सन् विशिष्टाभिजनः । असन् तद्विपरीतः । अत्र चात्मोत्कर्षप्रकाशं यो न करोति स पात्रम् इति तात्पर्यम् ।

यमशातातपौ

३.४१ तपो धर्मो दया दानं सत्यं ज्ञानं श्रुतिर् घृणा ।  
विद्या विनयम् अस्तेयम् एतद् ब्राह्मणलक्षणम् ॥ [हेम् २३]

वसिष्ठः

३.४२ योगस् तपो दया दानं सत्यं शौचं श्रुतं घृणा ।  
विद्या विज्ञानम् आस्तिक्यम् एतद् ब्राह्मणलक्षणम् ॥ [वध् ६.२३]

पैठीनसिः

३.४३ क्षमा दमो दया दानं धर्मः सत्यं श्रुतं घृणा ।  
विद्या विज्ञानम् आस्तिक्यम् एतद् ब्राह्मणलक्षणम् ॥

केचित् तु ब्रुवते

३.४४ विद्या तपो योनिश् चैवम् एतद् ब्राह्मणलक्षणम् ।  
विद्यातपोभ्यां यो हीनो जातिब्राह्मण एव सः ॥ [हेम् २३]

३.४५ केचित् विद्वान् अविद्वांश् च ब्राह्मणो मेध्य इति । मानवाः परं दैवतम् अग्निवत् ।  
इवसिष्ठो यमश् च द्वितीयश्लोके

३.४६ अश्रोत्रिया अननुवाक्या अनग्नयश् च शूद्रसधर्माणो भवन्ति ।  
३.४७ मानवं चात्र श्लोकम् उदाहरन्ति । [वध् ३.१–२]  
३.४८ नानृग् ब्राह्मणो भवति न वणिङ् न कुशीलवः ।  
न शूद्रप्रेषणं कुर्वन् न स्तेनो न चिकित्सकः ॥ [वध् ३.३, हेम् ३५]

३.४९ अव्रता ह्य् अनधीयाना यत्र भैक्ष्यचरा द्विजाः ।  
तं ग्रामं दण्डयेद् राजा चौरभक्तप्रदो हि सः ॥ [वध् ३.४, हेम् ३५]

शातातपः

३.५० अब्राह्मणास् तु षट् प्रोक्ता ऋषिः शातातपो ऽब्रवीत् ।  
आद्यो राजभृतस् तेषां द्वितीयः क्रयविक्रयी ॥ [हेम् २८]

३.५१ तृतीयो बहुयाज्यः स्याच् चतुर्थो ग्रामयाजकः ।  
पञ्चमस् तु भृतस् तेषां ग्रामस्य नगरस्य वा ॥ [हेम् २८]

३.५२ अनागतां तु यः पूर्वां सादित्यां चैव पश्चिमाम् ।  
नोपासीत द्विजः संध्यां स षष्ठो ऽब्राह्मणः स्मृतः ॥ [हेम् २८]

बहुयाज्यो बहवो याज्या यस्य । भृतो ग्रामस्य नगरस्य वेत्य् अन्वयः ।

वसिष्ठः

३.५३ उदक्यान्वासते येषां ये च केचिद् अनग्नयः ।  
कुलं वाश्रोत्रियं येषां सर्वे ते शूद्रधर्मिणः ॥ [वध् ५.१०, हेम् ३५]

अन्वासते कर्मकाले समीप एव तिष्ठति ।

मनुः

३.५४ गोरक्षकान् वाणिजकांस् तथा कारुकुशीलवान् ।  
प्रेष्यान् वार्धुषिकांश् चैव विप्रान् शूद्रवद् आचरेत् ॥ [म्ध् ८.१०२, हेम् ३५]

३.५५ ये व्यपेताः स्वकर्मभ्यः परपिण्डोपजीविनः ।  
द्विजत्वम् अभिकाङ्क्षन्ति तांश् च शूद्रवद् आचरेत् ॥ [म्ध् ८.१०२*, हेम् ३५]

अथ मनुः

३.५६ पात्रस्य हि विशेषेण श्रद्दधानतयैव च ।  
अल्पं वा बहु वा प्रेत्य दानस्य प्राप्यते फलम् ॥ [म्ध् ७.८६, हेम् २७]

दक्षः

३.५७ समं द्विगुणसाहस्रम् अनन्तं च यथाक्रमम् ।  
दाने फलविशेषः स्याद् धिंसायाम् एवम् एव हि ॥ [हेम् २७]

मनुदक्षव्यासाः

३.५८ समम् अब्राह्मणे दानं द्विगुणं ब्राह्मणब्रुवे ।  
सहस्रगुणम् आचार्ये अनन्तं वेदपारगे ॥ [म्ध् ७.८५, हेम् २७]

अब्राह्मणो ऽत्र राजभृतादिः षड्विधः शातातपोक्तः ।

यमः

३.५९ समम् अब्राह्मणे दानं द्विगुणं ब्राह्मणब्रुवे ।  
प्राधीते शतसाहस्रम् अनन्तं वेदपारगे ॥ [हेम् २९]

प्राधीतः प्रारब्धाध्ययनः ।

बृहस्पतिः

३.६० शूद्रे समगुणं दानं वैश्ये तद् द्विगुणं स्मृतम् ।  
क्षत्रिये त्रिगुणं प्राहुः षड्गुणं ब्राह्मणे स्मृतम् ॥ [ब्स्म् १४.१०, हेम् २९]

३.६१ श्रोत्रिये चैव साहस्रम् आचार्ये द्विगुणं ततः ।  
आत्मज्ञे शतसाहस्रम् अनन्तं त्व् अग्निहोत्रिणि ॥ [ब्स्म् १४.११–१२, हेम् २९]

यमः

३.६२ शूद्रे समगुणं दानं वैश्ये त्रिगुणम् उच्यते ।  
षड्गुणं क्षत्रिये प्राहुर् विप्रे दशगुणं स्मृतम् ॥

दक्षः

३.६३ व्यसनापादृणार्थं च कुटुम्बार्थं च याचते ।  
एवम् अन्विष्य दातव्यं सर्वदानेष्व् अयं विधिः ॥ [हेम् ३०]

३.६४ मातापितृविहीनं तु संस्कारोद्वहनादिभिः ।  
यः स्थापयति तस्येह पुण्यसंख्या न विद्यते ॥

३.६५ न तच् छ्रेयो ऽग्निहोत्रेण नाग्निष्टोमेन लभ्यते ।  
यच् छ्रेयः प्राप्यते पुंसा विप्रेण स्थापितेन वै ॥

व्यसनं राजचौराद्युपद्रवः । आपद् दुर्भिक्षाद्युपद्रवः । आद्यो ऽर्थशब्दो ऽत्र निवृत्तिवचनः ।

मनुः

३.६६ सांतानिकं यक्ष्यमाणम् अध्वगं सार्ववेदसम् ।  
गुर्वर्थं पितृमात्रर्थं स्वाध्यायार्थ्युपतापिनः ॥ [म्ध् ११.१, हेम् ३०]

३.६७ नवैतान् स्नातकान् विद्याद् ब्राह्मणान् धर्मभिक्षुकान् ।  
निःस्वेभ्यो देयम् एतेभ्यो दानं विद्याविशेषतः ॥ [म्ध् ११.२, हेम् ३०]

३.६८ एतेभ्यो हि द्विजाग्र्येभ्यो देयम् अन्नं सदक्षिणम् ।  
इतरेभ्यो बहिर्वेदि कृतान्नं तु विधीयते ॥ [म्ध् ११.३, हेम् ३०]

सांतानिकं संतानप्रयोजनं विवाहार्थम् । अध्वगो ऽत्र क्षीणपाथेयः । सार्व-वेदसः सर्वस्वदक्षिणयज्ञकृत् । उपतापी व्याधिपीडितः । विद्याविशेषत इति अल्प-विद्यायाल्पं बहुविद्याय बह्व् इत्य् अर्थः ।

गौतमः

३.६९ गुर्वर्थनिवेशौषधार्थवृत्तिक्षीणयक्ष्यमाणाध्ययनाध्वसंयोगवैश्व-जितेषु द्रव्यसंविभागो बहिर्वेदि ।  
३.७० भिक्षमाणेभ्यः कृतान्नम् इतरेभ्यः । [ग्ध् ५.२१–२२]  
निवेशो विवाहः । वैश्वजितः सर्वस्वदक्षिणया कृतविश्वजिद्यागः । बहिर्वेदि-ग्रहणाद् एतेभ्यो बहिर्वेद्य् अपि धनम् अवश्यं देयम् । अन्येभ्यस् त्व् अन्तर्वेद्य् एव धनदाननियमः । बहिर्वेदि तु कृतान्नस्यैव ।

बौधायनः

३.७१ सुब्राह्मणश्रोत्रियवेदपारगेभ्यो गुर्वर्थनिवेशौषधार्थवृत्तिक्षीणयक्ष्य-माणाध्ययनाध्वसंयोगवैश्वजितेषु द्रव्यसंविभागो यथाशक्ति कार्यो बहिर्-वेदि ।  
३.७२ भिक्षमाणेषु कृतान्नम् इतरेषु । [ब्ध् २.५.१९–२०, हेम् ३०]  
आपस्तम्बः

३.७३ भिक्षणे निमित्तम् आचार्यो विवाहो यज्ञो मातापित्रोर् बुभूर्षार्हतश् च नियम-विलोपः ।  
३.७४ तत्र गुणान् समीक्ष्य यथाशक्ति देयम् ।  
३.७५ इन्द्रियप्रीत्यर्थस्य तु भिक्षणम् अनिमित्तं न तद् आद्रियेत । [आप्ध् २.१०.१–३, हेम् ३१]  
इबुभूर्षा भरणेच्छा । अर्हतश् च नियमविलोपः अधिकारिण आवश्यककर्मविलोप-प्रसङ्गः ।

विष्णुः

३.७६ पुरोहितस् त्व् आत्मन एव पात्रम् ।  
३.७७ स्वसृदुहितृपितृजामातरश् च । [विध् ९३.५–६, हेम् ३३]  
पुरोहितस् त्व् आत्मन एव पात्रं यस्य ते पुरोहितादयः तस्यैव ते ऽन्यगुणरहिता अपि पुरोहितादित्वेनैव पात्राणि ।

दानव्यासः

३.७८ मातापितृषु यद् दत्तं भ्रातृषु स्वसुतासु च ।  
जायात्मजेषु यद् दत्तं सो ऽनिन्द्यः स्वर्गसंक्रमः ॥ [हेम् ३३]

३.७९ पितुः शतगुणं दानं सहस्रं मातुर् उच्यते ।  
अनन्तं दुहितुर् दानं सोदर्ये दत्तम् अक्षयम् ॥ [हेम् ३३]

मातापितृषु यद् दत्तम् इत्य् आदेर् अयम् अर्थः यत् प्रातिस्विकं विद्याधनादि तद् दत्तं विशिष्टफलम् इति ।

दक्षः

३.८० मातापित्रोर् गुरौ मित्रे विनीते चोपकारिणि ।  
दीनानाथविशिष्टेभ्यो दत्तं तु सफलं भवेत् ॥ [हेम् ३४]

३.८१ दीनानाथविशिष्टेभ्यो दातव्यं भूतिम् इच्छता ।  
अदत्तदाना जायन्ते परभाग्योपजीविनः ॥ [हेम् ३४]

उपकारिणि परोपकारपरे । विनीतः सुशिक्षितः । विशिष्टा गुणातिशयशालिनः ।

संवर्त्तः

३.८२ दानान्य् एतानि देयानि तथान्यानि च सर्वशः ।  
दीनान्धकृपणार्थिभ्यः श्रेयःकामेन धीमता ॥ [हेम् ३५]

विष्णुः

३.८३ न दानं यशसे दद्यान् न भयान् नोपकारिणे ।  
न नृत्यगीतशीलेभ्यो धर्मार्थम् इति निश्चयः ॥ [विध् ९३.१४, हेम् ३५–३६]

उपकारिणे आत्मोपकारकाय प्रत्युपकारसमीहयेत्य् अर्थः ।

महाभारते

३.८४ तद्भक्तास् तद्धना राजंस् तद्गृहास् तद्व्यपाश्रयाः ।  
अर्थिनश् च भवन्त्य् एते तेषु दत्तं महाफलम् ॥ [म्भ् १३.२४.५१, हेम् ३१]

३.८५ कृतसर्वस्वहरणा निर्दोषाः प्रभविष्णुभिः ।  
स्पृहयन्ति सुभक्तानां तेषु दत्तं महाफलम् ॥ [म्भ् १३.२४.५७, हेम् ३२]

३.८६ हृतस्वा हृतदाराश् च ये विप्रा देशसंप्लवे ।  
अर्थार्थम् अभिगच्छन्ति तेभ्यो दत्तं महत् फलम् ॥ [म्भ् १३.२४.५४, हेम् ३२]

३.८७ तपस्विनस् तपोनिष्ठास् तथा भैक्षचराश् च ये ।  
अर्थिनः किंचिद् इच्छन्ति तेषां दत्तं महाफलम् ॥ [म्भ् १३.२४.५८, हेम् ३२]

तद्भक्ताः तद् एव दीयमानं भक्तम् अदनीयं येषां ते तथा । एवं तद्धना-दिशब्दा अपि । सुभक्तानां सदन्नानाम् ।

अथ शातातपपराशरौ

३.८८ संनिकृष्टम् अधीयानं ब्राह्मणं यो व्यतिक्रमेत् ।  
भोजने चैव दाने च दहत्य् आसप्तमं कुलम् ॥ [हेम् ३२]

वसिष्ठव्यासशातातपपराशराः बौधायनश् च द्वितीये

३.८९ यस्य चैकगृहे मूर्खो दूरे चापि बहुश्रुतः ।  
बहुश्रुताय दातव्यं नास्ति मूर्खे व्यतिक्रमः ॥ [वध् ३.९, हेम् ३३]

३.९० ब्राह्मणातिक्रमो नास्ति विप्रे वेदविवर्जिते ।  
ज्वलन्तम् अग्निम् उत्सृज्य न हि भस्मनि हूयते ॥ [ब्ध् १.१०.२७, वध् ३.१०, हेम् ३३]

वसिष्ठः

३.९१ यश् च काष्ठमयो हस्ती यश् च चर्ममयो मृगः ।  
यश् च विप्रो ऽनधीयानस् त्रयस् ते नामधारकाः ॥ [वध् ३.११, हेम् ३६]

३.९२ विद्वद्भोज्यान्य् अविद्वांसो येषु राज्येषु भुञ्जते ।  
तान्य् अनावृष्टिम् इच्छन्ति महद् वा जायते भयम् ॥ [वध् ३.१२, हेम् ३६]

यमः

३.९३ राजधानी यथा शून्या यथा कूपश् च निर्जलः ।  
यथा हुतम् अनग्नौ च तथा दत्तं द्विजे ऽनृचे ॥ [हेम् ३६]

भविष्यपुराणे

३.९४ यस् त्व् आसन्नम् अतिक्रम्य ब्राह्मणं पतिताद् ऋते ।  
दूरस्थं भोजयेन् मूढो गुणाढ्यं नरकं व्रजेत् ॥ [भ्प् १८४.४०, हेम् ३२]

३.९५ तस्मान् नातिक्रमेत् प्राज्ञो ब्राह्मणान् प्रातिवेशिकान् ।  
संबन्धिनस् तथा सर्वान् दौहित्रं विट्पतिं तथा ॥ [भ्प् १८४.३५, हेम् ३२]

३.९६ भागिनेयं विशेषेण तथा बन्धून् गृहाधिपः ।  
नातिक्रामेन् नरस् त्व् एतान् सुमूर्खान् अपि गोपते ॥ [भ्प् १८४.३६, हेम् ३२]

३.९७ अतिक्रम्य महारौद्रं रौरवं नरकं व्रजेत् ॥ [भ्प् १८४.३६, हेम् ३३]  
ब्राह्मणो ऽत्राल्पविद्यः । मूर्खातिक्रमे दोषाभावस्य नास्ति मूर्खे व्यतिक्रम इति व्यासादिभिर् अभिधानात् । सुमूर्खान् इति संबन्धिदौहित्रादीनाम् एव विशेषणम् ।

मनुः

३.९८ पात्रभूतो हि यो विप्रः प्रतिगृह्य प्रतिग्रहम् ।  
असत्सु विनियुञ्जीत तस्मै देयं न किंचन ॥ [म्ध् ३.९८*।४.२२७*, हेम् ३७]

३.९९ संचयं कुरुते यश् च प्रतिगृह्य समन्ततः ।  
धर्मार्थं नोपयुङ्क्ते यो न तं तस्करम् अर्चयेत् ॥ [म्ध् ३.९८*।४.२२७*, हेम् ३७]

असत्सु निषिद्धेषु द्यूतादिषु ।

दक्षः

३.१०० विधिहीने तथापात्रे यो ददाति प्रतिग्रहम् ।  
न केवलं हि तद् याति शेषम् अप्य् अत्र नश्यति ॥ [हेम् ३७]

यमः

३.१०१ अव्रतानाम् अमन्त्राणां जातिमात्रोपजीविनाम् ।  
नैषां प्रतिग्रहो देयो न शिला तारयेच् छिलाम् ॥ [हेम् ३६]

३.१०२ अपविद्धाग्निहोत्रस्य गुरोर् विप्रियकारिणः ।  
द्रविणं नैव दातव्यं सततं पापकर्मणः ॥ [हेम् ३६]

३.१०३ न प्रतिग्रहम् अर्हन्ति वृषलाध्यापका द्विजाः ।  
शूद्रस्याध्यापनाद् विप्रः पतत्य् अत्र न संशयः ॥ [हेम् ३६]

अत्र च व्रतमन्त्ररहितानां दाननिषेधो मन्त्रवद्गवादिदानविशेषविषयः ।

३.१०४ मन्त्रपूर्वं च यद् दानम् अपात्राय प्रदीयते ।  
दातुर् निकृत्य हस्तं तद् भोक्तुर् जिह्वां निकृन्तति ॥ [हेम् २९]

इति शातातपवचनात् ।

३.१०५ उपरुन्धन्ति दातारं गौर् अश्वः काञ्चनं क्षितिः ।  
अश्रोत्रियस्य विप्रस्य हस्तं दृष्ट्वा निराकृतेः ॥ [वध् २८.१७, हेम् २९]

इति वसिष्ठवचनाच् च । न पुनर् दानमात्रविषयः । अब्राह्मणब्राह्मण-ब्रुवादीनां दानमात्रस्य समम् अब्राह्मणे दानं द्विगुणं ब्राह्मणब्रुव इत्य् आदिवाक्यैर् दर्शितत्वात् ।

व्यासः शातातपश् च प्रथमे

३.१०६ नष्टशौचे व्रतभ्रष्टे विप्रे वेदविवर्जिते ।  
रोदित्य् अन्नं दीयमानं किं मया दुष्कृतं कृतम् ॥ [हेम् ३६]

३.१०७ शौचहीनास् तु ये विप्रा न च यज्ञोपवीतिनः ।  
हुतं दत्तं तपस् तेषां नश्यत्य् अत्र न संशयः ॥ [हेम् ३६]

३.१०८ ऊषरे वापितं बीजं यच् च भस्मनि हूयते ।  
क्रियाहीनेषु यद् दत्तं त्रिषु नाशो विधीयते ॥ [हेम् ३७]

३.१०९ प्रस्तरे पतितं बीजं भिन्नभाण्डे च दोहनम् ।  
भस्मन्य् अपि हुतं हव्यं तद्वद् दानम् असाधुषु ॥ [हेम् ३७]

यमः

३.११० यस् तु लिङ्ग्युचितां वृत्तिम् अलिङ्गेभ्यः प्रयच्छति ।  
घोरायां ब्रह्महत्यायां पच्यते नात्र संशयः ॥ [हेम् ३७]

मनुर् विष्णुश् च प्रथमे

३.१११ न वार्य् अपि प्रयच्छेत बैडालव्रतिके द्विजे ।  
न बकव्रतिके पापे नावेदविदि धर्मवित् ॥ [म्ध् ४.१९२, विध् ९३.७, हेम् ३८]

३.११२ त्रिष्व् अप्य् एतेषु दत्तं हि विधिनोपार्जितं धनम् ।  
दातुर् भवत्य् अनर्थाय परत्रादातुर् एव च ॥ [म्ध् ४.१९३, हेम् ३८]

३.११३ यथा प्लवेनौपलेन निमज्जत्य् उदके तरन् ।  
दातृप्रतिग्रहीतारौ तथैवाज्ञौ निमज्जतः ॥ [म्ध् ४.१९४, हेम् ३८]

इमनुर् विष्णुश् च द्वितीयवर्जम्

३.११४ धर्मध्वजी सदा लुब्धः छाद्मिको लोकदाम्भिकः ।  
बैडालव्रतिको ज्ञेयो हिंस्रः सर्वाभिसंधकः ॥ [म्ध् ४.१९५, विध् ९३.८, हेम् ३८]

३.११५ यस्य धर्मध्वजो नित्यं सुराध्वज इवोच्छ्रितः ।  
प्रछन्नानि च पापानि बैडालं नाम तद्व्रतम् ॥ [म्ध् ४.१९५*, हेम् ३९]

३.११६ अधोदृष्टिर् नैकृतिकः स्वार्थसाधनतत्परः ।  
शठो मिथ्याविनीतश् च बकव्रतचरो द्विजः ॥ [म्ध् ४.१९६, विध् ९३.९, , हेम् ३९]

३.११७ ये बकव्रतिनो विप्रा ये च मार्जारलिङ्गिनः ।  
ते पतन्त्य् अन्धतामिस्रे तेन पापेन कर्मणा ॥ [म्ध् ४.१९७, विध् ९३.१०, , हेम् ३९]

यमः

३.११८ यः कारणं पुरस्कृत्य व्रतचर्यां निषेवते ।  
पापं व्रतेन प्रछाद्य बैडालं नाम तद्व्रतम् ॥ [हेम् ३८]

३.११९ अर्थं च विपुलं गृह्य धृत्वा लिङ्गं विवर्जयेत् ।  
आश्रमान्तरितं रक्षेद् बैडालं नाम तद्व्रतम् ॥ [हेम् ३८]

३.१२० प्रतिगृह्याश्रमं यस् तु स्थित्वा तत्र न तिष्ठति ।  
आश्रमस्य विलोपेन बैडालं नाम तद्व्रतम् ॥

३.१२१ दत्त्वोदकेन कन्यां तु कृत्वा चैव प्रतिग्रहम् ।  
कृतार्थो नार्थवान् यश् च बैडालं नाम तद्व्रतम् ॥

३.१२२ यतीनाम् आश्रमं गत्वा प्रत्यवस्येत् तु यः पुनः ।  
यतिधर्मविलोपेन बैडालं नाम तद्व्रतम् ॥ [हेम् ३८]

दानव्यासः

३.१२३ ब्रह्मबीजसमुत्पन्नो मन्त्रसंस्कारवर्जितः ।  
जातिमात्रोपजीवी च भवेद् अब्राह्मणः स तु ॥ [हेम् ३७]

३.१२४ गर्भाधानादिभिर् युक्तस् तथोपनयनेन च ।  
न कर्मकृन् न चाधीते स भवेद् ब्राह्मणब्रुवः ॥ [हेम् ३७]

स्मृतिः

३.१२५ अव्रतौ वैश्यराजन्यौ शूद्रश् चाब्राह्मणास् त्रयः ।  
वेदव्रतविहीनश् च ब्राह्मणो ब्राह्मणब्रुवः ॥ [हेम् ३८]

यमः

३.१२६ यस्य वेदश् च वेदी च व्युच्छिद्येते त्रिपौरुषम् ।  
स वै दुर्ब्राह्मणो नाम यश् चैव वृषलीपतिः ॥ [हेम् ३८]

दक्षः

३.१२७ धूर्ते बन्दिनि मल्ले च कुवैद्ये कितवे शठे ।  
चाटचारणचौरेभ्यो दत्तं भवति निष्फलम् ॥ [हेम् ३९]

महाभारते

३.१२८ पङ्ग्वन्धबधिरा मूका व्याधिनोपहताश् च ये ।  
भर्तव्यास् ते महाराज न तु देयः प्रतिग्रहः ॥ [हेम् ४०]

इति श्रीमल्लक्ष्मीधरविरचिते कृत्यकल्पतरौ दानकाण्डे पात्रनिरूपणपर्व ॥

## ०४.०१ महादानानि
अथ महादानानि

तत्र मत्स्यपुराणे

४.१.१ अथातः संप्रवक्ष्यामि महादानानुकीर्तनम् ।  
दानधर्मे ऽपि यन् नोक्तं विष्णुना प्रभविष्णुना ॥ [म्प् २७४.३, हेम् १६६]

४.१.२ सर्वपापक्षयकरं नृणां दुःस्वप्ननाशनम् ।  
यत् तत् षोडशधा प्रोक्तं वासुदेवेन भूतले ॥ [म्प् २७४.४–५, हेम् १६६]

४.१.३ पुण्यं पवित्रम् आयुष्यं सर्वपापहरं शुभं ।  
पूजितं देवताभिश् च ब्रह्मविष्णुशिवादिभिः ॥ [म्प् २७४.५–६, हेम् १६६]

४.१.४ आद्यं तु सर्वदानानां तुलापुरुषसंज्ञकम् ।  
हिरण्यगर्भदानं च ब्रह्माण्डं तदनन्तरम् ॥ [म्प् २७४.६–७, हेम् १६६–६७]

४.१.५ कल्पपादपदानं च गोसहस्रं तु पञ्चमम् ।  
हिरण्यकामधेनुश् च हिरण्याश्वस् तथैव च ।

हिरण्याश्वरथस् तद्वद् धेमहस्तिरथस् तथा ॥ [म्प् २७४.७–८, हेम् १६७]

४.१.६ पञ्चलाङ्गलकं तद्वद् धरादानं तथैव च ।  
द्वादशं विश्वचक्रं च ततः कल्पलतात्मकम् ॥ [म्प् २७४.९, हेम् १६७]

४.१.७ सप्तसागरदानं च रत्नधेनुस् तथैव च ।  
महाभूतघटस् तद्वत् षोडशः परिकीर्तितः ॥ [म्प् २७४.१०, हेम् १६७]

४.१.८ सर्वाण्य् एतानि कृतवान् पुरा शम्बरसूदनः ।  
वासुदेवश् च भगवान् अम्बरीषश् च पार्थिवः ॥ [म्प् २७४.११, हेम् १६७]

४.१.९ कार्तवीर्यार्जुनो नाम प्रह्रादः पृथुर् एव च ।  
कुर्युर् अन्ये महीपालाः केचिच् च भरतादयः ॥ [म्प् २७४.१२, हेम् १६७]

तथा

४.१.१०ब्यस्माद् विघ्नसहस्रेण महादानानि सर्वदा ।  
रक्षन्ति देवताः सर्वा एकैकम् अपि भूतले ॥ [म्प् २७४.१३, हेम् १६७]

४.१.११ एषाम् अन्यतमं कुर्याद् वासुदेवप्रसादतः ।  
न शक्यम् अन्यथा कर्तुम् अपि शक्रेण भूतले ॥ [म्प् २७४.१४, हेम् १६७]

४.१.१२ तस्माद् आराध्य गोविन्दम् उमापतिविनायकौ ।  
महादानमखं कुर्याद् विप्रैश् चैवानुमोदितः ॥ [म्प् २७४.१५, हेम् १६७]

तथा

४.१.१३ अयने विषुवे पुण्ये व्यतीपाते दिनक्षये ।  
युगादिषूपरागेषु तथा मन्वन्तरादिषु ॥ [म्प् २७४.१९–२०, हेम् १६८]

४.१.१४ संक्रान्तौ वैधृतिदिने चतुर्दश्यष्टमीषु च ।  
सितपञ्चदशीपर्वद्वादशीष्व् अष्टकासु च ॥ [म्प् २७४.२०–२१, हेम् १६८]

४.१.१५ यज्ञोत्सवविवाहेषु दुःस्वप्नाद्भुतदर्शने ।  
द्रव्यब्राह्मणलाभे च श्रद्धा वा यत्र जायते ॥ [म्प् २७४.२१–२२, हेम् १६८]

४.१.१६ तीर्थे चायतने गोष्ठे कूपारामसरित्सु वा ।  
गृहे वाथ वने वापि तडागे रुचिरे तथा ।

महादानानि देयानि संसारभयभीरुणा ॥ [म्प् २७४.२२–२३, हेम् १६८]

४.१.१७ अनित्यं जीवितं यस्माद् वसु चातीव चञ्चलम् ।  
केशेष्व् इव गृहीतस् तु मृत्युना धर्मम् आचरेत् ॥ [म्प् २७४.२४, हेम् १६८]

**[४.१ अथ तुलापुरुषदानम्]**

४.१.१८ पुण्यां तिथिम् अथासाद्य कृत्वा ब्राह्मणवाचनम् ।  
षोडशारत्निमात्रं तु दश द्वादश वा करान् ।

मण्डपं कारयेद् विद्वांश् चतुर्भद्राननं बुधः ॥ [म्प् २७४.२५–२६, हेम् १६८–६९]

कृत्वा ब्राह्मणवाचनं ब्राह्मणान् पुण्याहस्वस्तिऋद्धिशब्दान् ॐकारपूर्वकान् त्रिर् वाचयित्वा । क्षत्रियादिस् तु यजमानो निरोङ्कारान् स्वस्त्यादिशब्दान् वाचयेत् ।

४.१.१९ पुण्याहवाचनं दैवे ब्राह्मणस्य विधीयते ।  
एतद् एव निर्ॐकारं ब्रूयात् क्षत्रियवैश्ययोः ॥ [हेम् १४६]

इति यमवचनात् । इकरश् चात्र कफोण्युपक्रमो मध्याङ्गुल्यग्रपर्यन्तः मध्याङ्गुलीकूर्परयोर् मध्यप्रामाणिकः कर इत्य् अभियुक्तस्मरणात् । चतुर्-भद्राननं चत्वारि भद्राणि शोभनानि आननानि द्वाराणि यस्य स तथा ।

४.१.२० सप्तहस्ता भवेद् वेदी मध्ये पञ्चकराथ वा ।  
तन्मध्ये तोरणं कुर्यात् सारदारुमयं शुभम् ॥ [म्प् २७४.२६–२७, हेम् १६९]

४.१.२१ कुर्यात् कुण्डानि चत्वारि चतुर्दिक्षु विचक्षणः ॥ [म्प् २७४.२७, हेम् १६९]  
४.१.२२ सुमेखलायोनियुतानि तानि संपूर्णकुम्भानि सहासनानि ।  
सुताम्रपात्रद्वयसंयुतानि सयज्ञपात्राणि सविष्टराणि ॥ [म्प् २७४.२८, हेम् १७०]

४.१.२३ हस्तप्रमाणानि तिलाज्यधूपपुष्पोपहाराणि सुशोभनानि ।  
पूर्वोत्तरे हस्तमिताथ वेदी ग्रहादिदेवेश्वरपूजनाय ॥ [म्प् २७४.२९, हेम् १७०]

इग्रहादीत्य् अत्रादिशब्दोपात्ताश् च एते अधिदेवता ईश्वरादयः प्रत्यधिदेवता अग्न्यादयो विनायकदुर्गावाय्वाकाशा अश्विनौ च मत्स्यपुराण एव ग्रहयज्ञोक्ता बोद्धव्याः ।

४.१.२४ अर्चार्चनं ब्रह्मशिवाच्युतानां तत्रैव कार्यं फलमाल्यवस्त्रैः ।  
[म्प् २७४.३०, हेम् १७०]

अर्चार्चनं प्रतिमापूजनम् । तत्रैव ग्रहवेद्याम् ।

४.१.२५ लोकेशवर्णाः परितः पताका मध्ये ध्वजः किङ्किणिकायुतः स्यात् ॥  
[म्प् २७४.३०, हेम् १७२]

लोकेशवर्णा लोकपालसमानवर्णाः पीतकृष्णरक्तनीलाञ्जननिभशितकृष्णहरितसर्व-वर्णाः । पताकाः पूर्वादिदिक्षु ऐशान्यन्तासु यथासंख्यं कार्या इत्य् अर्थः । किङ्किणिका क्षुद्रघण्टिका ।

४.१.२६ द्वारेषु कार्याणि च तोरणानि चत्वार्य् अपि क्षीरवनस्पतीनाम् । [म्प् २७४.३१, हेम् १७२]  
क्षीरवनस्पतीनाम् अश्वत्थोदुम्बरप्लक्षन्यग्रोधानां पूर्वपश्चिमदक्षिणोत्तर-द्वारेषु यथाक्रमं तोरणानि कुर्यात् ।

४.१.२७ द्वारेषु कुम्भद्वयम् अत्र कार्यं सुगन्धधूपाम्बररत्नयुक्तम् ॥  
[म्प् २७४.३१, हेम् १७२]

४.१.२८ शालेङ्गुदीचन्दनदेवदारुश्रीपर्णिबिल्वप्रियकाञ्जनानाम् ।  
स्तम्भद्वयं हस्तयुगावखातं कृत्वा ऋजुं पञ्चकरोच्छ्रितं च ।

तदन्तरं हस्तचतुष्टयं स्याद् यथोत्तरङ्गं च तदङ्गम् एव ॥

[म्प् २७४.३२–३३, हेम् १७३]

श्रीपर्णिः गम्भारी । प्रियको बीजपूरकः । उत्तरङ्गं स्तम्भद्वयोपरि काष्ठम् । तदङ्गं स्तम्भसजातीयकाष्ठमयम् ।

४.१.२९ समानजातिश् च तुलावलम्ब्या हैमेन मध्ये पुरुषेण युक्ता ।  
दैर्घ्येण सा हस्तचतुष्टयं स्यात् पृथुत्वम् अस्यास् तु दशाङ्गुलानि ॥

[म्प् २७४.३३–३४, हेम् १७३]

पुरुषेण विष्णुना तत्प्रतिमयेत्य् अर्थः । दशाङ्गुलानीत्य् अत्राङ्गुलमानं छन्दोग-परिशिष्टोक्तम्—

४.१.३० अङ्गुष्ठाङ्गुलिमानं तु यत्र यत्रोपदिश्यते ।  
तत्र तत्र बृहत्पर्वग्रन्थिभिर् मिनुयात् सदेति ॥ [हेम् १२२]

४.१.३१ सुवर्णपट्टाभरणा च कार्या सलोहपाशद्वयशृङ्खलाभिः ।  
युता सुवर्णेन च रत्नमाला विभूषिता माल्यविलेपनाभ्याम् ॥ [म्प् २७४.३४–३५, हेम् १७३]

सलोहपाशद्वयशृङ्खलाभिर् युतेति सुवर्णधारणार्थं पुरुषधारणार्थं च फलकधारिणीभिर् लोहपाशद्वयावलम्बितशृङ्खलाभिर् युक्ता कार्येत्य् अर्थः ।

४.१.३२ चक्रं लिखेद् वारिजगर्भयुक्तं नानारजोभिर् भुवि पुष्पकीर्णम् ।  
वितानकं चोपरि पञ्चवर्णं संस्थापयेत् पुष्पफलोपशोभम् ॥

[म्प् २७४.३५–३६, हेम् १७७]

४.१.३३ अथर्त्विजो वेदविदश् च कार्याः स्वरूपवेषान्वयशीलयुक्ताः ।  
विधानदक्षाः पटवो ऽनुकूला ये चार्यदेशप्रभवा द्विजेन्द्राः ॥

[म्प् २७४.३६–३७, हेम् १७७]

४.१.३४ गुरुश् च वेदान्तविद् आर्यदेशसमुद्भवः शीलकुलाभिरूपः ।  
कार्यः पुराणाभिरतो ऽतिदक्षः प्रसन्नगम्भीरसरस्वतीकः ॥

[म्प् २७४.३७–३८, हेम् १७७–७८]

४.१.३५ सिताम्बरः कुण्डलहेमसूत्रः केयूरकण्ठाभरणाभिरामः ॥  
[म्प् २७४.३८, हेम् १७८]

४.१.३६ पूर्वेण ऋग्वेदविदौ भवेतां यजुर्विदौ दक्षिणतश् च कार्यौ ।  
स्थाप्यौ द्विजौ सामविदौ च पश्चाद् आथर्वणाव् उत्तरतश् च कार्यौ ॥

[म्प् २७४.३९, हेम् १७८–७९]

४.१.३७ विनायकादिग्रहलोकपालवस्वष्टकादित्यमरुद्गणानाम् ।  
ब्रह्माच्युतेशार्कवनस्पतीनां स्वमन्त्रतो होमचतुष्टयं स्यात् ॥

[म्प् २७४.४०, हेम् १७९]

४.१.३८ जप्यानि सूक्तानि तथैव चैषाम् अनुक्रमेणैव यथास्वरूपम् ॥  
[म्प् २७४.४१, हेम् १७९]

वस्वष्टकेति वस्वष्टकशब्देनैव वसूनां मिलितानां देवतात्वम् । स्वमन्त्रतः स्वस्ववेदमन्त्रैः । होमचतुष्टयम् इति वेदचतुष्टयसंबन्धाद् धोमानां चतुष्ट्वम् । जप्यानि ऋत्विग्भिर् इति शेषः । एषां होमदेवानाम् ।

३९होमावसाने कृततूर्यनादो गुरुर् गृहीत्वा बलिपुष्पधूपम् ।  
आवाहयेल् लोकपतीन् क्रमेण मन्त्रैर् अमीभिर् यजमानयुक्तः ॥

[म्प् २७४.४१, हेम् १७९]

४.१.४० एह्य् एहि सर्वामरसिद्धसाध्यैर् अभिष्टुतो वज्रधरामरेश ।  
संवीज्यमानो ऽप्सरसां गणेन रक्षाध्वरं नो भगवन् नमस् ते ॥

ॐ इन्द्राय नमः [म्प् २७४.४२, हेम् १७९]

४.१.४१ एह्य् एहि सर्वामरहव्यवाह मुनिप्रवीरैर् अभितो ऽभिजुष्ट ।  
तेजोवता लोकगणेन सार्धं ममाध्वरं रक्ष कवे नमस् ते ॥

ॐ अग्नये नमः [म्प् २७४.४३, हेम् १७९–८०]

४.१.४२ एह्य् एहि वैवस्वत धर्मराज सर्वामरैर् अर्चित धर्ममूर्ते ।  
शुभाशुभानन्दशुचाम् अधीश शिवाय नः पाहि मखं नमस् ते ॥

ॐ यमाय नमः [म्प् २७४.४४, हेम् १८०]

४.१.४३ एह्य् एहि रक्षोगणनायक त्वं विशालवेतालपिशाचसङ्घैः ।  
ममाध्वरं पाहि शुभाधिनाथ लोकेश्वर त्वं भगवन् नमस् ते ॥

ॐ निरृतये नमः [म्प् २७४.४५, हेम् १८०]

४.१.४४ एह्य् एहि यादोगणवारिधीनां गणेन पर्जन्य सहाप्सरोभिः ।  
विद्याधरेन्द्रामरगीयमान पाहि त्वम् अस्मान् भगवन् नमस् ते ॥

ॐ वरुणाय नमः [म्प् २७४.४६, हेम् १८०]

४.१.४५ एह्य् एहि यज्ञे मम रक्षणाय मृगाधिरूढः सह सिद्धसङ्घैः ।  
प्राणाधिपः कालकवेः सहाय गृहाण पूजां भगवन् नमस् ते ॥

ॐ वायवे नमः [म्प् २७४.४७, हेम् १८०]

४.१.४६ एह्य् एहि यज्ञेश्वर यज्ञरक्षां विधत्स्व नक्षत्रगणेन सार्धम् ।  
सर्वौषधीभिः पितृभिः सहैव गृहाण पूजां भगवन् नमस् ते ॥

ॐ सोमाय नमः [म्प् २७४.४८, हेम् १८०]

४.१.४७ एह्य् एहि विश्वेश्वर नस् त्रिशूलकपालखट्वाङ्गधरेण सार्धम् ।  
लोकेन भूतेश्वर यज्ञसिद्ध्यै गृहाण पूजां भगवन् नमस् ते ॥

ॐ ईशानाय नमः [म्प् २७४.४९, हेम् १८०]

४.१.४८ एह्य् एहि पातालधरामरेन्द्र नागाङ्गनाकिंनरगीयमान ।  
यक्षोरगेन्द्रामरलोकसार्धम् अनन्त रक्षाध्वरम् अस्मदीयम् ॥

ॐ अनन्ताय नमः [म्प् २७४.५०, हेम् १८०]

४.१.४९ एह्य् एहि विश्वाधिपते मुनीन्द्र लोकेन सार्धं पितृदेवताभिः ।  
सर्वस्य धातास्य् अमितप्रभावो विशाध्वरं नः सततं शिवाय ॥

ॐ ब्रह्मणे नमः [म्प् २७४.५१, हेम् १८०–८१]

४.१.५० त्रैलोक्ये यानि भूतानि स्थावराणि चराणि च ।  
ब्रह्मविष्णुशिवैः सार्धं रक्षां कुर्वन्तु तानि मे ॥ [म्प् २७४.५२, हेम् १८१]

४.१.५१ देवदानवगन्धर्वा यक्षराक्षसपन्नगाः ।  
ऋषयो मनवो गावो देवमातर एव च ॥ [म्प् २७४.५३, हेम् १८१]

४.१.५२ एते ममाध्वरे रक्षां प्रकुर्वन्तु मुदान्विताः ।  
इत्य् आवाह्य सुरान् दद्याद् ऋत्विग्भ्यो हेमभूषणम् ॥ [म्प् २७४.५४, हेम् १८१]

४.१.५३ कुण्डलानि च सूत्राणि हैमानि कटकानि च ।  
तथाङ्गुलीपवित्राणि वासांसि शयनानि च ॥ [म्प् २७४.५५, हेम् १८१]

४.१.५४ द्विगुणं गुरवे दद्याद् भूषणाछादनादिकम् ।  
जपेयुः शान्तिकाध्यायं जापकाः सर्वतो दिशम् ॥ [म्प् २७४.५६, हेम् १८१]

शान्तिकाध्यायः शं न इन्द्राग्नी भवताम् इत्य् आदिकः । जापकाश् चाष्टौ कर्तव्याः । मत्स्यपुराण एव तडागाद्युत्सर्गे ऽष्टौ तु जापकाः कार्या वेदवेदाङ्गपारगा इति वचनात् ।

४.१.५५ तत्रोषितास् तु ते सर्वे कृत्वैवम् अधिवासनम् ।  
आदाव् अन्ते च मध्ये च कुर्याद् ब्राह्मणवाचनम् ॥ [म्प् २७४.५७, हेम् १८१]

४.१.५६ ततो मङ्गलशब्देन स्नापितो वेदपुंगवैः ।  
त्रिः प्रदक्षिणम् आवृत्य गृहीतकुसुमाञ्जलिः ।

शुक्लमाल्याम्बरो भूत्वा तां तुलाम् अनुमन्त्रयेत् ॥ [म्प् २७४.५८–५९, हेम् १८२]

४.१.५७ नमस् ते सर्वदेवानां शक्तिस् त्वं सत्यम् आश्रिता ।  
साक्षीभूता जगद्धात्री निर्मिता विश्वयोनिना ॥ [म्प् २७४.५९–६०, हेम् १८२]

४.१.५८ एकतः सर्वसत्यानि तथानृतशतानि च ।  
धर्माधर्मकृतां मध्ये स्थापितासि जगद्धिते ॥ [म्प् २७४.६०–६१, हेम् १८२]

४.१.५९ त्वं तुले सर्वभूतानां प्रमाणम् इह कीर्तिता ।  
मां तोलयन्ती संसाराद् उद्धरस्व नमो ऽस्तु ते ॥ [म्प् २७४.६१–६२, हेम् १८२]

४.१.६० यो ऽसौ तत्त्वाधिपो देवः पुरुषः पञ्चविंशकः ।  
स एषो ऽधिष्ठितो देवि त्वयि तस्मान् नमो नमः ॥ [म्प् २७४.६२–६३, हेम् १८२]

४.१.६१ नमो नमस् ते गोविन्द तुलापुरुषसंज्ञक ।  
त्वं हरे तारयस्वास्मान् अस्मात् संसारसागरात् ॥ [म्प् २७४.६३–६४, हेम् १८२–८३]

४.१.६२ पुण्यं कालं समासाद्य कृत्वैवम् अधिवासनम् ।  
पुनः प्रदक्षिणं कृत्वा तुलां ताम् आरुहेद् बुधः ।

सखड्गचर्मकवचः सर्वाभरणभूषितः ॥ [म्प् २७४.६४–६५, हेम् १८३]

४.१.६३ धर्मराजम् अथादाय हैमं सूर्येण संयुतम् । [म्प् २७४.६६, हेम् १८३]  
सूर्येण हैमेनैव ।

४.१.६४ कराभ्यां बद्धमुष्टिभ्याम् आस्ते पश्यन् हरेर् मुखम् ॥ । [म्प् २७४.६६, हेम् १८३]  
४.१.६५ ततो ऽपरे तुलाभागे न्यसेयुर् द्विजपुंगवाः ।  
समाद् अभ्यधिकं यावत् काञ्चनं चातिनिर्मलम् ॥ । [म्प् २७४.६७, हेम् १८३]

४.१.६६ पुष्टिकामस् तु कुर्वीत भूमिसंस्थं नरेश्वरः ।  
क्षणमात्रं ततः स्थित्वा पुनर् एवम् उदीरयेत् ॥ । [म्प् २७४.६८, हेम् १८३–८४]

४.१.६७ नमस् ते सर्वभूतानां साक्षिभूते सनातनि ।  
पितामहेन देवि त्वं निर्मिता परमेष्ठिना ॥ । [म्प् २७४.६९, हेम् १८४]

४.१.६८ त्वया धृतं जगत् सर्वं बहिः स्थावरजङ्गमम् ।  
सर्वभूतात्मभूतस्थे नमस् ते विश्वधारिणि ॥ । [म्प् २७४.७०, हेम् १८४]

४.१.६९ ततो ऽवतीर्य गुरवे पूर्वम् अर्धं निवेदयेत् ।  
ऋत्विग्भ्यो ऽपरम् अर्धं तु दद्याद् उदकपूर्वकम् ।

गुरवे ग्रामरत्नानि ऋत्विग्भ्यश् च निवेदयेत् ॥ । [म्प् २७४.७१–७२, हेम् १८५]

४.१.७० प्राप्य तेषाम् अनुज्ञानं तथान्येभ्यो ऽपि दापयेत् ।  
दीनानाथविशिष्टादीन् पूजयेद् ब्राह्मणैः सह ॥ । [म्प् २७४.७२–७३, हेम् १८६]

अर्धं गुरवे अर्धम् ऋत्विग्भ्यो देयम् इति समस्ततुलापुरुषद्रव्यदानम् इत्य् एकः पक्षः । तेभ्यो ग्रामरत्नानि दत्त्वा तदनुज्ञयान्येभ्यो ऽपि दद्याद् इत्य् अपरः पक्षः । दीनानाथविशिष्टेभ्यो ऽपि देयम् इत्य् अपरः पक्षः । विशिष्टा अब्राह्मणा अपि पितृशुश्रूषादिगुणयुक्ताः ।

४.१.७१ न चिरं धारयेद् गेहे सुवर्णं प्रोक्षितं बुधः ।  
तिष्ठद् भयावहं यस्माच् छोकव्याधिकरं नृणाम् ॥ [म्प् २७४.७३–७४, हेम् १८७]

४.१.७२ शीघ्रं परस्वीकरणाच् छ्रेयः प्राप्नोति पुष्कलम् ॥ [म्प् २७४.७४, हेम् १८७]  
४.१.७३ अनेन विधिना यस् तु तुलापुरुषम् आचरेत् ।  
प्रतिलोकाधिपस्थाने प्रतिमन्वन्तरं वसेत् ॥ [म्प् २७४.७५, हेम् १८७]

४.१.७४ विमानेनार्कवर्णेन किङ्किणीजालमालिना ।  
पूज्यमानो ऽप्सरोभिश् च ततो विष्णुपुरं व्रजेत् ॥ [म्प् २७४.७६, हेम् १८७]

४.१.७५ कल्पकोटिशतं यावत् तस्मिंल् लोके महीयते ॥ [म्प् २७४.७६, हेम् १८७]  
४.१.७६ कर्मक्षयाद् इह पुनर् भुवि राजराजो  
भूपालमौलिमणिरञ्जितपादपीठः ।

श्रद्धान्वितो भवति यज्ञसहस्रयाजी

दीप्तप्रतापजितसर्वमहीपलोकः ॥ [म्प् २७४.७७, हेम् १८७]

४.१.७७ यो दीयमानम् अपि पश्यति भक्तियुक्तः  
कालान्तरे स्मरति वाचयतीह लोके ।

यो वा शृणोति पठतीन्द्रसमानरूपः

प्राप्नोति धाम स पुरंदरदेवजुष्टम् ॥ [म्प् २७४.७८]

इति तुलापुरुषदानविधानम् ।

## ०४.०२ हिरण्यगर्भदानम् 
अथ हिरण्यगर्भदानम् 

तत्र मत्स्यपुराणे

४.२.१ अथातः संप्रवक्ष्यामि महादानम् अनुत्तमम् ।  
नाम्ना हिरण्यगर्भाख्यं महापातकनाशनम् ॥ [म्प् २७५.१, हेम् २१८]

४.२.२ पुण्यं दिनम् अथासाद्य तुलापुरुषदानवत् ।  
ऋत्विङ्मण्डपसंभारभूषणाछादनादिकम् ।

कुर्याद् उपोषितस् तद्वल् लोकेशावाहनं पुनः ॥ [म्प् २७५.२–३, हेम् २१८]

४.२.३ पुण्याहवाचनं कृत्वा तद्वत् कृत्वाधिवासनम् ।  
ब्राह्मणैर् आनयेत् कुण्डं तपनीयमयं शुभम् ॥ [म्प् २७५.३–४, हेम् २१९]

४.२.४ द्वासप्तत्यङ्गुलोच्छ्रायं हेमपङ्कजगर्भवत् ।  
त्रिभागहीनविस्तारं प्रशस्तमुरजाकृति ॥ [म्प् २७५.४–५, हेम् २१९]

४.२.५ दशान्त्राणि सरत्नानि दात्रं सूचीं तथैव च ।  
हेमनालं सपिटकं बहिर् आदित्यसंयुतम् ॥ [म्प् २७५.५–६, हेम् २१९]

तपनीयमयं सुवर्णमयम् । त्रिभागहीनविस्तारम् अष्टाचत्वारिंशदङ्गुल-विस्तारम् । बहिर् आदित्यसंयुतं हेमकुण्डाद् बहिर् आदित्यसंयुतम् । एतत् सर्वं पार्श्वतः स्थापयेद् इत्य् अर्थः ।

४.२.६ तथैवावरणं नाभेर् उपवीतं च काञ्चनम् ।  
पार्श्वयोः स्थापयेत् तद्वद् धेमदण्डं कमण्डलुम् ॥ [म्प् २७५.६–७, हेम् २१९]

४.२.७ पद्माकारं पिधानं स्यात् समन्ताद् अङ्गुलाधिकम् ॥ [म्प् २७५.७, हेम् २२०]  
४.२.८ मुक्तावलीसमोपेतं पद्मरागदलान्वितम् ।  
तिलद्रोणोपरि गतं वेदीमध्ये ततो ऽर्चयेत् ॥ [म्प् २७५.८, हेम् २२०]

द्रोणो धान्यपर्वते वक्ष्यमानः ।

४.२.९ ततो मङ्गलशब्देन ब्रह्मघोषरवेण च ।  
सर्वौषध्युदकस्नानस्नापितो वेदपुंगवैः ॥ [म्प् २७५.९, हेम् २२०]

४.२.१० शुक्लमाल्याम्बरधरः सर्वाभरणभूषितः ।  
इमम् उच्चारयेन् मन्त्रं गृहीतकुसुमाञ्जलिः ॥ [म्प् २७५.१०, हेम् २२०]

४.२.११ नमो हिरण्यगर्भाय हिरण्यकवचाय च ।  
सप्तलोकसुराध्यक्ष जगद्धात्रे नमो नमः ॥ [म्प् २७५.११, हेम् २२०]

४.२.१२ भूर्लोकप्रमुखा लोकास् तव गर्भे व्यवस्थिताः ।  
ब्रह्मादयस् तथा देवा नमस् ते विश्वधारिणे ॥ [म्प् २७५.१२, हेम् २२०–२१]

४.२.१३ नमस् ते भुवनाधार नमस् ते भुवनाश्रय ।  
नमो हिरण्यगर्भाय गर्भो यस्य पितामहः ॥ [म्प् २७५.१३, हेम् २२१]

४.२.१४ यतस् त्वम् एव भूतात्मा भूते भूते व्यवस्थितः ।  
तस्मान् माम् उद्धराशेषदुःखसंसारसागरात् ॥ [म्प् २७५.१४]

४.२.१५ एवम् आमन्त्र्य तन्मध्यम् आविश्यास्त उदङ्मुखः ॥ [म्प् २७५.१५, हेम् २२१]  
४.२.१६ मुष्टिभ्यां परिसंगृह्य धर्मराजचतुर्मुखौ ।  
जानुमध्ये शिरः कृत्वा तिष्ठेद् उच्छ्वासपञ्चकम् ॥ [म्प् २७५.१५–१६, हेम् २२१]

४.२.१७ गर्भाधानं पुंसवनं सीमन्तोन्नयनं तथा ।  
कुर्युर् हिरण्यगर्भस्य ततस् ते द्विजपुंगवाः ॥ [म्प् २७५.१६–१७, हेम् २२१]

४.२.१८ गीतमङ्गलघोषेण गुरुर् उत्थापयेत् ततः ।  
जातकर्मादिकाः कुर्युः क्रियाः षोडश चापराः ॥ [म्प् २७५.१७–१८, हेम् २२१]

४.२.१९ सूच्यादिकं च गुरवे दत्त्वा मन्त्रम् इमं जपेत् ॥ [म्प् २७५.१८, हेम् २२१]  
४.२.२० नमो हिरण्यगर्भाय विश्वगर्भाय वै नमः ।  
चराचरस्य जगतो गृहभूताय वै नमः ॥ [म्प् २७५.१९, हेम् २२१–२२]

४.२.२१ मात्राहं जनितः पूर्वं मर्त्यधर्मा नरोत्तमः ।  
त्वद्गर्भसंभवो देव दिव्यदेहो भवाम्य् अहम् ॥ [म्प् २७५.२०, हेम् २२२]

४.२.२२ चतुर्भिः कलशैर् भूयस् ततस् ते द्विजपुंगवाः ।  
स्नानं कुर्युः प्रसन्नाङ्गाः सर्वाभरणभूषिताः ॥ [म्प् २७५.२१, हेम् २२२]

इस्नानं कुर्युर् यजमानस्येति शेषः ।

४.२.२३ देवस्य त्वेति मन्त्रेण स्थितस्य कनकासने ॥ [म्प् २७५.२२, हेम् २२२]  
४.२.२४ अद्य जातस्य ते ऽङ्गानि अभिषेक्ष्यामहे वयम् ।  
दिव्येनानेन वपुषा चिरं जीव सुखी भव ॥ [म्प् २७५.२२–२३, हेम् २२२]

४.२.२५ ततो हिरण्यगर्भं तं तेभ्यो दद्याद् विचक्षणः ।  
ते पूज्याः सर्वभावेन बहवो वा तदाज्ञया ॥ [म्प् २७५.२३–२४, हेम् २२२]

४.२.२६ तत्रोपकरणं सर्वं गुरवे विनिवेदयेत् ।  
पादुकोपानहच्छत्त्रचामरासनभाजनम् ।

ग्रामं च विषयं वापि यद् अन्यद् अपि तद् भवेत् ॥ [म्प् २७५.२४–२५, हेम् २२२]

विषयो ग्रामसमूहः । अन्यद् रत्नादि ।

४.२.२७ अनेन विधिना यस् तु पुण्ये ऽह्नि विनिवेदयेत् ।  
हिरण्यगर्भदानं स ब्रह्मलोके महीयते ॥ [म्प् २७५.२६, हेम् २२५]

४.२.२८ पुरेषु लोकपालानां प्रतिमन्वन्तरं वसेत् ।  
कल्पकोटिशतं यावद् ब्रह्मलोके महीयते ॥ [म्प् २७५.२७, हेम् २२५]

४.२.२९ कलिकलुषविमुक्तः पूजितः सिद्धसाध्यैर्  
अमरचमरमालावीज्यमानो ऽप्सरोभिः ।

पितृशतम् अथ बन्धून् पुत्रपौत्रप्रपौत्रान्

अपि नरकनिमग्नांस् तारयेद् एक एव ॥ [म्प् २७५.२८, हेम् २२५]

४.२.३० इति पठति य इत्थं यः शृणोतीह सम्यक्  
मधुपुररिपुलोके पूज्यते सो ऽपि सिद्धैः ।

मतिम् अपि च जनानां यो ददाति प्रियार्थं

विबुधपतिजनानां नायकः स्याद् अमोघम् ॥ [म्प् २७५.२९, हेम् २२५]

इति हिरण्यगर्भदानम् ॥

## ०४.०३ ब्रह्माण्डदानम् 
अथ ब्रह्माण्डदानम् 

तत्र मत्स्यपुराणे

४.३.१अथातः संप्रवक्ष्यामि ब्रह्माण्डं विधिपूर्वकम् ।  
यच् छ्रेष्ठं सर्वदानानां महापातकनाशनम् ॥ [म्प् २७६.१, हेम् २३२]

४.३.२ पुण्यं दिनम् अथासाद्य तुलापुरुषदानवत् ।  
ऋत्विङ्मण्डपसंभारभूषणाछादनादिकम् ।

लोकेशावाहनं तद्वद् अधिवासनकं तथा ॥ [म्प् २७६.२–३, हेम् २३२]

४.३.३ कुर्याद् विंशत्पलाद् ऊर्ध्वम् आसहस्राच् च शक्तितः ।  
शकलद्वयसंयुक्तं ब्रह्माण्डं काञ्चनं बुधः ॥ [म्प् २७६.३–४, हेम् २३२]

इशकलद्वयसंयुक्तं खण्डद्वयसंयुक्तम् ।

४.३.४ दिग्गजाष्टकसंयुक्तं षड्वेदाङ्गसमन्वितम् ।  
लोकपालाष्टकोपेतं मध्यस्थितचतुर्मुखम् ॥ [म्प् २७६.४–५, हेम् २३२–३३]

४.३.५ शिवाच्युतार्कशिखरम् उमालक्ष्मीसमन्वितम् ।  
वस्वादित्यमरुद्गर्भं महारत्नसमन्वितम् ॥ [म्प् २७६.५–६, हेम् २३३]

४.३.६ वितस्तेर् अङ्गुलशतं यावद् आयामविस्तरम् ॥ [म्प् २७६.६, हेम् २३६]  
महारत्नानि पद्मरागादीनि । वितस्तेर् अङ्गुलशतं यावद् द्वादशाङ्गुलम् आरभ्या-ङ्गुलशतं यावद् धेमानुसारेण कार्यम् इत्य् अर्थः ।

४.३.७ कौशेयवस्त्रसंवीतं तिलद्रोणोपरि न्यसेत् ।  
तथाष्टादश धान्यानि समन्तात् परिकल्पयेत् ॥ [म्प् २७६.७, हेम् २३६]

४.३.८ पूर्वेणानन्तशयनं प्रद्युम्नं पूर्वदक्षिणे ।  
प्रकृतिं दक्षिणे देशे संकर्षणम् अतः परम् ।

पश्चिमे चतुरो वेदान् अनिरुद्धम् अतः परम् ॥ [म्प् २७६.८–९, हेम् २३६]

अनन्तशयनः शेषशायी । प्रकृतिर् देवी । वेदमूर्तयो भूतघटे वक्ष्यन्ते ।

४.३.९ अग्निम् उत्तरतो हैमं वासुदेवम् अतः परम् ।  
समन्ताद् गुडपीठस्थान् अर्चयेत् काञ्चनान् बुधः ॥ [म्प् २७६.९–१०, हेम् २३६]

४.३.१० स्थापयेद् वस्त्रसंवीतान् पूर्णकुम्भान् दशैव तु ।  
दशैव धेनवो देयाः सहेमाम्बरदोहनाः ॥ [म्प् २७६.१०–११, हेम् २३६, २३८]

४.३.११ पादुकोपानहछत्त्रचामरासनदर्पणैः ।  
भक्ष्यभोज्यान्नदीपेक्षुफलमाल्यानुलेपनैः ॥ [म्प् २७६.११, हेम् २३८]

४.३.१२ होमाधिवासनान्ते च स्नापितो वेदपुंगवैः ।  
इमम् उच्चारयेन् मन्त्रं त्रिः कृत्वाथ प्रदक्षिणम् ॥ [म्प् २७६.१२, हेम् २३८]

४.३.१३ नमो ऽस्तु विश्वेश्वर विश्वधाम जगत्सवित्रे भगवन् नमस् ते ।  
सप्तार्चिलोकामरभूतलेश गर्भेण सार्धं वितराभिरक्षाम् ॥

[म्प् २७६.१३, हेम् २३९]

४.३.१४ ये दुःखितास् ते सुखिनो भवन्तु प्रयान्तु पापानि चराचराणाम् ।  
त्वद्दानशस्त्राहतपातकानां ब्रह्माण्ड दोषाः प्रलयं व्रजन्तु ॥

[म्प् २७६.१४, हेम् २३९]

४.३.१५ एवं प्रणम्यामरविश्वगर्भं दद्याद् द्विजेभ्यो दशधा विभज्य ।  
भागद्वयं तत्र गुरोः प्रकल्प्य समं भजेच् छेषम् अतः क्रमेण ॥

[म्प् २७६.१५, हेम् २३९]

४.३.१६ स्वल्पे च होमं गुरुर् एक एव कुर्याद् अथैकाग्निविधानयुक्त्या ।  
स एव संपूज्यतमो ऽल्पवित्तैर् यथोक्तवस्त्राभरणादिकेन ॥

[म्प् २७६.१६, हेम् २३९]

४.३.१७ इत्थं य एतद् अखिलं पुरुषो ऽत्र कुर्याद्  
ब्रह्माण्डदानम् अधिगम्य महद् विमानम् ।

निर्धूतकल्मषविशुद्धतनुर् मुरारेर्

आनन्दकृत् पदम् उपैति सहाप्सरोभिः ॥ [म्प् २७६.१७, हेम् २४०]

४.३.१८ संतारयेत् पितृपितामहपुत्रपौत्र-  
बन्धुप्रियातिथिकलत्रशताष्टकं सः ।

ब्रह्माण्डदानशकलीकृतपातकौघम्

आनन्दयेच् च जननीकुलम् अप्य् अशेषम् ॥ [म्प् २७६.१८, हेम् २४०]

४.३.१९इति पठति शृणोति वा य एतत्  
सुरभवनेषु गृहेषु धार्मिकाणाम् ।

मतिम् अपि च ददाति मोदते ऽसाव्

अमरपतेर् भवने सहाप्सरोभिः ॥ [म्प् २७६.१९, हेम् २४०]

इति ब्रह्माण्डदानम् ॥

## ०४.०४ कल्पपादपदानम्
अथ कल्पपादपदानम्

तत्र मत्स्यपुराणे

४.४.१ कल्पपादपदानाख्यम् अतः परम् अनुत्तमम् ।  
महादानं प्रवक्ष्यामि सर्वपातकनाशनम् ॥ [म्प् २७७.१, हेम् २४५]

४.४.२ पुण्यं दिनम् अथासाद्य तुलापुरुषदानवत् ।  
पुण्याहवाचनं कुर्याल् लोकेशावाहनं तथा ।

ऋत्विङ्मण्डपसंभारभूषणाछादनादिकम् ॥ [म्प् २७७.२–३, हेम् २४५]

४.४.३ काञ्चनं कारयेद् वृक्षं नानाफलसमन्वितम् ।  
नानाविहगवस्त्राणि भूषणाछादनानि च ॥ [म्प् २७७.३–४, हेम् २४६]

४.४.४ शक्तितस् त्रिपलाद् ऊर्ध्वम् आसहस्रात् प्रकल्पयेत् ।  
अर्धकॢप्तसुवर्णस्य कारयेत् कल्पपादपम् ॥ [म्प् २७७.४–५, हेम् २४६]

४.४.५ गुडप्रस्थोपरिष्टाच् च सितवस्त्रयुगान्वितम् ।  
ब्रह्मविष्णुशिवोपेतं पञ्चशाखं सभास्करम् ॥ [म्प् २७७.५–६, हेम् २४६]

४.४.६ कामदेवम् अधस्ताच् च सकलत्रं प्रकल्पयेत् ॥ [म्प् २७७.६, हेम् २४६]  
४.४.७ संतानं पूर्वतस् तद्वत् तुरीयांशेन कल्पयेत् ।  
मन्दारं दक्षिणे पार्श्वे श्रिया सार्धं घृतोपरि ॥ [म्प् २७७.७, हेम् २४७]

४.४.८ पश्चिमे पारिभद्रं तु सावित्र्या सह जीरके ।  
सुरभीसहितं तद्वत् तिलेषु हरिचन्दनम् ।

तुरीयांशेन सौम्येन कुर्वीत फलसंयुतम् ॥ [म्प् २७७.८–९, हेम् २४७]

तुरीयांशेन यावता कॢप्तसुवर्णांशेन मध्यपादपः प्रतिमादिसहितः क्रियते तदीयचतुर्थचतुर्थांशेन संतानादयश् चत्वारः प्रतिमादिसहिताः कर्तव्याः ।

४.४.९ कौशेयवस्त्रसंयुक्तान् इक्षुमाल्यफलान्वितान् ।  
तथाष्टौ पूर्णकलशान् पादुकासनभाजनम् ॥ [म्प् २७७.९–१०, हेम् २४७]

४.४.१० दीपिकोपानहछत्त्रचामरासनसंयुतम् ।  
फलमाल्ययुतं तद्वद् उपरिष्टाद् वितानकम् ।

तथाष्टादश धान्यानि समन्तात् परिकल्पयेत् ॥ [म्प् २७७.१०–११, हेम् २४७–४८]

४.४.११ होमाधिवासनान्ते च स्नापितो वेदपुंगवैः ।  
त्रिः प्रदक्षिणम् आवृत्य मन्त्रम् एतम् उदीरयेत् ॥ [म्प् २७७.१२, हेम् २४८]

४.४.१२ नमस् ते कल्पवृक्षाय चिन्तितार्थप्रदायिने ।  
विश्वंभराय देवाय नमस् ते विश्वमूर्तये ॥ [म्प् २७७.१३, हेम् २४८]

४.४.१३ यस्मात् त्वम् एव विश्वात्मा ब्रह्मा स्थाणुर् दिवाकरः ।  
मूर्तामूर्त परं बीजम् अतः पाहि सनातन ॥ [म्प् २७७.१४, हेम् २४८]

४.४.१४ त्वम् एवामृतसर्वस्वम् अनन्तः पुरुषो ऽव्ययः ।  
संतानाद्यैर् उपेतः सन् पाहि संसारसागरात् ॥ [म्प् २७७.१५, हेम् २४८]

४.४.१५ एवम् आमन्त्र्य तं दद्याद् गुरवे कल्पपादपम् ।  
चतुर्भ्यश् चाथ ऋत्विग्भ्यः संतानादीन् प्रकल्पयेत् ॥ [म्प् २७७.१६, हेम् २४८]

४.४.१६ स्वल्पेष्व् एकाग्निवत् कुर्याद् गुरवे चाभिपूजनम् ।  
न वित्तशाठ्यं कुर्वीत न च विस्मयवान् भवेत् ॥ [म्प् २७७.१७, हेम् २४८–४९]

४.४.१७ अनेन विधिना यस् तु महादानं निवेदयेत् ।  
सर्वपापविनिर्मुक्तः सो ऽश्वमेधफलं लभेत् ॥ [म्प् २७७.१८, हेम् २४९]

४.४.१८ अप्सरोभिः परिवृतः सिद्धचारणकिंनरैः ।  
भूतान् भव्यांश् च मनुजांस् तारयेद् रोमसंमितान् ।

स्तूयमानो दिवः पृष्ठे पितृपुत्रप्रपौत्रकान् ॥ [म्प् २७७.१९–२०, हेम् २४९]

४.४.१९ विमानेनार्कवर्णेन विष्णुलोकं स गच्छति ।  
दिवि कल्पशतं तिष्ठेद् राजराजो भवेत् ततः ॥ [म्प् २७७.२०–२१, हेम् २४९]

४.४.२० नारायणबलोपेतो नारायणपरायणः ।  
नारायणकथासक्तो नारायणपुरं व्रजेत् ॥ [म्प् २७७.२१, हेम् २४९]

४.४.२१ यो वा पठेत् सकलकल्पतरुप्रदानं  
यो वा शृणोति पुरुषो ऽल्पधनः स्मरेद् वा ।

सो ऽपीन्द्रलोकम् अधिगम्य सहाप्सरोभिर्

मन्वन्तरं वसति पापविमुक्तदेहः ॥ [म्प् २७७.२२, हेम् २४९]

इति कल्पतरुदानम् ॥

## ०४.०५ गोसहस्रदानम् 
अथ गोसहस्रदानम् 

तत्र मत्स्यपुराणे

४.५.१ अथातः संप्रवक्ष्यामि महादानम् अनुत्तमम् ।  
गोसहस्रप्रदानाख्यं सर्वपापहरं परम् ॥ [म्प् २७८.१, हेम् २५१]

४.५.२ पुण्यां तिथिम् अथासाद्य युगमन्वन्तरादिकम् ।  
पयोव्रतस् त्रिरात्रं स्याद् एकरात्रम् अथापि वा ॥ [म्प् २७८.२, हेम् २५१]

४.५.३ लोकेशावाहनं कुर्यात् तुलापुरुषदानवत् ।  
पुण्याहवाचनं कुर्याद् धोमः कार्यस् तथैव च ॥ [म्प् २७८.३, हेम् २५१]

४.५.४ ऋत्विङ्मण्डपसंभारभूषणाछादनादिकम् ॥ [म्प् २७८.४, हेम् २५१]  
४.५.५ वृषं लक्षणसंयुक्तं वेदिमध्ये ऽधिवासयेत् ।  
गोसहस्राद् विनिःकृष्य गवां दशकम् एव तु ॥ [म्प् २७८.४, हेम् २५१]

लक्षणसंयुक्तं शुभलक्षणसंयुतम् । लक्षणानि च शुभानि मत्स्यपुराणो-क्तानि उन्नतस्कन्धककुदम् उज्ज्वलायतकम्बलम् इत्य् आदीनि । विनिःकृष्य गवां दशकं सहस्राद् अधिकम् अग्रे दशाधिकसहस्रविनियोगदर्शनात् ।

४.५.६ गोसहस्रं बहिः कुर्याद् वस्त्रमाल्यविभूषितम् ।  
सुवर्णशृङ्गाभरणं रौप्यपादसमन्वितम् ॥ [म्प् २७८.५, हेम् २५२]

४.५.७ अन्तः प्रवेश्य दशकं वस्त्रमाल्यैः प्रपूजयेत् ।  
सुवर्णघण्टिकायुक्तं ताम्रदोहनकान्वितम् ॥ [म्प् २७८.६, हेम् २५२]

४.५.८ सुवर्णतिलकोपेतं हेमपट्टैर् अलंकृतम् ।  
कौशेयवस्त्रसंवीतं माल्यगन्धसमन्वितम् ॥ [म्प् २७८.७, हेम् २५२]

४.५.९ हेमरत्नयुतैः शृङ्गैश् चामरैश् चोपशोभितम् ।  
पादुकोपानहछत्त्रचामरासनसंयुतम् ॥ [म्प् २७८.८]

४.५.१० गवां दशकमध्ये स्यात् काञ्चनो नन्दिकेश्वरः ।  
कौशेयवस्त्रसंवीतो नानाभरणसंयुतः ।

लवणद्रोणशिखरे माल्येक्षुफलसंयुतः ॥ [म्प् २७८.९–१०, हेम् २५३]

४.५.११ कुर्यात् पलशताद् ऊर्ध्वं सर्वम् एतद् अशेषतः ।  
शक्तितः पलसाहस्रत्रितयं यावद् एव तु ॥ [म्प् २७८.१०–११, हेम् २५३]

४.५.१२ गोशते ऽपि दशांशेन सर्वम् एतत् समाचरेत् ॥ [म्प् २७८.११, हेम् २५३]  
४.५.१३ पुण्यं कालम् अथासाद्य गीतमङ्गलनिस्वनैः ।  
सर्वौषध्युदकस्नानस्नापितो वेदपुंगवैः ।

इमम् उच्चारयेन् मन्त्रं गृहीतकुसुमाञ्जलिः ॥ [म्प् २७८.१२–१३, हेम् २५३–५४]

४.५.१४ नमो वो विश्वमूर्तिभ्यो विश्वमातृभ्य एव च ।  
लोकाधिवासिनीभ्यश् च रोहिणीभ्यो नमो नमः ॥ [म्प् २७८.१३–१४, हेम् २५४]

४.५.१५ गवाम् अङ्गेषु तिष्ठन्ति भुवनान्य् एकविंशतिः ।  
ब्रह्मादयस् तथा देवा रोहिण्यः पान्तु मातरः ॥ [म्प् २७८.१४–१५, हेम् २५४]

४.५.१६ गावो मे अग्रतः सन्तु गावः पृष्ठत एव च ।  
गावः शिरसि मे नित्यं गवां मध्ये वसाम्य् अहम् ॥ [म्प् २७८.१५–१६, हेम् २५४]

४.५.१७ यस्मात् त्वं वृषरूपेण धर्म एव सनातनः ।  
अष्टमूर्तेर् अधिष्ठानम् अतः पाहि सनातनः ॥ [म्प् २७८.१६–१७, हेम् २५४]

४.५.१८ इत्य् आमन्त्र्य ततो दद्याद् गुरवे नन्दिकेश्वरम् ।  
सर्वोपकरणोपेतं गोयुगं च विचक्षणः ॥ [म्प् २७८.१७–१८, हेम् २५४]

४.५.१९ ऋत्विग्भ्यो धेनुम् एकैकां दशकाद् विनिवेदयेत् ॥ [म्प् २७८.१८, हेम् २५४]  
४.५.२० गवां शतम् अथैकैकं तदर्धं वाथ विंशतिम् ।  
दश पञ्चाथ वा दद्याद् अन्येभ्यस् तदनुज्ञया ॥ [म्प् २७८.१९, हेम् २५४]

४.५.२१ नैका बहुभ्यो दातव्या यतो दोषकरी भवेत् ।  
बह्व्यस् त्व् एकस्य दातव्याः श्रीमदारोग्यवृद्धये ॥ [म्प् २७८.२०, हेम् २५५]

४.५.२२ पयोव्रतः पुनस् तिष्ठेद् एकाहं गोसहस्रदः ।  
श्रावयेच् छृणुयाद् वापि महादानानुकीर्तनम् ॥ [म्प् २७८.२१, हेम् २५५]

४.५.२३ तद् दिनं ब्रह्मचारी स्याद् यदीच्छेद् विपुलां श्रियम् ॥ [म्प् २७८.२२, हेम् २५५]  
४.५.२४ अनेन विधिना यस् तु गोसहस्रप्रदो भवेत् ।  
सर्वपापविनिर्मुक्तः सिद्धचारणसेवितः ॥ [म्प् २७८.२२, हेम् २५६]

४.५.२५ विमानेनार्कवर्णेन किङ्किणीजालमालिना ।  
सर्वेषां लोकपालानां लोके संपूज्यते ऽमरैः ॥ [म्प् २७८.२३, हेम् २५६]

४.५.२६ प्रतिमन्वन्तरं तिष्ठेत् पुत्रपौत्रसमन्वितः ।  
यावत् कल्पशतं तिष्ठेद् राजराजो भवेत् पुनः ॥ [म्प् २७८.२४, हेम् २५७]

४.५.२७ अश्वमेधशतं कुर्याच् छिवध्यानपरायणः ।  
वैष्णवं योगम् आस्थाय ततो मुच्येत बन्धनात् ॥ [म्प् २७८.२६, हेम् २५७]

४.५.२८ पितरश् चाभिनन्दन्ति गोसहस्रप्रदं शुभम् ।  
अपि स्यात् स कुले ऽस्माकं पुत्रो दौहित्र एव वा ।

गोसहस्रप्रदो भूत्वा नरकाद् उद्धरिष्यति ॥ [म्प् २७८.२७, हेम् २५७]

४.५.२९ तस्य कर्मकरो वा स्याद् अपि द्रष्टा तथैव च ।  
संसारसागराद् अस्माद् यो ऽस्मान् संतारयिष्यति ॥ [म्प् २७८.२८, हेम् २५७]

४.५.३० इति पठति य एतद् गोसहस्रप्रदानं  
सुरभवनम् उपेयात् संस्मरेद् वाथ पश्येत् ।

अनुभवति मुदं वा वाच्यमाने निकामं

प्रहतकलुषदेहः सो ऽपि यातीन्द्रलोकम् ॥ [म्प् २७८.२९, हेम् २५७]

इति गोसहस्रदानम् ॥

## ०४.०६ कामधेनुदानम्
अथ कामधेनुदानम्

तत्र मत्स्यपुराणे

४.६.१ अथातः शृणु भूपाल कामधेनुविधिं परम् ।  
सर्वकामप्रदं नॄणां महापातकनाशनम् ॥ [म्प् २७९.१, हेम् २६५]

४.६.२ लोकेशावाहनं तद्वद् धोमः कार्यो ऽधिवासनम् ।  
तुलापुरुषवत् कुर्यात् कुण्डमण्डपवेदिकाम् ॥ [म्प् २७९.२, हेम् २६५]

४.६.३ स्वल्पेष्व् एकाग्निवत् कुर्याद् गुरुर् एव समाहितः ।  
काञ्चनस्यातिशुद्धस्य धेनुं वत्सं च कारयेत् ॥ [म्प् २७९.३, हेम् २६५]

४.६.४ उत्तमा पलसाहस्रैस् तदर्धेन तु मध्यमा ।  
कनीयसी तदर्धेन कामधेनुः प्रकीर्तिता ।

शक्तितस् त्रिपलाद् ऊर्ध्वम् अशक्तो ऽपीह कारयेत् ॥ [म्प् २७९.४–५, हेम् २६५]

४.६.५ वेद्यां कृष्णाजिनं न्यस्य गुडप्रस्थसमन्वितम् ।  
न्यसेद् उपरि तां धेनुं महारत्नैर् अलंकृताम् ।

कुम्भाष्टकसमोपेतां नानाफलसमन्विताम् ॥[म्प् २७९.५–६, हेम् २६६]

४.६.६ तथाष्टादश धान्यानि समन्तात् परिकल्पयेत् ।  
इक्षुदण्डाष्टकं तद्वन् नानाफलविभूषितम् ।

भाजनं चासनं तद्वत् ताम्रदोहनकं तथा ॥ [म्प् २७९.७, हेम् २६६]

४.६.७ कौशेयवस्त्रद्वयसंप्रयुक्तां दीपातपत्राभरणाभिरामाम् ।  
सचामरां कुण्डलिनीं सघण्टागणित्रिकापादुकरौप्यपादाम् ॥

[म्प् २७९.८, हेम् २६६]

४.६.८ रसैश् च सर्वैः पुरतो ऽभिजुष्टां हरिद्रया पुष्पफलैर् अनेकैः ।  
अजाजिकुस्तुम्बुरुशर्कराभिर् वितानकं चोपरि पञ्चवर्णम् ॥

[म्प् २७९.९, हेम् २६६–६७]

सघण्टागणित्रिकापादुकरौप्यपादाम् इति सघण्टागणित्रिकापादुका च सा रौप्यपादा चेति विग्रहः । गणित्रिका अक्षमाला । अजाजी जीरकः । कुस्तुम्बुरु धान्याकम् ।

४.६.९ स्नातस् ततो मङ्गलशब्दघोषैः प्रदक्षिणीकृत्य सपुष्पहस्तः ।  
आवाहयेत् तां गुडधेनुमन्त्रैर् द्विजाय दद्याद् अथ दर्भपाणिः ॥

[म्प् २७९.१०, हेम् २६७]

द्विजायेति एकस्मै द्विजाय । एतच् चैकाग्निविधानपक्षे । अनेकाग्निविधानपक्षे तु तुलापुरुषवद् अनेकेभ्यो ऽपि देया ।

४.६.१० त्वं सर्वदेवगणमन्दिरमङ्गभूता  
विश्वेश्वरत्रिपथगोदधिपर्वतानाम् ।

त्वद्दानशस्त्रशकलीकृतपातकौघः

प्राप्तो ऽस्मि निर्वृतिम् अतीव परां नमामि ॥ [म्प् २७९.११, हेम् २६७]

४.६.११ लोके यथेप्सितफलार्थविधायिनीं त्वाम्  
आसाद्य को हि भवदुःखम् उपैति मर्त्यः ।

संसारदुःखशमनाय यतस्व कामं

त्वां कामधेनुर् इति देवगणा वदन्ति ॥ [म्प् २७९.१२, हेम् २६७–६८]

४.६.१२ आमन्त्र्य शीलकुलरूपगुणान्विताय  
विप्राय यः कनकधेनुम् इमां प्रदद्यात् ।

प्राप्नोति धाम स पुरंदरदेवजुष्टं

कन्यागणैः परिवृतः पदम् इन्दुमौलेः ॥ [म्प् २७९.१३, हेम् २६८]

इति कामधेनुदानम् ॥

## ०४.०७ हिरण्याश्वदानम् 
अथ हिरण्याश्वदानम् 

तत्र मत्स्यपुराणे

४.७.१ अथातः संप्रवक्ष्यामि हिरण्याश्वविधिं परम् ।  
यस्य प्रसादाद् भुवनम् अनन्तफलम् अश्नुते ॥ [म्प् २८०.१, हेम् २७४–७५]

४.७.२ पुण्यां तिथिम् अथासाद्य कृत्वा ब्राह्मणवाचनम् ।  
लोकेशावाहनं कुर्यात् तुलापुरुषदानवत् ॥ [म्प् २८०.२, हेम् २७५]

४.७.३ ऋत्विङ्मण्डपसंभारभूषणाछादनादिकम् ।  
स्वल्पे त्व् एकाग्निवत् कुर्याद् धेमवाजिमखं बुधः ॥ [म्प् २८०.३, हेम् २७५]

४.७.४ स्थापयेद् वेदिमध्ये तु कृष्णाजिनतिलोपरि ।  
कौशेयवस्त्रसंवीतं कारयेद् धेमवाजिनम् ॥ [म्प् २८०.४, हेम् २७५]

४.७.५ शक्तितस् त्रिपलाद् ऊर्ध्वम् आसहस्रपलाद् बुधः ।  
पादुकोपानहछत्त्रचामरासनभाजनैः ॥ [म्प् २८०.५, हेम् २७५]

४.७.६ पूर्णकुम्भाष्टकोपेतं माल्येक्षुफलसंयुतम् ।  
शय्यां सोपस्करां तद्वद् धेममार्तण्डसंयुताम् ॥ [म्प् २८०.६, हेम् २७५]

४.७.७ ततः सर्वौषधिस्नानस्नापितो वेदपुंगवैः ।  
इमम् उच्चारयेन् मन्त्रं गृहीतकुसुमाञ्जलिः ॥ [म्प् २८०.७, हेम् २७६]

४.७.८ नमस् ते सर्वदेवेश वेदाहरणलम्पट ।  
वाजिरूपेण माम् अस्मात् पाहि संसारसागरात् ॥ [म्प् २८०.८, हेम् २७६]

४.७.९ त्वम् एव सप्तधा भूत्वा छन्दोरूपेण भास्करम् ।  
यस्माद् भ्रामयसे लोकान् अतः पाहि सनातनः ॥ [म्प् २८०.९, हेम् २७६]

४.७.१० एवम् उच्चार्य गुरवे तम् अश्वं विनिवेदयेत् ।  
दत्त्वा पापक्षयाद् भानोर् लोकम् अभ्येति शाश्वतम् ॥ [म्प् २८०.१०, हेम् २७६]

४.७.११ गोभिर् विभवतः सर्वान् ऋत्विजश् चाभिपूजयेत् ।  
सर्वधान्योपकरणं गुरवे विनिवेदयेत् ॥ [म्प् २८०.११, हेम् २७६]

४.७.१२ सर्वशय्यादिकं दत्त्वा भुञ्जीतातैलम् एव हि ।  
पुराणश्राविणं तद्वत् कारयेद् भोजनादिकम् ॥ [म्प् २८०.१२, हेम् २७६]

विभवतः स्वविभवानुसारेण ऋत्विग्भ्यो गां दद्यात् । सर्वधान्योपकरणम् इति विनियोगात् पूर्वं धान्यासादनं गम्यते । पुराणश्रावी पुराणस्य श्रावयिता ।

४.७.१३ इमं हिरण्याश्वविधिं करोति यः संपूज्यमानो दिवि देवतेन्द्रैः ।  
विमुक्तपापः स पुरं मुरारेः प्राप्नोति सिद्धैर् अभिपूजितः सन् ॥

[म्प् २८०.१३, हेम् २७७]

४.७.१४ इति पठति य एतद् धेमवाजिप्रदानं  
स कलिकलुषमुक्तः सो ऽश्वमेधेन भूयः ।

कनकमयविमानेनार्कलोकं प्रयाति

त्रिदशपतिवधूभिः पूज्यते यो ऽथ पश्येत् ॥ [म्प् २८०.१४, हेम् २७७]

४.७.१५ यो वा शृणोति पुरुषो ऽल्पधनः स्मरेद् वा  
हेमाश्वदानम् अभिनन्दयतीह लोके ।

सो ऽपि प्रयाति हतकल्मषशुद्धदेहः

स्थानं पुरंदरमहेश्वरदेवजुष्टम् ॥ [म्प् २८०.१५, हेम् २७७]

इति हिरण्याश्वदानम् ॥

## ०४.०८ अश्वरथदानम्
**४.८ अथाश्वरथदानम्**

तत्र मत्स्यपुराणे

४.८.१ अथातः संप्रवक्ष्यामि महादानम् अनुत्तमम् ।  
पुण्यम् अश्वरथं नाम महापातकनाशनम् ॥ [म्प् २८१.१, हेम् २७९]

४.८.२ पुण्यं दिनम् अथासाद्य कृत्वा ब्राह्मणवाचनम् ।  
लोकेशावाहनं कुर्यात् तुलापुरुषदानवत् ॥ [म्प् २८१.२, हेम् २७९]

४.८.३ ऋत्विङ्मण्डपसंभारभूषणाछादनादिकम् ।  
कृष्णाजिने तिलान् कृत्वा काञ्चनं स्थापयेद् रथम् ॥ [म्प् २८१.३, हेम् २७९]

४.८.४ सप्ताश्वं चतुरश्वं वा चतुश्चक्रं सकूबरम् ।  
ऐन्द्रनीलेन कुम्भेन ध्वजरूपेण संयुतम् ॥ [म्प् २८१.४, हेम् २७९–८०]

कूबरो युगाधारकाष्ठम् । ऐन्द्रनीलेन इन्द्रनीलमणिमयेन कलशेन ध्वज-रूपेण संयुतम् ।

४.८.५ लोकपालाष्टकोपेतं पद्मरागदलान्वितम् ।  
चत्वारः पूर्णकलशा धान्यान्य् अष्टादशैव तु ॥ [म्प् २८१.५, हेम् २८०]

४.८.६ कौशेयवस्त्रसंयुक्तम् उपरिष्टाद् वितानकम् ।  
माल्येक्षुफलसंयुक्तं पुरुषेण समन्वितम् ॥ [म्प् २८१.६, हेम् २८०]

४.८.७ यो यद्भक्तः पुमान् कुर्यात् स तन्नाम्नाधिवासनम् ॥ [म्प् २८१.७, हेम् २८०]  
४.८.८ छत्त्रचामरकौशेयवस्त्रोपानहपादुकाः ।  
गोभिर् विभवतः सार्धं दद्याच् च शयनासनम् ॥ [म्प् २८१.७–८, हेम् २८०]

४.८.९ आभारात् त्रिपलाद् ऊर्ध्वं शक्तितः कारयेद् बुधः ॥ [म्प् २८१.८, हेम् २८०]  
इभारः पलसहस्रद्वयम् ।

४.८.१० अश्वाष्टकेन संयुक्तं चतुर्भिर् अथ वाजिभिः ।  
द्वाभ्याम् अथ युतं दद्याद् धेमसिंहध्वजान्वितम् ॥ [म्प् २८१.९, हेम् २८०]

४.८.११ चक्ररक्षाव् उभौ तस्य तुरगस्थाव् अथाश्विनौ ॥ [म्प् २८१.१०, हेम् २८१]  
इचक्ररक्षौ चक्रसमीपे ऽश्वारूढाव् अश्विनीकुमारौ कार्यौ ।

४.८.१२ पुण्यं कालं ततः प्राप्य पूर्ववत् स्नापितो द्विजैः ।  
शुक्लमाल्याम्बरो दद्याद् इमं मन्त्रम् उदीरयेत् ॥ [म्प् २८१.१०–११, हेम् २८१]

४.८.१३ नमो नमः पापविनाशनाय विश्वात्मने वेदतुरंगमाय ।  
धाम्नाम् अधीशाय भवाभिधाय पापौघदावानल देहि शान्तिम् ॥

[म्प् २८१.१२, हेम् २८१]

४.८.१४ वस्वष्टकादित्यमरुद्गणानां त्वम् एव धाता परमं निधानम् ।  
यतस् ततो मे हृदयं प्रयातु धर्मैकतानत्वम् अघौघनाशात् ॥

[म्प् २८१.१३, हेम् २८१]

४.८.१५ इति तुरगरथप्रदानम् एवं  
भवभयसूदनम् अत्र यः करोति ।

स कलुषपटलैर् विमुक्तदेहः

परमम् उपैति पदं पिनाकपाणेः ॥ [म्प् २८१.१४, हेम् २८२]

४.८.१६ देदीप्यमानवपुषा विजितप्रभावम्  
आक्रम्य मण्डलम् अखण्डम् अखण्डभानोः ।

सिद्धाङ्गनानयनषट्पदपीयमान-

वक्त्राम्बुजो ऽम्बुजभवेन चिरं सदास्ते ॥ [म्प् २८१.१५, हेम् २८२]

४.८.१७ इति पठति शृणोति वा य इत्थं  
कनकतुरंगरथप्रदानम् एवम् ।

स न नरकपुरं व्रजेत् कदाचिन्

नरकरिपोर् भवनं प्रयाति भूयः ॥ [म्प् २८१.१६, हेम् २८३]

इति हिरण्याश्वरथदानम् ॥

## ०४.०९ हेमहस्तिरथदानम्
अथ हेमहस्तिरथदानम्

तत्र मत्स्यपुराणे

४.९.१अथातः संप्रवक्ष्यामि हेमहस्तिरथं शुभम् ।  
यस्य प्रसादाद् भुवनं वैष्णवं याति मानवः ॥ [म्प् २८२.१, हेम् २८३]

४.९.२ पुण्यां तिथिं समासाद्य तुलापुरुषदानवत् ।  
विप्रवाचनकं कुर्याल् लोकेशावाहनं बुधः ॥ [म्प् २८२.२, हेम् २८३]

४.९.३ ऋत्विङ्मण्डपसंभारभूषणाछादनादिकम् ।  
अत्राप्य् उपोषितस् तद्वद् ब्राह्मणैः सह भोजनम् ॥ [म्प् २८२.२–३, हेम् २८३]

४.९.४ कुर्यात् पुष्परथाकारं काञ्चनं मणिमण्डितम् ।  
वलभीभिर् विचित्राभिश् चतुश्चक्रसमन्वितम् ॥ [म्प् २८२.३–४, हेम् २८३]

इपुष्परथः क्रीडार्थो रथः । स च वलभीभिर् युक्तो भवति ।

४.९.५ लोकपालाष्टकोपेतं ब्रह्मार्कशिवसंयुतम् ।  
मध्ये नारायणोपेतं लक्ष्मीपुष्टिसमन्वितम् ॥ [म्प् २८२.५, हेम् २८३–८४]

४.९.६ कृष्णाजिने तिलद्रोणं कृत्वा संस्थापयेद् रथम् ।  
तथाष्टादश धान्यानि भाजनासनचन्दनैः ॥ [म्प् २८२.४, ६, हेम् २८४]

४.९.७ दीपिकोपानहछत्त्रदर्पणं पादुकान्वितम् ।  
ध्वजे तु गरुडं कृत्वा कूबराग्रे विनायकम् ॥ [म्प् २८२.६–७, हेम् २८४]

४.९.८ नानाफलसमायुक्तम् उपरिष्टाद् वितानकम् ।  
कौशेयं पञ्चवर्णं तु अम्लानकुसुमान्वितम् ॥ [म्प् २८२.७–८, हेम् २८४]

४.९.९ चतुर्भिः कलशैः सार्धं गोभिर् अष्टाभिर् अन्वितम् ।  
चतुर्भिर् हेममातंगैर् मुक्तादामविभूषितैः ॥ [म्प् २८२.८–९, हेम् २८४]

४.९.१० स्वरूपतः करिभ्यां च युक्तं कृत्वा निवेदयेत् ।  
कुर्यात् पञ्चपलाद् ऊर्ध्वम् आभाराद् अपि शक्तितः ॥ [म्प् २८२.९–१०, हेम् २८४]

४.९.११ तथा मङ्गलशब्देन स्नापितो वेदपुंगवैः ।  
त्रिः प्रदक्षिणम् आवृत्य गृहीतकुसुमाञ्जलिः ।

इमम् उच्चारयेन् मन्त्रं ब्राह्मणेभ्यो निवेदयेत् ॥ [म्प् २८२.१०–११, हेम् २८५]

४.९.१२ नमो नमः शङ्करपद्मजार्कलोकेशविद्याधरवासुदेवैः ।  
त्वं सेव्यसे वेदपुराणयज्ञतेजोमयस्यन्दन पाहि तस्मात् ॥

[म्प् २८२.१२, हेम् २८५]

४.९.१३ यत् तत् पदं परमगुह्यतमं मुरारेर्  
आनन्दहेतु गुणरूपविमुक्तम् अन्तः ।

योगैकमानसदृशो मुनयः समाधौ

पश्यन्ति तत् त्वम् असि नाथ रथे ऽधिरूढः ॥ [म्प् २८२.१३, हेम् २८५]

४.९.१४ यस्मात् त्वम् एव भवसागरसंप्लुतानाम्  
आनन्दभाण्डभृतम् अध्वरपानपात्रम् ।

तस्माद् अघौघशमनेन कुरु प्रसादं

चामीकरेभरथमाधव संप्रदानात् ॥ [म्प् २८२.१४, हेम् २८६]

४.९.१५ इत्थं प्रणम्य कनकेभरथप्रदानं  
यः कारयेत् सकलपापविमुक्तदेहः ।

विद्याधरामरमुनीन्द्रगणाभिजुष्टं

प्राप्नोत्य् असौ पदम् अतीन्द्रियम् इन्दुमौलेः ॥ [म्प् २८२.१५, हेम् २८७]

४.९.१६ कृतदुरितवितानप्रोज्ज्वलद्वह्निजाल-  
व्यतिकरहतदेहोद्वेगभाजो ऽपि बन्धून् ।

नयति च पितृपुत्रान् रौरवाद् अप्य् अशेषान्

कृतगजरथदानाच् छाश्वतं सद्म विष्णोः ॥ [म्प् २८२.१६, हेम् २८७]

इति हेमहस्तिरथदानम् ॥

## ०४.१० पञ्चलाङ्गलदानम्
अथ पञ्चलाङ्गलदानम्

तत्र मत्स्यपुराणे

४.१०.१अथातः संप्रवक्ष्यामि महादानम् अनुत्तमम् ।  
पञ्चलाङ्गलकं नाम महापातकनाशनम् ॥ [म्प् २८३.१, हेम् २८७]

४.१०.२ पुण्यां तिथिम् अथासाद्य युगादिग्रहणादिकाम् ।  
भूमिदानं नरो दद्यात् पञ्चलाङ्गलकान्वितम् ॥ [म्प् २८३.२, हेम् २८७]

४.१०.३ कर्वटं खेटकं चापि ग्रामं वा सस्यमालिनम् ।  
निवर्तनशतं वापि तदर्धं वापि शक्तितः ॥ [म्प् २८३.३, हेम् २८८]

४.१०.४ सारदारुमयान् कृत्वा हलान् पञ्च विचक्षणः ।  
सर्वोपकरणैर् युक्तान् अन्यान् पञ्च च काञ्चनान् ॥ [म्प् २८३.४, हेम् २८८]

कर्वटादिस्वरूपं मार्कण्डेयपुराणे तद्यथा—

४.१०.५ सोत्सेधवप्रप्राकारं सर्वतः खातकावृतम् ।  
योजनार्धार्धविष्कम्भम् अष्टभागायतं पुरम् ।

तदर्धेन तथा खेटं तत्पादोनं च कर्वटम् ॥ [मार्प् ४६.४३–४५, हेम् २८८]

४.१०.६ तथा शूद्रजनप्राया सुसमृद्धकृषीवला ।  
क्षेत्रोपभोगभूमध्ये वसतिर् ग्रामसंज्ञिता ॥ [मार्प् ४६.४७, हेम् २८८]

उपकरणानि युगयोक्त्रादीनि ।

४.१०.७वृषान् लक्षणसंयुक्तान् दशैव च धुरंधरान् ।  
सुवर्णशृङ्गाभरणान् मुक्तालाङ्गूलभूषितान् ॥ [म्प् २८३.५, हेम् २८८]

४.१०.८ रौप्यपादाग्रतिलकान् रक्तकौशेयभूषितान् ।  
स्रग्दामचन्दनयुतान् शालायाम् अधिवासयेत् ॥ [म्प् २८३.६, हेम् २८८]

४.१०.९ पर्जन्यादित्यरुद्रेभ्यः पायसं निर्वपेच् चरुम् ।  
एकस्मिन्न् एव कुण्डे तु चरुम् अस्मै निवेदयेत् ॥ [म्प् २८३.७, हेम् २८८]

पर्जन्यादित्यरुद्रेभ्य इति विहितस्य पायसचरुप्रभृतेर् होमस् तल्लिङ्गैर् मन्त्रैः ।

४.१०.१० पलाशसमिधस् तद्वद् आज्यं कृष्णतिलांस् तथा ।  
तुलापुरुषवत् कुर्याल् लोकेशावाहनं बुधः ॥ [म्प् २८३.८, हेम् २८९]

४.१०.११ ततो मङ्गलशब्देन शुक्लमाल्याम्बरो बुधः ।  
आहूय द्विजदांपत्यं हेमसूत्राङ्गुलीयकैः ॥ [म्प् २८३.९, हेम् २८९]

४.१०.१२ कौशेयवस्त्रकटकैर् मणिभिश् चाभिपूजयेत् ।  
शय्यां सोपस्करां दद्याद् धेनुम् एकां पयस्विनीम् ॥ [म्प् २८३.१०, हेम् २८९]

४.१०.१३ तथाष्टादश धान्यानि समन्ताद् अधिवासयेत् ।  
ततः प्रदक्षिणं कुर्याद् गृहीतकुसुमाञ्जलिः ॥ [म्प् २८३.११, हेम् २८९]

४.१०.१४ इमम् उच्चारयेन् मन्त्रम् अथ सर्वं निवेदयेत् ॥ [म्प् २८३.१२, हेम् २८९]  
४.१०.१५ यस्माद् देवगणाः सर्वे स्थावराणि चराणि च ।  
धुरंधराङ्गे तिष्ठन्ति तस्माद् भक्तिः शिवे ऽस्तु मे ॥ [म्प् २८३.१२–१३, हेम् २९०]

४.१०.१६ यस्मात् तु भूमिदानस्य कलां नार्हन्ति षोडशीम् ।  
दानान्य् अन्यानि मे भक्तिर् धर्म एव दृढा भवेत् ॥ [म्प् २८३.१३–१४, हेम् २९०]

४.१०.१७ दण्डेन सप्तहस्तेन त्रिंशद् दण्डान् निवर्तनम् ।  
त्रिभागहीनं गोचर्ममानम् आह प्रजापतिः ॥ [म्प् २८३.१४–१५, हेम् २९०]

४.१०.१८ मानेनानेन यो दद्यान् निवर्तनशतं बुधः ।  
विधिनानेन तस्याशु क्षीयते पापसंहतिः ॥ [म्प् २८३.१५, हेम् २९०]

४.१०.१९ तदर्धम् अपि वा दद्याद् अपि गोचर्ममात्रकम् ।  
भवनस्थानमात्रं वा सो ऽपि पापैः प्रमुच्यते ॥ [म्प् २८३.१६, हेम् २९०]

४.१०.२० यावन्ति लाङ्गलकमार्गमुखानि भूमेर्  
भासां पतेर् दुहितुर् अङ्गजरोमकाणि ।

तावन्ति शङ्करपुरे स समा हि तिष्ठेद्

भूमिप्रदानम् इह यः कुरुते मनुष्यः ॥ [म्प् २८३.१७, हेम् २९०]

४.१०.२१ गन्धर्वकिंनरसुरासुरसिद्धसङ्घैर्  
आधूतचामरम् उपेत्य महद् विमानम् ।

संपूज्यते पितृपितामहबन्धुयुक्तः

शम्भोः पुरं व्रजति चामरनायकः सन् ॥ [म्प् २८३.१८, हेम् २९०–९१]

४.१०.२२ इन्द्रत्वम् अप्य् अधिगतं क्षयम् अभ्युपैति  
गोभूमिलाङ्गलधुरंधरसंप्रदानात् ।

तस्माद् अघौघपटलक्षयकारि भूमेर्

दानं विधेयम् अभिभूतिभवोद्भवाय ॥ [म्प् २८३.१९, हेम् २९१]

इति पञ्चलाङ्गलदानम् ॥

## ०४.११ पृथिवीदानम् 
अथ पृथिवीदानम् 

तत्र मत्स्यपुराणे

४.११.१ अथातः संप्रवक्ष्यामि धरादानम् अनुत्तमम् ।  
पापक्षयकरं नॄणाम् अमङ्गल्यविनाशनम् ॥ [म्प् २८४.१, हेम् २९४]

४.११.२ कारयेत् पृथिवीं हैमीं जम्बूद्वीपानुकारिणीम् ।  
मर्यादापर्वतवतीं मध्ये मेरुसमन्विताम् ।

लोकपालाष्टकोपेतां नववर्षसमन्विताम् ॥ [म्प् २८४.२–३, हेम् २९४]

मर्यादापर्वता अष्टौ हिमवदादयः ।

४.११.३नदीनदशतोपेतां सप्तसागरवेष्टिताम् ।  
महारत्नसमाकीर्णां वसुरुद्रार्कसंयुताम् ॥ [म्प् २८४.३–४, हेम् २९४, २९८]

४.११.४ हेम्नः पलसहस्रेण तदर्धेनाथ शक्तितः ।  
शतत्रयेण वा कुर्याद् द्विशतेन शतेन वा ॥ [म्प् २८४.४–५, हेम् २९८]

४.११.५ कुर्यात् पञ्चपलाद् ऊर्ध्वम् अशक्तो ऽपि विचक्षणः ॥ [म्प् २८४.५, हेम् २९८]  
४.११.६ तुलापुरुषवत् कुर्याल् लोकेशावाहनं बुधः ।  
ऋत्विङ्मण्डपसंभारभूषणाछादनादिकम् ॥ [म्प् २८४.६, हेम् २९८]

४.११.७ वेद्यां कृष्णाजिनं कृत्वा तिलानाम् उपरि न्यसेत् ॥ [म्प् २८४.७, हेम् २९८]  
४.११.८ तथाष्टादश धान्यानि रसांश् च लवणादिकान् ।  
तथाष्टौ पूर्णकलशान् समन्तात् परिकल्पयेत् ॥ [म्प् २८४.७–८, हेम् २९८]

४.११.९ वितानकं च कौशेयं फलानि विविधानि च ।  
तथांशुकानि रम्याणि श्रीखण्डशकलानि च ॥ [म्प् २८४.८–९, हेम् २९८]

४.११.१० इत्य् एवं रचयित्वा ताम् अधिवासनपूर्वकम् ।  
शुक्लमाल्याम्बरधरो मुक्ताभरणभूषितः ॥ [म्प् २८४.९–१०, हेम् २९८]

४.११.११ प्रदक्षिणं ततः कृत्वा गृहीतकुसुमाञ्जलिः ।  
पुण्यकालम् अथासाद्य मन्त्रान् एतान् उदाहरेत् ॥ [म्प् २८४.१०–११, हेम् २९८]

४.११.१२ नमस् ते सर्वदेवानां त्वम् एव भवनं यतः ।  
धात्री च सर्वभूतानाम् अतः पाहि वसुंधरे ॥ [म्प् २८४.११–१२, हेम् २९९]

४.११.१३ वसु धारयसे यस्माद् वसु चातीव निर्मलम् ।  
वसुंधरा ततो जाता तस्मात् पाहि भयाद् अलम् ॥ [म्प् २८४.१२–१३, हेम् २९९]

४.११.१४ चतुर्मुखो ऽपि नो गच्छेद् यस्माद् अन्तं तवाचले ।  
अनन्तायै नमस् तस्मात् पाहि संसारसागरात् ॥ [म्प् २८४.१३–१४, हेम् २९९]

४.११.१५ त्वम् एव लक्ष्मीर् गोविन्दे शिवे गौरीति संस्थिता ।  
गायत्री ब्रह्मणः पार्श्वे ज्योत्स्ना चन्द्रे रवौ प्रभा ॥ [म्प् २८४.१४–१५, हेम् २९९]

४.११.१६ बुद्धिर् बृहस्पतौ ख्याता मेधा मुनिषु संस्थिता ।  
विश्वं व्याप्य स्थिता यस्मात् ततो विश्वंभरा मता ॥ [म्प् २८४.१५–१६, हेम् २९९]

४.११.१७ धृतिः स्मृतिः क्षमा क्षोणी पृथ्वी वसुमती रसा ।  
एताभिर् मूर्तिभिः पाहि देवि संसारसागरात् ॥ [म्प् २८४.१६–१७, हेम् २९९]

४.११.१८ एवम् उच्चार्य तां देवीं ब्राह्मणेभ्यो निवेदयेत् ॥ [म्प् २८४.१७, हेम् २९९]  
४.११.१९ धरार्धं वा चतुर्भागं गुरवे प्रतिपादयेत् ।  
शेषं चैवाथ ऋत्विग्भ्यः प्रणिपत्य विसर्जयेत् ॥ [म्प् २८४.१८, हेम् २९९]

४.११.२० अनेन विधिना यस् तु दद्याद् धेमधरां शुभाम् ।  
पुण्यकाले तु संप्राप्ते स पदं याति वैष्णवम् ॥ [म्प् २८४.१९, हेम् ३००]

४.११.२१ विमानेनार्कवर्णेन किङ्किणीजालमालिना ।  
नारायणपुरं गत्वा कल्पत्रयम् अथो वसेत् ॥ [म्प् २८४.२०, हेम् ३०१]

४.११.२२ पितॄंश् च पुत्रपौत्रांश् च तारयेद् एकविंशतिम् ॥ [म्प् २८४.२०, हेम् ३०१]  
४.११.२३ इति पठति य इत्थं यः शृणोति प्रसङ्गाद्  
अपि कलुषवितानैर् मुक्तदेहः समन्तात् ।

दिवम् अमरवधूभिर् याति संप्रार्थ्यमाणः

पदम् अमरसहस्रैः सेवितं चन्द्रमौलेः ॥ [म्प् २८४.२१, हेम् ३०१]

इति पृथिवीदानम् ॥

## ०४.१२ विश्वचक्रदानम्
अथ विश्वचक्रदानम्

तत्र मत्स्यपुराणे

४.१२.१अथातः संप्रवक्ष्यामि महादानम् अनुत्तमम् ।  
विश्वचक्रम् इति ख्यातं सर्वपापप्रणाशनम् ॥ [म्प् २८५.१, हेम् ३२६]

४.१२.२ तपनीयस्य शुद्धस्य विश्वचक्रं तु कारयेत् ॥ [म्प् २८५.२, हेम् ३२६]  
४.१२.३ श्रेष्ठं पलसहस्रेण तदर्धेन तु मध्यमम् ।  
तस्यार्धेन कनिष्ठं स्याद् विश्वचक्रम् उदाहृतम् ॥ [म्प् २८५.२–३, हेम् ३२६]

४.१२.४ अन्यद् विंशत्पलाद् ऊर्ध्वम् अशक्तो ऽपि निवेदयेत् ॥ [म्प् २८५.३, हेम् ३२६]  
४.१२.५ षोडशारं ततश् चक्रं भ्रमन्नेम्यष्टकावृतम् ।  
नाभिपद्मे स्थितं विष्णुं योगारूढं चतुर्भुजम् ।

शङ्खचक्रे ऽस्य पार्श्वे तु देव्यष्टकसमावृतम् ॥ [म्प् २८५.४–५, हेम् ३२६]

४.१२.६ द्वितीयावरणे तद्वत् पूर्वतो जलशायिनम् ।  
अत्रिर् भृगुर् वसिष्ठश् च ब्रह्मा कश्यप एव च ॥ [म्प् २८५.५–६, हेम् ३२७]

४.१२.७ मत्स्यः कूर्मो वराहश् च नरसिंहो ऽथ वामनः ।  
रामो रामश् च रामश् च बुद्धः कल्की च स क्रमात् ॥ [म्प् २८५.६–७, हेम् ३२७]

४.१२.८ तृतीयावरणे गौरी मातृभिर् वसुभिर् वृता ।  
चतुर्थे द्वादशादित्या वेदाश् चत्वार एव च ॥ [म्प् २८५.७–८, हेम् ३२८–२९]

४.१२.९ पञ्चमे पञ्च भूतानि रुद्राश् चैकादशैव तु ।  
लोकपालाष्टकं षष्ठे दिङ्मातङ्गास् तथैव च ॥ [म्प् २८५.८–९, हेम् ३२९]

४.१२.१० सप्तमे ऽस्त्राणि सर्वाणि मङ्गलानि च कारयेत् ।  
अन्तरान्तरतो देवान् विन्यसेद् अष्टमे पुनः ॥ [म्प् २८५.९–१०, हेम् ३२९]

मातरो ब्रह्माण्याद्याः सप्त । अस्त्राणि खड्गादीन्य् अष्टौ । मङ्गलानि दक्षिणावर्त्त-शङ्खादीनि । अन्तरान्तरतः अन्तराणां मध्ये ।

४.१२.११ तुलापुरुषवच् छेषं समन्तात् परिकल्पयेत् ।  
ऋत्विङ्मण्डपसंभारभूषणाछादनादिकम् ॥ [म्प् २८५.१०–११, हेम् ३३१]

४.१२.१२ विश्वचक्रं ततः कुर्यात् कृष्णाजिनतिलोपरि ।  
तथाष्टादश धान्यानि रसांश् च लवणादिकान् ॥ [म्प् २८५.११–१२, हेम् ३३१]

४.१२.१३ पूर्णकुम्भाष्टकं चैव वस्त्राणि विविधानि च ।  
माल्येक्षुफलरत्नानि वितानं चापि कारयेत् ॥ [म्प् २८५.१२–१३, हेम् ३३१]

४.१२.१४ ततो मङ्गलशब्देन स्नातः शुक्लाम्बरो गृही ।  
होमाधिवासनान्ते तु गृहीतकुसुमाञ्जलिः ।

इमम् उच्चारयेन् मन्त्रं त्रिः कृत्वा तु प्रदक्षिणम् ॥ [म्प् २८५.१३–१४, हेम् ३३२]

४.१२.१५ नमो विश्वमयायेति विश्वचक्रात्मने नमः ।  
परमानन्दरूपि त्वं पाहि नः पापकर्दमात् ॥ [म्प् २८५.१४–१५, हेम् ३३२]

४.१२.१६ तेजोमयम् इदं यस्मात् सदा पश्यन्ति योगिनः ।  
हृदि त्वां त्रिगुणातीतं विश्वचक्रं नमाम्य् अहम् ॥ [म्प् २८५.१५–१६, हेम् ३३२]

४.१२.१७ वासुदेवे स्थितं चक्रं चक्रमध्ये तु माधवः ।  
अन्योन्याधाररूपेण प्रणमामि स्थिताव् इह ॥ [म्प् २८५.१६–१७, हेम् ३३२]

४.१२.१८ विश्वचक्रम् इदं यस्मात् सर्वपापहरं परम् ।  
आयुधं चाधिवासश् च भवाद् उद्धर माम् अतः ॥ [म्प् २८५.१७–१८, हेम् ३३२]

४.१२.१९ इत्य् आमन्त्र्य ततो दद्याद् विश्वचक्रं विमत्सरः ।  
विमुक्तः सर्वपापेभ्यो विष्णुलोके महीयते ॥ [म्प् २८५.१८–१९, हेम् ३३२]

४.१२.२० वैकुण्ठलोकम् आसाद्य चतुर्बाहुः सनातनः ।  
सेव्यते ऽप्सरसां सङ्घैस् तिष्ठेत् कल्पशतत्रयम् ॥ [म्प् २८५.१९–२०, हेम् ३३३]

४.१२.२१ प्रणमेद् वा स्वयं कृत्वा विश्वचक्रं दिने दिने ।  
तस्यायुर् वर्धते नित्यं लक्ष्मीश् च विपुला भवेत् ॥ [म्प् २८५.२०, हेम् ३३३]

४.१२.२२ इति सकलजगत्सुराधिवासं  
वितरति यस् तपनीयषोडशारम् ।

हरिभवनम् उपागतः स सिद्धैश्

चिरम् अधिगम्य नमस्यते शिरोभिः ॥ [म्प् २८५.२१, हेम् ३३३]

४.१२.२३ असुदर्शनतां प्रयाति शत्रोर्  
मदनसुदर्शनतां च कामिनीनाम् ।

स सुदर्शनकेशवानुरूपः

कनकसुदर्शनदानदग्धपापः ॥ [म्प् २८५.२२, हेम् ३३३]

४.१२.२४ कृतगुरुदुरितानि षोडशार-  
प्रवरसुदर्शनदानतो निरस्य ।

व्रजति च स मुरारिधाम भित्त्वा

भवम् अभितो भुवने भयानि भूयः ॥ [म्प् २८५.२३, हेम् ३३३]

इति विश्वचक्रदानम् ॥

## ०४.१३ कल्पलतादानम्
अथ कल्पलतादानम्

तत्र मत्स्यपुराणे

४.१३.१अथातः संप्रवक्ष्यामि महादानम् अनुत्तमम् ।  
महाकल्पलतानाम महापातकनाशनम् ॥ [म्प् २८६.१, हेम् ३३४]

४.१३.२ पुण्यां तिथिम् अथासाद्य कृत्वा ब्राह्मणवाचनम् ।  
ऋत्विङ्मण्डपसंभारभूषणाछादनादिकम् ।

तुलापुरुषवत् कुर्याल् लोकेशावाहनादिकम् ॥ [म्प् २८६.२–३, हेम् ३३४]

४.१३.३ चामीकरमयीः कुर्याद् दश कल्पलताः समाः ।  
नानापुष्पफलोपेता नानांशुकविभूषिताः ॥ [म्प् २८६.३–४, हेम् ३३४]

४.१३.४ विद्याधरसुपर्णानां मिथुनैर् उपशोभिताः ।  
हारान् आदित्सुभिः सिद्धैः फलानि च विहंगमैः ॥ [म्प् २८६.४–५, हेम् ३३४]

४.१३.५ लोकपालानुसारिण्यः कर्तव्यास् तासु देवताः ॥ [म्प् २८६.५, हेम् ३३४]  
४.१३.६ ब्राह्मीम् अनन्तशक्तिं च लवणस्योपरि न्यसेत् ।  
अधस्ताल् लतयोर् मध्ये पद्मशङ्खधरे शुभे ॥ [म्प् २८६.६, हेम् ३३४]

४.१३.७ भासनस्था तु गुडे पूर्वतः कुलिशायुधा ।  
रजन्यजस्थिताग्नेयी स्रुवपाणिर् अथानले ॥ [म्प् २८६.७, हेम् ३३५]

रजन्यजस्थिता छागवाहना हरिद्रोपरि संस्थिता । आनले आग्नेयदिग्भागे ।

४.१३.८ याम्यां च महिषारूढा गदिनी तण्डुलोपरि ।  
घृते तु नैरृती स्थाप्या सखड्गा दक्षिणापरे ॥ [म्प् २८६.८, हेम् ३३५]

दक्षिणापरे दक्षिणपश्चिमदिग्भागे ।

४.१३.९ वारुणे वारुणी क्षीरे झषस्था नागपाशिनी ।  
पताकिनी च वायव्ये मृगस्था शर्करोपरि ॥ [म्प् २८६.९, हेम् ३३५]

४.१३.१० सौम्या तिलेषु संस्थाप्या शङ्खिनी निधिसंस्थिता ।  
माहेश्वरी वृषगता नवनीते त्रिशूलिनी ॥ [म्प् २८६.१०, हेम् ३३५]

४.१३.११ मौलिन्यो वरदास् तद्वत् कर्तव्या बालिकान्विताः ।  
शक्त्या पञ्चपलाद् ऊर्ध्वम् आसहस्रात् प्रकल्पयेत् ॥ [म्प् २८६.११, हेम् ३३५]

४.१३.१२ सर्वासाम् उपरिष्टाच् च पञ्चवर्णं वितानकम् ।  
धेनवो दश कुम्भाश् च वस्त्रयुग्मानि चैव हि ॥ [म्प् २८६.१२, हेम् ३३५]

४.१३.१३ मध्यमे द्वे तु गुरवे ऋत्विग्भ्यो ऽन्यास् तथैव च ॥ [म्प् २८६.१३, हेम् ३३६]  
४.१३.१४ ततो मङ्गलशब्देन स्नातः शुक्लाम्बरो बुधः ।  
त्रिः प्रदक्षिणम् आवृत्य मन्त्रान् एतान् उदीरयेत् ॥ [म्प् २८६.१३, हेम् ३३६]

४.१३.१५ नमो नमः पापविनाशिनीभ्यो ब्रह्माण्डलोकेश्वरपालिनीभ्यः ।  
आशंसिताधिक्यफलप्रदाभ्यो दिग्भ्यस् तथा कल्पलतावधूभ्यः ॥

[म्प् २८६.१४, हेम् ३३६]

४.१३.१६ इति सकलदिगङ्गनाप्रदानं  
भवभयसूदनकारि यः करोति ।

अभिमतफलदे स नाकलोके

वसति पितामहवत्सराणि त्रिंशत् ॥ [म्प् २८६.१५, हेम् ३३६–३७]

अभिमतफलदे इष्टफलदायिनि ।

४.१३.१७ पितृशतम् अथ तारयेद् भवाब्धेर्  
भवदुरितौघविनाशशुद्धदेहः ।

सुरपतिवनितासहस्रसंख्यैः

परिवृतम् अम्बुजसंभवाभिनन्द्यः ॥ [म्प् २८६.१६, हेम् ३३७]

४.१३.१८ इति विधानम् इदं सदिगङ्गना-  
कनककल्पलताविनिवेदने ।

पठति यः स्मरतीह तथेक्षते

स पदम् एति पुरंदरसेवितम् ॥ [म्प् २८६.१७, हेम् ३३७]

इति कल्पलतादानम् ॥

## ०४.१४ सप्तसागरदानम्
अथ सप्तसागरदानम्

तत्र मत्स्यपुराणे

४.१४.१ अथातः संप्रवक्ष्यामि महादानम् अनुत्तमम् ।  
सप्तसागरकं नाम सर्वपापप्रणाशनम् ॥ [म्प् २८७.१, हेम् ३३७]

४.१४.२ पुण्यं दिनम् अथासाद्य कृत्वा ब्राह्मणवाचनम् ।  
तुलापुरुषवत् कुर्याल् लोकेशावाहनं बुधः ।

ऋत्विङ्मण्डपसंभारभूषणाछादनादिकम् ॥ [म्प् २८७.२–३, हेम् ३३७]

४.१४.३ कारयेत् सप्त कुण्डानि काञ्चनानि विचक्षणः ।  
प्रादेशमात्राणि तथा रत्निमात्राणि वा पुनः ॥ [म्प् २८७.३–४, हेम् ३३७]

४.१४.४ कुर्यात् सप्तपलाद् ऊर्ध्वम् आसहस्राच् च शक्तितः ॥ [म्प् २८७.४, हेम् ३३८]  
इरत्निमात्राणि रत्न्यादिस्वरूपं मार्कण्डेयपुराण उक्तṁ तद्यथा—

४.१४.५ रत्निर् अङ्गुष्ठपर्वाणि संख्यया त्व् एकविंशतिः ॥  
इतदर्धं प्रादेशः ।

४.१४.६ संस्थाप्यानि च सर्वाणि कृष्णाजिनतिलोपरि ॥ [म्प् २८७.५, हेम् ३३८]  
४.१४.७ प्रथमं पूरयेत् कुण्डं लवणेन विचक्षणः ।  
द्वितीयं पयसा तद्वत् तृतीयं सर्पिषा पुनः ॥ [म्प् २८७.५–६, हेम् ३३८]

४.१४.८ चतुर्थं तु गुडेनैव दध्ना पञ्चमम् एव च ।  
षष्ठं शर्करया तद्वत् सप्तमं तीर्थवारिणा ॥ [म्प् २८७.६–७, हेम् ३३८]

४.१४.९ स्थापयेल् लवणस्यान्ते ब्रह्माणं काञ्चनं शुभम् ।  
केशवं क्षीरमध्ये तु घृतमध्ये महेश्वरम् ॥ [म्प् २८७.७–८, हेम् ३३८]

४.१४.१० भास्करं गुडमध्ये तु दधिमध्ये ऽमराधिपम् ।  
शर्करायां न्यसेल् लक्ष्मीं जलमध्ये तु पार्वतीम् ॥ [म्प् २८७.८–९, हेम् ३३८]

४.१४.११ सर्वेषु सर्वरत्नानि धान्यानि च समन्ततः ।  
तुलापुरुषवच् छेषम् अत्रापि परिकल्पयेत् ॥ [म्प् २८७.९–१०, हेम् ३३८]

४.१४.१२ ततो वारुणहोमान्ते स्नापितो वेदपुंगवैः ।  
त्रिः प्रदक्षिणम् आवृत्य मन्त्रान् एतान् उदाहरेत् ॥ [म्प् २८७.१०–११, हेम् ३३८]

वारुणहोमान्ते वारुणहोमानन्तरम् । स च होमो ऽधिकः सर्वशेषे कर्तव्यः ।

४.१४.१३ नमो वः सर्वसिन्धूनाम् आधारेभ्यः सनातनाः ।  
जन्तूनां प्राणदेभ्यश् च समुद्रेभ्यो नमो नमः ॥ [म्प् २८७.११, हेम् ३३९]

४.१४.१४ क्षीरोदकाज्यदधिमाधवलावणेक्षु-  
सारामृतेन भुवनत्रयजीवसङ्घान् ।

आनन्दयन्ति वसुभिश् च यतो भवन्तस्

तस्मान् ममाप्य् अघविघातम् अलं विदध्वम् ॥ [म्प् २८७.१२, हेम् ३३९]

४.१४.१५ यस्मात् समस्तभुवनेषु भवन्त एव  
तीर्थामरासुरसुबद्धमणिप्रतानम् ।

पापक्षयाम्बरविलेपनभूषणाय

लोकस्य बिभ्रति तद् अस्तु ममापि लक्ष्मीः ॥ [म्प् २८७.१३, हेम् ३३९]

४.१४.१६ इति ददाति रसामरसंयुतान्  
शुचिर् अविस्मयवान् इह सागरान् ।

अमलकाञ्चनवर्णमयान् असौ

पदम् उपैति हरेर् अमरावृतः ॥ [म्प् २८७.१४, हेम् ३३९]

४.१४.१७ सकलपापविघातविराजितः  
पितृपितामहपुत्रकलत्रकम् ।

नरकलोकसमाकुलम् अप्य् अलं

झटिति सो ऽर्पयते शिवमन्दिरम् ॥ [म्प् २८७.१५, हेम् ३३९]

इति सप्तसागरदानम् ॥

## ०४.१५ रत्नधेनुदानम्
अथ रत्नधेनुदानम्

तत्र मत्स्यपुराणे

४.१५.१ अथातः संप्रवक्ष्यामि महादानम् अनुत्तमम् ।  
रत्नधेनुर् इति ख्यातं गोलोकफलदं नृणाम् ॥ [म्प् २८८.१, हेम् ३४०]

४.१५.२ पुण्यं दिनम् अथासाद्य तुलापुरुषदानवत् ।  
लोकेशावाहनं कृत्वा ततो धेनुं प्रकल्पयेत् ॥ [म्प् २८८.२, हेम् ३४०]

४.१५.३ भूमौ कृष्णाजिनं कृत्वा लवणद्रोणसंयुतम् ।  
धेनुं रत्नमयीं कुर्यात् संकल्पविधिपूर्वकम् ॥ [म्प् २८८.३, हेम् ३४०]

४.१५.४ स्थापयेत् पद्मरागाणाम् एकाशीतिं मुखे बुधः ।  
पद्मरागशतं तद्वद् घोणायां परिकल्पयेत् ॥ [म्प् २८८.४, हेम् ३४०]

इघोणा नासिकाग्रभागः ।

४.१५.५ ललाटे हेमतिलकं मुक्ताफलशतं दृशोः ।  
भ्रूयुगे विद्रुमशतं शुक्ती कर्णद्वये स्थिते ॥ [म्प् २८८.५, हेम् ३४०]

४.१५.६ काञ्चनानि च शृङ्गानि शिरो वज्रशतात्मकम् ।  
ग्रीवायां नेत्रपटकं गोमेदकशतात्मकम् ॥ [म्प् २८८.६, हेम् ३४०–४१]

४.१५.७ इन्द्रनीलशतं पृष्ठे वैडूर्यशतपार्श्वकौ ।  
स्फाटिकैर् उदरं तद्वत् सौगन्धिकशतात् कटिम् ॥ [म्प् २८८.७, हेम् ३४१]

स्फाटिकैर् उदरं तद्वद् इति शतसंख्यैर् इत्य् अर्थः ।

४.१५.८ खुरा हेममयाः कार्याः पुच्छं मुक्तावलीमयम् ।  
सूर्यकान्तेन्दुकान्तौ च घ्राणे कर्पूरचन्दनम् ॥ [म्प् २८८.८, हेम् ३४१]

४.१५.९ कुङ्कुमानि च रोमाणि रौप्यां नाभिं च कारयेत् ॥ [म्प् २८८.९, हेम् ३४१]  
४.१५.१० गारुत्मतशतं तद्वद् अपाने परिकल्पयेत् ।  
तथान्यानि च रत्नानि स्थापयेत् सर्वसंधिषु ॥ [म्प् २८८.९–१०, हेम् ३४१]

४.१५.११ कुर्याच् छर्करया जिह्वां गोमयं च तदात्मकम् ।  
गोमूत्रम् आज्येन तथा दधि दुग्धं स्वरूपतः ॥ [म्प् २८८.१०–११, हेम् ३४१]

४.१५.१२ पुच्छाग्रे चामरं दद्यात् समीपे ताम्रदोहनम् ।  
कुण्डलानि च हेमानि भूषणानि च शक्तितः ॥ [म्प् २८८.११–१२, हेम् ३४१]

४.१५.१३ कारयेद् एवम् एवं तु चतुर्थांशेन वत्सकम् ॥ [म्प् २८८.१२, हेम् ३४१]  
४.१५.१४ तथा धान्यानि सर्वाणि पादाश् चेक्षुमयाः स्मृताः ।  
नानाफलानि सर्वाणि पञ्चवर्णं वितानकम् ॥ [म्प् २८८.१३, हेम् ३४१]

४.१५.१५ एवं विरचनां कृत्वा तद्वद् धोमाधिवासनम् ।  
ऋत्विग्भ्यो दक्षिणां दत्त्वा धेनुम् आमन्त्रयेत् ततः ॥ [म्प् २८८.१४, हेम् ३४१]

४.१५.१६ गुडधेनुवद् आमन्त्र्य इदं चोदाहरेत् ततः ॥ [म्प् २८८.१४, हेम् ३४१]  
गुडधेनुवद् या लक्ष्मीर् इत्य् आदिना ।

४.१५.१७ त्वां सर्वदेवगणधाम यतः पठन्ति  
रुद्रेन्द्रचन्द्रकमलासनवासुदेवाः ।

तस्मात् समस्तभुवनत्रयदेवयुक्ता

मां पाहि देवि भवसागरपीड्यमानम् ॥ [म्प् २८८.१५, हेम् ३४२]

४.१५.१८ आमन्त्र्य चेत्थम् अभितः परिवृत्य भक्त्या  
दद्याद् द्विजाय गुरवे जलपूर्विकां ताम् । [म्प् २८८.१६, हेम् ३४२]

परिवृत्य प्रदक्षिणीकृत्य ।

४.१५.१९ यः पुण्यम् आप्य दिनम् अत्र कृतोपवासः  
पापैर् विमुक्ततनुर् एति पदं मुरारेः ॥ [म्प् २८८.१६, हेम् ३४२]

४.१५.२० इति सकलविधिज्ञो रत्नधेनुप्रदानं  
वितरति स विमानं प्राप्य देदीप्यमानम् ।

सकलकलुषमुक्तो बन्धुभिः पुत्रपौत्रैः

सह मदनसरूपः स्थानम् अभ्येति शम्भोः ॥ [म्प् २८८.१७, हेम् ३४२]

इति रत्नधेनुदानम् ॥

## ०४.१६ महाभूतघटदानम्
अथ महाभूतघटदानम्

तत्र मत्स्यपुराणे

४.१६.१अथातः संप्रवक्ष्यामि महादानम् अनुत्तमम् ।  
महाभूतघटं नाम महापातकनाशनम् ॥ [म्प् २८९.१, हेम् ३४३]

४.१६.२ पुण्यां तिथिम् अथासाद्य कृत्वा ब्राह्मणवाचनम् ।  
ऋत्विङ्मण्डपसंभारभूषणाछादनादिकम् ॥ [म्प् २८९.२, हेम् ३४३]

४.१६.३ तुलापुरुषवत् कुर्याल् लोकेशावाहनादिकम् ।  
कारयेत् काञ्चनं कुम्भं महारत्नचितं बुधः ॥ [म्प् २८९.३, हेम् ३४३]

४.१६.४ प्रादेशाद् अङ्गुलशतं यावत् कुर्यात् प्रमाणतः ।  
क्षीराज्यपूरितं तद्वत् कल्पवृक्षसमन्वितम् ॥ [म्प् २८९.४, हेम् ३४३]

४.१६.५ पद्मासनगतांस् तद्वद् ब्रह्मविष्णुमहेश्वरान् ।  
वराहेणोद्धृतां तद्वत् कुर्यात् पृथ्वीं सपङ्कजाम् ॥ [म्प् २८९.५, हेम् ३४३]

४.१६.६ वरुणं चासनगतं काञ्चनं मकरोपरि ।  
हुताशनं मेषगतं वायुं कृतमृगासनम् ॥ [म्प् २८९.६, हेम् ३४३]

४.१६.७ तथा कामाधिपं कुर्यान् मूषकस्थं विनायकम् ।  
विन्यसेद् घटमध्ये तान् वेदपञ्चकसंयुतान् ॥ [म्प् २८९.७, हेम् ३४३]

४.१६.८ ऋग्वेदस्याक्षसूत्रं स्याद् यजुर्वेदस्य पङ्कजम् ।  
सामवेदस्य वीणा स्याद् वेणुं दक्षिणतो न्यसेत् ॥ [म्प् २८९.८, हेम् ३४३]

४.१६.९ अथर्ववेदस्य पुनः स्रुक्स्रुवौ कमलं करे ।  
पुराणवेदो वरदः साक्षसूत्रकमण्डलूः ॥[म्प् २८९.९, हेम् ३४४]

४.१६.१० परितः सर्वधान्यानि चामरासनदर्पणम् ।  
पादुकोपानहच्छत्त्रदीपिकाभूषणानि च ॥ [म्प् २८९.१०, हेम् ३४४]

४.१६.११ शय्याश् च जलकुम्भाश् च पञ्चवर्णं वितानकम् ।  
स्नात्वाधिवासनान्ते तु मन्त्रम् एतम् उदीरयेत् ॥ [म्प् २८९.११, हेम् ३४४]

४.१६.१२ नमो वः सर्वदेवानाम् आधारेभ्यश् चराचरे ।  
महाभूतादिदेवेभ्यः शान्तिर् अस्तु शिवं मम ॥ [म्प् २८९.१२, हेम् ३४४]

४.१६.१३ यस्मान् न किंचिद् अप्य् अस्ति महाभूतैर् विना कृतम् ।  
ब्रह्माण्डे सर्वभूतेश तस्माच् छ्रीर् अक्षयास्तु मे ॥ [म्प् २८९.१३, हेम् ३४४]

४.१६.१४ इत्य् उच्चार्य महाभूतघटं यो विनिवेदयेत् ।  
सर्वपापविनिर्मुक्तः प्रयाति परमां गतिम् ॥ [म्प् २८९.१४, हेम् ३४४]

४.१६.१५ विमानेनार्कवर्णेन पितृबन्धुसमन्वितः ।  
स्तूयमानो ऽमरस्त्रीभिः पदम् अभ्येति वैष्णवम् ॥ [म्प् २८९.१५, हेम् ३४४]

४.१६.१६ षोडशैतानि यः कुर्यान् महादानानि मानवः ।  
न तस्य पुनर् आवृत्तिर् इह लोके प्रजायते ॥ [म्प् २८९.१६, हेम् ३४५]

४.१६.१७ इति पठति य इत्थं वासुदेवस्य पार्श्वे  
ससुतपितृकलत्रः संशृणोतीह संयक् ।

पुररिपुभवने वा मन्दिरे वार्कलक्ष्म्योर्

अमरपुरवधूभिर् मोदते सो ऽपि कल्पम् ॥ [म्प् २८९.१७, हेम् ३४५]

इति भट्टहृदयधरात्मजमहासांधिविग्रहिकश्रीमल्लक्ष्मीधरविरचिते कृत्यकल्पतरौ दानकाण्डे षोडशमहादानानि ॥

## ०४.१७ पद्मपुराणे ब्रह्माण्डदानविधिः
अथ पद्मपुराणे ब्रह्माण्डदानविधिः

राजोवाच

४.१७.१ विधिं ब्रह्माण्डदानस्य कृत्वा यं मोक्षभाग् भवेत् ।  
कालं देशं विप्रतीर्थं सर्वम् एतद् वदस्व मे ॥ [प्प् ३४.३८५, हेम् २४०]

४.१७.२ कृतेन येन सर्वस्य फलभागी भवाम्य् अहम् ।  
कुत्सितस्यास्य भावस्य मोक्षः स्याद् अचिराच् च मे ॥ [प्प् ३४.३८६, हेम् २४०]

वसिष्ठ उवाच

४.१७.३ एवं श्रुत्वा ततो राजन् पुरोधास् तस्य तं द्विजः ।  
ब्रह्माण्डं कारयामास सौवर्णं सर्वधातुभिः ॥ [प्प् ३४.३८७, हेम् २४१]

४.१७.४ पीठं निष्कसहस्रेण पद्मं तत्र प्रकल्पयेत् ।  
तत्र ब्रह्मा तस्य मध्ये पद्मरागैर् अलंकृतः ॥ [प्प् ३४.३८८, हेम् २४१]

४.१७.५ सावित्र्या चैव गायत्र्या मुनिभिर् ऋषिभिः सह ।  
नारदाद्यैः सुतैः सर्वैर् इन्द्राद्यैश् च सुरैस् तथा ॥ [प्प् ३४.३८९, हेम् २४१]

४.१७.६ सौवर्णविग्रहाः सर्वे ब्रह्मणस् तु पुरःसराः ॥ [प्प् ३४.३९०, हेम् २४१]  
४.१७.७ वराहरूपो भगवान् लक्ष्म्या सह सनातनः ।  
नीलान् मरकतांश् चैव भूषायां तस्य कारयेत् ॥ [प्प् ३४.३९०–९१, हेम् २४१]

४.१७.८ रजतस्य च शुद्धस्य देहं रुद्रस्य कारयेत् ।  
गोमेदकैस् तस्य शोभां कारयेद् अत्र बुद्धिमान् ॥ [प्प् ३४.३९१, हेम् २४१]

४.१७.९ मौक्तिकैश् चापि सोमस्य शोभां वज्रैर् दिवाकरे ।  
ग्रहाणां चैव सर्वेषां सुवर्णानि च दापयेत् ॥ [प्प् ३४.३९२, हेम् २४१]

४.१७.१० पीठात् सप्तगुणं रौप्यं रौप्यात् ताम्रं तथाविधं ।  
ताम्रात् सप्तगुणं कार्यं कांस्यम् अत्र नराधिप ।

त्रपुणः पुरतः सीसं तावल् लोहं च कारयेत् ॥ [प्प् ३४.३९३–९४, हेम् २४३]

४.१७.११ सप्त द्वीपाः समुद्राश् च सप्त वै कुलपर्वताः ।  
अनया संख्यया कृत्वा निपुणैः शिल्पिभिः कृताः ॥ [प्प् ३४.३९५, हेम् २४३]

४.१७.१२ यादसानि च भूतानि राजतान्य् एव कारयेत् ।  
आरण्यानि च सत्त्वानि सौवर्णानि च कारयेत् ।

वृक्षान् वनस्पतींश् चात्र तृणवल्लीः सवीरुधः ॥ [प्प् ३४.३९६–९७, हेम् २४३]

४.१७.१३ सर्वं प्रकल्प्य विधिवत् तीर्थे देयं विचक्षणैः ॥ [प्प् ३४.३९७, हेम् २४३]  
४.१७.१४ कुरुक्षेत्रे गयायां च प्रयागे ऽमरकण्टके ।  
द्वारवत्यां प्रभासे वा गङ्गाद्वारे च पुष्करे ।

तीर्थेष्व् एतेषु वै देयं ग्रहणे सोमसूर्ययोः ॥ [प्प् ३४.३९८–९९, हेम् २४३–४४]

४.१७.१५ दिनच्छिद्रेषु सर्वेषु अयने दक्षिणोत्तरे ।  
व्यतीपाते बहुगुणं विषुवे च विशेषतः ॥ [प्प् ३४.३९९–४००, हेम् २४४]

४.१७.१६ दातव्यम् एतद् राजेन्द्र विचारं नैव कारयेत् ।  
बालाग्निहोत्रिणं विप्रं सुरूपं च गुणान्वितं ॥ [प्प् ३४.४००–०१, हेम् २४४]

४.१७.१७ सपत्नीकं च संपूज्य भूषयित्वा तु भूषणैः ।  
पुरोहितं मुख्यतमं कृत्वान्ये च तथा द्विजाः ॥ [प्प् ३४.४०१–०२, हेम् २४४]

४.१७.१८ चतुर्दश गुणोपेताः सपत्नीका निमन्त्रिताः ।  
अहताम्बरसंछन्नाः स्रग्विणः सुविभूषिताः ॥ [प्प् ३४.४०२, हेम् २४४]

४.१७.१९ अङ्गुलीयकानि तथा कर्णवेष्टांश् च दापयेत् ॥ [प्प् ३४.४०३, हेम् २४४]  
४.१७.२० एवंविधांश् च संपूज्य तेषाम् अग्रे स्वयं स्थितः ।  
अष्टाङ्गप्रणिपातेन प्रणम्य च पुनः पुनः ।

पुरोहिताय पुरतः कृत्वा वै करसंपुटम् ॥ [प्प् ३४.४०३–०४, हेम् २४४]

४.१७.२१ यूयं वै ब्राह्मणाः प्रीता मैत्रत्वेनानुगृह्णत ।  
सौमुख्येनेह भवतां भवेत् पूतो नरः स्वयम् ॥ [प्प् ३४.४०५, हेम् २४४]

४.१७.२२ भवतां प्रीतियोगेन स्वयं प्रीतः पितामहः ।  
ब्रह्माण्डेन तु दत्तेन तोषम् एति जनार्दनः ॥ [प्प् ३४.४०६, हेम् २४४]

४.१७.२३ पिनाकपाणिर् भगवान् शक्रश् च त्रिदशेश्वरः ।  
एते वै तोषम् आयान्ति अनुध्याता द्विजोत्तमैः ॥ [प्प् ३४.४०७, हेम् २४४]

४.१७.२४ एवं स्तुत्वा ततो राजा ब्राह्मणान् वेदपारगान् ।  
ब्रह्माण्डं तु गुरोः प्रादात् सविधानं पुनः क्षणात् ॥ [प्प् ३४.४०८, हेम् २४४–४५]

४.१७.२५ सर्वकामैस् ततस् तृप्तो ययौ स्वर्गं नराधिपः ।  
तेनापि गुरुणा तच् च विभक्तं ब्राह्मणैः सह ॥ [प्प् ३४.४०९, हेम् २४५]

४.१७.२६ दत्तस् तैर् अपि चान्येभ्यो ब्रह्माण्डांशो नराधिप ॥ [प्प् ३४.४१०, हेम् २४५]  
४.१७.२७ ब्रह्माण्डं भूमिदानं च ग्राह्यं नैकेन तद् भवेत् ।  
गृह्णन् दोषम् अवाप्नोति ब्रह्महत्यां न संशयः ॥ [प्प् ३४.४१०–११, हेम् २४५, ५८]

४.१७.२८ सर्वेषां चैव प्रत्यक्षं दातव्यं तन् नराधिप ।  
दीयमानं च पश्यन्ति ते ऽपि भूता भवन्ति हि ।

दर्शनाद् एव ते पूता भवेयुर् नात्र संशयः ॥ [प्प् ३४.४११–१२, हेम् २४५]

४.१७.२९ भीमद्वादशी या प्रोक्ता स्वर्णनाभं मृगाजिनम् ।  
एतानि गत्वा पश्येत् तु दृष्टैर् एतैः क्रियाफलम् ।

अयत्नाद् एव लभ्येत कर्तुश् चैव सलोकता ॥ [प्प् ३४.४१३–१४, हेम् २४५]

इति ब्रह्माण्डदानम् ॥

## ०४.१८ गोसहस्रदानम्, तिलद्रोणदानम्
**४.१८ कालिकापुराणे**

४.१८.१ अथापरं स्मृतं दानं येन रोहन्ति देहिनः ।  
दुर्लभं तत् परं धाम तृप्ताः कामैर् अशेषतः ॥ [हेम् २५८]

४.१८.२ सहस्रं तु सवत्सानां धेनूनां यः शिवाय वै ।  
स्नानार्थं विधिवद् दद्यात् सो ऽपि तत्पदम् आप्नुयात् ॥ [हेम् २५९]

४.१८.३ तद्गोसहस्रक्षीरेण तथा दध्ना च शङ्करम् ।  
सर्पिषा च समग्रेण स्नाप्य वाद्यादिमङ्गलैः ।

दद्यात् सरसिजं रौक्मं लिङ्गं संपूज्य यत्नतः ॥ [हेम् २५९]

रौक्मं सौवर्णम् ।

४.१८.४ तदन्ते वाथ पुष्पैस् तु आपीठान्तं सुशोभनम् ।  
वितानहेमघण्टादीन् युगांश् चैव निवेदयेत् ॥ [हेम् २५९]

आपीठान्तं पुष्पैः पूरयेद् इति शेषः ।

४.१८.५ दीपदर्पणनैवेद्यं हेमदण्डं च चामरम् ॥ [हेम् २५९]  
४.१८.६ अग्निं संतर्प्य चाज्येन मन्त्रविच्छ्रोत्रियेण च ।  
हेमवस्त्रसुयुग्मेन भूषितेन द्विजेन वै ॥ [हेम् २५९]

आज्येनेत्यादि आज्येन द्रव्येण श्रोत्रियेण ऋत्विग्भूतेन संतर्पयेद् इत्य् अर्थः । हेम-वस्त्रसुयुग्मेनेति हेम्ना शोभनवस्त्रयुग्मेनेत्य् अर्थः ।

४.१८.७ ततो ब्रह्मरवेणैव शुक्ला गौस् तत्र या शुभा ।  
वितानं चोच्छ्रयेत् तस्या गच्छेत् प्राग्दक्षिणं पुनः ॥ [हेम् २५९]

४.१८.८ हराय चापराः सर्वा गावस् तद् अनुचालयेत् ।  
मण्डिता हेमवस्त्राद्यैर् महावादित्रनिस्वनैः ॥ [हेम् २५९]

४.१८.९ प्रदक्षिणं ततो देवं कृत्वा गावस् तदग्रतः ।  
स्थापयित्वा तु ताः सर्वा यजमानः प्रदक्षिणम् ॥ [हेम् २५९]

४.१८.१० सुरभी या च या मुख्या तस्यास् त्व् अग्रे च कारयेत् ।  
सर्वं तद् गोसहस्रं तु महाब्रह्मरवेण वै ॥ [हेम् २५९–६०]

४.१८.११ ततस् तु पुच्छम् आदाय तिलहेमयवाक्षतैः ।  
सपुष्पोदकहस्ताभ्यां शङ्कराय निवेदयेत् ॥ [हेम् २६०]

यवाक्षतैर् अक्षतयवैः ।

४.१८.१२ ततस् त्व् एकादशभ्यस् तु ब्राह्मणेभ्यस् तथापराः ।  
गावो वत्सान्विता दद्यात् तेभ्यो देयं विचिन्त्य च ॥ [हेम् २६०]

४.१८.१३ अव्रतान् सव्रतांस् तत्र ब्राह्मणांश् च विशेषतः ।  
दीनान्धदुःखितांश् चैव भोजयेद् अनिवारितान् ॥ [हेम् २६०]

४.१८.१४ विधिनानेन भक्त्या च स्वर्जिता गोसवेन तु ।  
उद्दिश्य शङ्करं देवं मुच्यते भवबन्धनात् ॥ [हेम् २६०]

स्वर्जिद्गोसवौ दृष्टान्तार्थौ ।

४.१८.१५ अथ वान्यप्रकारेण दद्याद् गोशतम् उत्तमम् । [हेम् २६०]  
गोशतम् उत्तमम् इति शतशब्दो बहुवाची । स चात्र सहस्रपरः अग्रे सहस्र-विनियोगदर्शनात् ।

४.१८.१६ एकादशाधिकं रुद्रे चिच्छक्ताय मिताय च ॥ [हेम् २६०]  
४.१८.१७ संपूर्णं पूर्ववत् कृत्वा विधिम् आदौ प्रयत्नतः ।  
होमपूजादिसंयुक्तं दद्यात् तत्रैव शम्भवे ॥ [हेम् २६०]

४.१८.१८ दीक्षितानां शतं ह्य् एकम् आहृत्य शिवमन्दिरे ।  
ततः पूज्य यथान्यायं दद्यात् तेभ्यो यथा शृणु ॥ [हेम् २६०]

४.१८.१९ दशकं दशकं चैव एकैकस्य पृथक् पृथक् ।  
हृदि शम्भुं गवां चैव ध्यात्वा तेषां निवेदयेत् ॥ [हेम् २६०]

४.१८.२० अधिकं दशकं यत् तु नीलकण्ठेन्दुशेखरे ।  
दद्यात् पूर्वविधानेन धेनूनां च सवत्सकम् ॥ [हेम् २६०–६१]

दीक्षितानां शतम् इत्य् आदि शम्भुप्रीतये शम्भुं हृदि ध्यात्वा दीक्षितानां संप्रदानभूतानां दद्याद् इत्य् अर्थः । पूर्वविधानेन क्षीरादिस्नपनप्रकारेण ।

४.१८.२१ अथ वा श्रोत्रियान् विप्रान् वेदवेदाङ्गपारगान् ।  
आहृत्य द्विगुणांस् तेभ्यः पञ्च पञ्च ददेत् सुधीः ॥ [हेम् २६१]

४.१८.२२ कृत्वा विधिम् इमं जन्तुर् न शोच्यः स्यात् कदाचन ।  
गर्भागारज्वरे भूयः परिक्लामति नैव सः ॥ [हेम् २६१]

गर्भागारज्वरे गर्भवासक्लेशे ।

इति त्रिप्रकारं गोसहस्रदानम् ॥

आदित्यपुराणे

४.१८.२३ अथ प्रयच्छेद् विप्रेषु गोसहस्रं महामुने ।  
अर्चयेद् गन्धपुष्पैस् तु पटैः सर्वाः समर्चयेत् ॥ [हेम् २६३]

इपटैर् वस्त्रैः ।

४.१८.२४ सर्वाः कनकशृङ्गाभाः सर्वा रूप्यखुरार्चिताः ।  
सर्वाः प्रदक्षिणीः कृत्वा प्रयच्छेत द्विजातिषु ॥ [हेम् २६३]

४.१८.२५ सुवर्णशृङ्गरचिता वस्त्राभरणभूषिताः ।  
हीनाङ्गा न ददेद् गावः कृशा वृद्धातुरास् तथा ॥ [हेम् २६३]

४.१८.२६ एकां गाम् अर्चयेत् तासां शेषाणां च विधिं शृणु ।  
तिलानां तु शतं ह्य् एकं दद्याद् विप्रेषु दक्षिणाम् ।

पाद्येन विधिना चैव तर्पयित्वा द्विजांस् तथा ॥ [हेम् २६३]

तिलानां शतं तिलानां द्रोणशतम् इत्य् अर्थः । पाद्येन पाद्यार्घादिना ।

४.१८.२७ शुचिः शुद्धमना भूत्वा यो ऽर्चयेच् च जनार्दनम् ।  
प्रणम्य शिरसा देवं दत्त्वा गावश् च सत्वरम् ।

तेन ता अर्चिताः सर्वा भविष्यन्ति न संशयः ॥ [हेम् २६३]

४.१८.२८ वेदशास्त्रार्थतत्त्वज्ञाः संहिताध्यापका द्विजाः ।  
अग्निहोत्ररता ये च स्वाध्यायनिरताश् च ये ।

एतान् विप्रान् परीक्षेत गोप्रदाने महामुने ॥ [हेम् २६३]

४.१८.२९ ईदृशानां तु यद् दत्तं तच् चानन्तम् इहोच्यते ।  
अनन्तं तस्य तद् दानम् इति सत्यं महामुने ॥ [हेम् २६३]

४.१८.३० उपोष्य विधिवच् चैव प्रसन्नमानसेन्द्रियः ।  
उपेत्य ब्राह्मणान् पश्येद् दद्याद् गावश् च सत्वरः ॥ [हेम् २६३–६४]

४.१८.३१ तर्पयित्वा च ता गावः प्रणिपातेन पूजयेत् ।  
स्पर्शयित्वा च ता गावः सुमनाः सुसमाहितः ॥ [हेम् २६४]

स्पर्शयित्वा दत्त्वा ।

४.१८.३२ न चैतास् ताडयेद् दण्डैर् न हस्तेन न लेष्टुना ॥ [हेम् २६४]  
४.१८.३३ यथोक्तं गोसहस्रं तु यः प्रयच्छति वै द्विजः ।  
सर्वान् क्लेशान् परित्यज्य विष्णुलोके महीयते ॥ [हेम् २६४]

इति गोसहस्रदानम् ॥

तथा

४.१८.३४ तिलानां च शतं यस् तु विना गोभ्यः प्रयच्छति ।  
पलम् एकं सुवर्णस्य गोसहस्राद् विशिष्यते ॥ [हेम् २६४]

४.१८.३५ यथोक्तं गोसहस्रं तु यः प्रयच्छेद् द्विजातिषु ।  
तत्फलं लभते दाता सद्यः पापात् प्रमुच्यते ॥ [हेम् २६४]

४.१८.३६ यस् तु पश्यति पापात्मा सो ऽपि पापात् प्रमुच्यते ॥ [हेम् २६४]  
४.१८.३७ एकविंशतिम् उद्धृत्य ये च पूर्वे व्यवस्थिताः ।  
तारयन्ति नराः क्षिप्रं कुलान्य् एकोत्तरं शतम् ॥ [हेम् २६४]

४.१८.३८ अलाभे गोसहस्रस्य सुवर्णं दातुम् अर्हति ।  
सहस्रार्धं शतं न्यूनं द्विजानां च तिलैः सह ॥ [हेम् २६४]

४.१८.३९ तथा च लभते नित्यं संपूर्णं द्विजसत्तम ।  
अर्चितानां सहस्राणां फलं प्राप्नोति मानवः ॥ [हेम् २६४]

४.१८.४० संपूर्णदक्षिणं विप्र गोसहस्रं प्रकीर्तितम् ।  
तिलानां तु शतं ह्य् एकं गवां दानेन तत् समम् ॥ [हेम् २६४]

सहस्रार्धं सुवर्णस्य षोडशमाषपरिमितस्येति शेषः ।

महाभारते

४.१८.४१ गवां सहस्रदः प्रेत्य नरकं नैव पश्यति ।  
सर्वत्र विजयं चापि लभते मनुजाधिपः ॥ [म्ब् १३.६५.४३, हेम् २६४]

४.१८.४२ दशगोसहस्रदो नित्यं शक्रेण सह मोदते ।  
अक्षयांल् लभते लोकान् नरः शतसहस्रदः ॥ [म्ब् १३.६५.५२, हेम् २६५]

४.१८.४३ सुवर्णशृङ्गैस् तु विराजितानां गवां सहस्रस्य पुनः प्रदाता ।  
प्राप्नोति पुण्यं दिवि देवलोकम् इत्य् एवम् आहुर् मुनिवेदसङ्घाः ॥

[म्ब् १३.५७.२७, हेम् २६५]

इति तिलद्रोणदानम् ॥



## ०५.०१ पर्वतदानानि
अथ पर्वतदानानि

तत्र मत्स्यपुराणे

उमापतिर् उवाच

५.१.१ मेरोः प्रदानं वक्ष्यामि दशधा मुनिसत्तम ।  
यत्प्रदानान् नरो लोकान् आप्नोति सुरपूजितान् ॥ [म्प् ८३.२, हेम् ३४६]

५.१.२ पुराणेषु च वेदेषु यज्ञेष्व् आयतनेषु च ।  
न तत् फलम् अधीतेषु कृतेष्व् इह यद् अश्नुते ॥ [म्प् ८३.३, हेम् ३४६–४७]

५.१.३ तस्माद् विधानं वक्ष्यामि पर्वतानाम् अनुत्तमम् ।  
प्रथमो धान्यशैलः स्याद् द्वितीयो लवणाचलः ॥ [म्प् ८३.४, हेम् ३४७]

५.१.४ गुडाचलस् तृतीयस् तु चतुर्थो हेमपर्वतः ।  
पञ्चमस् तिलशैलः स्यात् षष्ठः कार्पासपर्वतः ॥ [म्प् ८३.५, हेम् ३४७]

५.१.५ सप्तमो घृतशैलश् च रत्नशैलस् तथाष्टमः ।  
राजतो नवमस् तद्वद् दशमः शर्कराचलः ॥ [म्प् ८३.६, हेम् ३४७]

५.१.६ वक्ष्ये विधानम् एतेषां यथावद् अनुपूर्वशः ॥ [म्प् ८३.७, हेम् ३४७]  
[५.१ अथ धान्यपर्वतदानम्]

५.१.७ अयने विषुवे पुण्ये व्यतीपाते दिनक्षये ।  
शुक्लपक्षे तृतीयायाम् उपरागे शशिक्षये ॥ [म्प् ८३.७–८, हेम् ३४७]

५.१.८ विवाहोत्सवयज्ञेषु द्वादश्याम् अथ वा पुनः ।  
शुक्लायां पञ्चदश्यां वा पुण्यर्क्षे वा विधानतः ॥ [म्प् ८३.८–९, हेम् ३४७]

५.१.९ धान्यशैलादयो देया यथाशास्त्रं विधानतः ॥ [म्प् ८३.९, हेम् ३४७]  
५.१.१० गोमयेनानुलिप्तायां यथाश्रद्धं विधानतः ।  
तीर्थे वायतने वापि गोष्ठे वा भवनाङ्गणे ॥ [म्प् ८३.१०, हेम् ३४७]

५.१.११ मण्डपं कारयेद् भक्त्या चतुरस्रम् उदङ्मुखम् ।  
प्रागुदक्प्रवणं तद्वत् प्राङ्मुखं वा विधानतः ॥ [म्प् ८३.१०, हेम् ३४७]

५.१.१२ गोमयेनोपलिप्तायां भूमाव् आस्तीर्य वै कुशान् ।  
तन्मध्ये पर्वतं कुर्याद् विष्कम्भैः पर्वतैर् युतम् ॥ [म्प् ८३.११, हेम् ३४८]

५.१.१३ धान्यद्रोणसहस्रेण भवेद् गिरिर् इहोत्तमः । [म्प् ८३.१२, हेम् ३४८]  
द्रोणश् च प्रमाणस्थपुरुषस्य प्रमाणस्थकरचरणस्य द्वादशभिः प्रसृतिभिः कुडवो भवति । अनेन कुडवेन चतुर्गुणोत्तरं प्रस्थाढकद्रोणा भवन्ति । अतश् चतुःषष्ठ्या कुडवैर् द्रोणो भवति ।

५.१.१४ मध्यमः पञ्चशतिकः कनिष्ठः स्यात् त्रिभिः शतैः ॥ [म्प् ८३.१२, हेम् ३४८]  
५.१.१५ मेरुर् महान् व्रीहिमयस् तु मध्ये सुवर्णवृक्षत्रयसंयुतः स्यात् ॥  
[म्प् ८३.१३, हेम् ३४८]

वृक्षत्रयं शर्कराचले त्रयो वृक्षा वक्ष्यमाणा मन्दारपारिजातकल्पपादपाः ।

५.१.१६ पूर्वेण मुक्ताफलवज्रयुक्तो याम्येन गोमेदकपुष्परागैः ।  
पश्चाच् च गारुत्मतनीलरत्नैः सौम्येन वैडूर्यसरोजरागैः ॥

[म्प् ८३.१३–१४, हेम् ३४८]

५.१.१७ श्रीखण्डखण्डैर् अभितः प्रवाललतान्वितः शुक्लशिलातलः स्यात् ॥  
[म्प् ८३.१४, हेम् ३४९]

५.१.१८ ब्रह्माथ विष्णुर् भगवान् पुरारिर् दिवाकरो ऽप्य् अत्र हिरण्मयः स्यात् ।  
मूर्धव्यवस्था गतमत्सरेण कार्यास् त्व् अनेके च पुनर् द्विजौघाः ॥

[म्प् ८३.१५, हेम् ३४९]

मूर्धव्यवस्था उपरिदेशस्थिताः । द्विजौघाः पक्षिसमूहाः । ते च सौवर्णाः हिरण्मयत्वस्य प्रकृतत्वात् ।

५.१.१९ चत्वारि शृङ्गाणि च राजतानि नितम्बभागेष्व् अपि राजतः स्यात् ।  
आर्द्रेक्षुवंशावृतकन्दरस् तु घृतोदकप्रस्रवणश् च दिक्षु ॥

[म्प् ८३.१६, हेम् ३४९]

५.१.२० शुक्लाम्बराण्य् अम्बुधरावली स्यात् पूर्वेण पीतानि च दक्षिणेन ।  
वासांसि पश्चाद् अथ कर्बुराणि रक्तानि चैवोत्तरतो घनाली ॥ [म्प् ८३.१७, हेम् ३४९]

इक्षुर् एव वंशः । घृतम् एवोदकम् । वासांस्य् एव मेघाः । घनाली मेघ-माला ।

५.१.२१ रौप्यान् महेन्द्रप्रमुखान् अथाष्टौ संस्थाप्य लोकाधिपतीन् क्रमेण ।  
नानाफलाली च समन्ततः स्यान् मनोरमं माल्यविलेपनं च ॥

[म्प् ८३.१८, हेम् ३४९]

५.१.२२ वितानम् एवोपरि पञ्चवर्णम् अम्लानपुष्पाभरणं सितं वा ॥  
[म्प् ८३.१९, हेम् ३४९]

५.१.२३ इत्थं निवेश्यामरशैलम् अग्र्यं मेरोस् तु विष्कम्भगिरीन् क्रमेण ।  
तुरीयभागेन चतुर्दिशं तु संस्थापयेत् पुष्पविलेपनाढ्यान् ॥

[म्प् ८३.१९–२०, हेम् ३५०]

५.१.२४ पूर्वेण मन्दरम् अनेकफलैश् च युक्तं  
युक्तं गणैः कनकभद्रकदम्बचिह्नम् ।

कामेन काञ्चनमयेन विराजमानम्

आकारयेत् कुसुमवस्त्रविलेपनाढ्यम् ॥ [म्प् ८३.२०–२१, हेम् ३५०]

५.१.२५ क्षीरारुणोदसरसा च वनेन चैव  
रौप्येण शक्तिघटितेन विराजमानम् ॥ [म्प् ८३.२१, हेम् ३५०–५१]

मन्दरो ऽपि व्रीहिमय एव । क्षीरारुणोदसरसा क्षीरपूरितेनारुणोदसंज्ञकेन तडागेन रूप्यघटितेन । वनेनापि रौप्येण ।

५.१.२६ याम्येन गन्धमदनश् च निवेशनीयो  
गोधूमसंचयमयः कलधौतजम्ब्वा ।

हैमेन यक्षपतिना घृतमानसेन

वस्त्रैश् च राजतवनेन च संयुतः स्यात् ॥ [म्प् ८३.२२, हेम् ३५१]

गन्धमदनो गन्धमादनः । कलधौतजम्ब्वा सुवर्णजम्बूवृक्षेण । घृत-मानसेन घृतकल्पितमानससरसा ।

५.१.२७ पश्चात् तिलाचलम् अनेकसुगन्धिपुष्पं  
सौवर्णपिप्पलहिरण्मयहंसयुक्तम् ।

आकारयेद् रजतपुष्पवनेन तद्वद्

वस्त्रान्वितं दधिशितोदसरस् तथाग्रे ॥ [म्प् ८३.२३, हेम् ३५१]

५.१.२८ संस्थाप्य तं विपुलशैलम् अथोत्तरेण  
शैलं सुपार्श्वम् अपि माषमयं सवस्त्रम् ॥ [म्प् ८३.२४, हेम् ३५१]

पश्चात् पश्चिमदेशे । विपुलशैलं विपुलं नाम पर्वतम् ।

५.१.२९ पुष्पैश् च हेमवटपादपशेखरं तम्  
आकारयेत् कनकधेनुविराजमानम् ।

माक्षीकभद्रसरसा च वनेन तद्वद्

रौप्येण भास्वरवता च युतं विधाय ॥ [म्प् ८३.२४–२५, हेम् ३५१]

५.१.३० होमश् चतुर्भिर् अथ वेदपुराणविद्भिर्  
दान्तैर् अनिन्द्यचरिताकृतिभिर् द्विजेन्द्रैः ।

पूर्वेण हस्तमितम् अत्र विधाय कुण्डं

कार्यस् तिलैर् यवघृतेन समित्कुशैश् च ॥ [म्प् ८३.२५–२६, हेम् ३५२–५३]

५.१.३१ रात्रौ च जागरम् अनुद्धतगीततूर्यैर्  
आवाहनं च कथयामि शिलोच्चयानाम् ॥ [म्प् ८३.२६, हेम् ३५३]

५.१.३२ त्वं सर्वदेवगणधामनिधिर् विरुद्धम्  
अस्मद्गृहेष्व् अमरपर्वत नाशयाशु ।

क्षेमं विधत्स्व कुरु शान्तिम् अनुत्तमां नः

संपूजितः परमभक्तिमता मया हि ॥ [म्प् ८३.२७, हेम् ३५३–५४]

५.१.३३ त्वम् एव भगवान् ईशो ब्रह्मा विष्णुर् दिवाकरः ।  
मूर्तामूर्तपरं बीजम् अतः पाहि सनातन ॥ [म्प् ८३.२८, हेम् ३५४]

५.१.३४ यस्मात् त्वं लोकपालानां विश्वमूर्तेश् च मन्दिरम् ।  
रुद्रादित्यवसूनां च तस्माच् छान्तिं प्रयच्छ मे ॥ [म्प् ८३.२९, हेम् ३५४]

५.१.३५ यस्माद् अशून्यम् अमरैर् नारीभिश् च शिरस् तव ।  
तस्मान् माम् उद्धराशेषदुःखसंसारसागरात् ॥ [म्प् ८३.३०, हेम् ३५४]

५.१.३६ एवम् अभ्यर्च्य तं मेरुं मन्दरं चाभिपूजयेत् ॥ [म्प् ८३.३१, हेम् ३५४]  
५.१.३७ यस्माच् चैत्ररथेन त्वं भद्राश्वप्रमुखेन च ।  
शोभसे मन्दर क्षिप्रम् अलं तुष्टिकरो भव ॥ [म्प् ८३.३१–३२, हेम् ३५४]

५.१.३८ यस्माच् चूडामणिर् जम्बुद्वीपे त्वं गन्धमादन ।  
गन्धर्ववनशोभावान् अतः कीर्तिर् दृढास्तु मे ॥ [म्प् ८३.३२–३३, हेम् ३५४]

५.१.३९ यस्मात् त्वं केतुमालेन वैभ्राजेन वनेन च ।  
हिरण्मयाश्वत्थशिखस् तस्मात् पुष्टिर् ध्रुवास्तु मे ॥ [म्प् ८३.३३–३४, हेम् ३५४]

यस्मात् त्वं केतुमालेनेत्य् आदिना पुष्टिर् ध्रुवास्तु मे । इत्य् अनेन मन्त्रेण विपुलपर्वतामन्त्रणम् ।

५.१.४० उत्तरैः कुरुभिर् यस्मात् सावित्रेण वनेन च ।  
सुपार्श्व राजसे नित्यम् अतः श्रीर् अक्षयास्तु मे ॥ [म्प् ८३.३४–३५, हेम् ३५४]

५.१.४१ एवम् आमन्त्र्य तान् सर्वान् प्रभाते विमले पुनः ।  
स्नात्वाथ गुरवे दद्यान् मध्यमं पर्वतोत्तमम् ॥ [म्प् ८३.३५–३६, हेम् ३५४]

५.१.४२ विष्कम्भान् पर्वतान् दद्याद् ऋत्विग्भ्यः क्रमशो मुने ।  
गाश् च दद्याच् चतुर्विंशद् अथ वा दश शक्तितः ॥ [म्प् ८३.३६–३७, हेम् ३५५]

५.१.४३ शक्तितः सप्त चाष्टौ वा पञ्च दद्याद् अशक्तिमान् ।  
एकां वा गुरवे दद्यात् कपिलां च पयस्विनीम् ॥ [म्प् ८३.३७–३८, हेम् ३५५]

५.१.४४ पर्वतानाम् अशेषाणाम् एष एव विधिः स्मृतः ।  
त एव पूजने मन्त्रास् त एवोपस्कराः स्मृताः ॥ [म्प् ८३.३८–३९, हेम् ३५५]

५.१.४५ ग्रहाणां लोकपालानां ब्रह्मादीनां च सर्वदा ।  
स्वमन्त्रेण च सर्वेषु होमः शैलेषु पठ्यते ॥ [म्प् ८३.३९–४०, हेम् ३५५–५६]

५.१.४६ उपवासो भवेन् नित्यम् अशक्तौ नक्तम् इष्यते ॥ [म्प् ८३.४०, हेम् ३५६]  
५.१.४७ विधानं सर्वशैलानां क्रमशः शृणु नारद ।  
दानकाले च ये मन्त्राः पर्वतेषु च यत् फलम् ॥ [म्प् ८३.४१, हेम् ३५६]

५.१.४८ अन्नं ब्रह्म यतः प्रोक्तम् अन्नं प्राणाः प्रकीर्तिताः ।  
अन्नाद् भवन्ति भूतानि जगद् अन्नेन वर्तते ॥ [म्प् ८३.४२, हेम् ३५६]

५.१.४९ अन्नम् एव यतो लक्ष्मीर् अन्नम् एव जनार्दनः ।  
धान्यपर्वतरूपेण पाहि तस्मान् नमो नमः ॥ [म्प् ८३.४३, हेम् ३५६]

५.१.५० अनेन विधिना यस् तु दद्याद् धान्यमयं गिरिम् ।  
मन्वन्तरशतं साग्रं देवलोके महीयते ॥ [म्प् ८३.४४, हेम् ३५६]

५.१.५१ अप्सरोगणगन्धर्वैर् आकीर्णेन विराजता ।  
विमानेन दिवः पृष्ठम् आयाति ऋषिसेवितः ॥ [म्प् ८३.४५, हेम् ३५६]

५.१.५२ कर्मक्षयाद् राजराज्यं प्राप्नोतीह न संशयः ॥ [म्प् ८३.४५, हेम् ३५६]  
इति धान्याचलदानम् ॥

## ०५.०२ लवणाचलदानम् 
अथ लवणाचलदानम् 

तत्र मत्स्यपुराणे

५.२.१ अथातः संप्रवक्ष्यामि लवणाचलम् उत्तमम् ।  
यत्प्रदानान् नरो लोकम् आप्नोति शिवसंयुतम् ॥ [म्प् ८४.१, हेम् ३६०]

५.२.२ उत्तमः षोडशद्रोणः कर्तव्यो लवणाचलः ।  
मध्यमः स्यात् तदर्धेन चतुर्भिर् अधरः स्मृतः ॥ [म्प् ८४.२, हेम् ३६०]

५.२.३ वित्तहीनो यथाशक्त्या द्रोणाद् ऊर्ध्वं तु कारयेत् ।  
चतुर्थांशेन विष्कम्भपर्वतान् कारयेत् पृथक् ॥ [म्प् ८४.३, हेम् ३६०]

५.२.४ विधानं पूर्ववत् कुर्याद् ब्रह्मादीनां च सर्वदा ।  
तद्वद् धेममयान् सर्वांल् लोकपालान् निवेशयेत् ॥ [म्प् ८४.४, हेम् ३६०–६१]

५.२.५ सरांसि कामदेवादींस् तद्वच् चात्र निवेशयेत् ।  
कुर्याज् जागरम् अत्रापि दानमन्त्रान् निबोधत ॥ [म्प् ८४.५, हेम् ३६१]

५.२.६ सौभाग्यरससंभूतो यतो ऽयं लवणो रसः ।  
तदात्मकत्वेन च मां पाहि पापान् नगोत्तम ॥ [म्प् ८४.६, हेम् ३६१]

५.२.७ यस्माद् अन्नरसाः सर्वे नोत्कटा लवणं विना ।  
प्रियं च शिवयोर् नित्यं तस्माच् छान्तिं प्रयच्छ मे ॥ [म्प् ८४.७, हेम् ३६१]

५.२.८ विष्णुदेहसमुद्भूतं यस्माद् आरोग्यवर्धनम् ।  
तस्मात् पर्वतरूपेण पाहि संसारसागरात् ॥ [म्प् ८४.८, हेम् ३६१]

५.२.९ अनेन विधिना यस् तु दद्याल् लवणपर्वतम् ।  
उमालोके वसेत् कल्पं ततो याति परां गतिम् ॥ [म्प् ८४.९, हेम् ३६१]

इति लवणाचलदानम् ॥

## ०५.०३ गुडपर्वतदानम् 
अथ गुडपर्वतदानम् 

तत्र मत्स्यपुराणे

५.३.१ अथातः संप्रवक्ष्यामि गुडपर्वतम् उत्तमम् ।  
यत्प्रदानान् नरः श्रीमान् स्वर्गम् आप्नोति पूजितः ॥ [म्प् ८५.१, हेम् ३६१]

५.३.२ उत्तमो दशभिर् भारैर् मध्यमः पञ्चभिर् मतः ।  
त्रिभिर् भारैः कनिष्ठः स्यात् तदर्धेनाल्पवित्तवान् ॥ [म्प् ८५.२, हेम् ३६१]

५.३.३ तद्वद् आमन्त्रणं पूजा हेमवृक्षसुरार्चनम् ।  
विष्कम्भपर्वतांस् तद्वत् सरांसि वनदेवताः ॥ [म्प् ८५.३, हेम् ३६१]

५.३.४ होमजागरणं तद्वल् लोकपालाधिवासनम् ।  
धान्यपर्वतवत् कुर्याद् इमं मन्त्रम् उदीरयेत् ॥ [म्प् ८५.४, हेम् ३६२]

५.३.५ यथा देवेषु विश्वात्मा प्रवरो ऽयं जनार्दनः ।  
सामवेदस् तु वेदानां महादेवस् तु योगिनाम् ॥ [म्प् ८५.५, हेम् ३६२]

५.३.६ प्रणवः सर्वमन्त्राणां नारीणां पार्वती यथा ।  
तथा रसानां प्रवरः सदैवेक्षुरसो मतः ॥ [म्प् ८५.६, हेम् ३६२]

५.३.७ मम तस्मात् परां लक्ष्मीं ददस्व गुडपर्वतः ॥ [म्प् ८५.७, हेम् ३६२]  
५.३.८ यस्मात् सौभाग्यदायिन्या भ्राता त्वं गुडपर्वतः ।  
निवासश् चापि पार्वत्यास् तस्मान् मां पाहि सर्वदा ॥ [म्प् ८५.७, हेम् ३६२]

५.३.९ अनेन विधिना यस् तु दद्याद् गुडमयं गिरिं ।  
पूज्यमानः स गन्धर्वैर् गौरीलोके महीयते ॥ [म्प् ८५.८, हेम् ३६२]

५.३.१० पुनः कल्पशतान्ते तु सप्तद्वीपाधिपो भवेत् ।  
आयुरारोग्यसंपन्नः शत्रुभिश् चापराजितः ॥ [म्प् ८५.९, हेम् ३६२]

इति गुडपर्वतदानम् ॥

## ०५.०४ सुवर्णाचलदानम्
अथ सुवर्णाचलदानम्

तत्र मत्स्यपुराणे

५.४.१ अथ पापहरं वक्ष्ये सुवर्णाचलम् उत्तमम् ।  
यस्य प्रदानाद् भवनं वैरिञ्चं याति मानवः ॥ [म्प् ८६.१, हेम् ३६४]

५.४.२ उत्तमः पलसाहस्रो मध्यमः पञ्चभिः शतैः ।  
तदर्धेनावरस् तद्वद् अल्पवित्तो ऽपि शक्तितः ॥ [म्प् ८६.२, हेम् ३६४]

५.४.३ दद्याद् एकपलाद् ऊर्ध्वं यथाशक्त्या विमत्सरः ॥ [म्प् ८६.२, हेम् ३६४]  
५.४.४ धान्यपर्वतवत् सर्वं विदध्यान् मुनिपुंगव ।  
विष्कम्भशैलांस् तद्वच् च ऋत्विग्भ्यः प्रतिपादयेत् ॥ [म्प् ८६.३, हेम् ३६५]

५.४.५ नमस् ते ब्रह्मगर्भाय ब्रह्मबीजाय वै नमः ।  
यस्माद् अनन्तफलदस् तस्मात् पाहि शिलोच्चयः ॥ [म्प् ८६.४, हेम् ३६५]

५.४.६ यस्माद् अग्नेर् अपत्यं त्वं तस्मात् तेजो जगत्पतेः ।  
हेमपर्वतरूपेण तस्मात् पाहि नगोत्तम ॥ [म्प् ८६.५, हेम् ३६५]

५.४.७ अनेन विधिना यस् तु दद्यात् कनकपर्वतम् ।  
स याति परमं स्थानं ब्राह्मम् आनन्दकारकम् ॥ [म्प् ८६.६, हेम् ३६५]

५.४.८ तत्र कल्पशतं तिष्ठेत् ततो याति परां गतिम् ॥ [म्प् ८६.६, हेम् ३६५]  
इति कनकपर्वतदानम् ।

## ०५.०५ तिलशैलदानम् 
अथ तिलशैलदानम् 

तत्र मत्स्यपुराणे

५.५.१ अथातः संप्रवक्ष्यामि तिलशैलं विधानतः ।  
यत्प्रदानान् नरो याति विष्णुलोकम् अनुत्तमम् ॥ [म्प् ८७.१, हेम् ३६६]

५.५.२ उत्तमो दशभिर् द्रोणैर् मध्यमः पञ्चभिर् मतः ।  
त्रिभिः कनिष्ठो विप्रेन्द्र तिलशैलः प्रकीर्तितः ॥ [म्प् ८७.२, हेम् ३६६]

५.५.३ पूर्ववच् चापरं सर्वं विष्कम्भपर्वतादिकम् ।  
दानमन्त्रं प्रवक्ष्यामि यथावन् मुनिपुंगव ॥ [म्प् ८७.३, हेम् ३६६]

५.५.४ यस्मान् मधुवधे विष्णोर् देहस्वेदसमुद्भवाः ।  
तिलाः कुशाश् च माषाश् च तस्माच् छं नो भवन्ति ते ॥ [म्प् ८७.४, हेम् ३६६]

५.५.५ हव्यकव्येषु यस्माच् च तिला एवाभिरक्षणम् ।  
भवाद् उद्धर शैलेन्द्र तिलाचल नमो ऽस्तु ते ॥ [म्प् ८७.५, हेम् ३६६]

५.५.६ इत्य् आमन्त्र्य च यो दद्यात् तिलाचलम् अनुत्तमम् ।  
स वैष्णवं पदं याति पुनरावृत्तिदुर्लभम् ॥ [म्प् ८७.६, हेम् ३६६]

५.५.७ दीर्घायुषम् अवाप्नोति पुत्रं पौत्रं च मानवः ।  
पितृभिर् देवगन्धर्वैः पूज्यमानो दिवं व्रजेत् ॥ [म्प् ८७.७, हेम् ३६६]

इति तिलपर्वतदानम् ॥

## ०५.०६ कर्पासाचलदानम् 
अथ कर्पासाचलदानम् 

तत्र मत्स्यपुराणे

५.६.१ अथातः संप्रवक्ष्यामि कर्पासाचलम् उत्तमम् ।  
यत्प्रदानान् नरः श्रीमान् प्राप्नोति परमं पदम् ॥ [म्प् ८८.१]

५.६.२ कर्पासपर्वतस् तद्वद् विंशद्भारैर् इहोत्तमः ।  
दशभिर् मध्यमः प्रोक्तः कनिष्ठः पञ्चभिः स्मृतः ॥ [म्प् ८८.२, हेम् ३७६]

५.६.३ भारेणाल्पधनो दद्याद् वित्तशाठ्यविवर्जितः ॥ [म्प् ८८.२, हेम् ३७६]  
५.६.४ धान्यपर्वतवत् सर्वम् आसाद्य मुनिपुंगव ।  
प्रभातायां तु शर्वर्यां दद्याद् इदम् उदीरयन् ॥ [म्प् ८८.३, हेम् ३७६]

५.६.५ त्वम् एवावरणं यस्माल् लोकानाम् इह सर्वदा ।  
कर्पासाद्रे नमस् तुभ्यम् अघौघध्वंसनो भव ॥ [म्प् ८८.४, हेम् ३७६]

५.६.६ इति कर्पासशैलं यो दद्यात् पर्वतसंनिधौ ।  
रुद्रलोके वसेत् कल्पं ततो राजा भवेद् इह ॥ [म्प् ८८.५, हेम् ३७६]

इति कर्पासपर्वतदानम् ॥

## ०५.०७ घृताचलदानम्
अथ घृताचलदानम्

तत्र मत्स्यपुराणे

५.७.१ अथातः संप्रवक्ष्यामि घृताचलम् अनुत्तमम् ।  
तेजोमृतमयं सर्वं महापातकनाशनम् ॥ [म्प् ८९.१, हेम् ३७८]

५.७.२ विंशत्या घृतकुम्भानाम् उत्तमः स्याद् घृताचलः ।  
दशभिर् मध्यमः प्रोक्तः पञ्चभिस् त्व् अधमः स्मृतः ॥ [म्प् ८९.२, हेम् ३७८]

५.७.३ अल्पवित्तो ऽपि यो दद्याद् द्वाभ्याम् इह विधानतः ।  
विष्कम्भपर्वतांस् तद्वच् चतुर्थांशेन कल्पयेत् ॥ [म्प् ८९.३, हेम् ३७८]

५.७.४शालितण्डुलपात्राणि कुम्भोपरि निवेशयेत् ।  
कारयेत् संहतान् उच्चान् यथाशोभं विधानतः ॥ [म्प् ८९.४, हेम् ३७८]

५.७.५ वेष्टयेच् छुक्लवासोभिर् इक्षुदण्डफलादिकैः ।  
धान्यपर्वतवच् छेषं विधानम् इह पठ्यते ॥ [म्प् ८९.५, हेम् ३७८]

५.७.६ अधिवासनपूर्वं तु तद्वद् धोमसुरार्चनम् ॥ [म्प् ८९.६, हेम् ३७९]  
५.७.७ प्रभातायां तु शर्वर्यां गुरवे विनिवेदयेत् ।  
विष्कम्भपर्वतांस् तद्वद् ऋत्विग्भ्यः शान्तमानसः ॥ [म्प् ८९.६, हेम् ३७९]

५.७.८ संयोगाद् घृतम् उत्पन्नं यस्माद् अमृततेजसोः ।  
तस्माद् घृतार्चिर् विश्वात्मा प्रीयताम् अत्र शंकरः ॥ [म्प् ८९.७, हेम् ३७९]

५.७.९ यस्मात् तेजोमयं ब्रह्म घृते तच् च व्यवस्थितम् ।  
घृतपर्वतरूपेण तस्मान् नः पाहि भूधरः ॥ [म्प् ८९.८, हेम् ३७९]

५.७.१० अनेन विधिना दद्याद् घृताचलम् अनुत्तमम् ।  
महापातकयुक्तो ऽपि लोकम् आयाति शांकरम् ॥ [म्प् ८९.९, हेम् ३७९]

५.७.११ हंससारसयुक्तेन किङ्किणीजालमालिना ।  
विमानेनाप्सरोभिश् च सिद्धविद्याधरैर् वृतः ॥ [म्प् ८९.१०, हेम् ३७९]

५.७.१२ विचरेत् पितृभिः सार्धं यावद् आहूतसंप्लवम् ॥ [म्प् ८९.११, हेम् ३७९]  
इति घृतपर्वतदानम् ॥

## ०५.०८ रत्नाचलदानम्
अथ रत्नाचलदानम्

तत्र मत्स्यपुराणे

५.८.१ अथातः संप्रवक्ष्यामि रत्नाचलम् अनुत्तमम् ।  
मुक्ताफलसहस्रेण पर्वतः स्यात् स उत्तमः ॥ [म्प् ९०.१, हेम् ३७९]

५.८.२ मध्यमः पञ्चशतिकस् त्रिशतेनाधमः स्मृतः ।  
चतुर्थांशेन विष्कम्भपर्वताः स्युः समन्ततः ॥ [म्प् ९०.२, हेम् ३८०]

५.८.३ पूर्वेण वज्रगोमेदैर् दक्षिणेनेन्द्रनीलकैः ।  
पुष्परागयुतैः कार्यो विद्वद्भिर् गन्धमादनः ॥ [म्प् ९०.३, हेम् ३८०]

५.८.४ वैडूर्यविद्रुमैः पश्चात् संमितो विपुलाचलः ।  
पद्मरागैः ससौपर्णैर् उत्तरेण च विन्यसेत् ॥ [म्प् ९०.४, हेम् ३८०]

वज्रगोमेदैः समसंख्यैः समं स्याद् अश्रुतत्वाद् इति न्यायात् । सौपर्णो गारुत्मतः ।

५.८.५ धान्यपर्वतवत् सर्वम् अत्रापि परिकल्पयेत् ।  
तद्वद् आवाहनं कृत्वा वृक्षान् देवांश् च काञ्चनान् ॥ [म्प् ९०.५, हेम् ३८०]

५.८.६ पूजयेत् पुष्पपानीयैः प्रभाते च विसर्जनम् ।  
पूर्ववद् गुरुऋत्विग्भ्य इमान् मन्त्रान् उदीरयेत् ॥ [म्प् ९०.६, हेम् ३८०]

५.८.७ यथा देवगणाः सर्वे सर्वरत्नेष्व् अवस्थिताः ।  
त्वं च रत्नमयो नित्यं नमस् ते हि सदाचल ॥ [म्प् ९०.७, हेम् ३८०]

५.८.८ यस्माद् रत्नप्रसादेन वृष्टिं प्रकुरुते हरिः ।  
सदा रत्नप्रसादेन तस्मान् नः पाहि सर्वतः ॥ [म्प् ९०.८, हेम् ३८०]

५.८.९ अनेन विधिना यस् तु दद्याद् रत्नमहागिरिम् ।  
स याति वैष्णवं लोकम् अमरेश्वरपूजितः ॥ [म्प् ९०.९, हेम् ३८०]

५.८.१० यावत् कल्पशतं साग्रं वसेच् चेह नराधिपः ।  
रूपारोग्यगुणोपेतः सप्तद्वीपाधिपो भवेत् ॥ [म्प् ९०.१०, हेम् ३८०]

५.८.११ ब्रह्महत्यादिकं किंचिद् यद् अत्रामुत्र वा कृतम् ।  
तत् सर्वं नाशम् आयाति गिरिर् वज्रहतो यथा ॥ [म्प् ९०.११, हेम् ३८१]

इति रत्नाचलदानम् ॥

## ०५.०९ रूप्याचलदानम्
अथ रूप्याचलदानम्

तत्र मत्स्यपुराणे

५.९.१ अतः परं प्रवक्ष्यामि रूप्याचलम् अनुत्तमम् ।  
यत्प्रदानान् नरो याति सोमलोकं द्विजोत्तम ॥ [म्प् ९१.१, हेम् ३८१]

५.९.२ दशभिः पलसाहस्रैर् उत्तमो रजताचलः ।  
पञ्चभिर् मध्यमः प्रोक्तस् तदर्धेनावरः स्मृतः ॥ [म्प् ९१.२, हेम् ३८१]

५.९.३ अशक्तो विंशतेर् ऊर्ध्वं कारयेच् छक्तितः सदा ।  
विष्कम्भपर्वतांस् तद्वत् तुरीयांशेन कल्पयेत् ॥ [म्प् ९१.३, हेम् ३८१]

५.९.४ पूर्ववद् राजतान् कुर्यान् मन्दरादीन् विधानतः ।  
कलधौतमयांस् तद्वल् लोकेशान् अर्चयेद् बुधः ॥ [म्प् ९१.४, हेम् ३८१]

कलधौतं काञ्चनम् ।

५.९.५ ब्रह्मविष्ण्वर्कवान् कार्यो नितम्बो ऽत्र हिरण्मयः ।  
राजतं स्याद् यद् अन्येषां कार्यं तद् इह काञ्चनम् ॥ [म्प् ९१.५, हेम् ३८१]

५.९.६ शेषं च पूर्ववत् कुर्याद् धोमजागरणादिकम् ।  
दद्यात् तद्वत् प्रभाते तु गुरवे रौप्यपर्वतम् ॥ [म्प् ९१.६, हेम् ३८१]

५.९.७ विष्कम्भशैलान् ऋत्विग्भ्यः पूज्य वस्त्रविभूषणैः ।  
इमं मन्त्रं पठन् दद्याद् दर्भपाणिर् विमत्सरः ॥ [म्प् ९१.७, हेम् ३८१]

५.९.८ पितॄणां वल्लभं यस्माद् धरीन्द्राणां शिवस्य च ।  
रजतं पाहि तस्मान् नः शोकसंसारसागरात् ॥ [म्प् ९१.८, हेम् ३८१]

५.९.९ इत्थं निवेश्य यो दद्याद् रजताचलम् उत्तमम् ।  
गवाम् अयुतदानस्य फलं प्राप्नोति मानवः ॥ [म्प् ९१.९, हेम् ३८१–८२]

५.९.१० सोमलोके स गन्धर्वैः किंनराप्सरसां गणैः ।  
पूज्यमानो वसेद् धीमान् यावद् आहूतसंप्लवम् ॥ [म्प् ९१.१०, हेम् ३८२]

इति रजताचलदानम् ॥

## ०५.१० शर्कराचलदानम्
अथ शर्कराचलदानम्

तत्र मत्स्यपुराणे

५.१०.१ अथातः संप्रवक्ष्यामि शर्कराचलम् उत्तमम् ।  
यस्य प्रदानाद् विष्ण्वर्करुद्रास् तुष्यन्ति सर्वदा ॥ [म्प् ९२.१, हेम् ३८२]

५.१०.२ अष्टभिः शर्कराभारैर् उत्तमः स्यान् महाचलः ।  
चतुर्भिर् मध्यमः प्रोक्तो भाराभ्याम् अवरः स्मृतः ॥ [म्प् ९२.२, हेम् ३८२]

५.१०.३ भारेण चार्धभारेण कुर्याद् यः स्वल्पवित्तवान् ।  
विष्कम्भपर्वतान् कुर्यात् तुरीयांशेन मानवः ॥ [म्प् ९२.३, हेम् ३८२]

५.१०.४ धान्यपर्वतवत् सर्वम् आसाद्यामरसंयुतम् ।  
मेरोर् उपरि तद्वच् च स्थाप्यं हेमतरुत्रयम् ॥ [म्प् ९२.४, हेम् ३८२]

५.१०.५ मन्दारः पारिजातश् च तृतीयः कल्पपादपः ।  
एतद् वृक्षत्रयं मूर्ध्नि सर्वेष्व् अपि निवेदयेत् ॥ [म्प् ९२.५, हेम् ३८२]

५.१०.६ हरिचन्दनसंतानौ पूर्वपश्चिमभागयोः ।  
निवेश्यौ सर्वशैलेषु विशेषाच् छर्कराचले ॥ [म्प् ९२.६, हेम् ३८२]

५.१०.७ मन्दारे कामदेवश् च प्रत्यग्वक्त्रः सदा भवेत् ।  
गन्धमादनशृङ्गे तु धनदः स्याद् उदङ्मुखः ॥ [म्प् ९२.७, हेम् ३८२]

५.१०.८ प्राङ्मुखो वेदमूर्तिश् च हंसः स्याद् विपुलाचले ।  
हैमी सुपार्श्वे सुरभी दक्षिणाभिमुखी भवेत् ॥ [म्प् ९२.८, हेम् ३८२]

५.१०.९ धान्यपर्वतवत् सर्वम् आवाहनम् अथाधिकम् ।  
कृत्वाथ गुरवे दद्यान् मध्यमं पर्वतोत्तमम् ।

ऋत्विग्भ्यश् चतुरः शैलान् इमान् मन्त्रान् उदीरयेत् ॥ [म्प् ९२.९, हेम् ३८२–८३]

५.१०.१० सौभाग्यामृतसारो ऽयं परमः शर्करा यतः ।  
तन् ममानन्दकारी त्वं भव शैलेन्द्र सर्वदा ॥ [म्प् ९२.१०, हेम् ३८३]

५.१०.११ अमृतं पिबतां ये तु निपेतुर् भुवि शीकराः ।  
देवानां तत्समुत्थो ऽयं पाहि नः शर्कराचल ॥ [म्प् ९२.११, हेम् ३८३]

५.१०.१२ मनोभवधनुर्मध्याद् उद्गता शर्करा यतः ।  
तन्मयो ऽसि महाशैल पाहि संसारसागरात् ॥ [म्प् ९२.१२, हेम् ३८३]

५.१०.१३ यो दद्याच् छर्कराशैलम् अनेन विधिना नरः ।  
सर्वपापविनिर्मुक्तः प्रयाति शिवमन्दिरम् ॥ [म्प् ९२.१३, हेम् ३८३]

५.१०.१४ चन्द्रादित्यप्रतीकाशम् अधिरुह्यानुजीविभिः ।  
सहैव यानम् आतिष्ठेत् ततो विष्णुपुरं व्रजेत् ॥ [म्प् ९२.१४, हेम् ३८३]

५.१०.१५ ततः कल्पशतान्ते तु सप्तद्वीपाधिपो भवेत् ।  
आयुरारोग्यसंपन्नो यावज् जन्मार्बुदत्रयम् ॥ [म्प् ९२.१५, हेम् ३८३]

५.१०.१६ भोजनं शक्तितः कुर्यात् सर्वशैलेष्व् अमत्सरः ।  
सर्वत्राक्षारलवणम् अश्नीयात् तदनुज्ञया ।

पर्वतोपस्करान् सर्वान् प्रापयेद् ब्राह्मणालयम् ॥ [म्प् ९२.१६, हेम् ३८३]

तथा

५.१०.१७ पश्येद् इमान् अप्य् अधनो ऽपि भक्त्या स्पृशेन् मनुष्यैर् इह दीयमानान् ।  
शृणोति भक्याथ मतिं ददाति निष्कल्मषः सो ऽपि दिवं प्रयाति ॥

[म्प् ९२.३४, हेम् ३८३]

५.१०.१८ दुःस्वप्नप्रशमम् उपैति पठ्यमानैः  
शैलेन्द्रैर् भवभयभेदनैर् मनुष्यः ।

यः कुर्यात् किम् उ मुनिपुंगवेह संयक्

सन्नात्मा सकलगिरीन्द्रसंप्रदानम् ॥ [म्प् ९२.३५, हेम् ३८४]

इति श्रीमल्लक्ष्मीधरविरचिते कृत्यकल्पतरौ दानकाण्डे पर्वतदानानि ॥

## ०६.१ गुडधेन्वादिदानानि
अथ गुडधेन्वादिदानानि

तत्र मत्स्यपुराणे

६.१.१ गुडधेनुविधानस्य यद् रूपम् इह यत् फलम् ।  
तद् इदानीं प्रवक्ष्यामि सर्वपापप्रणाशनम् ॥ [म्प् ८२.२, हेम् ३९८]

६.१.२ कृष्णाजिनं चतुर्हस्तं प्राग्ग्रीवं विन्यसेद् भुवि ।  
गोमयेनोपलिप्तायां दर्भान् आस्तीर्य यत्नतः ॥ [म्प् ८२.३, हेम् ३९८]

६.१.३ लघ्वेणकाजिनं तद्वद् वत्सस्य परिकल्पयेत् ।  
प्राङ्मुखीं कल्पयेद् धेनुम् उदक्पादां सवत्सकाम् ॥ [म्प् ८२.४, हेम् ३९८]

६.१.४ उत्तमा गुडधेनुः स्यात् सदा भारचतुष्टयम् ।  
वत्सं भारेण कुर्वीत भाराभ्यां मध्यमा स्मृता ॥ [म्प् ८२.५, हेम् ३९८]

६.१.५ अर्धभारेण वत्सः स्यात् कनिष्ठा भारकेण तु ।  
चतुर्थांशेन वत्सः स्याद् गृहवित्तानुसारतः ॥ [म्प् ८२.६, हेम् ३९८]

६.१.६ धेनुवत्सौ घृतास्यौ तौ सितसूक्ष्माम्बरावृतौ ।  
शुक्तिकर्णाव् इक्षुपादौ शुचिमुक्ताफलेक्षणौ ॥ [म्प् ८२.७, हेम् ३९९]

६.१.७ सितसूत्रशिरालौ तौ सितकम्बलकम्बलौ ।  
ताम्रगडुकपृष्ठौ तौ सितचामररोमकौ ॥ [म्प् ८२.८, हेम् ३९९]

६.१.८ विद्रुमभ्रूयुगोपेतौ नवनीतस्तनान्वितौ ।  
क्षौमपुच्छौ कांस्यदोहाव् इन्द्रनीलकतारकौ ॥ [म्प् ८२.९, हेम् ३९९]

६.१.९ सुवर्णशृङ्गाभरणौ राजतखुरसंयुतौ ।  
नानाफलसमायुक्तौ घ्राणगन्धकरण्डकौ ॥ [म्प् ८२.१०, हेम् ३९९]

गन्धकरण्डकः सुरभिगन्धाढ्यद्रव्यं कर्पूरादि ।

६.१.१० इत्य् एवं रचयित्वा तु दीपधूपैर् अथार्चयेत् ॥ [म्प् ८२.१०, हेम् ३९९]  
६.१.११या लक्ष्मीः सर्वभूतानां या च देवेष्व् अवस्थिता ।  
धेनुरूपेण सा देवी मम शान्तिं प्रयच्छतु ॥ [म्प् ८२.११, हेम् ३९९]

६.१.१२ देहस्था या च रुद्राणी शंकरस्य सदा प्रिया ।  
धेनुरूपेण सा देवी मम पापं व्यपोहतु ॥ [म्प् ८२.१२, हेम् ३९९]

६.१.१३ विष्णोर् वक्षसि या लक्ष्मीः स्वाहा या च विभावसोः ।  
चन्द्रार्कशक्रशक्तिर् या धेनुरूपास्तु सा श्रिये ॥ [म्प् ८२.१३, हेम् ३९९]

६.१.१४ चतुर्मुखस्य या लक्ष्मीर् लक्ष्मीर् या धनदस्य च ।  
लक्ष्मीर् या लोकपालानां सा धेनुर् वरदास्तु मे ॥ [म्प् ८२.१४, हेम् ४००]

६.१.१५ स्वधा या पितृमुख्यानां स्वाहा यज्ञभुजां च या ।  
सर्वपापहरा धेनुस् तस्माच् छान्तिं प्रयच्छ मे ॥ [म्प् ८२.१५, हेम् ४००]

६.१.१६ एवम् आमन्त्र्य तां धेनुं ब्राह्मणाय निवेदयेत् ।  
विधानम् एतद् धेनूनां सर्वासाम् इह पठ्यते ॥ [म्प् ८२.१६, हेम् ४००]

६.१.१७ यास् तु पापविनाशिन्यः पठ्यन्ते दश धेनवः ।  
तासां स्वरूपं वक्ष्यामि नामानि च नराधिप ॥ [म्प् ८२.१७, हेम् ३९७]

६.१.१८ प्रथमा गुडधेनुः स्याद् घृतधेनुस् तथा परा ।  
तिलधेनुस् तृतीया च चतुर्थी जलसंज्ञिता ॥ [म्प् ८२.१८, हेम् ३९८]

६.१.१९ क्षीरधेनुश् च विख्याता मधुधेनुस् तथा परा ।  
सप्तमी शर्कराधेनुर् दधिधेनुस् तथाष्टमी ॥ [म्प् ८२.१९, हेम् ३९८]

६.१.२० रसधेनुश् च नवमी दशमी स्यात् स्वरूपतः ।  
कुम्भाः स्युर् द्रवधेनूनाम् इतरासां तु राशयः ॥ [म्प् ८२.१९–२०, हेम् ३९८, ४०१]

६.१.२१ सुवर्णधेनुम् अप्य् अत्र केचिद् इच्छन्ति मानवाः ।  
नवमी तेन तैलेन तथान्ये ऽपि महर्षयः ॥ [म्प् ८२.२०–२१]

६.१.२२ एतद् एव विधानं स्यात् त एवोपस्कराः स्मृताः ।  
मन्त्रावाहनसंयुक्ताः सदा पर्वणि पर्वणि ॥ [म्प् ८२.२१–२२, हेम् ४००]

६.१.२३ यथाश्रद्धं प्रदातव्या भुक्तिमुक्तिफलप्रदाः ।  
अमेययज्ञफलदाः सर्वपापहराः शुभाः ॥ [म्प् ८२.२२–२३, हेम् ४००]

६.१.२४ अयने विषुवे पुण्ये व्यतीपाते ऽथ वा पुनः ।  
गुडधेन्वादयो देया उपरागादिपर्वसु ॥ [म्प् ८२.२५, हेम् ४००]

अत्र च घृतादिधेनुद्रव्यपरिमाणम् अपि गुडधेनूक्तम् एव विधानम् एतद् धेनूनां सर्वासाम् अपि पठ्यत इति सामान्येनातिदेशात् । कुम्भाः स्युर् द्रवधेनूनाम् इतरासां तु राशय इति भारचतुष्टयादिपरिमितद्रव्यस्यावस्थापन-प्रकारकथनम् । यत् तु पद्मपुराणादाव् एकेनैव घटेन घृतादिधेनुकथनं द्रोणमात्रेण च तिलधेनुकथनं तद् एतद्धेनुप्रकारात् प्रकारान्तराभिप्रायेण ।

महाभारते

६.१.२५ गोमत्या विद्यया धेनुं तिलानाम् अभिमन्त्र्य यः ।  
रसरत्नमयीं दद्यान् न स शोचेत् कृताकृते ॥ [म्भ् १३.७७.२१, हेम् ४०५]

इगोमती विद्या

६.१.२६ गावो माम् उपतिष्ठन्तु हेमशृङ्ग्यः पयोमुचः ।  
सुरभ्यः सौरभेयाश् च सरितः सागरं यथा ॥ [म्भ् १३.७७.२२, हेम् ४०५]

६.१.२७ गा वै पश्यामहे नित्यं गावः पश्यन्तु मां सदा ।  
गावो ऽस्माकं वयं तासां यतो गावस् ततो वयम् ॥ [म्भ् १३.७७.२३, हेम् ४०५]

६.१.२८ इत्य् एषा गोमती विद्या कीर्तिता ते मयानघ ॥  
६.१.२९ एवं रात्रौ दिवा वापि समेषु विषमेषु च ।  
महाभयेषु च नरः कीर्तयन् मुच्यते भयात् ॥ [म्भ् १३.७७.२४, हेम् ४०५]

इति गोवधप्रायश्चित्ते वक्ष्यते ।

पद्मपुराणे

६.१.३० विधानं तिलधेनोर् यत् तच् छृणुष्व नराधिप ।  
षोडशाढमयी धेनुश् चतुर्भिर् वत्सको भवेत् ॥ [प्प् ३४.३६४–६५, हेम् ४०६]

६.१.३१ इक्षुदण्डमयाः पादा दन्ताः पुष्पमयाः शुभाः ।  
नासा गन्धमयी तस्या जिह्वा गुडमयी तथा ॥ [प्प् ३४.३६५–६६, हेम् ४०६]

६.१.३२ पृष्ठे तु कल्पनीया स्याद् घण्टाभरणभूषिता ।  
ईदृशीं कल्पयित्वा तु स्वर्णशृङ्गीं प्रकल्पयेत् ॥ [प्प् ३४.३६६–६७, हेम् ४०६]

६.१.३३ रौप्यखुरां कांस्यदोहां पूर्वधेनुविधानतः ।  
एवंविधानां तां कृत्वा ब्राह्मणाय तु दापयेत् ॥ [प्प् ३४.३६७–६८, हेम् ४०६]

६.१.३४ कृष्णाजिनस्थितां धेनुं वासोभिर् भूषितां शुभाम् ।  
सूत्रेण सूत्रितां कृत्वा पञ्चरत्नसमन्विताम् ।

सर्वौषधिसमायुक्तां मन्त्रपूतां तु दापयेत् ॥ [प्प् ३४.३६८–६९, हेम् ४०६]

६.१.३५ अन्नं मे जायतां सद्यः पानं सर्वरसास् तथा ।  
कामान् संपादयास्माकं तिलधेनो द्विजार्पिते ॥ [प्प् ३४.३७०, हेम् ४०६]

६.१.३६ गृह्णामि देवि त्वां भक्त्या कुटुम्बार्थे विशेषतः ।  
भरस्व कामैर् मां सर्वैस् तिलधेनो नमो ऽस्तु ते ॥ [प्प् ३४.३७१, हेम् ४०७]

६.१.३७ एवं विधानतो दत्ता तिलधेनुर् नृपोत्तम ।  
सर्वकामसमावाप्तिं कुरुते नात्र संशयः ॥ [प्प् ३४.३७२, हेम् ४०७]

६.१.३८ जलधेनुस् तथैवेह कुम्भधेनुः प्रकल्पिता ।  
दत्ता तु विधिना कामान् सद्यः सर्वान् प्रयच्छति ॥ [प्प् ३४.३७३, हेम् ४०७]

६.१.३९ धेनुश् च तत्त्वतो दत्ता पौर्णमास्यां नराधिप ।  
सा पितॄंस् तारयेद् दुर्गान् नरकात् कामदा भवेत् ॥ [प्प् ३४.३७४, हेम् ४०७]

६.१.४० घृतधेनुस् तथा दत्ता विधानेन विचक्षणैः ।  
सर्वकामसमावाप्तिं कुरुते कान्तिदा भवेत् ॥ [प्प् ३४.३७५, हेम् ४०७]

६.१.४१ रसधेनुं तथा दत्त्वा कार्त्तिके मासि पार्थिव ।  
सर्वान् कामान् अवाप्नोति नित्यं सुगतिभाग् भवेत् ॥ [प्प् ३४.३७६, हेम् ४०७]

इति पञ्चधेनुदानम् ॥

वराहपुराणे

६.१.४२ चतुर्भिः सेतिकाभिस् तु प्रस्थ एकः प्रकीर्तितः ।  
ते षोडश भवेद् धेनुश् चतुर्भिर् वत्सको भवेत् ॥ [वर्प् ९८.९०, हेम् ४०४]

६.१.४३ इक्षुदण्डमयाः पादा दन्ताः पुष्पमयाः शुभाः ।  
नासा गन्धमयी तस्या जिह्वा गुडमयी तथा ॥ [वर्प् ९८.९१, हेम् ४०४]

६.१.४४ पुच्छे स्रक् कल्पनीया स्याद् घण्टाभरणभूषिता ।  
ईदृशीं कल्पयित्वा तु स्वर्णशृङ्गीं प्रकल्पयेत् ॥ [वर्प् ९८.९२, हेम् ४०४]

६.१.४५ कांस्यदोहां रौप्यखुरां पूर्वधेनुविधानतः ।  
तिलधेनुं ततो दत्त्वा द्वादश्यां नियतः शुचिः ।

आत्मानं तारयेद् दुर्गान् नरकात् कामभाग् भवेत् ॥ [वर्प् ९८.९३, हेम् ४०४–०५]

सेतिका कुडवः । स च द्वादशप्रसृतिपरिमितः ।

देवीपुराणे

६.१.४६ तिलधेनुं प्रवक्ष्यामि दुर्गा येन प्रसीदति ।  
अपि दुष्कृतकर्मापि यां दत्त्वा निरृणो भवेत् ॥ [द्प् १०४.११, हेम् ४०७]

६.१.४७ प्रत्यक्षा येन देवी स्याद् राज्यपुत्रसुखावहा ।  
भवते अचिरेणैव तां शृणुष्व नृपोत्तम ॥ [द्प् १०४.१२, हेम् ४०७]

६.१.४८ देवदेवीम् अनुज्ञाप्य स्नातो वै विजितेन्द्रियः ।  
पूजयेत् पुष्पगन्धान्नदीपधूपविचित्रकैः ॥ [द्प् १०४.१३, हेम् ४०७]

६.१.४९ हुत्वा हुताशने देवीं तथा द्रोणमयीं कुरु ॥ [द्प् १०४.१४, हेम् ४०७]  
हुत्वा हुताशने देवीम् इति देवीपूजोक्तहोमप्रकारेण देवीं प्रीणयित्वा ।

६.१.५० आढकेन भवेद् वत्सः सर्वरत्नविभूषितः ।  
हैमशृङ्गी रौप्यखुरा गन्धघ्राणा सुशोभना ॥ [द्प् १०४.१४–१५, हेम् ४०७–०८]

६.१.५१ मुखं गुडमयं कार्यं जिह्वा चान्नमयी तथा ।  
कम्बलः सूक्ष्मसूत्रं तु पादा इक्षुमयास् तथा ॥ [द्प् १०४.१५–१६, हेम् ४०८]

६.१.५२ ताम्रं पृष्ठं भवेत् तस्या ईक्षणे मणिमौक्तिके ।  
चारुपत्रमयौ कर्णौ दन्ताः फलमयास् तथा ॥ [द्प् १०४.१६–१७, हेम् ४०८]

६.१.५३ नवनीतस्तनां कुर्यात् पुष्पमालामयीं कुरु ।  
पुच्छं तु मणिमुक्ताभिः फलैस् तां च समर्चयेत् ॥ [द्प् १०४.१७–१८, हेम् ४०८]

६.१.५४ शुभवस्त्रयुगछन्नां चारुवस्त्रविभूषिताम् ।  
ईदृक्संस्थानसंपन्नां कृत्वा श्रद्धासमन्वितः ॥ [द्प् १०४.१८–१९, हेम् ४०८]

६.१.५५ कांस्योपदोहनां दद्याद् देवी मे प्रीयताम् इति ।  
मन्त्राभिमन्त्रितां कृत्वा तद्भक्ताय निवेदयेत् ॥ [द्प् १०४.१९–२०, हेम् ४०८]

६.१.५६ यावान्ति तिलवस्त्राणां धातुमूलफलस्य च ।  
विद्यन्ते रजोबिन्दूनि तावत् स्वर्गे वसेन् नरः ॥ [द्प् १०४.२०–२१, हेम् ४०८]

६.१.५७ पितॄन् विगतपापांस् तु कृत्वाधस्ताद् गतान् अपि ।  
प्राप्य देव्याः शुभान् लोकान् स्थापयेद् अविचारणात् ॥ [द्प् १०४.२१–२२, हेम् ४०८]

६.१.५८ तस्मिन् स रमते वत्स यावच् चन्द्रार्कतारकम् ।  
तथा कालाद् इहायातो जायते पृथिवीपतिः ॥ [द्प् १०४.२२–२३, हेम् ४०८]

६.१.५९ इहैव तेजसा युक्तो बहुपुत्रः सुखान्वितः ।  
पुनर् देव्यां रतो नित्यं पूजयेद् विधिना च ताम् ॥ [द्प् १०४.२३–२४, हेम् ४०८]

६.१.६० प्राप्यं योगसहस्रैर् यत् प्राप्नोति परमं पदम् ॥ [द्प् १०४.२४, हेम् ४०८]  
इति तिलधेनुदानम् ॥

६.१.६१ तिलाभावे प्रदातव्या सर्पिर्धेनुर् विजानता ।  
स्नापयित्वा भवानीं तु घृतक्षीरैर् यथाविधि ॥ [द्प् १०५.१, हेम् ४१५]

६.१.६२ पूजयेत् स्रजमालाभिर् नैवेद्यैः सुमनोहरैः ।  
आहरेत् सर्वद्रव्याणि उपकल्पेत तत्र ताम् ॥ [द्प् १०५.२, हेम् ४१५]

६.१.६३ गव्यस्य सर्पिषः कुम्भे पुष्पमालाविभूषिते ।  
कांस्यपात्र्यां तथा वस्त्रैश् छादयीत विधाय ताम् ॥ [द्प् १०५.३, हेम् ४१५]

६.१.६४ हिरण्यगर्भसहितां मणिविद्रुममौक्तिकैः ।  
पादान् इक्षुमयान् कुर्यात् तथा रौप्यमयान् शफान् ॥ [द्प् १०५.४, हेम् ४१५]

६.१.६५ हेमचक्षुस् तथा शृङ्गे कृष्णागुरुमये शुभे ।  
सप्तधान्यैश् च तत्पार्श्वे पत्त्रोर्णेन च कम्बलम् ॥ [द्प् १०५.५, हेम् ४१५]

पार्श्वे कुक्षिसंनिहितौ देहभागौ ।

६.१.६६ घ्राणं त्व् अगुरुकर्पूरैः स्तनाः फलमयाः शुभाः ।  
मुखं च गुडक्षीरेण सितां जिह्वां प्रकल्पयेत् ॥ [द्प् १०५.६, हेम् ४१५]

सिता शर्करा ।

६.१.६७ पुच्छं क्षौममयं कार्यं रोमाणि सितसर्षपैः ।  
ताम्रपृष्ठं विचित्रं तु ईदृग्रूपां मनोरमाम् ।

विधिना घृतवत्सं च कुर्याल् लक्षणलक्षितम् ॥ [द्प् १०५.७–८, हेम् ४१५]

६.१.६८ एतैः कृत्वा तथा नत्वा पूजयित्वा विधानतः ।  
तद्भक्ताय प्रदातव्या मङ्गला शास्त्रपारगे ॥ [द्प् १०५.८–९, हेम् ४१५]

६.१.६९ इमां ममोपकाराय गृह्णीष्व मदनुग्रहात् ।  
प्रीयतां नन्दिनी देवी मङ्गला चर्चिका उमा ॥ [द्प् १०५.९–१०, हेम् ४१५]

६.१.७० इत्य् उक्त्वा चार्चयेद् धेनुं कृत्वा नन्दां मनोनुगाम् ।  
अनेन विधिना देया सर्पिषो धेनुर् उत्तमा ॥ [द्प् १०५.१०–११, हेम् ४१५]

६.१.७१ हिरण्यरत्नधेनुश् च प्रदेया विधिनामुना ।  
मुच्यते सर्वपापेभ्यः सर्वान् कामान् अवाप्नुयात् ॥ [द्प् १०५.११–१२, हेम् ४१५]

६.१.७२ यत्र क्षीरवहा नद्यो यत्र सर्पिर्वहा ह्रदाः ।  
पायसाः कर्दमा यत्र तस्मिंल् लोके महीयते ।

तेषां स्वामित्वम् आप्नोति मुदा परमया युतः ॥ [द्प् १०५.१२–१३, हेम् ४१६]

६.१.७३ दश पूर्वापरांस् तार्य आत्मानं त्व् एकविंशकम् ।  
भूयः पृथ्वीशतां याति इह लोके स मानवः ॥ [द्प् १०५.१४, हेम् ४१६]

६.१.७४ सकामानाम् इयं व्युष्टिर् धेनोस् तावद् उदाहृता ।  
देव्या लोकम् अवाप्नोति निष्कामो घृतधेनुदः ॥ [द्प् १०५.१५, हेम् ४१६]

इति घृतधेनुदानम् ॥

६.१.७५ तोयधेनुं शृणु वत्स यथा देवी प्रसीदति ।  
कुम्भं तोयसुसंपूर्णं रत्नवस्त्रयुगान्वितम् ॥ [द्प् १०६.१, हेम् ४२१]

६.१.७६ समस्तबीजसंयुक्तं दूर्वापल्लवशोभितम् ।  
दूर्वाक्षतदधिशङ्खकुष्ठामलकचन्दनैः ॥ [द्प् १०६.२, हेम् ४२१]

समस्तबीजं सर्वधान्यम् ।

६.१.७७ माल्यछत्त्रसमायुक्तं तिलपात्रैश् च संयुतम् ।  
दधिक्षीरघृतं पात्रं विधानेनोपकल्पयेत् ॥ [द्प् १०६.३, हेम् ४२१]

६.१.७८ वत्सकं कल्पयेत् तत्र तद्वत् तोयमयं बुधः ॥ [द्प् १०६.४, हेम् ४२१]  
६.१.७९ देवीम् अभ्यर्च्य विधिवत् सोपवासो ऽथ नक्तवान् ।  
देवीभक्ते प्रदद्याद् यः सर्वान् कामान् अवाप्नुयात् ॥ [द्प् १०६.४–५, हेम् ४२१]

६.१.८० जयारिसूदनी देवी देवानां भयनाशिनी ।  
वेदमातर् वरे दुर्गे सर्वगे शुभदे नमः ॥ [द्प् १०६.५–६, हेम् ४२१]

६.१.८१ अनेन वत्स मन्त्रेण नन्दानाम्नाभिमन्त्रयेत् ।  
देवी मे प्रीयतां नित्यं यथोदितफला शिवा ॥ [द्प् १०६.७, हेम् ४२२]

इति तोयधेनुदानम् ॥

स्कन्दपुराणे

६.१.८२ जलधेनुं च यो दद्यात् तस्य दानफलं शृणु ॥ [हेम् ४२२]  
६.१.८३ प्रपां सभां तडागं वा कूपं वापि सुपुष्कलम् ।  
कृत्वा कुम्भान् सुवर्णांश् च गन्धमाल्यैर् अलंकृतान् ॥ [हेम् ४२२]

प्रपा पानीयसत्त्रशाला । सभा जनसमाश्रयः । सुवर्णान् शोभनवर्णान् ।

६.१.८४ पुष्पैश् च विविधाकारैर् अभ्यर्च्य द्विजसत्तमान् ।  
भक्ष्यभोज्यैः सुतृप्तानां तिलपात्राणि दापयेत् ॥ [हेम् ४२२]

६.१.८५ दक्षिणां पुष्कलां दद्याद् एभ्यस् त्व् आशंसयेत् ततः ॥ [हेम् ४२२]  
एभ्यो द्विजेभ्यः ।

६.१.८६ आपः शिवाश् च सौम्याश् च तर्पयन्तु पितॄन् मम ।  
कामदाः कामदानाय भवन्त्व् इति च वै वदेत् ॥ [हेम् ४२२]

६.१.८७ एवं दत्त्वा तु तां धेनुं पुनः क्रीत्वा च वै तदा ।  
वाहयेत् तु प्रपां देवीं ब्रह्मलोकसमर्पिणीम् ॥ [हेम् ४२२]

६.१.८८ तिलपात्राणि दत्त्वा च तथा वस्त्रयुगं शुभम् ।  
सुवर्णस्य च सांनिध्यं फलानि विविधानि च ।

ततो दद्याच् छुचिः स्नातो ब्राह्मणेभ्यो यथाविधि ॥ [हेम् ४२२]

६.१.८९ घृतं गावः प्रसूयन्ते घृतं भूम्यां प्रतिष्ठितम् ।  
घृतम् अग्निश् च देवाश् च घृतं सम्यक् प्रदीयताम् ॥ [हेम् ४१४]

६.१.९० एवं विधानतो दद्याद् ब्रह्मलोके महीयते ॥ [हेम् ४२२]  
इति जलधेनुदानम् ॥

आदित्यपुराणे

६.१.९१ दरिद्रः खलु यो दद्यात् तिलधेनुं विधानतः ।  
गोमयेनोपलिप्याथ तत्र धेनुं समालिखेत् ॥ [हेम् ४०५]

६.१.९२ तिलैर् आकीर्य सर्वाङ्गं तिलधेनुं प्रकल्प्य च ।  
खुरेषु चैव शृङ्गेषु देयं कनकम् एव च ।

सतिलां दक्षिणां चैव ब्राह्मणाय निवेदयेत् ॥ [हेम् ४०६]

६.१.९३ तिलधेनुं प्रयच्छेद् यः स्वर्गलोकं च गच्छति ।  
ऋणैः सर्वैः प्रमुच्येत कर्मणा मनसा कृतैः ॥ [हेम् ४०६]

६.१.९४ तिलसंख्या च यावद् वै तावत् कोटिशतानि च ।  
मोदते तत्र वर्षाणां वसुलोके न संशयः ॥ [हेम् ४०६]

६.१.९५ अथ मानुष्यम् आयाति कदाचित् कालपर्ययात् ।  
धनधान्यसमृद्धे वै जायते महतां कुले ॥ [हेम् ४०६]

महाभारते

६.१.९६ सुदक्षिणां काञ्चनचारुशृङ्गीं कांस्योपदोहां द्रविणोत्तरीयाम् ।  
धेनुं तिलानां ददतो द्विजाय लोका वसूनां सुलभा भवन्ति ॥

[म्भ् १३.५७.३०, हेम् ४०५]

तथा

६.१.९७ धेन्वाः प्रमाणेन समप्रमाणां धेनुं तिलानाम् अपि च प्रदाय ।  
पानीयवापीं च यमस्य लोके न यातनां कांचिद् उपैति मर्त्यः ॥

[म्भ् १३.७९.९, हेम् ४०५]

इति तिलधेनुदानम् ॥

आदित्यपुराणे

६.१.९८ गवाभावे तथा दद्याद् घृतधेनुं यतव्रतः ।  
येन कार्या विधानेन तद् इहैकमनाः शृणु ॥ [हेम् ४१६]

६.१.९९ आदित्यं तु जगन्नाथं घृतक्षीराभिषेचनैः ।  
संपूज्य पूर्ववत् पुष्पैर् गन्धधूपादिभिर् नरः ॥ [हेम् ४१६]

६.१.१०० अहोरात्रोषितो भूत्वा अभिष्टुत्य घृतार्चिषम् ।  
गव्यस्य सर्पिषः कुम्भं पुष्पमालाविभूषितम् ॥ [हेम् ४१६]

६.१.१०१ कांस्योपधानसंयुक्तं सितवस्त्रयुगेन च । [हेम् ४१६]  
कांस्योपधानसंयुक्तं कांस्यपात्रपिहितम् ।

६.१.१०२ हिरण्यगर्भसहितं मणिविद्रुममौक्तिकैः ॥ [हेम् ४१६]  
६.१.१०३ इक्षुयष्तिमयाः पादाः खुरा रूप्यमयास् तथा ।  
सौवर्णे चाक्षिणी कुर्याच् छृङ्गे चागुरुकाष्ठजे ॥ [हेम् ४१६]

६.१.१०४ सप्तधान्यमये पार्श्वे पत्रोर्णेन च कम्बलम् । [हेम् ४१६]  
पत्रोर्णं कौशेयविशेषः ।

६.१.१०५ कुर्यात् तुरुष्ककर्पूरं घ्राणं फलमयान् स्तनान् ॥ [हेम् ४१६]  
६.१.१०६ तद्वच् छर्करया जिह्वां गुडक्षीरमयं मुखम् ।  
क्षौमसूत्रेण लाङ्गूलं रोमाणि सितसर्षपैः ।

ताम्रपात्रमयं पृष्ठं कुर्याच् छ्रद्धासमन्वितः ॥ [हेम् ४१६]

६.१.१०७ ईदृक्स्वरूपां संकल्प्य घृतधेनुं नराधिपः ।  
तद्वत् कल्पनया धेनोर् घृतवत्सं प्रकल्पयेत् ॥ [हेम् ४१७]

तद्वत् कल्पनया धेनुवद् अवयवकल्पनाप्रकारेण ।

६.१.१०८ तं च विप्रं महाभागं मनसैव घृतार्चिषम् ।  
कल्पयित्वा ततस् तस्मै प्रयतः प्रतिपादयेत् ॥ [हेम् ४१७]

६.१.१०९ इमां ममोपकाराय गृह्णीष्व त्वं द्विजोत्तम ।  
प्रीयतां मम देवेशो घृतार्चिर् मिहिरोत्तमः ॥ [हेम् ४१७]

६.१.११० इत्य् उदाहृत्य विप्राय दद्याद् धेनुं नरोत्तम ।  
दत्त्वैकरात्रं स्थित्वा च घृताहारो नराधिपः ॥ [हेम् ४१७]

६.१.१११ मुच्यते सर्वपापेभ्यस् तस्य दानफलं शृणु ।  
घृतक्षीरवहा नद्यो यत्र पायसकर्दमाः ॥ [हेम् ४१७]

६.१.११२ तेषु लोकेषु नित्यं स सुपुण्येषु प्रमोदते ।  
पितुर् ऊर्ध्वं नयेत् सप्त पुरुषांस् तस्य ये ऽप्य् अधः ॥ [हेम् ४१७]

इति घृतधेनुदानम् ॥

६.१.११३ उपोषितः समभ्यर्च्य आदित्यं परमेश्वरम् ।  
पुष्पधूपोपहारैश् च यथाविभवम् आदृतः ॥ [हेम् ४१९]

६.१.११४ संकल्प्य जलधेनुं च कुम्भे तम् अभिपूज्य च ।  
पूजयेद् वत्सकं तद्वत् कृतं जलमयं बुधः ॥ [हेम् ४१९]

६.१.११५ एवं संपूज्य आदित्यं जलधेनुं सवत्सकाम् ।  
सितवस्त्रधरः शान्तो वीतरागो विमत्सरः ॥ [हेम् ४२०, ४१९]

६.१.११६ दद्याद् द्विजाय देवाग्रे प्रीत्यर्थं मिहिरस्य तु ।  
आदित्यस्य जगद्योनिः प्रीयतां मिहिरः सदा ॥ [हेम् ४२०]

६.१.११७ इति चोच्चार्य तां गां तु विप्राय प्रतिपादयेत् ।  
अपराधान् निशास्ते ऽयम् अयं चात्ति न संशयः ॥ [हेम् ४२०]

६.१.११८ अनेन विधिना दत्त्वा जलधेनुं महामुने ।  
सर्वाह्लादान् अवाप्नोति यांश् च ध्यायेत मानुषः ॥ [हेम् ४२०]

६.१.११९ शरीरारोग्यम् आबाधाप्रशमः सर्वकामकाः ।  
नॄणां भवन्ति दत्तायां जलधेन्वां न संशयः ॥ [हेम् ४२१]

६.१.१२० सर्वपापविनिर्मुक्तः पितरं सपितामहम् ।  
प्रपितामहं यथापूर्वं पुरुषाणां चतुष्टयम् ॥ [हेम् ४२१]

६.१.१२१ आत्मानं तनयं पौत्रं तद् अधस्ताच् चतुष्टयम् ।  
तारयेत् स मुनीन्द्रेह जलधेनुप्रदो नरः ॥ [हेम् ४२१]

६.१.१२२ यश् च गृह्णाति विधिवत् तस्याप्य् एवंविधाः कुले ।  
चतुर्दश तथा चैव ददतश् चानुमोदतः ॥ [हेम् ४२१]

६.१.१२३ दीयमानां प्रपश्यन्ति जलधेनुं च ये नराः ।  
ते ऽप्य् अशेषाघनिर्मुक्ताः प्रयान्ति परमां गतिम् ॥ [हेम् ४२१]

इति जलधेनुदानम् ॥

आदित्यपुराणे

भानुर् उवाच

६.१.१२४ जलधेनुं प्रवक्ष्यामि प्रीयते दत्तया यया ।  
देवदेवो मयूखेशः सर्वगः सर्वभावनः ॥ [हेम् ४१८]

६.१.१२५ जलकुम्भं मुनीन्द्रेह सुवर्णरजतान्वितम् ।  
रत्नगर्भम् अशेषैस् तु ग्राम्यैर् धान्यैः समन्वितम् ॥ [हेम् ४१८]

६.१.१२६ सितवस्त्रयुगछन्नं दूर्वापल्लवशोभितम् ।  
कुष्ठं मांसीम् उशीरं च वालकामलकैर् युतम् ॥ [हेम् ४१९]

६.१.१२७ प्रियङ्गुपात्रसहितं सितवस्त्रोपवीतिनम् ।  
सछत्त्रं सोपानत्कं च दर्भविष्टरसंस्थितम् ॥ [हेम् ४१९]

६.१.१२८ चतुर्दिशं वृतं धूपैस् तिलपात्रैश् चतुर्दिशम् ।  
स्थगितं हविःपात्रेण घृतक्षौद्रवता मुखे ॥ [हेम् ४१९]

६.१.१२९ सर्वक्लेशं परित्यज्य विष्णुम् आश्रयते सदा ।  
पूज्यमानश् च विबुधैः स गच्छेत् परमं पदम् ॥

६.१.१३० यस् तु स्थापयते सर्वं स मोक्षं व्रजते नरः ॥  
इति जलधेनुदानम् ॥

## ०६.२ स्वरूपतो गोदानम्
अथ स्वरूपतो गोदानम्

तत्र याज्ञवल्क्यः

६.२.१ हेमशृङ्गी शफै रौप्यैः सुशीला वस्त्रसंयुता ।  
सकांस्यपात्रा दातव्या क्षीरिणी गौः सदक्षिणा ॥ [य्ध् १.२०४, हेम् ४६१]

६.२.२ दातास्याः स्वर्गम् आप्नोति वत्सरान् रोमसंमितान् ।  
कपिला चेत् तारयति भूयस् त्व् आसप्तमं कुलम् ॥ [य्ध् १.२०५, हेम् ४६१]

६.२.३ सवत्सरोमतुल्यानि युगान्य् उभयतोमुखीम् ।  
दातास्याः स्वर्गम् आप्नोति पूर्वेण विधिना ददत् ॥ [य्ध् १.२०६, हेम् ४७७]

६.२.४ यावद् वत्सस्य पादौ द्वौ मुखं योनौ प्रदृश्यते ।  
तावद् गौः पृथिवी ज्ञेया यावद् गर्भं न मुञ्चति ॥ [य्ध् १.२०७]

संवर्त्तः

६.२.५ यो ददाति शफै रौप्यैर् हेमशृङ्गीम् अरोगिनीम् ।  
सवत्सां वस्त्रसंयुक्तां सुशीलां गां पयस्विनीम् ॥ [हेम् ४५५]

६.२.६ यावन्ति तस्या रोमाणि सवत्साया दिवं गतः ।  
तावतो वत्सरान् आस्ते स नरो ब्रह्मणो ऽन्तिके ॥ [हेम् ४५५]

६.२.७ यो ददाति बलीवर्दम् उक्तेन विधिना शुभम् ।  
अव्यङ्गं गोप्रदानात् तु भुङ्क्ते दशगुणं फलम् ॥ [हेम् ४८३]

यमः

६.२.८ रुक्मशृङ्गीं रौप्यखुरां मुक्तालाङ्गूलभूषिताम् ।  
कांस्योपदोहनां धेनुं वस्त्रछन्नाम् अलंकृताम् ।

दत्त्वा द्विजेन्द्राय नरः स्वर्गलोके महीयते ॥ [हेम् ४६१]

६.२.९ दशधेनुप्रदानेन तुल्यैका कपिला मता ।  
दान्तं धुरंधरं दत्त्वा दशधेनुप्रदो भवेत् ॥ [हेम् ४६१, ४८३]

दान्तः कृतदमनः ।

बृहस्पतिः

६.२.१० हेमशृङ्गीं रौप्यखुरां वस्त्रकांस्याज्यसंयुताम् ।  
सवत्सां कपिलां दत्त्वा वंशान् सप्त समुद्धरेत् ॥ [हेम् ४६१–६२]

विष्णुः

६.२.११ गोप्रदानेन स्वर्गम् आप्नोति ।  
६.२.१२ दशधेनुप्रदो गोलोकम् ।  
६.२.१३ शतधेनुप्रदश् च ब्रह्मलोकम् । [विध् ९२.५–७, हेम् ४५०]  
जाबालः

६.२.१४ होमार्थम् अग्निहोत्रस्य यो गां दद्याद् अयाचिताम् ।  
त्रिर् वित्तपूर्णा पृथिवी तेन दत्ता न संशयः ॥ [हेम् ४५०]

देवीपुराणे

६.२.१५ नीलां वा यदि वा श्वेतां पाटलां कपिलाम् अपि ।  
सदुग्धां वत्सलां चैव सुखदोहां सुगां नृप ॥ [द्प् १०३.२, हेम् ४६३]

६.२.१६ आदाय विधिवद् देवीं पूजयेच् छुभपङ्कजैः ।  
धूपं च पञ्चनिर्यासं तुरुष्कागुरुचन्दनम् ॥ [द्प् १०३.३, हेम् ४६३]

६.२.१७ दत्त्वा च मन्त्रपूर्वं तु नैवेद्यम् उपकल्पयेत् ।  
पायसं घृतसंयुक्तं क्षामयेच् च तथा तु ताम् ॥ [द्प् १०३.४, हेम् ४६३]

६.२.१८ द्विजाय शिवभक्ताय सवत्सां गां निवेदयेत् ।  
सहेमवस्त्रकांस्यां च महापुण्यम् अवाप्नुयात् ॥ [द्प् १०३.५, हेम् ४६३]

६.२.१९ यावत् तद्रोमसंख्यानं तावद् देव्याः पुरे वसेत् ।  
इहैव गतपापो ऽसौ जायते नृपसत्तमः ॥ [द्प् १०३.६, हेम् ४६४]

नन्दिपुराणे

६.२.२० यो गां सुपरिपूर्णाङ्गीं हेमशृङ्गीम् अकोपनाम् ।  
सुशीलां राजतैः पादैश् चित्रवस्त्रसुसंवृताम् ॥ [हेम् ४५६]

६.२.२१ सलोहपात्रां कुतपे निविष्टचरणां तथा । [हेम् ४५६]  
कुतपे नेपालकम्बले ।

६.२.२२ सदक्षिणां प्रदद्याद् गां सो ऽक्षयं स्वर्गम् आप्नुयात् ॥ [हेम् ४५६]  
६.२.२३ गवि रोमानि यावन्ति सप्रसूतिकुलस्थितौ ।  
तावन्त्य् अब्दानि वसति स्वर्गे दाता न संशयः ॥ [हेम् ४५६]

६.२.२४ एतच्छतगुणं पुण्यं कपिलादानतः स्मृतम् ॥ [हेम् ४५६]  
सप्रसूतिकुलस्थितौ प्रसूतिसंतानसहितायाम् ।

आदित्यपुराणे

६.२.२५ कपिलां ये प्रयच्छन्ति चेलछन्नां स्वलंकृताम् ।  
स्वर्णशृङ्गीं रौप्यखुरां मुक्तालाङ्गूलभूषिताम् ।

श्वेतवस्त्रयुगछन्नां घण्टास्वनरवैर् युताम् ॥ [हेम् ४६१]

घण्टास्वनरवैर् घण्टाशब्दकोलाहलैः ।

६.२.२६ सहस्रं यो गवां दद्यात् कपिलां वापि सुव्रत ।  
समम् एव पुरा प्राह ब्रह्मा ब्रह्मविदां वरः ॥ [हेम् ४६१]

६.२.२७ यावन्ति रोमकूपानि कपिलाङ्गे भवन्ति हि ।  
तावत्कोटिसहस्राणि वर्षाणां दिवि मोदते ॥ [हेम् ४६१]

६.२.२८ कृष्णां गां ददते यस् तु पटछन्नां स्वलंकृताम् ।  
विधिवच् च द्विजातिभ्यो यमलोकं न पश्यति ॥ [हेम् ४५७]

६.२.२९ आयुर् आरोग्यम् ऐश्वर्यं दाता कामांश् च मानसान् ।  
श्वेतां गां ददते यस् तु दिव्यै रत्नैर् अलंकृतां ॥ [हेम् ४५७]

६.२.३० घण्टामालाकुलां कृत्वा पुष्पैश् चैवाप्य् अलंकृताम् ।  
मुखे धूपः प्रदातव्यो घृतेनास्यं च पूरयेत् ॥ [हेम् ४५७]

६.२.३१ सुवर्णशृङ्गाभरणा तथा रूप्यखुरा शुभा ।  
पटछन्ना शुभा चैव दातव्या ध्यानयोगिने ॥ [हेम् ४५७–५८]

६.२.३२ यस् तु दद्याच् च गां श्वेतां तस्य पुण्यफलं शृणु ।  
जन्मप्रभृति यत् पापं मातृकं पैतृकं च यत् ॥ [हेम् ४५८]

६.२.३३ जलोद्धृतस्य हस्तस्य तत् क्षणाद् एव नश्यति ।  
गां ददानीह इत्य् एव वाचा पूयेत सर्वशः ॥ [हेम् ४५८]

६.२.३४ पिता पितामहश् चैव तथैव प्रपितामहः ।  
नरकस्था विमुच्यन्ते सोमलोकं व्रजन्ति ते ॥ [हेम् ४५८]

६.२.३५ गौरीं चैव प्रयच्छेत् तु यस् तु गां वै नरः शुचिः ।  
अहोरात्रोषितश् चैव कृतशौचो नरः सदा ॥ [हेम् ४५८]

६.२.३६ स्वर्णशृङ्गीं रौप्यखुरां मुक्तालाङ्गूलभुषिताम् ।  
घण्टामालाकुलां चैव गन्धपुष्पैर् अलंकृताम् ॥ [हेम् ४५८]

६.२.३७ कुतपं चास्तरेत् प्राज्ञो मुखे धूपं प्रदापयेत् ।  
भक्ष्यभोज्यान्नपानेन ब्राह्मणान् भोजयेच् छुभान् ॥ [हेम् ४५८]

६.२.३८ गां ददानीह इत्य् एवं वाचा पूयेत सर्वशः ।  
मातृकं पैतृकं चैव यच् चान्यदुष्कृतं कृतम् ॥ [हेम् ४५८]

६.२.३९ पापं च तस्य तत् सर्वं दहत्य् अग्निर् इवेन्धनम् ।  
वर्षकोटिसहस्रं तु पुमान् स दिवि मोदते ॥ [हेम् ४५८]

६.२.४० दासीदासैर् अलंकारैः स्तूयते सर्वजन्तुभिः ।  
अरोगश् चैव जायेत तेजस्वी च भवेन् नरः ॥ [हेम् ४५८]

६.२.४१ नीलवर्णां च गां दद्याद् दोग्ध्रीं शीलगुणान्विताम् ।  
स्वर्णशृङ्गीं रौप्यखुरां मुक्तालाङ्गूलभूषिताम् ॥ [हेम् ४५८]

६.२.४२ पटछन्नां शुभां सौम्यां घण्टादामैर् अलंकृताम् ।  
पञ्चरङ्गेण सूत्रेण गलावेष्टनसंयुताम् ॥ [हेम् ४५८]

६.२.४३ रुद्रस्य प्रमुखे देया विष्णोश् च ब्रह्मणश् च ह ।  
गां ददानीह इत्य् एव वाचा पूयेत सर्वशः ॥ [हेम् ४५९]

६.२.४४ पिता पितामहश् चैव तथैव प्रपितामहः ।  
नरकस्था विमुच्यन्ते नीलां गां ददते तु यः ॥ [हेम् ४५९]

६.२.४५ वर्षकोटिसहस्राणि लोके तिष्ठति वारुणे ।  
दधिक्षीरवहा नद्यो वर्तन्ते सर्वतः सदा ॥ [हेम् ४५९]

६.२.४६ घृतशैलाः प्रपद्यन्ते नवनीतस्य पर्वताः ।  
कृषिभागी बहुधनो दुर्भिक्षं च न पश्यति ॥ [हेम् ४५९]

इति कपिलादिगोदानमाहात्म्यम् ॥

महाभारते

६.२.४७ समानवत्सां कपिलां धेनुं दत्त्वा पयस्विनीम् ।  
सुव्रतां वस्त्रसंवीतां ब्रह्मलोके महीयते ॥ [म्भ् १३.७८.८, हेम् ४५९]

समानवत्सां समानवर्णवत्साम् ।

६.२.४८ समानवत्सां श्वेतां तु धेनुं दत्त्वा पयस्विनीम् ।  
सुव्रतां वस्त्रसंवीताम् इन्द्रलोके महीयते ॥ [म्भ् १३.७८.११, हेम् ४५९]

६.२.४९ समानवत्सां शबलां धेनुं दत्त्वा पयस्विनीम् ।  
सुव्रतां वस्त्रसंवीतां सोमलोके महीयते ॥ [म्भ् १३.७८.१०, हेम् ४५९]

शबला कर्बुरा ।

६.२.५० समानवत्सां कृष्णां तु धेनुं दत्त्वा पयस्विनीम् ।  
सुव्रतां वस्त्रसंवीताम् अग्निलोके महीयते ॥ [म्भ् १३.७८.१२, हेम् ४५९]

६.२.५१ वातरेणुसवर्णां तु सवत्सां कामदोहिनीम् ।  
प्रदाय वस्त्रसंयुक्तां वायुलोके महीयते ॥ [म्भ् १३.७८.१५, हेम् ४५९]

वातरेणुसवर्णा धूसरवर्णा ।

६.२.५२ समानवत्सां धूम्रां तु धेनुं दत्त्वा पयस्विनीम् ।  
सुव्रतां वस्त्रसंवीतां यमलोके महीयते ॥ [म्भ् १३.७८.१३, हेम् ४६०]

६.२.५३ अघ्न्यां हेमसवर्णां तु सवत्सां कांस्यदोहनाम् ।  
प्रदाय वस्त्रसंवीतां वारुणं लोकम् अश्नुते ॥ [म्भ् १३.७८.१४, हेम् ४६०]

अघ्न्या गौः । कामदोहना अनायासदोह्या ।

६.२.५४ हिरण्यवर्णां पिङ्गाक्षीं सवत्सां कामदोहनाम् ।  
प्रदाय वस्त्रसंवीतां कौबेरं लोकम् अश्नुते ॥ [म्भ् १३.७८.१६, हेम् ४६०]

६.२.५५ पलालधूमवर्णां तु सवत्सां कामदोहनाम् ।  
प्रदाय वस्त्रसंवीतां पितृलोके महीयते ॥ [म्भ् १३.७८.१७, हेम् ४६०]

६.२.५६ सवत्सां पीवरीं दत्त्वा शितिकण्ठीम् अलंकृताम् ।  
वैश्वदेवम् असंबाधं स्थानं श्रेष्ठं प्रपद्यते ॥ [म्भ् १३.७८.१८, हेम् ४६०]

शितिकण्ठीं कृष्णगलाम् ।

६.२.५७ समानवत्सां गौरीं तु धेनुं दत्त्वा पयस्विनीम् ।  
सुव्रतां वस्त्रसंवीतां वसूनां लोकम् अश्नुते ॥ [म्भ् १३.७८.१९, हेम् ४६०]

६.२.५८ पाण्डुकम्बलवर्णां तु सवत्सां कामदोहनाम् ।  
प्रदाय वस्त्रसंवीतां साध्यानां लोकम् अश्नुते ॥ [म्भ् १३.७८.२०, हेम् ४६०]

६.२.५९ वत्सोपपन्नां नीलाङ्गीं सर्वरत्नसमन्विताम् ।  
गन्धर्वाप्सरसां लोकान् दत्त्वा प्राप्नोति मानवः ॥ [म्भ् १३.७८.२२, हेम् ४६०]

६.२.६० गोप्रदानरतो याति भित्त्वा जलदसंचयान् ।  
विमानेनार्कवर्णेन दिवि राजन् विराजते ॥ [म्भ् १३.७८.२४, हेम् ४६०]

६.२.६१ तं चारुवेषाः सुश्रोण्यः सहस्रं सुरयोषितः ।  
रमयन्ति नरश्रेष्ठं गोप्रदानरतं नरम् ॥ [म्भ् १३.७८.२५, हेम् ४६१]

स्कन्दपुराणे

६.२.६२ यो नरो गां प्रयच्छेत सवत्सां कांस्यदोहनाम् ।  
हेमशृङ्गीं रौप्यखुरां दुकूलक्षौमवासिताम् ॥ [हेम् ४५४]

६.२.६३ शय्यास्तरणसंपन्नां बहुपुष्पफलैर् युताम् ।  
ब्राह्मनांस् तर्पयित्वा तु गन्धमाल्यैर् अलंकृताम् ॥ [हेम् ४५४]

६.२.६४ देवैर् अध्यासितां तां तु सर्वैर् हस्तद्वयेन तु ।  
मृदुबन्धेन बध्नीयाद् अन्तःश्लक्ष्णेन रज्जुना ॥ [हेम् ४५४]

६.२.६५ कुशाः सुवर्णं बीजानि तिलाः सिद्धार्थकास् तथा ।  
प्रदद्यात् तां ततो ऽद्भिश् च मन्त्रेणानेन सुव्रत ॥ [हेम् ४५४]

६.२.६६ सर्वदेवमयीं दोग्ध्रीं सर्वलोकमयीं तथा ।  
सर्वलोकनिमित्तां गां सर्वदेवनमस्कृताम् ॥ [हेम् ४५४]

६.२.६७ प्रयच्छामि महासत्त्वाम् अक्षयाय शुभाम् इति ।  
एवं स दत्त्वा तां गां तु यत्र यत्र प्रजायते ॥ [हेम् ४५४–५५]

६.२.६८ तत्र तत्र गता सा तु जन्तुं तारयते भयात् ।  
सर्वलोकान्तरे गत्वा रमते च यथामरः ॥ [हेम् ४५५]

६.२.६९ स तथा मानुषे जातो गोसहस्री महाबलः ।  
रूपवान् धनवांश् चैव बहुपुत्रश् च जायते ॥ [हेम् ४५५]

## ०६.३ उभयतोमुखदानम् 
**६.३ अथोभयतोमुखदानम् **

तत्र स्कन्दपुराणे

६.३.१ प्रसूयमानां यो गां च दद्याद् उभयतोमुखीम् ।  
यथोक्तेन विधानेन स जातिस्मरतां लभेत् ॥ [हेम् ४७६]

नन्दिपुराणे

६.३.२ यश् चोभयमुखीं दद्याद् गां विप्रे वेदवादिनि ।  
देवाय चाप्य् अभीष्टाय स कुलान्य् एकविंशतिम् ॥ [हेम् ४७७]

६.३.३ समुद्धृत्य नरस् तिष्ठेन् नरकाद् ब्रह्मणो ऽन्तिके ।  
युगानि लोमतुल्यानि यदि श्रद्धापरो नरः ॥ [हेम् ४७७]

मत्स्यपुराणे

६.३.४ रुक्मशृङ्गीं रौप्यखुरां मुक्तालाङ्गूलभूषिताम् ।  
कांस्योपदोहनां राजन् सवत्सां द्विजपुंगवे ।

प्रसूयमानां यो दद्याद् धेनुं द्रविणसंयुताम् ॥ [म्प् २०५.२–३, हेम् ४७८]

६.३.५ यावद् वत्सो योनिगतो यावद् गर्भं न मुञ्चति ।  
तावद् गौः पृथिवी ज्ञेया सशैलवनकानना ॥ [म्प् २०५.३–४, हेम् ४७८]

द्रविणसंयुताम् इति दक्षिणारूपद्रव्यसंयुता भूरिदक्षिण इत्य् अग्रे ऽभिधानात् ।

६.३.६ ससमुद्रगुहा भूमिः सशैलवनकानना ।  
चतुरन्ता भवेद् दत्ता पृथिवी नात्र संशयः ॥ [म्प् २०५.५, हेम् ४७८]

६.३.७ यावन्ति धेनुरोमाणि वत्सस्य च नराधिप ।  
तावत्संख्यान् युगगणान् देवलोके महीयते ॥ [म्प् २०५.६, हेम् ४७८]

६.३.८ पितॄन् पितामहांश् चैव तथैव प्रपितामहान् ।  
उद्धरिष्यत्य् असंदेहो नरकाद् भूरिदक्षिणः ॥ [म्प् २०५.७, हेम् ४७८]

६.३.९ घृतक्षीरवहाः कुल्या दधिपायसकर्दमाः ।  
यत्र यत्र गतिस् तस्य भवेच् चेप्सितकामदा ।

गोलोकः सुलभस् तस्य ब्रह्मलोकश् च पार्थिव ॥ [म्प् २०५.८, हेम् ४७८]

६.३.१० स्त्रियश् च तं चन्द्रसमानवक्त्राः प्रतप्तजाम्बूनदतुल्यरूपाः ।  
महानितम्बस्तनमध्यवृत्ताः सेवन्त्य् अजस्रं नलिनाभनेत्राः ॥

[म्प् २०५.९, हेम् ४७८–७९]

ब्रह्मपुराणे

६.३.११ गां दद्याद् वेदपूर्णाय विप्राय गृहमेधिने ।  
सुवर्णालंकृतशृङ्गीं वस्त्रघण्टाविभूषिताम् ।

प्रत्यग्रां त्रिसमृद्धां च ललाटतटदर्पणाम् ॥ [हेम् ४५६–५७]

६.३.१२ रजतछन्नचरणां मुक्तालाङ्गूलशोभिताम् ।  
कांस्योपदोहां तृप्तां च लवणादितृणोदकैः ॥ [हेम् ४५७]

प्रत्यग्रा नववयस्का । त्रिसमृद्धा शीलक्षीरप्रसवगुणयुक्ता । तृप्ता लवणादि-तृणोदकैः सर्वदा लवणादिपुष्टा ।

६.३.१३ गवां पुच्छं गृहीत्वा तु ससुवर्णेन पाणिना ।  
गृहस्थो वेदविद् विप्रो वाचयेत् तत्प्रतिग्रहम् ॥ [हेम् ४५७]

६.३.१४ भोगसौख्यप्रदा श्वेता धूमाभा पापनाशिनी ।  
कृष्णा स्वर्गप्रदा ज्ञेया गौरी च कुलवर्धिनी ।

रक्ता रूपप्रदा ज्ञेया पीता दारिद्र्यघातिनी ॥ [हेम् ४५७]

६.३.१५ पुत्रप्रदा कृष्णसारी नीला धर्मविवर्धिनी ।  
कपिला सर्वपापघ्नी नानावर्णा च मोक्षदा ॥ [हेम् ४५७]

कृष्णसारी कृष्णश्वेतवर्णा ।

तथा

६.३.१६ पीतोदकां जग्धतृणां दुग्धचोषां निरिन्द्रियाम् ।  
उन्मत्ताम् अङ्गहीनां च मृतवत्सां महाशनाम् ॥ [हेम् ४४८]

६.३.१७ केशचेलपुरीषास्थिक्रव्यादां संधिनीं खलाम् ।  
पुटधेनुं यमलसूं नित्यं प्रगलितस्तनीम् ।

न दद्याद् ब्राह्मणेभ्यश् च सदोषं वृषभं तथा ॥ [हेम् ४४८]

दुग्धचोषा स्वकीयस्तनपायिनी । महाशना बहुभक्षा । पुटधेनुर् बालवत्सैव या गर्भिणी ।

महाभारते

६.३.१८ न कृशां पापवत्सां वा वन्ध्यां रोगान्वितां तथा ।  
न व्यङ्गां न परिश्रान्तां दद्याद् गां ब्राह्मणाय वै ॥ [म्भ् १३.६५.५१, हेम् ४४८]

यमः

६.३.१९ यो दद्याद् उपयुक्तार्थां जीर्णां वन्ध्यां च निष्फलाम् ।  
तमः संप्रविशेद् दाता द्विजं क्लेशेन योजयेत् ॥ [हेम् ४४८]

याज्ञवल्क्यः

६.३.२० यथा कथंचिद् दत्त्वा गां धेनुं वाधेनुम् एव वा ।  
अरोगाम् अपरिक्लिष्टां दाता स्वर्गे महीयते ॥ [य्ध् १.२०८, हेम् ४५०]

अङ्गिराः

६.३.२१ गौर् एकस्यैव दातव्या श्रोत्रियस्य विशेषतः ।  
सा हि तारयते पूर्वान् सप्त सप्त च सप्त च ॥ [हेम् ४५०]

नन्दिपुराणे

६.३.२२ अपात्रे सा तु गौर् दत्ता दातारं नरकं नयेत् ।  
कुलैकविंशत्या युक्तं ग्रहीतारं च पातयेत् ॥ [हेम् ४५०]

६.३.२३ विधिना तु यदा दत्ता पात्रे धेनुः सदक्षिणा ।  
तदा तारयते जन्तून् कुलानाम् अयुतैः शतैः ॥ [हेम् ४५०]

६.३.२४ पात्राण्य् आध्यात्मिका मुख्याः सुशुद्धाश् चाग्निहोत्रिणः ।  
देवताश् च तथा मुख्या गोदाने ह्य् एतद् उत्तमम् ॥ [हेम् ४५०]

महाभारते

६.३.२५ वृत्तिग्लाने सीदति चातिमात्रं कृष्यर्थं वा होमहेतोः प्रसुत्याम् ।  
गुर्वर्थं वा बालसमृद्धये वा धेनुं दद्याद् एष कालो विशिष्टः ॥ [म्भ् १३.७२.३८, हेम् ४५०]

प्रसुत्यां सोमयागे ।

तथा

६.३.२६ न वधार्थं प्रदातव्या न कीनाशे न नास्तिके ।  
गोजीवे न च दातव्या तथा गौः पुरुषर्षभ ॥ [म्भ् १३.६५.४९, हेम् ४५०]

कीनाशो हलवाहकः ।

६.३.२७ ददात्य् एतादृशानां वै नरो गाः पापकर्मणाम् ।  
अक्षयं नरकं यातीत्य् एवम् आहुर् महर्षयः ॥ [म्भ् १३.६५.५०]

६.३.२८ एकां च दशगुर् दद्याद् दश दद्याच् च गोशती ।  
शतं सहस्रगुर् दद्यात् सर्वे तुल्यफला हि ते ॥ [म्भ् १३.७७.१०, हेम् ४५]

६.३.२९ यश् चात्मविक्रयं कृत्वा गाः क्रीत्वा संप्रयच्छति ।  
यावतीः स्पर्शयेद् गाश् च स तावत् फलम् अश्नुते ॥ [म्भ् १३.७२.३३, हेम् ४४७]

तावत् फलं तावद् गोरोमसंमितं स्वर्गरूपं फलम् ।

तथा

६.३.३० संग्रामे अर्जयित्वा तु यो वै गाः संप्रयच्छति ।  
आत्मविक्रयतुल्यास् ताः शाश्वतीर् विद्धि कौशिक ॥ [म्भ् १३.७२.३४, हेम् ४४७]

६.३.३१ यो वै द्यूते धनं जित्वा गाः क्रीत्वा संप्रयच्छति ।  
स दिव्यम् अयुतं शक्र वर्षाणां फलम् अश्नुते ॥ [म्भ् १३.७२.१७, हेम् ४४७]

६.३.३२ अन्तर्जाताः सुक्रयज्ञानलब्धाः प्राणक्रीता निर्जिताश् चौकजाश् च ।  
कृच्छ्रोत्सृष्टाः पोषणाभ्यागताश् च द्वारैर् एतैर् गोविशेषाः प्रशस्ताः ॥ [म्भ् १३.७२.३९, हेम् ४४७–४८]

अन्तर्जाता गर्भिण्य इति भारतपदप्रकाशिकाकारः । सुक्रयलब्धा यथामूल्यक्रय-लब्धाः । ज्ञानलब्धा विद्यालब्धाः । प्राणक्रीता भृतिलब्धाः । निर्जिता युद्धादिना । ओकजाः गृहजाः । कृच्छ्रोत्सृष्टाः पोषणाभ्यागता व्याध्यादिकृच्छ्राक्रान्ताः सत्यः स्वामिना यास् त्यक्ताः स्वयं च पोषणं कृत्वा लब्धाः ।

६.३.३३ नष्टा दुष्टा दुर्बला व्याधिता वा नो दातव्या या च मूल्यैर् अदत्तैः ।  
क्लेशैर् विप्रं यो ऽफलैः संयुनक्ति तस्यावीर्याश् चाफलाश् चापि लोकाः ॥ [म्भ् १३.७६.७, हेम् ४४८]

मूल्यैर् अदत्तैः स्वीकृतेति शेषः ।

तथा

६.३.३४ तिस्रो रात्रीस् त्व् अद्भिर् उपोष्य भूमौ तृप्ता गावस् तर्पितेभ्यः प्रदेयाः ।  
वत्सैः प्रीताः सुप्रजाः सोपचारास् त्र्यहं दत्त्वा गोरसैर् वर्तितव्यम् ॥ [म्भ् १३.७०.३१, हेम् ४६९]

तथा

६.३.३५ द्विजातिम् अभिसत्कृत्य श्वः कल्यम् उपवेद्य च ।  
प्रदानार्थे नियुञ्जीत रोहिणीं नियतव्रतः ॥ [म्भ् १३.७५.५, हेम् ४६९]

श्वः कल्यम् उपवेद्य च प्रातःकालम् उपस्थानं कर्तव्यम् इति ज्ञापयित्वा ।

६.३.३६ आह्वानं च प्रयुञ्जीत सबले बहुलेति च ।  
प्रविश्य च गवां मध्यम् इमां श्रुतिम् उदाहरेत् ॥ [म्भ् १३.७५.६, हेम् ४६९]

६.३.३७ गौर् मे माता गोवृषभः पिता मे दिवं मे शर्म जगती प्रतिष्ठा ।  
प्रपद्ये कां शर्वरीं मुख्यगोषु मुनिर् वाणीम् उत्सृजेद् गोप्रदाने ॥

[म्भ् १३.७५.७, हेम् ४६९]

६.३.३८ समताम् एति वै गोभिः समसंख्यः समव्रतः ।  
ऐकात्म्यगमनात् सद्यः कल्मषाद् विप्रमुच्यते ॥ [म्भ् १३.७५.८, हेम् ४६९]

६.३.३९ उत्सृष्टवृषवत्सा हि प्रदेया सूर्यदर्शने । [म्भ् १३.७५.९, हेम् ४६९]  
इउत्सृष्टवृषवत्सा उत्सृष्टौ त्यक्तौ वृषभवत्सौ यया सा तथा ।

६.३.४० त्रिविधं प्रतिपत्तव्यम् अर्थवादाशिषः स्तवः ॥ [म्भ् १३.७५.९]  
त्रिविधं प्रतिपत्तव्यं वक्ष्यमाणार्थवादादिप्रकारत्रयं गोप्रदानप्रवृत्तेन बोद्धव्यम् ।

६.३.४१ ऊर्जस्विन्य ऊर्जमेधाश् च यज्ञे गर्भो ऽमृतस्य प्रतिष्ठा ।  
क्षिताव् ऋक्संप्रवाहाः पुण्यभावाः प्राजापत्याः सर्वम् इत्य् अर्थवादः ॥

[म्भ् १३.७५.१०, हेम् ४६९]

ऊर्जस्विन्यः बलोत्साहवत्यः । ऊर्जमेधास् तेजोयुतप्रज्ञाः प्रकृष्टबुद्धय इति यावत् । यज्ञे गर्भः यज्ञस्यैतासाम् आज्यादिभिर् निष्पत्तेः । अमृतस्य प्रतिष्ठा क्षीरस्य प्रतिष्ठा स्थानम् । क्षिताव् ऋक्संप्रवाहाः ऋग् इति नदीनाम नदीवत् पृथिव्यां वहन्तीत्य् अर्थः । पुण्यभावाः पुण्याश्रयाः ।

६.३.४२ गावो ममैनः प्रणुदन्तु सौर्यास् तथा सौम्याः स्वर्गयानाय सन्तु ।  
आहूता मे ददतेत्य् आश्रयन्तु तथानुक्ताः सन्तु सर्वाशिषो मे ॥

[म्भ् १३.७५.११, हेम् ४६९–७०]

६.३.४३ शेषोत्सर्गे कर्मभिर् देहमोक्षे सरस्वत्यः श्रेयसि संप्रवृत्ताः ।  
यूयं नित्यं पुण्यकर्मोपवाह्या दिशध्वं मे गतिम् इष्टां प्रपन्नाः ॥ [म्भ् १३.७५.१२, हेम् ४७०]

६.३.४४ या वै यूयं सो ऽहम् अद्यैकभावो युष्मान् दत्त्वा चाहम् आत्मप्रदाता ।  
[म्भ् १३.७५.१३, हेम् ४७०]

सौर्याः सूर्यप्रसूताः । शेषोत्सर्गे कर्मभिर् देहमोक्ष इति कर्मवशेन देहत्यागे सति शेषोत्सर्गे जन्मान्तरे दानार्थं सन्त्व् इत्य् अर्थः । पुण्यकर्मोपवाह्या सुकृत-प्राप्याः ।

६.३.४५ मनश्च्युता मन एवोपपन्नाः संरक्षध्वं सौम्यरूपोग्ररूपाः ॥  
[म्भ् १३.७५.१३, हेम् ४७०]

६.३.४६ एवं तस्याग्रे पूर्वम् अर्धं वदेत गवां दाता विधिवत् पूर्वदृष्टम् ।  
प्रतिब्रूयाच् छेषम् अर्धं द्विजातिः प्रतिगृह्णन् गोप्रदाने विधिज्ञः ॥

[म्भ् १३.७५.१४, हेम् ४७०]

पूर्वम् अर्धं या वै यूयम् इत्य् आदिकम् । शेषम् अर्धं मनश्च्युता इत्य् आदिकम् ।

६.३.४७ गां ददानीति वक्तव्यम् अर्घ्यम् उस्रावसु प्रदत् ।  
ऊधस्या नमितव्या च वैष्णवीति च चोदनात् ॥ [म्भ् १३.७५.१५, हेम् ४७०]

अर्घ्यम् अर्घ्यार्हम् । उस्रावसु गोधनम् । प्रदत् प्रददत् । ऊधस्या ऊधस्यं क्षीरम् तद्युक्ता ।

६.३.४८ नाम संकीर्तयेत् तस्या यथासंख्यं यथोत्तरम् ।  
फलं षड्विंशद् अष्टौ च सहस्राणि च विंशतिः ॥ [म्भ् १३.७५.१६, हेम् ४७०]

विंशतिः सहस्राणाम् ।

६.३.४९ एवम् एतान् गुणान् बुद्ध्वा गवादीनां यथाक्रमम् ।  
गोप्रदाता समाप्नोति समस्तान् अष्टमे क्रमे ॥ [म्भ् १३.७५.१७, हेम् ४७०]

अष्टमे क्रमे गवि दत्तायां गच्छन्त्याम् अष्टमे पदे ।

६.३.५० गोदः शीली निर्भयश् चार्घदाता नस्योतदो वसुदाता च कामी ।  
उषस्योढा भारत यश् च विद्वान् व्याख्यातास् ते वैष्णवाश् चन्द्रलोकाः ॥

[म्भ् १३.७५.१८, हेम् ४७१]

नस्योतो दान्तवृषः । वसु धनम् । कामी काम्यफलवान् । उषस्योढा उषसि ऊढा आवाहयिता गायत्र्या इत्य् अर्थः ।

६.३.५१ गां वै दत्त्वा गोव्रती स्यात् त्रिरात्रं निशां चैकां संवसेतेह ताभिः ।  
काम्याष्टम्यां वर्तितव्यं त्रिरात्रं गवां रसैर् वा शकृता प्रस्रवैर् वा ॥ [म्भ् १३.७५.१९, हेम् ४७१]

काम्याष्टमी रोहिणीयुक्ताष्टमी । रसैर् दध्यादिभिः । प्रस्रवैः क्षीरैः ।

६.३.५२ वेदव्रती स्याद् वृषभप्रदाने वेदावाप्तिर् गोयुगस्य प्रदाने ।  
तथा गवां विधिम् आसाद्य यज्वा लोकान् अग्र्यान् विन्दते नाविधिज्ञः ॥

[म्भ् १३.७५.२०, हेम् ४७१]

वेदव्रती वेदव्रतफलवान् । यज्वा गोप्रदाता ।

६.३.५३ कामान् सर्वान् पार्थिवान् एकसंस्थान् यो वै दद्यात् कामदुघां च धेनुम् ।  
सम्यक् ताः स्युर् हव्यकव्यौघवत्यस् तासाम् उक्ष्णां ज्यायसं संप्रदानम् ॥ [म्भ् १३.७५.२१, हेम् ४७१–७२]

६.३.५४ न चाशिष्यायाव्रतायोपकुर्यान् नाश्रद्दधानाय न वक्रबुद्धये ।  
गुह्यो ह्य् अयं सर्वलोकस्य धर्मो नेमान् धर्मान् यत्र तत्र प्रकल्पयेत् ॥ [म्भ् १३.७५.२२, हेम् ४७२]



## ०७ हेमगवीदानम्
अथ हेमगवीदानम्

तत्र देवीपुराणे

७.१ शुभां हेममयीं गां च कारयेद् राजतान् खुरान् ।  
तां वस्त्रप्रावृतां कृत्वा प्राप्नुयाल् लोकम् उत्तमम् ॥ [द्प् १०३.८, हेम् ४३७]

७.२ विचित्रचित्रपुष्पैश् च गन्धधूपनिवेदनैः ।  
तथा क्षमापयेद् देवीं तां गां तत्र समर्पयेत् ॥ [द्प् १०३.९, हेम् ४३८]

७.३ देवि त्वदीयाद् आदेशात् तव भक्तेषु दीयते ।  
पुनस् तां विप्रराजाय दापयेच् छिवभाविने ॥ [द्प् १०३.१०, हेम् ४३८]

७.४ अक्षयफलकामेन प्रायश्चित्तविशुद्धये ।  
मनुना चीर्णम् एतद् वै संयतेन पुरा किल ॥ [द्प् १०३.११, हेम् ४३८]

७.५ सप्त पूर्वान् परान् वंश्यान् रौद्रकिल्बिषसंस्थितान् ।  
उद्धृत्य तारयेद् वत्स देवीलोकम् अनुत्तमम् ॥ [द्प् १०३.१२, हेम् ४३८]

शुभा शुद्धहेम्ना सुघटिता । देवी दुर्गा । शिवभाविने शिवध्यायिने ।

इति हेमगवीदानम् ॥

## ०८ वृषभदानम्
अथ वृषभदानम्

तत्रादित्यपुराणे

८.१ यो ददाति अनड्वाहं सुशीलं साधुवाहनम् ।  
उभयोः पार्श्वयोर् दत्त्वा छत्त्रोपानहकम्बलम् ॥ [हेम् ४८२]

८.२ शीलवेदाङ्गसंपन्न इष्टे शिष्टे द्विजे नरः ।  
पुष्ये वा जन्मनक्षत्रे अयने विषुवेषु च ॥ [हेम् ४८२]

८.३ दत्त्वा तस्य अनड्वाहं तस्मिन् स्थाने महामुने ।  
क्षुत्पिपासार्दितस्यापि अग्रतः प्रतिपद्यते ॥ [हेम् ४८२]

महाभारते

८.४ युवानम् इन्द्रियोपेतं शतेन सह यूथपम् ।  
गवेन्द्रं ब्राह्मणेन्द्राय भूरिशृङ्गम् अलंकृतम् ॥ [म्भ् १३.७७.१३, हेम् ४८३]

८.५ वृषभं ये प्रयच्छन्ति श्रोत्रियाय परंतप ।  
ऐश्वर्यं ते ऽभिजायन्ते जायमानाः पुनः पुनः ॥ [म्भ् १३.७७.१४, हेम् ४८३]

शतेन स्त्रीगवीनाम् इति शेषः । भूरिशृङ्गं सुवर्णशृङ्गम् । ऐश्वर्यं ते ऽभिजायन्ते ऐश्वर्यार्थम् इति यावत् ।

८.६ दृतिकण्ठम् अनड्वाहं सर्वरत्नैर् अलंकृतम् ।  
दत्त्वा प्रजापतेर् लोकान् विशोकः प्रतिपद्यते ॥ [म्भ् १३.७८.२३, हेम् ४८२]

दृतिकण्ठं प्रलम्बगलकम्बलम् ।

तथा

८.७ अनड्वाहं ब्राह्मणायाथ धुर्यं दत्त्वा युवानं बलिनं विनीतम् ।  
हलस्य वोढारम् अनन्तवीर्यं प्राप्नोति लोकान् दशधेनुदस्य ॥

[म्भ् १३.७२.४३, हेम् ४८२]

इति वृषभदानम् ॥



## ०९ कृष्णाजिनदानम्
अथ कृष्णाजिनदानम्

तत्र विष्णुः

९.१अथ वैशाख्यां पौर्णमास्यां कृष्णमृगाजिनं सखुरं सशृङ्गं सुवर्ण-शृङ्गं रौप्यखुरं मुक्तालाङ्गूलभूषितं कृत्वा आविके वस्त्रे प्रसारिते प्रसारयेत् ।  
९.२ ततस् तिलैः प्रच्छादयेत् ।  
९.३ सुवर्णनाभं च कुर्यात् ।  
९.४ अहतेन वासोयुगेन प्रच्छादयेत् ।  
९.५ सर्वरत्नगन्धैश् चालंकुर्यात् ।  
९.६ चतसृषु च दिक्षु चत्वारि तैजसानि पात्राणि क्षीरदधिमधुसर्पिःपूर्णानि निधायाहिताग्नये ब्राह्मणाय वासोयुग-प्रछादिताय दद्यात् ।  
९.७ अत्र च गाथा भवन्ति । [विध् ८७.१–७, हेम् ६९५]  
९.८ यस् तु कृष्णाजिनं दद्यात् सखुरं शृङ्गसंयुतम् ।  
तिलैः प्रछाद्य वासोभिः सर्वरत्नैर् अलंकृतम् ॥ [विध् ८७.८, हेम् ६९५]

९.९ ससमुद्रगुहा तेन सशैलवनकानना ।  
चतुरन्ता भवेद् दत्ता पृथिवी नात्र संशयः ॥ [विध् ८७.९, हेम् ६९५]

वैशाख्यधिकारे वसिष्ठः

९.१० सुवर्णनाभं कृत्वा तु सखुरं कृष्णमार्गकम् ।  
तिलैः प्रछादयेद् यत्नात् तस्य पुण्यफलं शृणु ॥ [वध् २८.२०]

९.११ ससमुद्रगुहा तेन सशैलवनकानना ।  
चतुरन्ता भवेद् दत्ता पृथिवी नात्र संशयः ॥ [वध् २८.२१]

९.१२ कृष्णाजिने तिलान् कृत्वा हिरण्यं मधुसर्पिषी ।  
ददाति यस् तु विप्राय सर्वं तरति दुष्कृतम् ॥ [वध् २८.२२, हेम् ६९५]

मत्स्यपुराणे

मनुर् उवाच

९.१३ कृष्णाजिनप्रदानस्य विधिं कालं ममानघ ।  
ब्राह्मणं च समाचक्ष्व तत्र मे संशयो महान् ॥ [म्प् २०६.१, हेम् ६९५]

मत्स्य उवाच

९.१४ वैशाखी पौर्णमासी तु ग्रहणं शशिसूर्ययोः ।  
पौर्णमासी तथा माघी आषाढी कार्त्तिकी तथा ।

उत्तरायणे द्वादश्यां तस्यां दत्तं महाफलम् ॥ [म्प् २०६.२–३, हेम् ६९६]

९.१५ आहिताग्निर् द्विजो यश् च तद् देयं तस्य पार्थिव ।  
यथा येन विधानेन तन् मे निगदतः शृणु ॥ [म्प् २०६.३–४, हेम् ६९६]

९.१६ गोमयेनोपलिप्ते तु शुचौ देशे नराधिप ।  
आदाव् एव समास्तीर्य शोभनं वस्त्रम् आविकम् ।

ततः सशृङ्गं सखुरम् आस्तरेत् कृष्णमार्गकम् ॥ [म्प् २०६.४–५, हेम् ६९६]

९.१७ कर्तव्यं रुक्मशृङ्गं तद् रूप्यदन्तं तथैव च ।  
लाङ्गूलं मौक्तिकैर् युक्तं तिलछन्नं तथैव च ॥ [म्प् २०६.६, हेम् ६९६]

९.१८ तिलैर् आत्मसमं कृत्वा वाससाछादयेद् बुधः ।  
सुवर्णनाभं तत् कुर्याद् अलंकुर्याद् विशेषतः ॥ [म्प् २०६.७, हेम् ६९६]

९.१९ रत्नैर् गन्धैर् यथाशक्त्या तस्य दिक्षु च विन्यसेत् ।  
कांस्यपात्राणि चत्वारि दिक्षु दद्याद् यथाक्रमम् ॥ [म्प् २०६.८, हेम् ६९६]

९.२० मृण्मयेषु च पात्रेषु पूर्वादिषु क्रमेण तु ।  
घृतं क्षीरं दधि क्षौद्रम् एवं दत्त्वा यथाविधि ॥ [म्प् २०६.९, हेम् ६९६]

९.२१ चम्पकस्य तथा शाखाम् अव्रणं कुम्भम् एव च ।  
बाह्योपस्थानकं कृत्वा शुभचित्तो निवेशयेत् ॥ [म्प् २०६.१०, हेम् ६९६–६७]

९.२२ जीर्णवस्त्रेण पीतेन सर्वाङ्गानि च मार्जयेत् । [म्प् २०६.११, हेम् ६९७]  
कांस्यपात्राणीति चत्वारि कांस्यपात्राणि अन्यानि च मृण्मयानि पात्राणि घृतक्षीरदधि-क्षौद्रपूर्णानि यथाक्रमं पूर्वादिदिक्षु स्थापनीयानीत्य् अर्थः । बाह्यो-पस्थानकं दानप्रदेशाद् बाह्यसमीप एव स्थानं यस्य स तथा । मार्जयेत् दानानन्तरं स्नात्वेति शेषः ।

९.२३ धातुमयानि पात्राणि पादेष्व् अस्य प्रदापयेत् ॥ [म्प् २०६.११, हेम् ६९७]  
९.२४ यानि काम्यानि पापानि मया लोभात् कृतानि वै ।  
लोहपात्रप्रदानेन प्रणश्यन्तु ममाशु वै ।

तिलपूर्णं तु तत् कृत्वा वामपादे निवेशयेत् ॥ [म्प् २०६.१२–१३, हेम् ६९७]

९.२५ यानि पापान्य् अकाम्यानि कर्मोत्थानि कृतानि वै ।  
कांस्यपात्रप्रदानेन तानि नश्यन्तु मे सदा ।

मधुपूर्णं तु तत् कृत्वा पादे वै दक्षिणे न्यसेत् ॥ [म्प् २०६.१३–१४, हेम् ६९७]

९.२६ परापवादपैशुन्यात् पृष्ठमांसस्य भक्षणात् ।  
तत्रोत्थितं च मे पापं ताम्रपात्रात् प्रणश्यतु ॥ [म्प् २०६.१५, हेम् ६९७]

९.२७ कन्यानृतं गवां चैव परदारप्रधर्षणम् ।  
रौप्यपात्रप्रदानाच् च क्षिप्रं नाशं प्रयातु मे ।

ऊर्ध्वपादे त्व् इमे कार्ये ताम्रस्य रजतस्य च ॥ [म्प् २०६.१६–१७, हेम् ६९७]

९.२८ जन्मजन्मसहस्रेषु कृतं पापं कुबुद्धिना ।  
सुवर्णपात्रदानात् तु नाशयाशु जनार्दन ॥ [म्प् २०६.१७–१८, हेम् ६९७]

ऊर्ध्वपादे ऽग्रपादयोः । एकवचनम् अत्राविवक्षितम् ।

९.२९ हेममुक्ताविद्रुमं च दाडिमं बीजपूरकम् ।  
प्रशस्तपात्रं श्रवणे खुरे शृङ्गाटकानि च ।

एवं कृत्वा यथोक्तेन सर्वशाकफलानि च ॥ [म्प् २०६.१८–१९, हेम् ६९८]

९.३० तत्प्रतिग्रहविद् विद्वान् आहिताग्निर् द्विजोत्तमः ।  
स्नातो वस्त्रयुगछन्नः स्वशक्त्या चाप्य् अलंकृतः ॥ [म्प् २०६.२०, हेम् ६९८]

९.३१ प्रतिग्रहश् च तस्योक्तः पुच्छदेशे महीयते ।  
तत एवं समीपे तु मन्त्रम् एनम् उदीरयेत् ॥ [म्प् २०६.२१, हेम् ६९८]

९.३२ कृष्णः कृष्णाचलो देवः कृष्णाजिनधरस् तथा ।  
त्वद्दानाद् धृतपापस्य प्रीयतां मे नमो नमः ॥ [म्प् २०६.२२]

९.३३ त्रयस्त्रिंशत्सुराणां त्वम् आधारत्वे व्यवस्थितः ।  
कृष्णो ऽसि मूर्तिमान् साक्षात् कृष्णाजिन नमो ऽस्तु ते ॥

९.३४ सुवर्णनाभिकं दद्यात् प्रीयतां वृषभध्वजः ।  
अनेन विधिना दद्याद् यथावत् कृष्णमार्गकम् ॥ [म्प् २०६.२३, हेम् ६९८]

९.३५ न स्पृश्यः स द्विजो राजंश् चितियूपसमो हि सः ।  
दाने च श्राद्धकाले च दूरतः परिवर्जयेत् ॥ [म्प् २०६.२३–२४, हेम् ६९८]

९.३६ स्वगृहात् प्रेष्य तं विप्रं मण्डले स्नानम् आचरेत् ।  
पूर्णकुम्भेन राजेन्द्र शाखया चम्पकस्य च ॥ [म्प् २०६.२४–२५, हेम् ६९८]

९.३७ कृत्वा चाचार्यः कलशं मन्त्रेणानेन मूर्धनि ।  
आप्यायस्व समुद्रज्येष्ठा ऋचो जप्यास् तु षोडश ॥ [म्प् २०६.२५–२६]

आप्यायस्व समेतु त इत्य् अष्टौ समुद्रज्येष्ठा इत्य् अष्टौ एवं षोडश ।

९.३८ अहते वाससी वीतः स्वाचान्तः शुचिताम् इयात् ।  
तद् वस्त्रं कुम्भसहितं नीत्वा क्षेप्यं चतुष्पथे ॥ [म्प् २०६.२६–२७, हेम् ६९८]

वीतः परिहितवान् ।

९.३९ कृतेनानेन या तुष्टिर् न सा शक्यामरैर् अपि ।  
वक्तुं च नृपतिश्रेष्ठ तथाप्य् उद्देशतः शृणु ॥ [म्प् २०६.२७–२८, हेम् ६९९]

९.४० समग्रभूमिदानस्य फलं प्राप्नोत्य् असंशयम् ।  
सर्वांश् च लोकाञ् जयति कामचारी विहंगमः ॥ [म्प् २०६.२८–२९, हेम् ६९९]

९.४१ आहूतसंप्लवं यावत् स्वर्गं प्राप्नोत्य् असंशयः ।  
न पितृपुत्रमरणं वियोगं भार्यया सह ।

धनधान्यपरित्यागं नैव चेहाप्नुयात् क्वचित् ॥ [म्प् २०६.२९–३०, हेम् ६९९]

९.४२ कृष्णाक्षतं कृष्णमृगस्य चर्म दत्त्वा द्विजेन्द्राय समाहिताय ।  
यथोक्तम् एतन् मरणं न शोचेत् प्राप्नोत्य् अभीष्टं मनसः फलं तत् ॥

[म्प् २०६.३१, हेम् ६९९]

वैष्णवपदाधिकारे कालिकापुराणे

९.४३ ये तु रुक्मादि पात्रे च हुत्वा वह्निं ददन्ति वै ।  
तिलद्रोणसमायुक्तं वस्त्रयुग्माभिवेष्टितम् ॥ [हेम् ६९९]

९.४४ पलार्धार्धम् अथार्धं वा विभवाद् धेमसंयुतम् ।  
सूक्ष्मवस्त्रेण युग्मेन अन्येनाछादयेद् द्विजम् ॥ [हेम् ७००]

९.४५ सोदकं चापरं रुक्मं सतिलं न्यस्य तत्करे ।  
ततः कृष्णाजिनं दद्यात् तिलद्रोणान्वितं च यत् ।

दत्त्वा तु भोजयेत् तत्र नत्वा चैव विसर्जयेत् ॥ [हेम् ७००]

९.४६ अयने विषुवे चैव चन्द्रसूर्यग्रहे तथा ।  
युगादौ वा प्रयच्छन्ति विधिना ये तु वै द्विजे ॥ [हेम् ७००]

९.४७ ते ऽपि तत् पदम् आसाद्य दशांशं ब्रह्म आयुषः ।  
क्रीडन्ति विविधैर् भोगैः कलारूपगुणान्विताः ॥ [हेम् ७००]

९.४८ अनेन च विधानेन दशद्रोणप्रदायकः ।  
आब्रह्माण्डभवं कालं मोदते स पुरोत्तमे ॥ [हेम् ७००]

९.४९ यो घटं पयसा पूर्णं हेमपद्मनियोजितम् ।  
संपूज्य वस्त्रयुग्मेन दद्यात् सो ऽपि व्रजेद् ध्रुवम् ॥ [हेम् ७००]

मरीचिः

९.५० कृष्णाजिनोभयमुखीं यो दद्याद् आहिताग्नये ।  
सप्तजन्मकृतं पापं तत्क्षणाद् एव नश्यति ॥ [हेम् ६९३]

इति कृष्णाजिनदानम् ॥

## १० भूमिदानम्
अथ भूमिदानम्

तत्र दानबृहस्पतिः

१०.१ सुवर्णं रजतं वस्त्रं मणिरत्नवसूनि च ।  
सर्वम् एतद् भवेद् दत्तं वसुधां यः प्रयच्छति ॥ [हेम् ४९६]

१०.२ फालकृष्टां महीं दत्त्वा सबीजां सस्यशालिनीम् ।  
यावत् सूर्यकृता लोकास् तावत् स्वर्गे महीयते ॥ [हेम् ४९६]

१०.३ यत् किंचित् कुरुते पापं पुरुषो लोभमोहितः ।  
तत् सर्वं भूमिदानेन क्षिप्रम् एव प्रणश्यति ॥ [हेम् ५०५]

१०.४ अपि गोचर्ममात्रेण सम्यग् दत्तेन मानवः ।  
धौतपापो विशुद्धात्मा स्वर्गलोके महीयते ॥ [हेम् ५०५]

१०.५ दशहस्तेन दण्डेन त्रिंशद् दण्डा निवर्तनम् ।  
दश तान्य् एव गोचर्म ब्राह्मणेभ्यो ददाति यः ॥ [हेम् ५०५]

१०.६ विप्राय दद्यात् सुगुणान्विताय तपोभिजुष्टाय जितेन्द्रियाय ।  
यावन् मही तिष्ठति सागरान्ता तावत् तपस् तस्य भवेद् अतुल्यम् ॥

१०.७ यथाप्सु पतितः शक्र तैलबिन्दुः प्रसर्पति ।  
एवं भूमिकृतं दानं सस्ये सस्ये प्ररोहति ॥ [हेम् ५००–०१]

१०.८ शङ्खं भद्रासनं छत्त्रं वराश्वा वरवारणाः ।  
भूमिदानस्य पुष्पाणि फलम् एतत् पुरंदर ॥ [हेम् ५०१]

१०.९ आदित्यो वरुणो विष्णुर् ब्रह्मा सोमो हुताशनः ।  
शूलपाणिश् च भगवान् अभिनन्दति भूमिदम् ॥ [हेम् ४९८]

१०.१० सौवर्णा यत्र प्रासादा वसोर् धारा च कामदा ।  
गन्धर्वाप्सरसो यत्र तत्र गच्छन्ति भूमिदाः ॥ [हेम् ४९८]

तथा

१०.११ बहुभिर् वसुधा दत्ता राजभिः सगरादिभिः ।  
यस्य यस्य यदा भूमिस् तस्य तस्य तदा फलम् ॥

१०.१२ षडशीतिसहस्राणि योजनानां वसुंधरा ।  
दत्ता स्वल्पापि देवेन्द्र सर्वकामप्रदायिनी ॥

१०.१३ भूमिं यः प्रतिगृह्णाति यश् च भूमिं प्रयच्छति ।  
उभौ तौ पुण्यकर्माणौ नियतं स्वर्गगामिनौ ॥

१०.१४ यस् तु दद्यान् महीं राजन् ब्राह्मणायाग्निहोत्रिणे ।  
स याति परमं स्थानं गृह्णानश् च न संशयः ॥

१०.१५ इक्षुभिः संततां भूमिं यवगोधूमशालिनीम् ।  
यो ददाति सुरश्रेष्ठ पुनर् आवर्तते न सः ॥

१०.१६ श्रोत्रियाय कुलीनाय विनीताय तपस्विने ।  
वृत्तस्थाय दरिद्राय सर्वभूतहिताय च ॥

१०.१७ ईदृशाय सुशुद्धाय दत्ता स्वल्पापि वासव ।  
कुलानि तारयेद् वीर सप्त सप्त च सप्त च ॥

१०.१८ सहस्रम् एव धेनूनां शतं चानडुहां समम् ।  
दशानडुत्समं यानं दशयानसमो हयः ॥ [हेम् ५१२]

१०.१९ दशवाजिसमा कन्या भूमिदानं च तत्समम् ।  
भूमिदानात् परं नास्ति विद्यादानं ततो ऽधिकम् ॥ [हेम् ५१२]

वृद्धवसिष्ठः

१०.२० यत् किंचित् कुरुते पापं जन्मप्रभृति मानवः ।  
अपि गोचर्ममात्रेण भूमिदानेन शुध्यति ॥ [हेम् ५०६]

१०.२१ गवां शतं वृषश् चैको यत्र तिष्ठेद् अयन्त्रितः ।  
तद् वै गोचर्ममात्रं तु प्राहुर् वेदविदो जनाः ॥ [हेम् ५०६]

तथा

१०.२२ दशहस्तेन वंशेन दश वंशान् समन्ततः ।  
पञ्च चाभ्यधिकान् दद्याद् एतद् गोचर्म उच्यते ॥ [हेम् ५०५]

पञ्चलाङ्गलप्रस्तावे मत्स्यपुराणे

१०.२३ दण्डेन सप्तहस्तेन त्रिंशद्दण्डा निवर्तनम् ।  
त्रिभागहीनं गोचर्म मानम् आह प्रजापतिः ॥ [म्प् २८३.१४–१५, हेम् ५०५]

१०.२४ मानेनानेन यो दद्यान् निवर्तनशतं बुधः ।  
विधिनानेन तस्याशु क्षीयते पापसंहतिः ॥ [म्प् २८३.१५, हेम् ५०५]

१०.२५ तदर्धम् अपि यो दद्याद् अपि गोचर्ममात्रकम् ।  
भवनस्थानमात्रं वा सो ऽपि पापैः प्रमुच्यते ॥ [म्प् २८३.१६, हेम् ५०५–०६]

संवर्त्तः

१०.२६ सर्वेषाम् एव दानानाम् एकजन्मानुगं फलम् ।  
हाटकक्षितिगौरीणां सप्तजन्मानुगं फलम् ॥

प्रकरणाद् गौर्यो ऽत्र गावः । वेदे मध्वः पिबन्ति गौर्य इति गोषु प्रयोग-दर्शनात् ।

तथा

१०.२७ अग्नेर् अपत्यं प्रथमं सुवर्णं भूर् वैष्णवी सूर्यसुताश् च गावः ।  
तेषाम् अनन्तं फलम् अश्नुवीत यः काञ्चनं गां च महीं च दद्यात् ॥ [हेम् ५६७]

श्रीरामायणे विश्वरूपं कपिलं प्रति

१०.२८ गोदानानि पवित्राणि भूमिदानानि यानि च ।  
सुवर्णदानानि तथा यावल्लोमानुगानि च ॥ [राम् ७।अप्प्-२.३७]

बृहस्पतिः

१०.२९ आस्फोटयन्ति पितरः प्रवदन्ति पितामहाः ।  
भूमिदो ऽस्मत्कुले जातः सो ऽस्मान् संतारयिष्यति ॥ [हेम् ५०७]

नन्दिपुराणे

१०.३० दत्त्वा तु भूमिं पुरुषः साश्रयां सस्यदायिनीम् ।  
सुमेध्यां रम्यसंस्थानां फलवृक्षमनोरमाम् ॥ [हेम् ५०७]

१०.३१ अनूषराम् अनाबाधां पात्रे बहुगुणान्विते ।  
अप्य् एकपुरुषाधारां दत्त्वा भूमिं महामनाः ।

दश कल्पान् निवसति स्वर्गे विगतपातकः ॥ [हेम् ५०७]

आदित्यपुराणे

१०.३२ यस् तु गोचर्ममात्रां वै प्रयच्छति वसुंधराम् ।  
विमुक्तः सर्वपापेभ्यो विष्णुलोकं स गच्छति ॥

१०.३३ षष्टिवर्षसहस्राणि स्वर्गे वसति भूमिदः ।  
आछेत्ता चानुमन्ता च तान्य् एव नरके वसेत् ॥ [हेम् ५०४]

१०.३४ स्वदत्तां परदत्तां वा यो हरेत वसुंधराम् ।  
स विष्ठायां कृमिर् भूत्वा पितृभिः सह मज्जति ॥ [हेम् ५०८]

तथा

१०.३५ अपि पापकृतां राज्ञां प्रतिगृह्णन्ति साधवः ।  
पृथिवीं नान्यद् इच्छन्ति पावनं ह्य् एतद् उत्तमम् ॥ [हेम् ५५, ४९५]

१०.३६ नामास्याः प्रियदत्तेति गुह्यं देव्याः सनातनम् ।  
दानं वाप्य् अथ वा ज्ञानं नाम्नास्याः परमं प्रियम् ॥ [हेम् ४९५]

१०.३७ संग्रामे वा तनुं जह्याद् दद्याद् वा पृथिवीम् इमाम् ।  
इत्य् एतां क्षत्रबन्धूनां वदन्ति परमाशिषम् ॥ [हेम् ४९५]

१०.३८ य एतां दक्षिणां दद्यात् पृथिवीं पृथिवीपतिः ।  
पुनश् च जननं प्राप्य भवेत् स पृथिवीपतिः ।

ये चान्ये भूमिम् इच्छेयुः कुर्युर् एव न संशयः ॥ [हेम् ४९५]

१०.३९ रत्नोपकीर्णां वसुधां यो ददाति द्विजातिषु ।  
स मुक्तः सर्वकलुषै रुद्रलोके महीयते ॥ [हेम् ४९९]

१०.४० इक्षुभिः संततां भूमिं यवगोधूमसंकुलाम् ।  
गोष्ठमातङ्गसंपूर्णां बहुवीर्यसमन्विताम् ॥ [हेम् ५००]

१०.४१ निधिगर्भां ददद् भूमिं सर्वरत्नपरिछदाम् ।  
अक्षयान् लभते लोकान् भूमिरत्नं हि तस्य तत् ॥ [हेम् ५००]

१०.४२ विधूय कलुषं सर्वं विरजाः संमतः सताम् ।  
लोके महीयते शम्भोर् यो ददाति वसुंधराम् ॥ [हेम् ५००]

दानबृहस्पतिः

१०.४३ सुवर्णदानं गोदानं भूमिदानं च वासव ।  
एतत् प्रयच्छमानो हि सर्वपापैः प्रमुच्यते ॥

महाभारते

१०.४४ शीतवातातपसहां गृहभूमिं सुसंस्कृताम् ।  
प्रदाय सुरलोकस्थः पुण्यान्ते ऽपि न चाल्यते ॥ [म्भ् १३.६५.२६, हेम् ५०७]

१०.४५ न चोषरां न निर्दग्धां महीं दद्यात् कथंचन ।  
न श्मशानपरीतां च न च पापनिषेविताम् ॥ [म्भ् १३.६५.३१, हेम् ५२–५३]

इति भूमिदानम् ॥

## ११ सुवर्णदानम्
अथ सुवर्णदानम्

तत्र बृहस्पतिः

११.१ गृहादिके पुण्यफलं भवेन् मूल्यानुसारतः ।  
तस्मात् सर्वप्रदानानां हिरण्यम् अधिकं स्मृतम् ॥ [हेम् ५६७]

११.२ यथा संतानकादीनां हेम्ना संपद्यते क्रिया ।  
न तथा गृहदानेन हिरण्यम् अधिकं ततः ॥ [हेम् ५६७]

नन्दिपुराणे

११.३ कृष्णलाः पञ्च माषस् तु माषैः षोडशभिः स्मृतम् ।  
सुवर्णम् एकं तद्दानाद् दाता स्वर्गम् अवाप्नुयात् ॥ [हेम् ५७१]

तथा

११.४ तस्मात् सर्वात्मना पात्रे दद्यात् कनकदक्षिणाम् ।  
अपात्रे पातयेद् दत्तं सुवर्णं नरकार्णवे ॥ [हेम् ५७१]

११.५ प्रमादतस् तु तन् नष्टं तावन्मात्रं नियोजयेत् ।  
अन्यथा स्तेययुक्तः स्याद् धेम्न्य् अदत्ते विनाशिनि ॥ [हेम् ५७१]

११.६ दानार्थम् एव तत् सृष्टं ह्य् अक्लिष्टं स्वर्गसाधनम् ।  
दानात् परं सुवर्णस्य विधिर् एव न विद्यते ॥ [हेम् ५७१]

सुवर्णम् इत्य् अनुवृत्तौ कालिकापुराणे

११.७ पूतम् एतत् परं पुण्यं सुराः कार्येषु नित्यशः ।  
धारयन्ति यतः सर्वे अमलार्थं मलोज्झितम् ॥ [हेम् ५६८]

११.८ अतः पापानि सर्वाणि पात्रेभ्यो विधिपूर्वकम् ।  
दत्तं पुनाति काले च देशे च हरसंनिधौ ॥ [हेम् ५६८]

११.९ श्रूयतां येन रामेण विधिना प्राक् तपोधन ।  
प्रदत्तं काञ्चनं पूर्णं रैचीक्येन महात्मना ॥ [हेम् ५६८]

११.१० सर्वहेममयं यज्ञम् इष्ट्वा विप्राः प्रतर्पिताः ।  
हैमैर् आभरणैः पूज्य दत्तं पलशतं तथा ॥ [हेम् ५६८]

११.११ भूय एव तुलां तेन स्वम् आरोप्य प्रयत्नतः ।  
हेम द्वितीयपार्श्वे च द्विजातिभ्यो ददौ स्वयम् ॥ [हेम् ५६८]

११.१२ भूयो ऽपि तन्मयान्य् एव पूर्य पात्राणि तेन च ।  
प्रभासादिषु तीर्थेषु ब्राह्मणेभ्यो ददौ तदा ॥ [हेम् ५६८–६९]

११.१३ गवां च दशवर्णानां विप्रे कृत्वा पृथक् पृथक् ।  
सहस्रं च गवां चापि सवत्सानां स्वरूपिणाम् ॥ [हेम् ५६९]

११.१४ बद्ध्वा कम्बलम् आक्रम्य पलान्य् एकादशैव तु ।  
एकैकस्य पृथक्त्वेन दत्तं हेम तु तेन वै ॥ [हेम् ५६९]

११.१५ कारयित्वा सुपद्मानि जातरूपमयानि च ।  
भ्रमता तीर्थलिङ्गानां मूर्ध्नि दत्तानि तेन वै ॥ [हेम् ५६९]

११.१६ तन्मयाभरणैः पूज्य शतशो ऽथ सहस्रशः ।  
संपूज्य तर्पिता विप्रा भूयस् तेनैव मानद ॥ [हेम् ५६९]

११.१७ पटाश् चैव पताकाश् च मालाश् चैव विशेषतः ।  
रुद्रादीनां नियुक्तास् तु कारयित्वा गृहे गृहे ॥ [हेम् ५६९]

११.१८ उपवीतं च यष्टिश् च मेखला पादुके तथा ।  
लेखनी मसिपात्रं च दत्तं विप्रेषु तेन वै ॥ [हेम् ५६९]

११.१९ मानसोपस्करं कृत्स्नम् आसनं धाम तन्मयम् ।  
द्विजेभ्यश् च प्रदत्तानि कारयित्वा सहस्रशः ॥ [हेम् ५६९]

११.२० ग्रहाणां देवतानां च कृत्वा रूपाणि भूयशः ।  
न्यस्तानि विधिवत् पूज्य द्विजानां चैव मन्दिरे ॥ [हेम् ५६९]

११.२१ काञ्चनीं रोदसीं सृष्ट्वा नगोदधिसुरत्निकाम् ।  
पुण्यौषधिवनैर् युक्तां ददौ विप्रेभ्य एव सः ॥ [हेम् ५६९]

११.२२ एवमाद्यैर् अनेकैश् च प्रकारैः कनकं पुरा ।  
पापापनुत्तये दत्तं पात्रम् आसाद्य भूयसः ॥ [हेम् ५६९]

आदित्यपुराणे

११.२३ आदित्योदयसंप्राप्तौ विधिमन्त्रपुरस्कृतम् ।  
ददाति काञ्चनं यो वै दुःस्वप्नं प्रतिहन्ति सः ॥ [हेम् ५७३]

११.२४ ददात्य् उदितमात्रे यस् तस्य पाप्मा विलीयते ।  
मध्याह्ने ददतो रुक्मं हन्ति पापम् अनागतम् ॥ [हेम् ५७३]

११.२५ ददाति पश्चिमां संध्यां यः सुवर्णं धृतव्रतः ।  
ब्रह्मवाय्वग्निसोमानां सालोक्यम् उपयाति सः ॥ [हेम् ५७४]

११.२६ सुवर्णम् अक्षयं दत्त्वा लोकांश् चाप्नोति पुष्कलान् ॥ [हेम् ५७४]  
११.२७ यस् तु संजनयत्य् अग्निम् आदित्योदयनं प्रति ।  
दद्याद् वै व्रतम् उद्दिश्य सर्वान् कामान् समश्नुते ॥ [हेम् ५७४]

११.२८ यं देवम् अर्चयेत् तेन यस्य चैव प्रयच्छति ।  
तस्य लोके निवसति नित्यं चैव ददाति यः ॥ [हेम् ५७४]

महाभारते पिण्डप्रदानपरितुष्टस्वप्नदृष्टस्वपितृदत्तोपदेशकथने युधिष्ठिरं प्रति भीष्मवाक्यानि

११.२९ वेदोपनिषदे चैव सर्वकर्मसु दक्षिणा ।  
सर्वक्रतुषु चोद्दिष्टा भूमिर् गावो ऽथ काञ्चनम् ॥ [म्भ् १३.८३.५, हेम् ५७०]

११.३० ततः श्रुतिस् तु परमा सुवर्णं दक्षिणेति वै ॥ [म्भ् १३.८३.६, हेम् ५७०]  
११.३१ तद् इदं सम्यग् आरब्धं त्वयाद्य भरतर्षभ ।  
किं तु भूमेर् गवां चार्थे सुवर्णं दीयताम् इति ॥ [म्भ् १३.८३.२५, हेम् ५७०]

११.३२ एवं वयं च धर्मज्ञ सर्वे चास्मत्पितामहाः ।  
तारिता वै भविष्यन्ति पावनं परमं हि तत् ॥ [म्भ् १३.८३.२६, हेम् ५७०]

११.३३ दश पूर्वान् दशैवान्यांस् तथा संतारयन्ति ते ।  
सुवर्णं ये प्रयच्छन्तीत्य् एवं मां पितरो ऽब्रुवन् ॥ [म्भ् १३.८३.२७, हेम् ५७०]

श्रीरामायणे रामं प्रति वसिष्ठवाक्यानि

११.३४ सर्वरत्नानि निर्मथ्य तेजोराशिसमुत्थितम् ।  
सुवर्णम् एभ्यो विप्रेन्द्र रत्नं परमम् उत्तमम् ॥

[म्भ् १३.३८९*।२६-२७, हेम् ५७०]

११.३५ एतस्मात् कारणाद् एव गन्धर्वोरगराक्षसाः ।  
मनुष्याश् च पिशाचाश् च प्रयता धारयन्ति तत् ॥ [म्भ् १३.३८९*।२८-२९, हेम् ५७०]

११.३६ मुकुटैर् अङ्गदयुतैर् अलंकारैः पृथग्विधैः ।  
सुवर्णे विधृते तत्र विराजन्ते भृगूत्तमाः ॥ [म्भ् १३.३८९*।३०-३१, हेम् ५७०]

११.३७ तस्मात् सर्वपवित्रेभ्यः पवित्रं परमं स्मृतम् ॥ [म्भ् १३.३८९*।३२, हेम् ५७०]  
११.३८ पृथिवीं गां च दत्त्वेह तथान्यद् अपि किंचन ।  
विशिष्यते सुवर्णस्य दानं परमकं विभो ॥ [म्भ् १३.३८९*।३४-३५, हेम् ५७०]

११.३९ अक्षयं पावनं चैव सुवर्णम् अमरद्युते ।  
प्रयच्छ द्विजमुख्येभ्यः पावनं ह्य् एतद् उत्तमम् ॥

[म्भ् १३.३८९*।३६-३७, हेम् ५७०]

११.४० सुवर्णम् एव सर्वत्र दक्षिणासु विधीयते ।  
सुवर्णं ये प्रयच्छन्ति सर्वदास् ते भवन्त्य् उत ॥ [म्भ् १३.३८९*।३८-३९, हेम् ५७१]

११.४१ अग्निर् हि देवताः सर्वाः सुवर्णं च तदात्मकम् ।  
तस्मात् सुवर्णं ददता दत्ताः स्युः सर्वदेवताः ॥ [म्भ् १३.८३.३६-३७, हेम् ५७१]

इति सुवर्णदानम् ॥



## १२ विद्यादानम् 
अथ विद्यादानम् 

तत्रादित्यपुराणे

१२.१ त्रीणि तुल्यप्रदानानि त्रीणि तुल्यफलानि च ।  
सर्वकामदुघा धेनुर् गावः पृथ्वी सरस्वती ॥ [हेम् ५११]

मनुः

१२.२ सर्वेषाम् एव दानानां ब्रह्मदानं विशिष्यते ।  
वार्यन्नगोमहीवासस्तिलकाञ्चनसर्पिषाम् ॥ [म्ध् ४.२३३, हेम् ५१७]

ब्रह्मदानं वेददानम् ।

याज्ञवल्क्यः

१२.३ सर्वदानमयं ब्रह्म दानेभ्यो ऽभ्यधिकं यतः ।  
तद् ददत् समवाप्नोति ब्रह्मलोकम् अविच्युतम् ॥ [य्ध् १.२१२, हेम् ५१७]

दानेभ्यो ऽन्येभ्य इति शेषः ।

यमः

१२.४ य इमां पृथिवीं दद्यात् सर्वरत्नोपशोभिताम् ।  
दद्याच् छास्त्रं च विप्राणां तच् च तानि च तत्समम् ॥ [हेम् ५२६]

तच् च सर्वरत्नोपशोभितपृथिवीदानम् । तानि पूर्वोक्तानि दानानि । तदुभयं विद्यादानसमम् ।

देवीपुराणे

१२.५ विद्यादानं प्रवक्ष्यामि येन तुष्यन्ति मातरः ।  
लिख्यते दीयते येन विधिना तच् छृणुष्व मे ॥ [द्प् ९१.१२, हेम् ५४४]

१२.६ सिद्धान्तमोक्षशास्त्राणि वेदाः स्वर्गादिसाधकाः ।  
वेदाङ्गानीतिहासाश् च देया धर्मविवृद्धये ॥ [द्प् ९१.१३, हेम् ५१३]

१२.७ गारुडं बालतन्त्रं च भूततन्त्राणि भैरवम् ।  
शास्त्राणां पठनाद् दानान् मातरः फलदा नृणाम् ॥ [द्प् ९१.१४, हेम् ५१३]

१२.८ ज्योतिषं वैद्यशास्त्राणि कलाः काव्यं शुभागमाः ।  
दानाद् आरोग्यम् आप्नोति गान्धर्वं लभते पदम् ॥ [द्प् ९१.१५, हेम् ५१३]

१२.९ विद्यया वर्तते लोको धर्माधर्मं च विन्दति ।  
तस्माद् विद्या सदा देया दृष्टादृष्टफलार्थिभिः ॥ [द्प् ९१.१६, हेम् ५१३]

तथा

१२.१० शृण्वतां जायते भक्तिस् ततो गुरुम् उपासते ।  
स च विद्यागमान् वक्ति विद्या पुस्ताश्रिता नृप ॥ [द्प् ९१.२३, हेम् ५४४]

१२.११ विद्याविवेकबोधेन शुभाशुभविचारणात् ।  
विन्दते सर्वकामाप्तिं तस्माद् विद्या परा मता ॥ [द्प् ९१.२४, हेम् ५१३]

१२.१२ विद्यादानात् परं दानं न भूतं न भविष्यति ।  
येन दत्तेन चाप्नोति शिवं परमकारणम् ॥ [द्प् ९१.२५, हेम् ५१३]

१२.१३ श्रीताडिपत्रके सञ्चे समे तत्र सुसंचिते ।  
विचित्रकञ्चिकापार्श्वे चर्मणा संपुटीकृते ॥ [द्प् ९१.३७, हेम् ५४४]

१२.१४ रक्तेन वाथ कृष्णेन मृदुना रङ्गितेन वा ।  
दृढसूत्रनिबद्धेन एवं विधिकृतेन च ॥ [द्प् ९१.३८, हेम् ५४४]

१२.१५ यस् तु द्वादशसाहस्रीं संहिताम् उपलेखयेत् ।  
ददाति चाभियुक्ताय स याति परमां गतिम् ॥ [द्प् ९१.३९, हेम् ५४४]

१२.१६ पूर्वोत्तरप्लवे देशे सर्वबाधाविवर्जिते ।  
गोमयेन शुभेनैव कुर्यान् मण्डलकं बुधः ॥ [द्प् ९१.४०, हेम् ५४४]

१२.१७ धनुर्हस्तप्रमाणेन शुभं च चतुरश्रकम् ।  
तस्य मध्ये लिखेत् पद्मं सितरक्तासितादिभिः ॥ [द्प् ९१.४१, हेम् ५४४]

१२.१८ सर्वर्तुकमयैः पुष्पैर् भूषयेत् सर्वतो दिशम् ।  
वितानं दापयेन् मूर्ध्नि शुभं चित्रविचित्रितम् ॥ [द्प् ९१.४२, हेम् ५४४]

१२.१९ पार्श्वतः सितवस्त्रैस् तु सम्यक् शोभां प्रकल्पयेत् ।  
कन्दुकैर् अर्धचन्द्रैश् च दर्पणैश् चामरैस् तथा ॥ [द्प् ९१.४३, हेम् ५४४]

१२.२० घण्टाकिङ्किणिशब्दैश् च सर्वतश् चोपकल्पयेत् ।  
तस्य मध्ये न्यसेद् यन्त्रं नागदन्तमयं शुभम् ॥ [द्प् ९१.४४, हेम् ५४४]

१२.२१ अधः किंचिन् निबद्धं तु ऊर्ध्वतो ऽपि सुसंयुतम् ।  
शोभितं दृढबन्धेन बद्धं सूत्रेण बुद्धिमान् ॥ [द्प् ९१.४५, हेम् ५४४]

१२.२२ तस्योर्ध्वं विन्यसेद् विद्वान् पुस्तकं लिखितं शुभम् ।  
आलेख्यम् अपि तत्रैव पूजयेद् विधिना ततः ॥ [द्प् ९१.४६, हेम् ५४५]

१२.२३ निरुदकैस् तथा पुष्पैः कृमिकीटविवर्जितैः ।  
चन्दनेन सदर्पेण भस्मना चावधूनयेत् ॥ [द्प् ९१.४७, हेम् ५४५]

इसदर्पेण मृगमदसहितेन ।

१२.२४ धूपश् च गुग्गुलुर् देयस् तुरुष्कागुरुमिश्रितः ।  
दीपमाला तथा चाग्रे नैवेद्यं विविधं पुनः ॥ [द्प् ९१.४८, हेम् ५४५]

१२.२५ खाद्यं पेयं शितं लेह्यं चोष्यं च विनिवेदयेत् ।  
पूजयेच् च दिशां पालान् लोकपालान् यथाक्रमम् ॥ [द्प् ९१.४९, हेम् ५४५]

१२.२६ कन्याः स्त्रियश् च संपूज्य मातरः कल्पयेच् च ताः ॥ [द्प् ९१.५०, हेम् ५४५]  
१२.२७ पुस्तकं देवदेवी च विप्राणां दक्षिणा तथा ।  
स्वशक्त्या चैव दातव्या नृपपौरांश् च पूजयेत् ॥ [द्प् ९१.५०–५१, हेम् ५४५]

१२.२ तथा संपूजयेद् वत्स लेखकं शास्त्रपारगम् ।  
छन्दोलक्षणतत्त्वज्ञं सत्कविं मधुरस्वरम् ।

प्रणष्टं स्मरति ग्रन्थं श्रेष्ठं पुस्तकलेखने ॥ [द्प् ९१.५१–५२, हेम् ५४५]

१२.२९ नातिसंततविछिन्नैर् न श्लक्ष्णैर् न च कर्कशैः ।  
नन्दिनागरकैर् वर्णैर् लेखयेच् छिवपुस्तकम् ॥ [द्प् ९१.५३, हेम् ५४५]

१२.३० प्रारम्भे पञ्च वै श्लोकान् पुनः शान्तिं तु कारयेत् ।  
रात्रौ जागरणं कुर्यात् सर्वप्रेक्षां प्रकल्पयेत् ॥ [द्प् ९१.५४, हेम् ५४५]

१२.३१ नटचारणनग्नैश् च देव्याः कथनसंभवैः । [द्प् ९१.५५, हेम् ५४५]  
सर्वप्रेक्षां सर्वप्रकारं प्रेक्षणकम् ।

१२.३२ प्रत्यूषे पूजयेल् लोकांस् ततः सर्वान् विसर्जयेत् ॥ [द्प् ९१.५५, हेम् ५४५]  
१२.३३ एकान्ते सुमनस्केन विशुद्धेन दिने दिने ।  
निष्पाद्य विधिनानेन स्वर्क्षे च शुभवासरे । [द्प् ९१.५६, हेम् ५४६]

स्वर्क्षे शुभनक्षत्रे ।

१२.३४ ततः पूर्वोक्तविधिना पुनः पूजां प्रकारयेत् ॥ [द्प् ९१.५७, हेम् ५४६]  
१२.३५ तथा विद्याविमानं तु सप्तपञ्चत्रिभूमिकम् ।  
विचित्रवस्त्रशोभाढ्यं शुभलक्षणलक्षितम् ॥ [द्प् ९१.५७–५८, हेम् ५४६]

१२.३६ कारयेत् सर्वतो भद्रं किङ्किणीरवकान्वितम् ।  
दर्पणैर् अर्धचन्द्रैश् च घण्टाचामरमण्डितम् ॥ [द्प् ९१.५८–५९, हेम् ५४६]

१२.३७ तस्मिन् धूपं समुत्क्षिप्य सुगन्धं चन्दनागुरुम् ।  
तुरुष्कं गुग्गुलुं वत्स शर्करामधुमिश्रितम् ॥ [द्प् ९१.५९–६०, हेम् ५४६]

१२.३८ पूजयेत् पूर्ववत् सर्वान् कन्यास्त्रीद्विजदुःखितान् ।  
तथा तत् पुस्तकं वत्स विन्यसेद् विधिपूर्वकम् ॥ [द्प् ९१.६०–६१, हेम् ५४६]

१२.३९ एवं कृत्वा तथा चिन्त्याः प्रीयन्तां मातरो मम ।  
यस्यैव सक्तं तच् छास्त्रं पुस्तकं परिकल्पयेत् ॥ [द्प् ९१.६१–६२, हेम् ५४६]

यस्यैव सक्तं यस्य देवस्य सक्तं संबन्धितम् । पुस्तकं परिकल्पयेत् पुस्तकं तं देवं परिकल्पयेद् भावयेद् इत्य् अर्थः ।

१२.४० तथा तपस्विनः पूज्याः सर्वशास्त्रार्थपारगाः ।  
शिवव्रतचरा मुख्या विष्णुधर्मपरायणाः ॥ [द्प् ९१.६२–६३, हेम् ५४६]

१२.४१ महता जनसङ्घेन रथस्थं दृढवाहनैः ।  
युवभिश् चापि तन् नेयं यस्य देवस्य चागमम् ।

सामान्यं शिवतीर्थेषु मातॄणां भवनेषु च ॥ [द्प् ९१.६३–६४, हेम् ५४६–४७]

१२.४२ तस्मिन् पूजां तथा कृत्वा देवदेवस्य शूलिनः ।  
समर्चयेत् प्रणम्येशं प्रीयन्तां मातरो मम ॥ [द्प् ९१.६५, हेम् ५४७]

१२.४३ सदाध्ययनयुक्ताय विद्यादानरताय च ।  
विद्यासंग्रहयुक्ताय कृतशास्त्रश्रमाय च ॥ [द्प् ९१.६६, हेम् ५४७]

१२.४४ तेनैव वर्तते यस् तु तस्य तं विनिवेदयेत् ।  
जगद्धिताय वै शान्तिं संध्यायां वाचयेत् तथा ॥ [द्प् ९१.६७, हेम् ५४७]

१२.४५ तेन तोयेन दातारं मूर्ध्नि सम्यङ् निषेचयेत् ।  
शैवं वदेत् ततः शब्दम् उच्चार्य जगतस् तथा ॥ [द्प् ९१.६८, हेम् ५४७]

१२.४६ एवंकृते महाशान्तिर् देशस्य नगरस्य च ।  
जायते नात्र संदेहः सर्वबाधाः शमन्ति च ॥ [द्प् ९१.६९, हेम् ५४७]

१२.४७ अनेन विधिना यस् तु विद्यादानं प्रयच्छति ।  
स भवेत् सर्वलोकानां दर्शनाद् अघनाशनः ।

मृतो ऽपि गच्छति स्थानं ब्रह्मविष्णुनमस्कृतम् ॥ [द्प् ९१.७०–७१, हेम् ५४७]

१२.४८ सप्त पूर्वान् परान् अन्यान् आत्मनः सप्त एव हि ।  
उद्धृत्य पापकलिलाद् विष्णुलोके महीयते ॥ [द्प् ९१.७१–७२, हेम् ५४७]

१२.४९ यावन्ति पत्रसंस्थानि अक्षराणि भवन्ति च ।  
तावत् स विष्णुलोकेषु क्रीडते विविधैः सुखैः ।

ततः क्षितिं समायातो देव्यां भक्तिपरो भवेत् ॥ [द्प् ९१.७२–७३, हेम् ५४७]

१२.५० समस्तभोगसंपन्नो विदुषां जायते कुले ।  
विद्यादानप्रभावेन योगशास्त्रं ददेद् यदि ॥ [द्प् ९१.७४, हेम् ५४७]

१२.५१ आत्मवित्तानुरूपेण यः प्रयच्छति मानवः ।  
असाध्यं फलम् आप्नोति आढ्यतुल्यं न संशयः ॥ [द्प् ९१.७५, हेम् ५५८]

१२.५२ स्त्री चैवानेन विधिना विद्यादानफलं लभेत् ।  
भर्त्रा चैवाभ्यनुज्ञाता विधवा वा तम् उद्दिशेत् ॥ [द्प् ९१.७६, हेम् ५५८]

१२.५३ विद्यार्थिने सदा दद्याद् वस्त्रम् अभ्यङ्गभोजनम् ।  
छत्त्रिकाम् उदकं दीपं यस्मात् तेन विना न हि ॥ [द्प् ९१.७७, हेम् ५५८]

१२.५४ लेखनीघटनं तीक्ष्णं मसीपात्रं तु लेखनीम् ।  
दत्त्वा तु लभते वत्स विद्यादानम् अनुत्तमम् ॥ [द्प् ९१.७८, हेम् ५५८]

१२.५५ पुस्तकास्तरणं दत्त्वा सुप्रमाणं सुशोभनम् ।  
विद्यादानम् अवाप्नोति सूत्रबन्धं तु बुद्धिमान् ॥ [द्प् ९१.७९, हेम् ५५८]

१२.५६ यन्त्रकक्षासनं चैव दण्डासनम् अथापि वा ।  
विद्यावाचनशीलाय दत्तं भवति राज्यदम् ॥ [द्प् ९१.८०, हेम् ५५८]

१२.५७ अञ्जनं नेत्रपादानां दत्तं विद्यापरायणे ।  
भूमिर् गृहं च क्षेत्रं च स्वर्गराज्यफलप्रदम् ॥ [द्प् ९१.८१, हेम् ५५८]

१२.५८ यस्य भूम्यां स्थितो नित्यं विद्यादानं प्रवर्तयेत् ।  
तस्यापि भवति स्वर्गस् तत्प्रसादान् नराधिप ॥ [द्प् ९१.८२, हेम् ५५८]

१२.५९ तस्मात् सर्वप्रयत्नेन विद्या देया सदा नरैः ।  
इहैव कीर्तिम् आप्नोति मृतो याति परां गतिम् ॥ [द्प् ९१.८३, हेम् ५६१]

१२.६० यस् तु देव्या गृहे नित्यं विद्यादानं प्रवर्तते ।  
स भवेत् सर्वलोकानां पूज्यः पूज्यपदं व्रजेत् ॥ [द्प् ९१.९, हेम् ५६१]

महाभारते

१२.६१ यो ब्रूयाच् चापि शिष्याय धर्म्यां ब्राह्मीं सरस्वतीम् ।  
पृथिवीगोप्रदानाभ्यां स तुल्यं फलम् अश्नुते ॥ [म्भ् १३.६८.५, हेम् ५१७]

ब्राह्मी वेदार्थानुगता ।

१२.६२ अधीत्यापि हि यो वेदान् न्यायविद्भ्यः प्रयच्छति ।  
गुरुकर्मप्रशंस्ता च सो ऽपि स्वर्गे महीयते ॥ [म्भ् १३.७४.१९, हेम् ५१७]

नन्दिपुराणे

१२.६३ शास्त्रे यस्माज् जगत् सर्वं संस्थितं च शुभाशुभम् ।  
तस्माच् छास्त्रं प्रयत्नेन दातव्यं शुभकर्मणा ॥ [हेम् ५२६]

१२.६४ विद्याश् चतुर्दश प्रोक्ताः क्रमेण तु यथास्थितेः ।  
षडङ्गाश् चतुरो वेदा धर्मशास्त्रं पुरातनम् ।

मीमांसा तर्कम् अपि च एता विद्याः प्रकीर्तिताः ॥ [हेम् ५१३–१४]

पुरातनं पुराणम् ।

१२.६५ आसाम् एवान्तरोत्पन्नाः परा विद्याः सहस्रशः ।  
आयुर्वेदः सस्यवेदो बहुभेदः प्रकीर्तितः ॥ [हेम् ५१४]

सस्यवेदः कृषिशास्त्रम् ।

१२.६६ सर्वोत्तरा चात्मविद्या संसारभयनाशिनी ।  
सर्वदुःखान्तकरणी सर्वपापविनाशिनी ॥ [हेम् ५१४]

१२.६७ एता विद्याः समाख्याता बहुभेदोपभेदजाः ।  
कलाविद्यास् तथा चान्याः शिल्पविद्यास् तथा पराः ॥ [हेम् ५१४]

शिल्पविद्या प्रतिमादिनिर्माणशास्त्रम् ।

१२.६८ सर्वा एव महाभागाः सर्वाः सर्वार्थसाधकाः ।  
स्थिताश् च तारतम्येन विशिष्टफलसाधिकाः ॥ [हेम् ५१४]

१२.६९ आत्मविद्या प्रधाना तु तथायुर्वेदसंज्ञिता ।  
धर्माधर्मप्रणयिनी कलाः शिल्पार्थसाधिकाः ॥ [हेम् ५१४]

१२.७० सस्यविद्या च वितता एता विद्या महाफलाः ।  
धर्माधर्मप्रणयिनी धर्माधर्मज्ञापिका ॥ [हेम् ५१४]

१२.७१ ययैको जीवति प्राणी कयापि किल कुत्रचित् ।  
अप्रधानापि सा विद्या कुलानां शतम् उद्धरेत् ॥ [हेम् ५१४]

अप्रधानावान्तरविद्या ।

१२.७२ यापि साप्य् अवबोधत्वाद् विद्या वै यत्र कुत्रचित् ।  
प्रयास्यत्य् अक्षयांल् लोकान् विधिना वाविधानतः ॥ [हेम् ५१५]

अवबोधत्वाद् अवबोधहेतुत्वात् । प्रयास्यतीत्य् अन्तर्भावितो ण्यर्थः । तेन प्रापयिष्यतीत्य् अर्थः ।

१२.७३ शिल्पविद्यां नरो दत्त्वा याति वै ब्रह्मणो ऽन्तिकम् ।  
कलाविद्यां नरो दत्त्वा वैष्णवं लोकम् आप्नुयात् ।

कल्पम् एकं न संदेहः स्वर्गभोगसमन्वितः ॥ [हेम् ५१५]

१२.७४ सस्यविद्यां नरो दत्त्वा तृप्तिमान् कामसंयुतः ।  
प्रजापतिपुरं गच्छेन् नरकात् तारयेत् पितॄन् ॥ [हेम् ५१५]

१२.७५ आयुर्वेदं नरो दत्त्वा लोकान् आप्नोति निर्मलान् ।  
अश्विनोर् दिव्यकामाढ्यान् दिव्यं मन्वन्तरं नरः ॥ [हेम् ५१५]

१२.७६ तर्कविद्यां नरो दत्त्वा वारुणं लोकम् आश्नुते ।  
मीमांसां तु बुधे दत्त्वा शास्त्रम् इन्द्रपुरे वसेत् ॥ [हेम् ५१५]

१२.७७ धर्मशास्त्रं नरो दत्त्वा स्वर्गलोके महीयते ।  
दश मन्वन्तरान् मर्त्यस् तारयेन् नरकात् पितॄन् ॥ [हेम् ५१५, ५२७]

१२.७८ वेदविद्यां नरो दत्त्वा स्वर्गे कल्पत्रयं वसेत् ।  
आत्मविद्यां तु यो दद्यात् तस्य संख्या न विद्यते ।

पुण्यस्य गदितुं सम्यग् अपि वर्षशतायुतैः ॥ [हेम् ५१५]

१२.७९ एतावच् छक्यते वक्तुं यत् कल्पायुतम् उत्तमम् ।  
सत्यलोके वसेन् मर्त्यो यत्र ब्रह्मा वसेत् प्रभुः ॥ [हेम् ५१५]

१२.८० अप्य् एकं नीरुजीकृत्य जन्तुं यादृशतादृशम् ।  
आयुर्वेदप्रभावेण किं न दत्तं भवेद् भुवि ॥ [हेम् ५१६]

१२.८१ सस्यवेदप्रसादेन संपन्ना यस्य शालयः ।  
किं न नाम कृतं तस्य पुण्यं भवति शाश्वतम् ॥ [हेम् ५१६]

१२.८२ मीमांसाशास्त्रमाहात्म्याद् बुद्ध्वा वै वेदनिर्णयम् ।  
किं न नाम शुभं दातुर् यज्ञकर्मप्रवर्तनात् ॥ [हेम् ५१६]

१२.८३ आत्मविद्या च पौराणी धर्मशास्त्रात्मिका च या ।  
एता विद्यास् त्रयो मुख्याः सर्वदानक्रियाफलैः ॥ [हेम् ५१६, ५२७]

१२.८४ धर्मशास्त्रं नरो बुद्ध्वा यत् किंचिद् धर्मम् आश्रयेत् ।  
तस्य धर्मं शतगुणं धर्मशास्त्रप्रदस्य च ॥ [हेम् ५१६, ५२७]

१२.८५ पुराणाख्यानविद्वांसः पितृदेवार्चने रताः ।  
लोकान् सर्वकामपूर्णान् यान्ति सर्वशुभोदयात् ॥ [हेम् ५१६]

१२.८६ पुराणविद्यादातारस् त्व् अनन्तफलभागिनः ।  
आत्मविद्याप्रदातारो नरा भाग्यसमाश्रयाः ॥ [हेम् ५१६]

१२.८७ न पुनर् योनिनिरयं प्रविशन्ति दुरत्ययम् ।  
उत्तीर्णाः सर्वपापेभ्यः सपुत्रपशुबान्धवाः ।

मुच्यन्ते निरयैर् घोरैर् असंख्यैर् यातनात्मकैः ॥ [हेम् ५१६]

तथा

१२.८८ श्लोकं प्रहेलिकां गाथाम् अथान्यद् वा सुभाषितम् ।  
दत्त्वा प्रीतिकरं याति लोकम् अप्सरसां शुभम् ॥ [हेम् ५१६]

तथा

१२.८९ यद् एतत् पुण्यम् आख्यातं विद्यादानस्य सांप्रतम् ॥ [हेम् ५४७]  
१२.९० देशकालविधिश्रद्धापात्रयोगात् तथा बुधः ।  
प्राप्नोति कोटिगुणितं फलं विद्याप्रदानतः ॥ [हेम् ५४८]

१२.९१ यस् तु पुण्यपरो मर्त्यो जिगीषुः कीर्तिसाधकः ।  
स विधानेन वै दद्याद् विद्यां विविधकामदाम् ॥ [हेम् ५११]

१२.९२ एवं विद्याप्रदानं वै सर्वकामगुणाधिकम् ।  
यतेत पात्रे संत्यक्तुं रहस्यं चैतद् उत्तमम् ॥ [हेम् ५११]

१२.९३ उद्दिश्य देवतां दत्तं प्रदानं यत्र कुत्रचित् ।  
तस्यासमाप्तपुण्यस्य केन पुण्यं निरूप्यते ॥ [हेम् ५११]

१२.९४ गुरुम् आराध्य यत्नेन विद्याव्याख्यानपारगम् ।  
शक्त्या भक्त्या प्रणामेन धनैः सर्वगुणैस् तथा ॥ [हेम् ५४८]

गुरुम् आराध्य विद्यादानं दातव्यम् इति तात्पर्यार्थः ।

१२.९५ यथा घटप्रतिछन्ना रत्नराजमहाप्रभाः ।  
अकिंचित्करतां प्राप्तास् तद्वद् विद्याश् चतुर्दश ॥

१२.९६ विना तु गुरुणा सम्यग् बोधकेन विपश्चिता ।  
नैव विद्याफलप्राप्तिर् गुरुं तस्मात् प्रपूजयेत् ॥

स्रग्वासोभूषणैर् नित्यं यथा देवं पिनाकिनम् ॥

१२.९७ यो गुरुं पूजयेन् नित्यं स्थितं वा प्रस्थितं च वा ।  
तत्प्रसादेन यस्माच् च प्राप्नुते सर्वसंपदः ॥

१२.९८ तस्माद् गुरुं प्रयत्नेन महादेववद् अर्चयेत् ।  
भक्त्या प्रीत्या प्रयत्नेन श्रद्धया च सदैव हि ॥

१२.९९ एष माता पिता ह्य् एष एष एव हि बान्धवः ।  
एष चिन्तामणिः स्फीत एष एव च मे सुहृत् ॥

१२.१०० एवं श्रद्धापरो नित्यं गुरुम् आराधयेद् बुधः ।  
अज्ञानदुःखशमनं नरकोद्धरणं तथा ॥

१२.१०१ कुतो माता पिता वापि बान्धवो वा महागुणः ।  
तादृगभ्युदयं कुर्याद् यत् कुर्यात् तु गुरुर् महत् ॥

१२.१०२ को ऽन्यो ह्य् अज्ञानदुःखौघाद् उद्धरेद् भवबन्धनात् ।  
सम्यक् शास्त्रार्थबोद्धारं महादेववद् अर्चयेत् ॥

१२.१०३ वस्तुमात्रेण यो ज्ञानं शास्त्ररूपम् उपन्यसेत् ।  
स तावच् छिववत् पूज्यो भक्त्या भवभयापहः ॥

१२.१०४ यस् तु शास्त्रविवक्षाख्यं विशेषार्थं प्रबोधयेत् ।  
पदवाक्यार्थबोधेन सम्यक् शास्त्रप्रवर्तनम् ॥

शास्त्रविवक्षाख्यो ऽर्थः शास्त्रतात्पर्यविषयः ।

१२.१०५ पूर्वोत्तरार्थसंगत्या समुदायार्थनिश्चयैः ।  
स्वशास्त्राभिमता वाचः सम्यग् यो वेत्ति तत्त्वतः ॥

१२.१०६ स तु साक्षान् महाबुद्धिर् भगवान् एव शङ्करः ।  
तं भजेत् सर्वभावेन भक्तियोगेन सर्वदा ॥

१२.१०७ आदित्येन विना यद्वज् जगद् अन्धं विभाव्यते ।  
गुरुवाक्यैर् विना सर्वं तथैव हि तमोमयम् ॥

१२.१०८ तस्माद् यथा महादेवं तद्वद् एव गुरुं सदा ।  
यः पश्यति स पुरुषः सर्वधर्मान् अवाप्नुयात् ॥

१२.१०९ विद्या च मुख्यं दानानां गुरुतो ऽस्य विधिं बुधः ।  
श्रुत्वा विधेयं विधिवच् छ्रद्धया भावितात्मना ॥ [हेम् ५४८]

१२.११० सत्पात्रेभ्यस् तु तां दद्याद् विशेषाद् गुणशालिषु ।  
उपयोग्यं तु यद् यस्य तत् तस्य प्रतिपादयेत् ॥ [हेम् ५४८]

१२.१११ सुरालयेषु सिद्धेषु यथा विभवविस्तरैः ।  
दातव्यास् तु प्रयत्नेन महापुण्यफलार्थिभिः ॥ [हेम् ५४८]

१२.११२ शुभे नक्षत्रदिवसे शुभे चापि दिनग्रहे ।  
लेखयेत् पूज्य देवेशान् रुद्रब्रह्मजनार्दनान् ।

पूर्वदिग्वदनो भूत्वा लिपिज्ञो लेखकोत्तमः ॥ [हेम् ५४८]

१२.११३ निरोधो हस्तबाह्वोश् च मसीपात्रावधारणा ।  
एकान्तस्योपकरणं यस्यासौ लेखकोत्तमः ॥ [हेम् ५४८]

१२.११४ विद्याधारं प्रकुर्वीत हेमरूप्यमयं शुभम् ।  
नागदन्तमयं वापि शुभदारुमयं तथा ॥ [हेम् ५४८]

१२.११५ मनोज्ञम् अगुरुं रम्यं श्लक्ष्णं चन्द्रप्रयोगजम् ।  
संकोचयन्त्रसंयुक्तं विकाशेन समन्वितम् ॥ [हेम् ५४८]

नागदन्तमयं हस्तिदन्तनिर्मितम् ।

१२.११६ तत्र विद्यां विनिहितां कुर्यात् पुस्तकसंस्थिताम् ॥ [हेम् ५४८]  
१२.११७ कुर्याच् च पुस्तकं तस्य लिखेद् ध्य् अङ्गुलविस्तृतम् ।  
सूक्ष्माक्षरं च रम्यं च कृष्णं मेचकितं तु वा ॥ [हेम् ५४८]

१२.११८ अथ वा रक्तपद्माभं मेचकालंकृतं शुभम् ।  
कर्पाससूत्रग्रथितं नानागन्धाधिवासितम् ॥ [हेम् ५४९]

मेचकालंकृतं मयूरार्धचन्द्रालंकृतम् ।

१२.११९ मसीभिश् चाप्य् अनेकाभिश् चतुर्वर्णाभिर् एव च ।  
दृढस्तम्भनयुक्ताभिर् मेचकैश् चाप्य् अनेकशः ॥ [हेम् ५४९]

स्तम्भनं मसीस्थैर्यहेतुः ।

१२.१२० लेखनीभिश् च दिव्याभिर् हेमचित्राभिर् एव च ।  
बहिश् च वर्णं कुर्वीत पुस्तकस्य मनोरमम् ॥ [हेम् ५४९]

१२.१२१ पीतरक्तकषायैर् वा सुनिबद्धं सुचित्रितम् ।  
रम्यं लघु सुविस्तीर्णं निर्ग्रन्थि ग्रन्थिसंयुतम् ॥ [हेम् ५४९]

१२.१२२ विद्याधरैस् ततो यन्त्रसंस्थितं पूर्वपुस्तकम् ॥ [हेम् ५४९]  
इपूर्वपुस्तकम् आदर्शपुस्तकम् ।

१२.१२३ गृहे मनोरमे गुप्ते सुधालेपितभित्तिके ।  
नानारागाङ्गनोपेते सुरबिम्बमनोरमे ।

धूपामोदमनोज्ञे तु वितानकपरिष्कृते ॥ [हेम् ५४९]

१२.१२४ लेखको बुद्धिमान् स्नातः शुक्लपुष्पाम्बरोज्ज्वलः ।  
सुवर्णमुक्ताकेयूरो मुद्रिकाशोभिताङ्गुलिः ॥ [हेम् ५४९]

१२.१२५ सुसमिद्धे मसीभाङ्डे लेखनीशास्त्रसंयुते ।  
प्रारभेत् तूर्यघोषेण पूज्य देवान् पितॄंस् तथा ॥ [हेम् ५४९]

१२.१२६ ब्राह्मणान् स्वस्ति वाच्यादौ शास्त्रं संचारयेद् बुधः ।  
श्लोकपञ्चकम् आदौ तु दशकं वापि लेखयेत् ॥ [हेम् ५४९]

१२.१२७ ततो नक्षत्रयोगेन द्वितीये ऽहनि तल् लिखेत् ।  
तादृशेनैव विधिना पुण्याहैः शुभसंयुतैः ॥ [हेम् ५४९]

१२.१२८ ततः समाप्ते शास्त्रे तु पुनः पुण्याहसंयुतम् ।  
कुर्यात् तद् अहर् अग्र्यैश् च पानभोजनवस्तुभिः ॥ [हेम् ५४९–५०]

१२.१२९ उभयं वापि तल् लेख्यं समीकुर्याच् च वाचयेत् ।  
ऊनाधिकैश् च संयुक्तं वर्णैर् मात्रादिभिस् तथा ॥ [हेम् ५५०]

१२.१३० अनुस्वारविसर्गैश् च युक्तायुक्तैर् विचारयेत् ।  
शास्त्रस्य प्रक्रियायुक्त्या पुनर् उक्त्या च शोधयेत् ॥ [हेम् ५५०]

१२.१३१ ऊनार्थोक्त्या प्रसङ्गस्य शब्दयोग्यतया तथा ।  
सूत्रान्तरार्थबोधेन प्रश्नोत्तरविवेकतः ॥ [हेम् ५५०]

१२.१३२ असूत्रत्वाच् च शास्त्रस्य समुदायार्थबोधतः ।  
प्रक्रान्तसूचनोद्देशैर् गदितैश् चोदितैर् अपि ॥ [हेम् ५५०]

१२.१३३ बह्वर्थानां च शब्दानां योग्यासन्नं परीक्ष्य तु ।  
सर्वशास्त्रावबोधेन कारकाद्यैर् अविप्लुतैः ॥ [हेम् ५५०]

१२.१३४ क्वचिच् च शब्दवच् चैव प्रकृतार्थं निरूपयेत् ।  
छन्दसा वापि बुध्येत वृत्तसंयोगम् ईप्सितम् ॥ [हेम् ५५०]

१२.१३५ एवं विद्यां तु मेधावी शास्त्रं सत्कृत्य कृत्स्नशः ।  
प्रदद्याद् विभवैर् दिव्यैः सुरायतनवेश्मसु ॥ [हेम् ५५०]

१२.१३६ व्यक्तदेशलिपिन्यासं मुख्यं नागरम् उच्यते ॥ [हेम् ५५०]  
व्यक्तदेशलिपिन्यासं व्यक्ता तद्देशानुसारिणी लिपिर् यत्र न्यासे ऽक्षरनिर्माणे स तथा ।

१२.१३७ आरोप्य याने रत्नाढ्ये शुभवस्त्रपरिष्कृते ।  
घण्टाचामरशोभाढ्ये रत्नदण्डातपत्रिणि ॥ [हेम् ५५०]

१२.१३८ गजवाजिरथस्थं वा महाशोभासमन्वितम् ।  
पुरतो नृत्यगीतेन नानावाद्यरवेण च ।

मङ्गलैर् वेदघोषैश् च देवाय विनिवेदयेत् ॥ [हेम् ५५०–५१]

१२.१३९ नानापुष्पोपहारैश् च संपूज्य त्रिदिवौकसः ।  
दत्त्वा च पुस्तकं तत्र पितॄणां धर्मम् उद्दिशेत् ।

बान्धवानां च हृद्यानाम् अनन्तं फलम् इच्छताम् ॥ [हेम् ५५१]

१२.१४० ततो दत्त्वा विधानेन तां विद्यां शिवमन्दिरे ।  
ततश् च दक्षयेद् विप्रान् रुद्रभक्तांश् च मानवान् ॥ [हेम् ५५१]

१२.१४१ यथाशक्ति च कर्तव्या उत्सवाः स्वेषु वेश्मसु ।  
राज्ञा तु नगरे कार्यो ग्रामे ग्रामाधिपैस् तथा ।

गृहे गृहस्थैः कर्तव्य उत्सवो बन्धुभिः सह ॥ [हेम् ५५१]

१२.१४२ स्नातैः शुक्लैः समालब्धैः सुखिभिः सुसमाहितैः ।  
प्रीतियुक्तैस् ततः श्राव्यं शास्त्रं श्रद्धासमन्वितैः ॥ [हेम् ५५१]

१२.१४३ वाचकं दक्षयेत् तत्र यथाविभववित्ततः ।  
गुरुं च भक्त्या मतिमान् यथाशक्तिर् अमायया ।

ततः पुष्पैश् च धूपैश् च श्रावकान् संप्रपूजयेत् ॥ [हेम् ५५१]

१२.१४४ वाचको ब्राह्मणः प्राज्ञः श्रुतशास्त्रो महामनाः ।  
अभ्यस्ताक्षरविन्यासो वृत्तशास्त्रे विशारदः ॥ [हेम् ५५१]

१२.१४५ शब्दार्थवित् प्रगल्भश् च विनीतो मेधया युतः ।  
गीतज्ञो वाक्पटुः श्राव्यस्वरो ऽनाविलभाषकः ॥ [हेम् ५५१]

१२.१४६ गुरुश् च धर्मवान् प्राज्ञः श्रुतशास्त्रो विमत्सरः ।  
विप्रः प्रकृतिसंशुद्धः शुचिः स्मितमुखः सदा ॥ [हेम् ५५१]

१२.१४७ सुवृत्तो वृत्तशास्त्रज्ञः शब्दशास्त्रविशारदः ।  
अभ्यस्तशास्त्रसंदोहः प्रकृतार्थप्रवर्तकः॥ [हेम् ५५१–५२]

वृत्तशास्त्रज्ञश् छन्दःशास्त्रवित् । प्रकृतार्थप्रवर्तकः प्रस्तुतार्थाभिधायी ।

१२.१४८ नाप्रक्रमकृतव्याख्यः पौर्वापर्यनिविष्टधीः ।  
अध्यायसर्गविछेदविभक्तार्थप्रयोजकः ।

शास्त्रार्थपदविद् धीमान् पदश्लोकार्थबोधकः ॥ [हेम् ५५२]

१२.१४९ समुदायप्रकीर्णार्थमुख्यशाख्यनुषङ्गजम् ।  
अनक्षरं च हृद्वस्तु व्यपदिश्यार्थबोधकः ॥ [हेम् ५५२]

१२.१५० प्रक्रान्तादिस्वशास्त्रार्थविभागपरिनिष्ठितः ।  
कष्टाभिधानगूढार्थभङ्गेन तु विरोधकः ।

श्रद्धेयवाग् अनालस्यः श्रोतृचित्तावबोधकः ॥ [हेम् ५५२]

१२.१५१ संस्कारैः संस्कृतां विद्यां प्राकृतां प्राकृतैर् अपि ।  
आलापमात्रैर् व्याख्यानैर् यश् च शिष्यान् प्रबोधयेत् ॥ [हेम् ५५२]

१२.१५२ देशाभिधानविन्यासैर् बोधयेच् चापि यो गुरुः ।  
स गुरुः स पिता माता स तु चिन्तामणिः स्मृतः ॥ [हेम् ५५२]

१२.१५३ यः शास्त्रोपायम् आख्याय नरकेभ्यः समुद्धरेत् ।  
कस् तेन सदृशो लोके बान्धवो भुवि विद्यते ॥ [हेम् ५५२]

१२.१५४ यस्य वाग्रश्मिवृन्देन हृदयान् नश्यते तमः ।  
महासंसारजननं भवेत् सो ऽर्को महाद्युतिः ॥ [हेम् ५५२]

१२.१५५ नोद्विजेत् तस्य पारुष्ये न च वैलोम्यम् इच्छतः ।  
न चास्य व्याधिदुःखेषु मलानां चाप्रियो भवेत् ॥ [हेम् ५५२]

१२.१५६ प्रसादयेत् तु कुपितं दुःखमग्नं समुद्धरेत् ।  
रोगेभ्यश् चापि यत्नेन परित्यागेन चोद्धरेत् ॥ [हेम् ५५२–५३]

१२.१५७ एवं व्याख्यां शुभां श्रुत्वा गुरुवक्त्रान् नरोत्तमः ।  
विधेयं चिन्तयेद् यत्नात् परत्र हितकारणात् ॥ [हेम् ५५३]

१२.१५८ शृणुयाच् छ्रद्धया युक्तः प्रणतो ऽभिमुखे गुरोः ।  
अनन्यसत्कथाक्षेपी निष्प्रमादो ह्य् अतन्द्रितः ॥ [हेम् ५५३]

१२.१५९ मृदुं च संशये जाते पृच्छेद् वाक्यम् उदीरयेत् ।  
गुरुणा चोक्तम् एकान्ते श्रद्धावान् वाक्यम् आश्रयेत् ।

न पुरो गुरुवाक्यानि गुरूक्तं परिपालयेत् ॥ [हेम् ५५३]

१२.१६० भिषजां वचनं कार्यं गुरूणां च महात्मनाम् ।  
न तत्कृतं स्वयं कुर्यात् ते समिद्धानलत्विषः ॥ [हेम् ५५३]

तत्कृतं गुरुचेष्टितम् ।

१२.१६१ अप्रस्तुतकथाक्षेपं यः कुर्याद् अग्रतो गुरोः ।  
स ब्रह्महत्याम् आप्नोति गुरुवाक्येष्व् अनिश्चयः ॥ [हेम् ५५३]

गुरुवाक्येष्व् अनिश्चयः गुरुवाक्येषु संशयवान् ।

१२.१६२ यस् तु श्रुत्वान्यतः शास्त्रं संस्कारं वाप्य वाशुभम् ।  
अन्यस्य जनयेत् कीर्तिं स गुरोर् ब्रह्महा भवेत् ॥ [हेम् ५५३]

१२.१६३ विस्मारयेच् च वा मोहाद् यो ऽपि शास्त्रार्थम् उत्तमम् ।  
स याति नरकं घोरम् अक्षयं भीमदर्शनम् ॥ [हेम् ५५३]

१२.१६४ यस् तु बुद्ध्वा नरः शास्त्रं किंचित् कुर्याच् छुभाशुभम् ।  
भवेच् छतगुणं तद् वै विज्ञानेभ्यो रतस्य च ॥ [हेम् ५५३]

१२.१६५ एवं विधानतो वाच्यं वाचकेन विपश्चिता ।  
तपःसमात्मकं सर्वं स्वर्गादिफलसाधकम् ॥ [हेम् ५५३]

१२.१६६ शनैर् विबोध्य वै वाच्यम् अध्यात्मादि च यद् भवेत् ।  
क्रुद्धोक्तियुद्धसंक्षोभं धारावर्तेन वाचयेत् ॥ [हेम् ५५३]

धारावर्तेन वेगेन ।

१२.१६७ सरागं ललितैर् वाक्यैर् वाचयेद् वृद्धसंगमे ।  
नानावृत्तानुरूपेण लालित्येन च वाचयेत् ॥ [हेम् ५५४]

१२.१६८ सर्गाध्यायसमाप्तौ च कथापर्यन्त एव वा ।  
प्रशस्तशब्दसंयोगे कुर्याद् इति विरामणम् ॥ [हेम् ५५४]

१२.१६९ समाप्ते वाचने ऽभीष्टं स्तुयाद् देवं विचक्षणः ।  
अवधार्य जगच्छान्तिम् अन्ते शान्त्युदकं सृजेत् ॥ [हेम् ५५४]

१२.१७० सुश्रुतं सुश्रुतं ब्रूयाद् अस्तु व्याख्यात्र नित्यदा ।  
लोकः प्रवर्ततां धर्मे राजा चास्तु सदा जयी ॥ [हेम् ५५४]

१२.१७१ धर्मवान् धनसंपन्नो गुरुश् चास्तु निरामयः ।  
इति प्रोच्य यथायातं गन्तव्यं च विभावितैः ॥ [हेम् ५५४]

१२.१७२ शिष्यैः परस्परं शास्त्रं चिन्तनीयं विचक्षणैः ।  
कथावस्तुप्रसङ्गेन नानाव्याख्यानभावनैः ॥ [हेम् ५५४]

१२.१७३ युक्तिभिश् च स्मरेद् व्याख्यां चिह्नैश् चापि स्वयं कृतैः ।  
एवं दिने दिने व्याख्यां शृणुयान् नियतो नरः ॥ [हेम् ५५४]

१२.१७४ समग्रशास्त्रश्रवणेन पुंसः श्रद्धाप्रधानं भवतीति चेतः ।  
रागं च शास्त्रात्मकम् अभ्युपैति दोषाश् च नाशं निखिलेन यान्ति ॥ [हेम् ५५४]

१२.१७५ यथा कथंचिच् छृणुयान् न शास्त्रम् अश्रद्धया वोज्झितधर्मसङ्गः ॥  
[हेम् ५५४]

१२.१७६ ततः समाप्ताव् अथ शास्त्रसङ्गे कथोदये चापि विनीतबुद्धिः ।  
शक्त्यार्चयेद् वाचकम् अग्र्यम् एव गुरुं च भक्त्या पितृवत् त्रिकार्थी ॥

[हेम् ५५४–५५]

१२.१७७ एष विद्याप्रदानस्य प्रधानो विधिर् उच्यते ।  
अनेनैव विधानेन ब्राह्मणे शीलशालिनि ॥ [हेम् ५५५]

१२.१७८ प्रबोधयति धीयुक्ते युक्तिज्ञे वेदवादिनि ।  
विन्यसेत शुभं शास्त्रं महापुण्यजिगीषया ॥ [हेम् ५५५]

१२.१७९ धनैर् वा विपुलैर् दक्षेद् गुरुं कृत्वा सुतर्पितम् ।  
अध्यापयेच् छुभान् शिष्यान् अभिजातान् सुमेधसः ॥ [हेम् ५५५]

१२.१८० एवं विद्याप्रदानं तु सर्वदानोत्तमं स्मृतम् ।  
सर्वदा सर्ववर्णानां नरकप्लवम् उत्तमम् ॥ [हेम् ५५५]

१२.१८१ अनेन विधिना दत्त्वा विद्यां पुण्यपरो नरः ।  
यत् फलं त्व् अश्वमेधानां शतस्य सुकृतस्य तु ॥ [हेम् ५५५]

१२.१८२ राजसूयसहस्रस्य सम्यग् इष्टस्य यत् फलम् ।  
तत् फलं लभते मर्त्यो विद्यादानेन भाग्यवान् ॥ [हेम् ५५५]

१२.१८३ सर्वसस्यसुसंपूर्णां सर्वरत्नोपशोभिताम् ।  
ब्राह्मणेभ्यो महीं दत्त्वा ग्रहणे चन्द्रसूर्ययोः ।

यत् फलं लभते मर्त्यो विद्यादानेन तत् फलम् ॥ [हेम् ५५५]

१२.१८४ यावद् अक्षरसंख्यानं विद्यते शास्त्रसंश्रये ।  
तावद् वर्षसहस्राणि स्वर्गे विद्याप्रदो भवेत् ॥ [हेम् ५५५]

१२.१८५ यावन्त्यः पङ्क्तयस् तत्र पुस्तके ऽक्षरसंश्रिताः ।  
तावतो नरकात् कुल्यान् उद्धृत्य नयते दिवि ॥ [हेम् ५५५]

१२.१८६ यावच् च पत्रसंख्यानं पुस्तके विद्यते शुभे ।  
तावद् युगसहस्राणि सकुलो मोदते दिवि ॥ [हेम् ५५५]

१२.१८७ यावच् च पातकं तेन कृतं जन्मशतैर् अपि ।  
तत् सर्वं नश्यते तस्य विद्यादानेन देहिनः ।

स जातो मनुजो लोके स धन्यः स च कीर्तिमान् ॥ [हेम् ५५६]

१२.१८८ यो विद्यादानसंपर्कप्रसक्तः पुरुषोत्तमः ।  
यथाविभवतो दद्याद् विद्यां शाठ्यविवर्जितः ।

याति पुण्यमयान् लोकान् अक्षयान् भोगभूषितान् ॥ [हेम् ५५६]

१२.१८९ ये ऽपि पत्त्रमषीपात्रलेखनीसंपुटादिकम् ।  
दद्युः शास्त्राभियुक्ताय ते ऽपि विद्याप्रदायिनाम् ।

यान्ति लोकान् शुभान् मर्त्याः पुण्यभाजो महाधियः ॥ [हेम् ५५९]

१२.१९० इति विद्याप्रदानस्य महाभाग्यं प्रकीर्तितम् ।  
श्रुत्वैतत् पातकैर् मुच्येन् नियतं सप्तजन्मजैः ॥ [हेम् ५६१]

मत्स्यपुराणे

१२.१९१ पुराणं सर्वशास्त्राणां प्रथमं ब्रह्मणा स्मृतम् ।  
अनन्तरं च वक्त्रेभ्यो वेदास् तस्य विनिर्गताः ॥ [म्प् ५३.३, हेम् ५३०]

१२.१९२ पुराणम् एकम् एवासीत् तस्मिन् कल्पान्तरे ऽनघ ।  
त्रिवर्गसाधनं पुण्यं शतकोटिसुविस्तरम् ॥ [म्प् ५३.४, हेम् ५३०]

तथा

१२.१९३ तदर्थो ऽत्र चतुर्लक्षे संक्षेपेण प्रदर्शितः ।  
पुराणानि दशाष्टौ च सांप्रतं तद् इहोच्यते ।

नामतस् तानि वक्ष्यामि शृणुध्वम् ऋषिसत्तमाः ॥ [म्प् ५३.११–१२, हेम् ५३०, ५३५]

१२.१९४ ब्रह्मणाभिहितं पूर्वं यावन्मात्रं मरीचये ।  
ब्राह्मं तद् दशसाहस्रं पुराणं परिकीर्त्यते ॥ [म्प् ५३.१२–१३, हेम् ५३५]

१२.१९५ लिखित्वा तच् च यो दद्याज् जलधेनुसमन्वितम् ।  
वैशाखपौर्णमास्यां स ब्रह्मलोके महीयते ॥ [म्प् ५३.१३, हेम् ५३५]

१२.१९६ एतद् एव यदा पद्मम् अभूद् धैरण्मयं जगत् ।  
तत्कथान्ताश्रयं तद्वत् पाद्मम् इत्य् उच्यते बुधैः ।

पाद्मं तत् पञ्चपञ्चाशत् सहस्राणीह पठ्यते ॥ [म्प् ५३.१४, हेम् ५३५]

१२.१९७ तत् पुराणं च यो दद्यात् सुवर्णकमलान्वितम् ।  
ज्यैष्ठे मासि तिलैर् युक्तं सो ऽश्वमेधफलं लभेत् ॥ [म्प् ५३.१५, हेम् ५३५]

१२.१९८ वाराहकल्पवृत्तान्तम् अधिकृत्य पराशरः ।  
यान् प्राह धर्मान् अखिलान् वैष्णवं परमं विदुः ॥ [म्प् ५३.१६, हेम् ५३५]

१२.१९९ तद् आषाढे तु यो दद्याद् घृतधेनुसमन्वितम् ।  
पौर्णमास्यां विपूतात्मा स पदं याति वारुणम् ।

त्रयोविंशतिसाहस्रं तत् पुराणं विदुर् बुधाः ॥ [म्प् ५३.१७, हेम् ५३५]

१२.२०० श्वेतकल्पप्रसङ्गेन धर्मान् वायुर् इहाब्रवीत् ।  
यत्र तद् वायवीयं स्याद् रुद्रमाहात्म्यसंयुतम् ।

चतुर्विंशत् सहस्राणि पुराणं तद् इहोच्यते ॥ [म्प् ५३.१८, हेम् ५३५]

१२.२०१ श्रावण्यां श्रावणे मासि गुडधेनुसमन्वितम् ।  
यो दद्याद् विधिसंयुक्तं ब्राह्मणाय कुटुम्बिने ।

शिवलोके स पूतात्मा कल्पम् एकं वसेन् नरः ॥ [म्प् ५३.१९, हेम् ५३५]

१२.२०२ यत्राधिकृत्य गायत्रीं वर्ण्यते धर्मविस्तरः ।  
वृत्रासुरवधोपेतं तद् भागवतम् उच्यते ॥ [म्प् ५३.२०, हेम् ५३५–३६]

१२.२०३ लिखित्वा तच् च यो दद्याद् धेमसिंहसमन्वितम् ।  
पौर्णमास्यां प्रौष्ठपद्यां स याति परमं पदम् ।

अष्टादशसहस्राणि पुराणं तत् प्रकीर्तितम् ॥ [म्प् ५३.२२, हेम् ५३६]

१२.२०४ यत्राह नारदो धर्मान् बृहत्कल्पाश्रयांस् त्व् इह ।  
पञ्चविंशतिसाहस्रं नारदीयं तद् उच्यते ॥ [म्प् ५३.२३, हेम् ५३६]

१२.२०५ तद् इषे पञ्चदश्यां तु यो दद्याद् धेनुसंयुतम् ।  
परमां सिद्धिम् आप्नोति पुनरावृत्तिदुर्लभाम् ॥ [म्प् ५३.२४, हेम् ५३६]

इषे आश्वयुजे ।

१२.२०६ यत्राधिकृत्य शकुनीन् धर्माधर्मविचारणम् ।  
पुराणं नवसाहस्रं मार्कण्डेयम् इहोच्यते ॥ [म्प् ५३.२५–२६, हेम् ५३६]

१२.२०७ परिलेख्य च यो दद्यात् सौवर्णकरिसंयुतम् ।  
कार्त्तिक्यां पुण्डरीकस्य यज्ञस्य फलभाग् भवेत् ॥ [म्प् ५३.२७, हेम् ५३६]

१२.२०८ यत् तद् ईशानकल्पस्य वृत्तान्तम् अधिकृत्य च ।  
वसिष्ठायाग्निना प्रोक्तम् आग्नेयं तत् प्रचक्षते ॥ [म्प् ५३.२८, हेम् ५३६]

१२.२०९ लेखयित्वा तु यो दद्याद् धेमपद्मसमन्वितम् ।  
मार्गशीर्ष्यां विधानेन तिलधेनुयुतं तथा ।

तच् च षोडशसाहस्रं सर्वक्रतुफलप्रदम् ॥ [म्प् ५३.२९–३०, हेम् ५३६]

१२.२१० यत्राधिकृत्य माहात्म्यम् आदित्यस्य चतुर्मुखः ।  
अघोरकल्पवृत्तान्तप्रसङ्गेन जगत्स्थितिम् ।

मनवे कथयामास भूतग्रामस्य लक्षणम् ॥ [म्प् ५३.३१, हेम् ५३६–३७]

१२.२११ चतुर्दशसहस्राणि तथा पञ्चशतानि च ।  
भविष्यचरितप्रायं भविष्यं तद् इहोच्यते ॥ [म्प् ५३.३२, हेम् ५३७]

१२.२१२ तत् पौषे मासि यो दद्यात् पौर्णमास्यां विशेषतः ।  
भविष्यचरितप्रायं आदित्यचरितं बहु ।

गुडकुम्भसमायुक्तम् अग्निष्टोमफलं लभेत् ॥ [म्प् ५३.३३, हेम् ५३७]

१२.२१३ रथन्तरस्य कल्पस्य वृत्तान्तम् अधिकृत्य च ।  
सावर्णिर् नारदायाह कृष्णमाहात्म्यम् उत्तमम् ॥ [म्प् ५३.३४, हेम् ५३७]

१२.२१४ यत्र ब्रह्मवराहस्य चरितं वर्ण्यते मुहुः ।  
तद् अष्टादशसाहस्रं ब्रह्मवैवर्तम् उच्यते ॥ [म्प् ५३.३५, हेम् ५३७]

१२.२१५ पुराणं ब्रह्मवैवर्तं यो दद्यान् माघमासि च ।  
पौर्णमास्यां सभवनं ब्रह्मलोके महीयते ॥ [म्प् ५३.३६, हेम् ५३७]

भवनं गृहम् ।

१२.२१६ यत्राग्निलिङ्गमध्यस्थः प्राह देवो महेश्वरः ।  
धर्मार्थकाममोक्षार्थम् आग्नेयम् अधिकृत्य च ।

कल्पं तल् लिङ्गम् इत्य् उक्तं पुराणं ब्रह्मणा स्वयम् ॥ [म्प् ५३.३७–३८, हेम् ५३७]

१२.२१७ तद् एकादशसाहस्रं फाल्गुन्यां यः प्रयच्छति ।  
तिलधेनुसमायुक्तं स याति शिवसात्मताम् ॥ [म्प् ५३.३८, हेम् ५३७]

१२.२१८ महावराहस्य पुनर् माहात्म्यम् अधिकृत्य च ।  
विष्णुनाभिहितं क्षोण्यै तद् वाराहम् इहोच्यते ॥ [म्प् ५३.३९, हेम् ५३७]

१२.२१९ मानसस्य प्रसङ्गेन कल्पस्य मुनिसत्तमाः ।  
चतुर्विंशतिसाहस्रं तत् पुराणम् इहोच्यते ॥ [म्प् ५३.४०, हेम् ५३७]

१२.२२० काञ्चनं गरुडं कृत्वा तिलधेनुसमन्वितम् ।  
पौर्णमास्यां च यो दद्याद् ब्राह्मणाय कुटुम्बिने ।

वराहस्य प्रसादेन पदम् आप्नोति वैष्णवम् ॥ [म्प् ५३.४१, हेम् ५३७–३८]

१२.२२१ यत्र माहेश्वरं धर्मम् अधिकृत्य च षण्मुखः ।  
कल्पे तात्पुरुषे वृत्तचरितैर् उपशोभितम् ॥ [म्प् ५३.४२, हेम् ५३८]

१२.२२२ स्कान्दं नाम पुराणं तद् एकाशीतिर् निगद्यते ।  
सहस्राणि शतं चैकम् इति यत्नेन पठ्यते ॥ [म्प् ५३.४३, हेम् ५३८]

१२.२२३ परिलेख्य च यो दद्याद् धेमशूलसमन्वितम् ।  
शैवं पदम् अवाप्नोति मीने चोपगते रवौ ॥ [म्प् ५३.४४, हेम् ५३८]

तात्पुरुषे तत्पुरुषकल्पे ।

१२.२२४ त्रिविक्रमस्य माहात्म्यम् अधिकृत्य चतुर्मुखः ।  
त्रिवर्गम् अभ्यधाद् यत्र वामनं परिकीर्त्यते ॥ [म्प् ५३.४५, हेम् ५३८]

१२.२२५ पुराणं दशसाहस्रं ख्यातं कल्पानुगं शिवम् ।  
यः शरद्विषुवे दद्याद् वैष्णवं यात्य् असौ पदम् ॥ [म्प् ५३.४६, हेम् ५३८]

१२.२२६ यत्र धर्मार्थकामानां मोक्षस्य च रसातले ।  
माहात्म्यं कथयामास कूर्मरूपी जनार्दनः ॥ [म्प् ५३.४७, हेम् ५३८]

१२.२२७ इन्द्रद्युम्नप्रसङ्गेन ऋषीणां शक्रसंनिधौ ।  
सप्तदश सहस्राणि लक्ष्मीकल्पानुषङ्गिकम् ॥ [म्प् ५३.४८, हेम् ५३८]

१२.२२८ यो दद्याद् अयने कौर्मं हेमकूर्मसमन्वितम् ।  
गोसहस्रप्रदानस्य स फलं प्राप्नुयान् नरः ॥ [म्प् ५३.४९, हेम् ५३८]

१२.२२९ श्रुतीनां यत्र कल्पादौ प्रवृत्त्यर्थं जनार्दनः ।  
मत्स्यरूपी च मनवे नरसिंहोपवर्णनम् ॥ [म्प् ५३.५०, हेम् ५३८]

१२.२३० अधिकृत्याब्रवीत् सप्तकल्पवृत्तमुनिव्रतम् ।  
तन् मात्स्यम् इति जानीध्वं सहस्राणि त्रयोदश ॥ [म्प् ५३.५१, हेम् ५३८]

१२.२३१ विषुवे हेममत्स्येन धेन्वा चैव समन्वितम् ।  
यो दद्यात् पृथिवी तेन दत्ता भवति वाखिला ॥ [म्प् ५३.५२, हेम् ५३८–३९]

१२.२३२ यदा च गारुडे कल्पे विश्वाण्डे गरुडो ऽभवत् ।  
अधिकृत्याब्रवीत् कृष्णो गारुडं तद् इहोच्यते ।

तद् अष्टादश चैकं च सहस्राणीह पठ्यते ॥ [म्प् ५३.५३–५४, हेम् ५३९]

१२.२३३ सौवर्णहंससंयुक्तं यो ददाति पुमान् इह ।  
स सिद्धिं लभते मुख्यां शिवलोके च संस्थितिम् ॥ [म्प् ५३.५४, हेम् ५३९]

१२.२३४ ब्रह्मा ब्रह्माण्डमाहात्म्यम् अधिकृत्याब्रवीत् पुनः ।  
तच् च द्वादशसाहस्रं ब्रह्माण्डं द्विशताधिकम् ॥ [म्प् ५३.५५, हेम् ५३९]

१२.२३५ भविष्याणां च कल्पानां श्रूयते यत्र विस्तरः ।  
तद् ब्रह्माण्डपुराणं तु ब्रह्मणा समुदाहृतम् ॥ [म्प् ५३.५६, हेम् ५३९]

१२.२३६ यो दद्यात् तद् व्यतीपाते पत्रोर्णयुगसंयुतम् ।  
राजसूयसहस्रस्य फलम् आप्नोति मानवः ॥ [म्प् ५३.५७, हेम् ५३९]

इति विद्यादानम् ॥



## १३ कल्पदानम्
अथ कल्पदानम्

तत्र मत्स्यपुराणे

१३.१ कल्पानुकीर्तनं वक्ष्ये सर्वपापप्रणाशनम् ।  
यस्यानुकीर्तनाद् एव वेदपुण्येन युज्यते ॥ [म्प् २९०.२, हेम् ८४६]

१३.२ प्रथमः श्वेतकल्पस् तु द्वितीयो नीललोहितः ।  
वामदेवस् तृतीयस् तु ततो राथन्तरो ऽपरः ॥ [म्प् २९०.३, हेम् ८४६]

१३.३ रौरवः पञ्चमः प्रोक्तः षष्ठः प्राण इति स्मृतः ।  
सप्तमो ऽथ बृहत्कल्पः कन्दर्पो ऽष्टम उच्यते ॥ [म्प् २९०.४, हेम् ८४६]

१३.४ सद्यो ऽथ नवमः प्रोक्त ईशानो दशमः स्मृतः ।  
व्यान एकादशः प्रोक्तस् तथा सारस्वतो ऽपरः ॥ [म्प् २९०.५, हेम् ८४६–४७]

१३.५ त्रयोदश उदानस् तु गारुडो ऽथ चतुर्दशः ।  
कौर्मः पञ्चदशो ज्ञेयः पौर्णमासी प्रजापतेः ॥ [म्प् २९०.६, हेम् ८४७]

१३.६ षोडशो नारसिंहस् तु समानस् तु ततो ऽपरः ।  
आग्नेयो ऽष्टादशः प्रोक्तः सोमकल्पस् तथापरः ॥ [म्प् २९०.७, हेम् ८४७]

१३.७ मानवो विंशतिः प्रोक्तस् तत्पुमान् इति चापरः ।  
वैकुण्ठश् चापरस् तद्वल् लक्ष्मीकल्पस् तथापरः ॥ [म्प् २९०.८, हेम् ८४७]

१३.८ चतुर्विंशस् तथा प्रोक्तः सावित्रीकल्पसंज्ञकः ।  
पञ्चविंशतिमो ऽघोरो वाराहस् तु ततो ऽपरः ॥ [म्प् २९०.९, हेम् ८४७]

१३.९ सप्तविंशो ऽथ वैराजो गौरीकल्पस् तथापरः ।  
माहेश्वरस् ततः प्रोक्तस् त्रिपुरं यत्र घातितम् ॥ [म्प् २९०.१०, हेम् ८४७]

१३.१० पितृकल्पस् तथान्ते तु या कुहूर् ब्रह्मणः स्मृता ।  
इत्य् एवं ब्रह्मणो मासः सर्वपापप्रणाशनः ॥ [म्प् २९०.११, हेम् ८४७]

१३.११ आदाव् एव हि माहात्म्यं यस्मिन् यस्य विधीयते ।  
तस्य कल्पस्य तन् नाम विहितं ब्रह्मणा पुरा ॥ [म्प् २९०.१२, हेम् ८४७]

१३.१२ यस् तु दद्याद् इमान् कृत्वा हैमान् पर्वणि पर्वणि ।  
ब्रह्मविष्णुपुरे कल्पं मुनिभिः पूज्यते दिवि ॥ [म्प् २९०.१८, हेम् ८४७]

१३.१३ सर्वपापक्षयकरं कल्पदानं यतो भवेत् ।  
मुनिरूपांस् ततः कृत्वा दद्यात् कल्पान् विचक्षणः ॥ [म्प् २९०.१९, हेम् ८४७]

मुनिरूपान् मुन्याकारान् जटादिधरान् ।



## १४.१ तिथिदानानि
अथ तिथिदानानि

तत्र विष्णुः

१४.१.१ मार्गशीर्षशुक्लपञ्चदश्यां मृगशिरसा युक्तायां चूर्णितलवणस्य सुवर्ण-नाभं प्रस्थम् एकं चन्द्रोदये ब्राह्मणाय प्रतिपादयेत् ।  
१४.१.२ अनेन कर्मणा रूपसौभाग्यवान् अभिजायते ।  
१४.१.३ पौषी चेत् पुष्ययुक्ता स्यात् तस्यां गौरसर्षप-कल्केनोत्सादितशरीरो गव्यघृतपूर्णकुम्भेनाभिषिक्तः सर्वौषधिभिः सर्व-गन्धैः सर्वबीजैश् च स्नातो घृतेन च भगवन्तं वासुदेवं स्नापयित्वा पुष्पगन्धधूपनैवेद्यादिभिश् चाभ्यर्च्य वैष्णवैः सूक्तैर् बार्हस्पत्यैश् च मन्त्रैः पावकं हुत्वा सुवर्णेन घृतेन ब्राह्मणं स्वस्ति वाचयेत् ।  
१४.१.४ वासो-युगं तत्कर्त्रे दद्यात् ।  
१४.१.५ अनेन कर्मणा पुष्यते ।  
१४.१.६ माघी मघायुक्ता चेत् तस्यां तिलैः श्राद्धं कृत्वा पूतो भवति । [विध् ९०.१–६, हेम् ८६६]  
तिलैः श्राद्धं कृत्वा भोजनार्थं श्राद्धे तिलान् दत्त्वा ।

१४.१.७ फाल्गुनी फल्गुनीभिर् युक्ता चेत् तस्यां ब्राह्मणाय सुसंस्कृतं स्वास्तीर्णं शयनं निवेद्य भार्यां मनोज्ञां पक्षवतीं द्रविणवतीं चाप्नोति ।  
१४.१.८ नार्य् अपि भर्तारम् । [विध् ९०.७–८, हेम् ८६६]  
पक्षवती बहुतरज्ञातिबन्धुः ।

१४.१.९ चैत्री चित्रायुक्ता चेत् तस्यां चित्रवस्त्रप्रदानेन सौभाग्यम् आप्नोति । [विध् ९०.९, हेम् ८६६]  
चित्रं मनोज्ञं नानावर्णम् ।

१४.१.१० वैशाख्यां पौर्णमास्यां ब्राह्मणसप्तकं क्षौद्रयुक्तैस् तिलैः संतर्प्य धर्मराजानं प्रीणयित्वा पापेभ्यः पूतो भवति ।  
१४.१.११ ज्यैष्ठी ज्येष्ठायुक्ता चेत् तस्यां छत्त्रोपानहप्रदानेन नगराधिपत्यम् आप्नोति ।  
१४.१.१२ आषाढ्याम् आषाढा-युक्तायाम् अन्नपानदानेन तद् एवाक्षयम् आप्नोति ।  
१४.१.१३ श्रावण्यां श्रवणयुक्तायां जलधेनुं सान्नां वासोयुगाछादितां दत्त्वा स्वर्गलोकम् आप्नोति ।  
१४.१.१४ प्रौष्ठ-पद्यां तद्-युक्तायां गोदानेन सर्वपापविनिर्मुक्तो भवति ।  
१४.१.१५ आश्वयुज्याम् अश्विनीगते चन्द्र-मसि घृतपूर्णभाजनं सुवर्णयुतं विप्राय दत्त्वा दीप्ताग्निर् भवति ।  
१४.१.१६ कार्त्तिकी चेत् कृत्तिकायुक्ता स्यात् तस्यां सितम् उक्षाणम् अन्यवर्णं वा शशाङ्कोदये सर्वसस्यरत्नगन्धोपेतं द्वीपमध्ये ब्राह्मणाय दद्यात् कान्तारभयं न पश्यति ।  
१४.१.१७ वैशाखमासे तृतीयायाम् उपोषितो ऽक्षतैर् वासुदेवम् अभ्यर्च्य तान् एव हुत्वा सर्वपापेभ्यः पूतो भवति ।  
१४.१.१८ यच् च तस्मिन्न् अहनि प्रयच्छति तद् अक्षयम् आप्नोति ।  
१४.१.१९ पौष्यां समतीतायां कृष्णपक्षद्वादश्यां सोपवासस् तिलैः स्नातस् तिलोदकं दत्त्वा तिलैर् वासुदेवम् अभ्यर्च्य तान् एव हुत्वा भुक्त्वा च सर्वपापेभ्यः पूतो भवति ।  
१४.१.२० माघ्यां समतीतायां कृष्णद्वादशीं सश्रवणां प्राप्य वासुदेवाग्रतो महावर्तिद्वयेन दीपद्वयं दद्यात् ।  
१४.१.२१ दक्षिणपार्श्वे महारजनरक्तेन समग्रेण वाससा घृततुलाम् अष्टाधिकां दत्त्वा ।  
१४.१.२२ वामपार्श्वे तैलतुलां साष्टां दत्त्वा श्वेतेन समग्रेण वाससा ।  
१४.१.२३ एतत् कृत्वा यस्मिन् राष्टृए ऽभिजायते यस्मिन् देशे यस्मिन् कुले च तत्रोज्ज्वलो भवति । [विध् ९०.१०–२३, हेम् ८६७, ८५२, ८६०]  
महारजनरक्तेन कुसुम्भरक्तेन । तुला पलशतम् ।

यमः

१४.१.२४ वैशाख्यां पौर्णमास्यां तु ब्राह्मणान् सप्त पञ्च वा ।  
क्षौद्रयुक्तैस् तिलैः कृष्णैर् वाचयेद् यदि वेतरैः ॥ [हेम् ८६२]

१४.१.२५ प्रीयतां धर्मराजेति यद् वा मनसि वर्तते ।  
यावज् जीवकृतं पापं तत् क्षणाद् एव नश्यति ॥ [हेम् ८६२]

तथा

१४.१.२६ वैशाख्याम् एव विधिवद् भोजयेद् ब्राह्मणान् दश ।  
त्रिरात्रम् उषितः स्नात्वा कृशरं प्रयतः शुचिः ॥ [हेम् ८६३]

१४.१.२७ गौरान् वा यदि वा कृष्णांस् तिलान् क्षौद्रेण संयुतान् ।  
दत्त्वा दशसु विप्रेषु तान् एव स्वस्ति वाचयेत् ॥ [हेम् ८६३]

१४.१.२८ प्रीयतां धर्मराजेति पितॄन् देवांश् च तर्पयेत् ।  
यावज् जीवकृतं पापं तत् क्षणाद् एव मुञ्चति ॥ [हेम् ८६३]

१४.१.२९ अयुतायुतं च तिष्ठेत् स्वर्गलोके न संशयः ।  
माम् एव तु न पश्येत् तु न च पापेन लिप्यते ॥ [हेम् ८६३]

जाबालः

१४.१.३० शृतान्नम् उदकुम्भं च वैशाख्यां तु विशेषतः ।  
निर्दिश्य धर्मराजाय गोदानफलम् आप्नुयात् ॥ [हेम् ८६३]

१४.१.३१ सुवर्णतिलयुक्तैस् तु ब्राह्मणान् सप्त पञ्च च ।  
तर्पयेद् उदपात्रैस् तु ब्रह्महत्यां व्यपोहति ॥ [हेम् ८६३]

महाभारते

१४.१.३२ वैशाख्यां पौर्णमास्यां च तिलान् दद्याद् द्विजातिषु ।  
तिला भक्षयितव्यास् तु सदा त्व् आलम्भनं च तैः ।

कार्यं सततम् इच्छद्भिः श्रेयः सर्वात्मना गृहे ॥ [म्भ् १३.६७.१७*–१८, हेम् ८६४]

यमः

१४.१.३३ कार्त्तिकस्य तमिस्रे तु मघासु नवमे तिथौ ।  
अहोरात्रोषितः स्नात्वा धर्मराजाय भोजयेत् ।

विधिवद् ब्राह्मणाञ् छक्त्या स्वर्गलोके महीयते ॥

१४.१.३४ तिलान् कृष्णाजिने कृत्वा सुवर्णं मधुसर्पिषी ।  
दत्त्वा तु ब्राह्मणायाशु सर्वं तरति दुष्कृतम् ।

धेनुं दत्त्वोभयमुखीं भूदानफलम् आप्नुयात् ॥

१४.१.३५ माघान्धकारद्वादश्यां तिलैर् हुत्वा हुताशनम् ।  
तिलान् दत्त्वा च विप्रेभ्यः सर्वपापैः प्रमुच्यते ॥ [हेम् ८६०]

१४.१.३६ आदित्यवारे विप्राय सहिरण्यं सदैव तु ।  
यः प्रयच्छत्य् अपूपं च तस्य तुष्यति वै यमः ॥ [हेम् ८७८]

स्कन्दपुराणे

१४.१.३७ तिलपात्राणि यो दद्याद् विप्रेभ्यः शुद्धमानसः ।  
अमावास्यां समासाद्य कृष्णानां सुसमाहितः ॥ [हेम् ८६८]

१४.१.३८ स्वपितॄंस् तर्पयित्वा तु अक्षयं नरपुंगवः ।  
पितृलोकं समाप्नोति चिरं ससुखम् एधते ॥ [हेम् ८६८]

कृष्णानां तिलानाम् इति शेषः ।

## १४.२ मासदानानि 
अथ मासदानानि 

तत्र विष्णुः

१४.२.१ आश्विनं सकलं मासं ब्राह्मणेभ्यः प्रत्यहं घृतं प्रदायाश्विनौ प्रीणयित्वा रूपभाग् भवति ।  
१४.२.२ तस्मिन्न् एव मासि प्रत्यहं गोरसैर् ब्राह्मणान् भोजयित्वा आरोग्यभाग् भवति । [विध् ९०.२४–२५, हेम् ८८८]  
तथा

१४.२.३ माघे मास्य् अग्निं प्रत्यहं तिलैर् हुत्वा घृतकुल्माषं ब्राह्मणान् भोजयित्वा दीप्ताग्नित्वम् आप्नोति । [विध् ९०.२७, हेम् ८८८]  
कुल्माष ईषत्स्विन्ना माषाः ।

यमः

१४.२.४ कृशरं भोजयित्वा तु स्वशक्त्या शिशिरे द्विजान् ।  
दीप्ताग्नित्वम् अवाप्नोति स्वर्गलोकं च गच्छति ॥ [हेम् ८८९]

तथा

१४.२.५ घृतम् आश्वयुजे मासि नित्यं दद्याद् द्विजातये ।  
प्रीणयित्वाश्विनौ देवौ रूपभाग् अभिजायते ॥ [हेम् ८८८]

१४.२.६ तिलप्रदः प्रजाम् इष्टां पुरुषः खलु विन्दति ।  
माघे मासि विशेषेण तत्तमिस्रे विशेषतः ॥ [हेम् ८८८]

आदित्यपुराणे

१४.२.७ ज्यैष्ठे मासि तिलान् दत्त्वा पौर्णमास्यां विशेषतः ।  
अश्वमेधस्य यत् पुण्यं तत् प्राप्नोति न संशयः ॥ [हेम् ८८७]

देवीपुराणे

१४.२.८ धेनुं तिलमयीं माघ्यां दद्याद् यश् चोत्तरायणे ।  
सर्वान् कामान् अवाप्नोति ज्यैष्ठे जलमयीं तथा ॥ [हेम् ८८७]

१४.२.९ पौषे घृतमयीं दद्याच् छ्रेष्ठाहे विधिना मुने ।  
ईहितान् लभते लोकान् स्थानेषु विविधेषु च ॥ [हेम् ८८७]

तथा

१४.२.१० मार्गे रसोत्तमं दद्याद् घृतं पौषे महाफलम् । [द्प् १०४.१, हेम् ८८६]  
रसोत्तमं लवणम् ।

१४.२.११ तिलान् माघे मुनिश्रेष्ठ सप्त धान्यानि फाल्गुने ॥ [द्प् १०४.१, हेम् ८८६]  
१४.२.१२ विचित्राणि च वस्त्राणि चैत्रे दद्याद् द्विजोत्तमे ।  
वैशाखे द्विज गोधूमान् ज्यैष्ठे तोयभृतं घटम् ॥ [द्प् १०४.२, हेम् ८८६–८७]

१४.२.१३ आषाढे चन्दनं देयं सकर्पूरं महाफलम् ।  
नवनीतं नभोमासि छत्त्रं प्रौष्ठपदे मतम् ॥ [द्प् १०४.३, हेम् ८८७]

१४.२.१४ गुडशर्करवर्णाढ्यान् लड्डुकान् आश्विने मुने ।  
दीपदानं महापुण्यं कार्त्तिके यः प्रयच्छति ।

सर्वान् कामान् अवाप्नोति क्रमेणैवम् उदाहृतम् ॥ [द्प् १०४.४–५, हेम् ८८७]

१४.२.१५ व्रतान्ते गां शुभां दद्यात् सवत्सां कांस्यदोहनाम् ।  
सयुगां सस्रजं वत्स दापयेद् विधिनामुना ॥ [द्प् १०४.८, हेम् ८८७]

१४.२.१६ देवीं विरिञ्चिनं सूर्यं विष्णुं वाथ यथाविधि ।  
स्वभावशुद्धौ विधिवत् पूजयित्वा द्विजोत्तमे ॥ [द्प् १०४.८–९, हेम् ८८७]

१४.२.१७ दातव्या वीतरागे तु कामक्रोधविवर्जिते ।  
अयाचके सदाचारे विनीते नियमान्विते ॥ [द्प् १०४.९–१०, हेम् ८८७]

१४.२.१८ गोदानाल् लभते कामान् गोलोके सुमनोरमान् ॥ [द्प् १०४.१०, हेम् ८८७]  
व्रतान्ते मासदानाख्यनियमसमाप्तौ ।

तथा

१४.२.१९ आषाढे तोयधेनुं च घृतं भाद्रपदे तथा ।  
माघे तु तिलधेनुः स्याद् यां दत्त्वा लभते हितान् ॥ [द्प् १०२.१, हेम् ८८७]

महाभारते

१४.२.२० माघे मासि तिलान् यस् तु ब्राह्मणेभ्यः प्रयच्छति ।  
सर्वसत्त्वसमाकीर्णं नरकं स न पश्यति ॥ [म्भ् १३.६५.७, हेम् ८८८]

यमः

१४.२.२१ सर्वपातकसंघातः कामतो वाप्य् अकामतः ।  
शुद्धिं तस्य प्रवक्ष्यामि स्वर्गसाधनम् एव च ॥

१४.२.२२ शुक्लैः कृष्णैर् यथालब्धैर् द्वात्रिंशदङ्गुलोच्छ्रितः ।  
राशिस् तिलैः समे देशे कर्तव्यः पुरुषायतः ॥

१४.२.२३ प्रतिमाष्टाङ्गुलोत्क्षेप्या सौवर्णा विभवे सति ।  
क्षौद्रेण पयसा दध्ना घृतेनापूरयेद् घटान् ॥

१४.२.२४ यथाविभवविस्तारं ब्राह्मणे श्रोत्रिये ऽर्थिनि ।  
दद्यान् माघे च वैशाखे विषुवे चोत्तरायणे ।

यावज् जीवकृतं पापं तत् क्षणाद् एव नश्यति ॥

वामनपुराणे

१४.२.२५ माघे मासि तिलाः शस्तास् तिलधेनुश् च दानव ।  
इध्मेन्धनादयश् चान्ये माधवप्रीणनाय तु ॥ [वाम्प् ६८.२३, हेम् ८८५]

१४.२.२६ फाल्गुने व्रीहयो गावो वस्त्रं कृष्णाजिनान्वितम् ।  
गोविन्दप्रीणनार्थाय दातव्यं पुरुषर्षभैः ॥ [वाम्प् ६८.२४, हेम् ८८५]

१४.२.२७ चैत्रे विचित्रवस्त्राणि शयनान्य् आसनानि च ।  
विष्णोः प्रीत्यर्थम् एतानि देयानि ब्राह्मणेष्व् अथ ॥ [वाम्प् ६८.२५, हेम् ८८५]

१४.२.२८ गन्धाश् च माल्यानि तथा वैशाखे सुरभीणि च ।  
देयानि द्विजमुख्येभ्यो मधुसूदनतुष्टये ॥ [वाम्प् ६८.२६, हेम् ८८५]

१४.२.२९ उदकुम्भाम्बुधेनुं च तालवृन्तं सचन्दनम् ।  
त्रिविक्रमस्य प्रीत्यर्थं दातव्यं साधुभिः सदा ॥ [वाम्प् ६८.२७, हेम् ८८५]

तालवृन्तं तालव्यजनम् ।

१४.२.३० उपानद्युगलं छत्त्रं लवणामलकानि च ।  
आषाढे वामनप्रीत्यै दातव्यानि च भक्तितः ॥ [वाम्प् ६८.२८, हेम् ८८५]

१४.२.३१ घृतं च क्षीरकुम्भाश् च घृतधेनुः फलानि च ।  
श्रावणे श्रीधरप्रीत्यै दातव्यानि विपश्चिता ॥ [वाम्प् ६८.२९, हेम् ८८६]

१४.२.३२ मासि भाद्रपदे दद्यात् पायसं मधुसर्पिषी ।  
हृषीकेशप्रीणनार्थं लवणं सगुडौदनम् ॥ [वाम्प् ६८.३०, हेम् ८८६]

१४.२.३३ तिलास् तुरंगवृषभं दधि ताम्रायसादिकम् ।  
प्रीत्यर्थं पद्मनाभस्य देयम् आश्वयुजे नरैः ॥ [वाम्प् ६८.३१, हेम् ८८६]

१४.२.३४ रजतं कनकं दीपान् मणिमुक्ताफलादिकम् ।  
दामोदरस्य प्रीत्यर्थं प्रदद्यात् कार्त्तिके नरः ॥ [वाम्प् ६८.३२, हेम् ८८६]

१४.२.३५ खरोष्ट्राश्वतरो नागाः शकटोक्षम् अजाविकम् ।  
दातव्यं केशवप्रीत्यै मासि मार्गशिरे नरैः ॥ [वाम्प् ६८.३३, हेम् ८८६]

१४.२.३६ प्रासादनगरादीनि गृहप्रावरणानि च ।  
नारायणस्य तुष्ट्यर्थं पौषे देयानि यत्नतः ॥ [वाम्प् ६८.३४, हेम् ८८६]

१४.२.३७ दासीदासम् अलंकारम् अन्नं षड्रससंयुतम् ।  
पुरुषोत्तमस्य तुष्ट्यर्थं प्रदेयं सार्वकालिकम् ॥ [वाम्प् ६८.३५, हेम् ८८६]

१४.२.३८ यद् यद् इष्टतमं किंचिद् यच् चाप्य् अस्ति गृहे शुचि ।  
तत् तद् धि देयं प्रीत्यर्थं देवदेवस्य चक्रिणः ॥ [वाम्प् ६८.३६, हेम् ८८६]



## १५ नक्षत्रदानानि
अथ नक्षत्रदानानि

तत्र विष्णुः

१५.१ प्रतिमासं रेवतीयुते चन्द्रमसि मधुघृतयुतं परमान्नं ब्राह्मणान् भोजयित्वा रेवतीं प्रीणयित्वा रूपभाग् भवति । [विध् ९०.२६, हेम् ८८१]  
परमान्नं पायसम् ।

यमः

१५.२ मासि मासि च रेवत्यां ब्राह्मणान् घृतपायसम् ।  
सदक्षिणं भोजयित्वा रूपभाग् अभिजायते ॥ [हेम् ८८१]

महाभारते

१५.३ कृत्तिकासु महाभागे पायसेन ससर्पिषा ।  
संतर्प्य ब्राह्मणान् साधून् लोकान् आप्नोत्य् अनुत्तमान् ॥ [म्भ् १३.६३.५, हेम् ८७६]

१५.४ रोहिण्यां प्रथितैर् मार्गैर् माषैर् यत्नेन सर्पिषा ।  
पयो ऽनुपानं दातव्यम् आनृण्यार्थं द्विजातये ॥ [म्भ् १३.६३.६, हेम् ८७६]

प्रथितैः प्रसिद्धैः । मार्गैर् मृगमांसैः ।

१५.५ दोग्ध्रीं दत्त्वा सवत्सां तु नक्षत्रे सोमदैवते ।  
गच्छते मानुषाल् लोकात् स्वर्गवासम् अनुत्तमम् ॥ [म्भ् १३.६३.७, हेम् ८७६]

१५.६ आर्द्रायां कृशरं दत्त्वा तैलमिश्रम् उपोषितः ।  
नरस् तरति दुर्गाणि क्षुरधारांश् च पर्वतान् ॥ [म्भ् १३.६३.८, हेम् ८७६]

१५.७ पूपान् पुनर्वसौ दत्त्वा तथैवान्नानि शोभने ।  
यशस्वी रूपसंपन्नो बहुले जायते कुले ॥ [म्भ् १३.६३.९, हेम् ८७६]

१५.८ पुष्ये तु कनकं दत्त्वा कृतं वाकृतम् एव वा ।  
अनालोकेषु लोकेषु सोमवत् स विराजते ॥ [म्भ् १३.६३.१०, हेम् ८७६]

कृतं घटितम् ।

१५.९ अश्लेषासु च गोरूपं वृषभं वा प्रयच्छति ।  
स सर्वभयनिर्मुक्तः शास्त्रवान् अभितिष्ठति ॥ [म्भ् १३.६३.११, हेम् ८७७]

१५.१० मघासु तिलपूर्णानि वर्धमानानि मानवः ।  
प्रदाय पुत्रपशुमान् इह प्रेत्य च मोदते ॥ [म्भ् १३.६३.१२, हेम् ८७७]

१५.११ फाल्गुनीपूर्वसमये ब्राह्मणानाम् उपोषितः ।  
भक्ष्यान् फाणितसंयुक्तान् दत्त्वा सौभाग्यम् ऋच्छति ॥ [म्भ् १३.६३.१३, हेम् ८७७]

फाल्गुनीपूर्वसमये पूर्वफल्गुनीसमये । फाणितं गुडविकारः ।

१५.१२ घृतक्षीरसमायुक्तं विधिवत् षष्टिकौदनम् ।  
उत्तराविषये दत्त्वा स्वर्गलोके महीयते ॥ [म्भ् १३.६३.१४, हेम् ८७७]

उत्तराविषये उत्तरफाल्गुनीसमये ।

१५.१३ यद् यत् प्रदीयते दानम् उत्तराविषये नरैः ।  
महाफलम् अनन्तं च भवतीति विनिश्चयः ॥ [म्भ् १३.६३.१५, हेम् ८७७]

१५.१४ हस्ते हस्तिरथं दत्त्वा चतुर्युक्तम् उपोषितः ।  
नरस् तरति दुर्गाणि क्षुरधारांश् च पर्वतान् ॥ [म्भ् १३.६३.१६, हेम् ८७७]

चतुर्युक्तं चतुर्भिर् हस्तिभिर् युक्तम् ।

१५.१५ चित्रायां वृषभं दत्त्वा पुण्यान् गन्धांश् च भारत ।  
चरत्य् अप्सरसां लोके रमते नन्दते तथा ॥ [म्भ् १३.६३.१७, हेम् ८७७]

१५.१६ स्वाताव् अथ धनं दत्त्वा यद् इष्टतमम् आत्मनः ।  
प्राप्नोति लोकान् स शुभान् इह चैव महद् यशः ॥ [म्भ् १३.६३.१८, हेम् ८७८]

१५.१७ विशाखायाम् अनड्वाहं धेनुं दत्त्वा च दुग्धदाम् ।  
सप्रासङ्गं च शकटं सधान्यं वस्त्रसंयुतम् ॥ [म्भ् १३.६३.१९, हेम् ८७८]

१५.१८ पितॄन् देवांश् च प्रीणाति प्रेत्य चानन्त्यम् अश्नुते ।  
न च दुर्गाण्य् अवाप्नोति स्वर्गलोकं च गच्छति ॥ [म्भ् १३.६३.२०, हेम् ८७८]

प्रासङ्गं द्वितीयं युगकाष्ठम् ।

१५.१९ अनुराधासु प्रावारं वस्त्रोत्तरम् उपोषितः ।  
दत्त्वा युगशतं चापि नरः स्वर्गे महीयते ॥ [म्भ् १३.६३.२२, हेम् ८७८]

प्रावारः प्रछदपटः । वस्त्रोत्तरं परिधानवस्त्रादिकम् ।

१५.२० कालशाकं च विप्रेभ्यो दत्त्वा मर्त्यः समूलकम् ।  
ज्येष्ठायाम् ऋद्धिम् इष्टां वै गतिम् इष्टां च गच्छति ॥ [म्भ् १३.६३.२३, हेम् ८७८]

१५.२१ मूले मूलफलं दत्त्वा ब्राह्मणेभ्यः समाहितः ।  
पितॄन् संप्रीणयति गतिम् इष्टां च गच्छति ॥ [म्भ् १३.६३.२४, हेम् ८७८]

१५.२२ अथ पूर्वास्व् आषाढासु दधिपात्राण्य् उपोषितः ।  
कुलवृत्तोपसंपन्ने ब्राह्मणे वेदपारगे ।

प्रदाय जायते प्रेत्य कुले स बहुगोकुले ॥ [म्भ् १३.६३.२५, हेम् ८७८]

१५.२३ उदमन्थं ससर्पिष्कं प्रभूतमधुफाणितम् ।  
दत्त्वोत्तरास्व् अषाढासु सर्वलोकान् अवाप्नुयात् ॥ [म्भ् १३.६३.२६, हेम् ८७८]

उदमन्थः उदकमिश्राः सक्तवः ।

१५.२४ दुग्धं त्व् अभिजितो योगे दत्त्वा मधुघृतप्लुतम् ।  
धर्मविद्भ्यो मनीषिभ्यः स्वर्गलोके महीयते ॥ [म्भ् १३.६३.२७, हेम् ८७९]

१५.२५ श्रवणे कम्बलं दत्त्वा वस्त्रान्तरितम् एव च ।  
श्वेतेन याति यानेन स्वर्गलोकान् सुसंवृतान् ॥ [म्भ् १३.६३.२८, हेम् ८७९]

१५.२६ गोप्रयुक्तं धनिष्ठासु यानं दत्त्वा समाहितः ।  
वस्त्ररश्मिधरं सद्यः प्रेतो राज्यं समश्नुते ॥ [म्भ् १३.६३.२९, हेम् ८७९]

वस्त्ररश्मिः वस्त्रघटितरज्जुः ।

१५.२७ गन्धाञ् शतभिषायोगे दत्त्वा सागुरुचन्दनान् ।  
प्राप्नोत्य् अप्सरसां लोकान् प्रेत्य गन्धांश् च शाश्वतान् ॥ [म्भ् १३.६३.३०, हेम् ८७९]

१५.२८ पूर्वभाद्रपदायोगे राजमाषान् प्रदापयेत् ।  
सर्वभक्ष्यफलोपेतः स वै प्रेत्य सुखी भवेत् ॥ [म्भ् १३.६३.३१, हेम् ८७९]

१५.२९ औरभ्रम् उत्तरायोगे यस् तु मांसं प्रयच्छति ।  
पितॄन् प्रीणयति प्रेत्य फलं चानन्त्यम् अश्नुते ॥ [म्भ् १३.६३.३२, हेम् ८७९]

१५.३० कांस्योपदोहनां धेनुं रेवत्यां यः प्रयच्छति ।  
सा प्रेत्य कामान् आदाय दातारम् उपतिष्ठति ॥ [म्भ् १३.६३.३३, हेम् ८७९]

१५.३१ रथम् अश्वसमायुक्तं दत्त्वाश्विन्यां नरोत्तमः ।  
हस्त्यश्वरथसंपन्ने धर्मिष्ठे जायते कुले ॥ [म्भ् १३.६३.३४, हेम् ८७९]

१५.३२ भरणीषु द्विजातिभ्यस् तिलधेनुं प्रदापयेत् ।  
गाश् च प्रभूताः प्राप्नोति नरः प्रेत्य यशस् तथा ॥ [म्भ् १३.६३.३५, हेम् ८८०]

इति नक्षत्रदानानि ॥


## १६ अन्नदानम्
अथ अन्नदानम्

**१६। अथान्नदानम्**

तत्र बृहस्पतिः

१६.१ अन्नदानं गुणकरं सर्वदानाधिकं स्मृतम् ।  
अन्नात् प्राणप्रजननं नॄणां संजायते सदा ॥ [हेम् ९७९]

१६.२ प्राणाप्यायनमात्रं तु यो विप्राय प्रयच्छति ।  
दुर्भिक्षे तु विशेषेण स लभेताक्षयां दिवम् ॥ [हेम् ९७९]

१६.३ हेमरत्नाम्बरयुतो ऽभुञ्जानो म्रियते नरः ।  
अश्नन् विनाप्य् अलंकारैर् जीर्णवस्त्रो ऽपि जीवति ॥

१६.४ तस्मात् प्रदद्याद् विप्रेभ्यः संस्कृतान्नं सदक्षिणम् ।  
तेनेह कीर्तिम् आप्नोति स्वर्गं चानन्तकं तथा ॥

देवलः

१६.५ सर्वेषाम् एव दानानाम् अन्नदानम् अनुत्तमम् ।  
को ऽन्यो ऽस्ति प्राणदाद् अस्माद् विशिष्टो ह्य् अन्नदात् परः ॥

तथा

१६.६ कृत्वापि पातकं कर्म यो दद्याद् अन्नम् ईप्सितम् ।  
ब्राह्मणानां विशेषेण स निहन्त्य् आत्मनस् तमः ॥ [हेम् ९७९]

यमः

१६.७ आदरेण च भक्त्या च यद् अन्नम् उपदीयते ।  
तत् प्रीणयति गात्राणि नामृतं मानवर्जितम् ॥ [हेम् ९७९]

१६.८ दुर्लभस् तु मुदा दाता भोक्ता चैव सुदुर्लभः ।  
मुदा दाता च भोक्ता च ताव् उभौ स्वर्गगामिनौ ॥ [हेम् ९८०]

१६.९ यो ऽन्नं बहुमतं भुङ्क्ते यश् चान्नं नावमन्यते ।  
यश् चान्नं प्रीतितो दद्यात् तस्यान्नम् उपतिष्ठति ॥ [हेम् ९८०]

१६.१० प्रीतितो ऽन्नं च यो दद्याद् गृह्णीयाद् यो ऽभिपूज्य च ।  
प्रीतितो ऽक्षयम् अश्नाति पूजितः स्वर्गम् अश्नुते ॥ [हेम् ९८०]

१६.११ यो दद्याद् अप्रियेणान्नं यश् चान्नं नाभिनन्दति ।  
ताव् उभौ नरके मग्नौ वसेतां शरदः शतम् ॥ [हेम् ९८०]

महाभारते

१६.१२ यस्य ह्य् अन्नम् उपाश्नन्ति ब्राह्मणानां शतं शतम् ।  
हृष्टेन मनसा दत्तं न स तिर्यग्गतिर् भवेत् ॥ [म्भ् १३.११३.११, हेम् ९८३]

१६.१३ ब्राह्मणानां सहस्राणि दश भोज्य नरर्षभ ।  
नरो ऽधर्मात् प्रमुच्येत पापेष्व् अभिरतः सदा ॥ [म्भ् १३.११३.१२, हेम् ९८३]

१६.१४ भोजयित्वा दशशतं नरो वेदविदां नृप ।  
न्यायविद्धर्मविदुषां स्मृतिभाष्यविदां तथा ॥ [म्भ् १३.११३.२५, हेम् ९८३]

१६.१५ न याति नरकं घोरं संसारांश् च न सेवते ॥ [म्भ् १३.११३.२६, हेम् ९८४]  
१६.१६ यतेद् ब्राह्मणपूर्वं तु भोक्तुम् अन्नं सदा गृही ।  
अवन्ध्यं दिवसं कुर्याद् अन्नदानेन मानवः ॥ [म्भ् १३.११३.२४, हेम् ९८४]

१६.१७ भैक्षेणान्नं समाहृत्य विप्रेभ्यो यः प्रयच्छति ।  
स्वाध्यायनिरतो विप्रो दत्त्वेह सुखम् एधते ॥ [म्भ् १३.११३.१३, हेम् ९८४]

१६.१८ सर्वावस्थं मनुष्येण न्यायेनान्नम् उपार्जितम् ।  
कार्यं पात्रगतं नित्यम् अन्नं हि परमा गतिः ॥ [म्भ् १३.११३.२२, हेम् ९८४]

तथा

१६.१९ कौमुदे शुक्लपक्षे तु यो ऽन्नदानं करोत्य् उत ।  
स संतरति दुर्गाणि प्रेत्य चानन्त्यम् अश्नुते ॥ [म्भ् १३.६५.६०, हेम् ९८४]

१६.२० कुटुम्बं पीडयित्वापि ब्राह्मणाय महात्मने ।  
दातव्यं भिक्षितेनान्नम् आत्मनो भूतिम् इच्छता ॥ [म्भ् १३.६२.९, हेम् ४५, ९७४]

नन्दिपुराणे

१६.२१ अन्नाद् भूतानि जातानि देवा ह्य् अन्नादिकाङ्क्षिणः ।  
न तस्य पात्रादिविधिर् विना श्राद्धं प्रकीर्तितः ॥ [हेम् ९८४]

तथा

१६.२२ अपि कीटपतङ्गानां शुनां चाण्डालयोनिनाम् ।  
दत्त्वान्नं लोकम् आप्नोति प्राजापत्यं समाः शतम् ॥ [हेम् ९८४]

१६.२३ बान्धवेभ्यो ऽतिथिभ्यो ऽन्नं पुत्रेभ्यो ऽन्नं प्रयच्छति ।  
दीनान्धकृपणानां च स्वर्गः स्याद् अन्नदायिनाम् ॥ [हेम् ९८४]

१६.२४ ग्रासमात्रं नरो दत्त्वा त्व् अन्नानाम् अन्नगृध्नवे ।  
स्वर्गे वसेत् समानां तु शतं भोगैर् मनोरमैः ॥ [हेम् ९८४]

१६.२५ ग्रासे ग्रासे फलं ह्य् एतद् विधिवत् परिकीर्तितम् ।  
एतद् एवायने प्रोक्तं द्विगुणं पुण्यगौरवम् ॥ [हेम् ९८४–८५]

१६.२६ अन्नं विना कृशाङ्गस्य दत्त्वान्नं देशकालतः ।  
फलं पञ्चगुणं प्रोक्तं सर्वभावसमन्वितम् ॥ [हेम् ९८५]

सर्वभावसमन्वितं राजसादिभावसमन्वितम् ।

१६.२७ देवतानां च यो दद्याद् अन्नाद्यं श्रद्धयान्वितः ।  
सिक्थात् सिक्थाद् वसेल् लक्षं समानाम् अमरैः सह ॥ [हेम् ९८५]

१६.२८ एतद् दशगुणं पुण्यम् अन्ने व्यञ्जनसंयुते ।  
तथेष्टदेवतादत्ताद् एतत् पुण्यं प्रकीर्तितम् ॥ [हेम् ९८५]

१६.२९ यो दद्याद् ब्रह्मणे ऽन्नानि तस्य द्विगुणितं फलम् ।  
तस्माद् विष्णौ तु दत्त्वान्नं द्विगुणं फलम् अश्नुते ॥ [हेम् ९८५]

१६.३० रुद्रायान्नप्रदानेन फलम् एतच् चतुर्गुणम् ।  
श्रद्धाकालसमायोगाद् व्यञ्जनानां च योगतः ।

शतसंख्यं भवेत् पुण्यं सम्यग् अन्नप्रदायिनाम् ॥ [हेम् ९८५]


## १७। आरोग्यदानम्
अथ आरोग्यदानम्

**१७। अथारोग्यदानम्**

तत्र नन्दिपुराणे

१७.१ धर्मार्थकाममोक्षाणाम् आरोग्यं साधनं यतः ।  
अतस् त्व् आरोग्यदानेन नरो भवति सर्वदः ॥ [हेम् ८९३]

१७.२ आरोग्यशालां कुरुते महौषधपरिच्छदाम् ।  
विदग्धवैद्यसंयुक्तां भृत्यावसथसंयुताम् ॥ [हेम् ८९३]

१७.३ वैद्यस् तु शास्त्रवित् प्राज्ञो दृष्टौषधपराक्रमः ।  
औषधीमूलपर्णज्ञः समुद्धरणकालवित् ॥ [हेम् ८९३]

१७.४ रसवीर्यविपाकज्ञः शालिमांसौषधीगणे ।  
योगविद् देहिनां देहं यो धिया प्रविशेद् बुधः ॥ [हेम् ८९३]

१७.५ धातुपथ्यामयज्ञश् च निदानविद् अतन्द्रितः ।  
व्याधीनां पूर्वलिङ्गज्ञस् तदुत्तरविधानवित् ॥ [हेम् ८९३]

१७.६ देशकालविधानज्ञश् चिकित्साशास्त्रवित् तथा ।  
अष्टाङ्गायुर्वेदवेत्ता मुष्टियोगविधानवित् ॥ [हेम् ८९३]

अष्टाव् अङ्गान्य् आयुर्वेदस्य तद् यथा शल्यं शालाक्यं कायचिकित्सा भूतविद्या कौमारभृत्यम् अगदतन्त्रं रसायनतन्त्रं वाजीकरणतन्त्रम् इति सुश्रुतोक्तानि । [सुस् १.७, हेम् ८९३]

१७.७ एवंविधः शुभो वैद्यो भवेद् यत्राभियोजितः ।  
आरोग्यशालाम् एवं तु कुर्याद् यो धर्मसंश्रयः ।

स पुमान् धार्मिको लोके स कृतार्थः स बुद्धिमान् ॥ [हेम् ८९३]

१७.८ सम्यगारोग्यशालायाम् औषधैः स्नेहपाचनैः ।  
व्याधितं निरुजीकृत्य अप्य् एकं करुणायुतः ।

प्रयाति ब्रह्मसदनं कुलसप्तकसंयुतः ॥ [हेम् ८९३]

१७.९ आढ्यो वित्तानुसारेण दरिद्रः फलभाग् भवेत् ।  
दरिद्रस्य कुतः शाला आरोग्याय भिषक् क्व वा ॥ [हेम् ८९४]

१७.१० अपि मूलेन केनापि मर्दनाद्यैर् अथापि वा ।  
स्वस्थीकृते लभेन् मर्त्यो पूर्वोक्तं लोकम् अव्ययम् ॥ [हेम् ८९४]

१७.११ वातपित्तकफाद्यानां चयापचयभेदिनाम् ।  
यस् तु स्वल्पाभ्युपायेन मोक्षयेद् व्याधिपीडितान् ।

सो ऽपि याति शुभान् लोकान् अवाप्यान् यज्ञयाजिभिः ॥ [हेम् ८९४]


## १८.१ अभयदानम्
अथ अभयदानम्

**१८.१ अथाभयदानम्**

तत्र विष्णुः

१८.१.१ सर्वदानाधिकम् अभयप्रदानम् ।  
१८.१.२ तत्प्रदानेनाभीष्टं लोकम् आप्नोति ।  
[विध् ९२.१–२, हेम् ९४६]

संवर्त्तः

१८.१.३ भूताभयप्रदानेन सर्वान् कामान् अवाप्नुयात् ।  
दीर्घम् आयुश् च लभते सदा च सुखितो भवेत् ॥ [हेम् ९४६]

नन्दिपुराणे

१८.१.४ महतां सूक्ष्मदेहानां तथा च व्याधितात्मनाम् ।  
हिंस्राणां सौम्यमूर्तीनां सर्वथा ह्य् अभयात् फलम् ॥ [हेम् ९४६]

१८.१.५ वरम् एकस्य सत्त्वस्य जीविताभयरक्षणम् ।  
न तु विप्रसहस्रस्य गोसहस्रं सदक्षिणम् ॥ [हेम् ९४६]

मार्कण्डेयपुराणे

१८.१.६ धिक् तस्य जीवितं पुंसः शरणार्थिनम् आतुरम् ।  
यो नार्तम् अनुगृह्णाति वैरिपक्षम् अपि ध्रुवम् ॥ [मार्प् १५.६१.१२८.२५, हेम् ९४७]

१८.१.७ यज्ञदानतपांसीह परत्र च न भूतये ।  
भवन्ति तस्य यस्यार्थिपरित्राणे न मानसम् ॥ [मार्प् १५.६२, हेम् ९४७]

महाभारते

१८.१.८ लोभाद् द्वेषाद् भयाद् वापि यस् त्यजेच् छरणागतम् ।  
ब्रह्महत्यासमं तस्य पापम् आहुर् मनीषिणः ॥ [हेम् ९४७]

तथा

१८.१.९ प्राणिनं वध्यमानं हि यः शक्तः समुपेक्षते ।  
स याति नरकं घोरम् इति प्राहुर् मणीषिणः ॥ [हेम् ९४७]

१८.१.१० चतुःसागरपर्यन्तां यो दद्यात् पृथिवीम् इमाम् ।  
सत्त्वेभ्यो ह्य् अभयं यस्य तयोर् अभयदो ऽधिकः ॥ [हेम् ९४७]

रामायणे

१८.१.११ बद्धाञ्जलिपुटं दीनं याचन्तम् अपराधिनम् ।  
न हन्याच् छरणं प्राप्तं सतां धर्मम् अनुस्मरन् ॥ [राम् ६.१२.१४, हेम् ९४७]

१८.१.१२ आर्तो वा यदि वा त्रस्तः परेषां शरणागतः ।  
अपि प्राणान् परित्यज्य रक्षितव्यः कृतात्मना ॥ [राम् ६.१२.१५, हेम् ९४७]

१८.१.१३ स चेद् भयाद् वा मोहाद् वा कामाद् वा तं न रक्षति ।  
स्वयं शक्त्या यथान्यायं तत् पापं लोकगर्हितम् ॥ [राम् ६.१२.१६, हेम् ९४८]

१८.१.१४ विनष्टः पश्यतो यस्य रक्षिणः शरणागतः ।  
आदाय सुकृतं तस्मात् सर्वं गच्छत्य् अरक्षितः ॥ [राम् ६.१२.१७, हेम् ९४८]

१८.१.१५ सुपर्याप्तनिसृष्टस्य नाश्वमेधस्य तत् फलम् ।  
यत् फलं जातसंत्रासे रक्षिते शरणागते ॥ [राम् ६.२१०*, हेम् ९४८]

सुपर्याप्तनिसृष्टस्य सुपर्याप्तं सुपूर्णं निसृष्टं दानं यत्र तस्य ।

## १८.२ द्विजस्थापनम्
अथ द्विजस्थापनम्

तत्र कालिकापुराणे

१८.२.१ कारयित्वा तथोद्वाहं श्रोत्रियाणां कुलेषु च ।  
वेदविच्छीलवृत्तेषु द्विजेष्व् एकादशेष्व् अथ ॥ [हेम् ६९०]

१८.२.२ ततो गृहाणि रम्याणि कुर्याद् एकादशैव तु ।  
कारयित्वा तु धान्यैश् च विविधैश् च प्रपूरयेत् ॥ [हेम् ६९०]

१८.२.३ दासीगोमहिषीश् चापि शयनासनपादुकाः ।  
भाजनानि विचित्राणि ताम्रमृण्मयकानि च ।

पात्राणि भोजनार्थे च कृत्स्नं चोपस्करं च यत् ॥ [हेम् ६९०]

१८.२.४ लोहं च कनकं चैव वस्त्राणि तु विशेषतः ।  
संभृत्यैतं सुसंभारं तद्गृहेषु नियोजयेत् ॥ [हेम् ६९०]

१८.२.५ योजयेच् चैव वृत्त्यर्थं शक्तितो वा शतं शतम् ।  
पृथक् पृथक् लाङ्गलानां निवर्तनशतार्धतः ॥ [हेम् ६९०]

१८.२.६ विषयं कर्वटं खेटं ग्रामं ग्रामार्धम् एव वा ।  
योजयेत् सोममूर्तिं च चिन्त्य तेषु द्विजेषु च ॥ [हेम् ६९०–९१]

१८.२.७ एकादशैव तास् तत्र दम्पत्योमाहरात्मकाः ।  
विचिन्त्य परया भक्त्या तद्गृहेषु प्रवेशयेत् ॥ [हेम् ६९१]

१८.२.८ ग्राहयेद् अग्निहोत्राणि प्रवेश्यैतान् द्विजोत्तमान् ।  
विधिपूर्वं यथान्यायम् आत्मनः श्रेयसे नरः ॥ [हेम् ६९१]

१८.२.९ अदुष्टकुलजानां च विधिर् एष चिरन्तनः ।  
शिवशक्त्योश् च भक्तानां द्विजानां कारयेत् सदा ॥ [हेम् ६९१]

१८.२.१० यश् च प्रेष्यान् द्विजान् मूढो योजयेद् धव्यकव्ययोः ।  
न भवेत् तत् फलं तस्य वैदिकीयं श्रुतिर् ध्रुवा ॥ [हेम् ३६, ६९१]

१८.२.११ यज्ञदानव्रताद्यं च तीर्थयात्रादिकं च यत् ।  
यस् त्व् एवं कारयेज् जन्तुस् तेन सर्वम् अनुष्ठितम् ॥ [हेम् ६९१]

एवं यथा विवाहादि कारयतः फलविशेषस् तथा धनं दत्त्वा यज्ञदानव्रत-तीर्थयात्रादि कारयतो ऽपि ।

१८.२.१२ स यात्य् अर्कसमानाभं विमानं रत्नमालिनम् ।  
आरुह्य तत् पदं पुण्यं सुरस्त्रीभिर् अलंकृतम् ॥ [हेम् ६९१]

१८.२.१३ विमानैश् चापरैर् दिव्यैः सहस्रैः परिवारितम् ।  
सर्वलोकगतान् भोगान् भुक्त्वा तस्मिन् प्रपद्यते ॥ [हेम् ६९१]

१८.२.१४ ज्ञात्वा स्ववित्तसामर्थ्यम् एकं चोद्वाहयेद् द्विजम् ।  
तेन प्राप्नोति तत् स्थानं शिवभक्तो नरो ध्रुवम् ।

स्थानेन स्थानसंप्राप्तिर् विधिदत्तेन जायते ॥ [हेम् ६९१]

दक्षः

१८.२.१५ मातापितृविहीनं तु संस्कारोद्वाहनादिभिः ।  
यः स्थापयति तस्येह पुण्यसंख्या न विद्यते ॥ [हेम् ६९०]

आदित्यपुराणे

१८.२.१६ भूमिपालं च्युतं राज्याद् यस् तु संस्थापयेद् बुधः ।  
तस्य वासो मुनीन्द्रेह नाकपृष्ठे न संशयः ॥ [हेम् ६९१]



## १९ प्रकीर्णदानानि
अथ प्रकीर्णदानानि

तत्र मनुः

१९.१ वारिदस् तृप्तिम् आप्नोति सुखम् अक्षयम् अन्नदः ।  
तिलप्रदः प्रजाम् इष्टां दीपदश् चक्षुर् उत्तमम् ॥ [म्ध् ४.२२९, हेम् १५२]

१९.२ भूमिदः सर्वम् आप्नोति दीर्घम् आयुर् हिरण्यदः ।  
गृहदो ऽग्र्याणि वेश्मानि रूप्यदो रूपम् उत्तमम् ॥ [म्ध् ४.२३०, हेम् १५२]

१९.३ वासोदश् चन्द्रसालोक्यम् अश्विसालोक्यम् अश्वदः ।  
अनडुद्दः श्रियं पुष्टां गोदो ब्रध्नस्य पिष्टपम् ॥ [म्ध् ४.२३१, हेम् १५२]

१९.४ यानशय्याप्रदो भार्याम् ऐश्वर्यम् अभयप्रदः ।  
धान्यदः शाश्वतं सौख्यं ब्रह्मदो ब्रह्मसार्ष्टिताम् ॥ [म्ध् ४.२३२, हेम् १५२]

ब्रह्मसार्ष्टितां ब्रह्मसमानगतित्वम् ।

याज्ञवल्क्यः

१९.५ भूदीपाश्वान्नवस्त्राम्भस्तिलसर्पिःप्रतिश्रयान् ।  
नैवेशिकं स्वर्णधुर्यान् दत्त्वा स्वर्गे महीयते ॥ [य्ध् १.२१०, हेम् १५२]

१९.६ गृहधान्याभयोपानच्छत्त्रमाल्यानुलेपनम् ।  
यानं वृक्षं प्रियं शय्यां दत्त्वात्यन्तं सुखी भवेत् ॥ [य्ध् १.२११, हेम् १५२]

प्रतिश्रयः प्रवासिनाम् आश्रयः । नैवेशिकं विवाहप्रयोजनकं द्रव्यम् ।

बृहस्पतिः

१९.७ रसान्नोपस्करयुतं गृहं विप्राय यो ऽर्पयेत् ।  
तस्य न क्षीयते वंशः स्वर्गं प्राप्नोत्य् अनुत्तमम् ॥ [हेम् ६४६]

महाभारते

१९.८ बीजैर् उपेतं शयनैर् उपेतं दद्याद् गृहं यः पुरुषो द्विजाय ।  
सुखाभिरामं बहुरत्नपूर्णं लभेद् अधिष्ठानवरं स राजन् ॥ [म्भ् १३.५७.३९, हेम् ६४७]

तथा

१९.९ तिला नित्यं प्रदातव्या यथाशक्ति द्विजर्षभ ।  
नित्यदानात् सर्वकामांस् तिला निर्वर्तयन्त्य् उत ॥ [म्भ् १३.६७.१६, हेम् ५९८]

यमः

१९.१० दत्त्वा प्रतिश्रयं लोके तथा दत्त्वैव चाभयम् ।  
तथा दत्त्वा क्षितिं विप्रे ब्रह्मलोके महीयते ॥ [हेम् १५२]

१९.११ छत्त्रदो गृहम् आप्नोति गृहदो नगरं तथा ।  
उपानहप्रदानेन रथम् आप्नोत्य् अनुत्तमम् ॥ [हेम् १५२, ९२७]

१९.१२ इन्धनानां प्रदानेन दीप्ताग्निर् भुवि जायते ।  
गवां घासप्रदानेन सर्वपापैः प्रमुच्यते ॥ [हेम् १५२, ९३९]

१९.१३ रुक्मदः सर्वम् आप्नोति रूप्यदो रूपम् उत्तमम् ।  
वासोदश् चन्द्रसालोक्यं सूर्यसालोक्यम् अश्वदः ॥ [हेम् १५३]

१९.१४ राजोपकरणं दत्त्वा रत्नानि विविधानि च ।  
नगरं च तथा दत्त्वा राजा भवति भूतले ॥ [हेम् १५३]

तथा

१९.१५ यस् तु संभृत्य संभारं ब्राह्मणेभ्यः प्रयच्छति ।  
तस्य पुण्यकृता लोका न तस्य प्रभवाम्य् अहम् ॥ [हेम् १५३]

संभृत्य संभारं यज्ञविवाहाद्युपकरणानि द्रव्याणि मेलयित्वा ।

तथा

१९.१६ गोरसानां प्रदानेन तृप्तिम् आप्नोत्य् अनुत्तमाम् ।  
घृतप्रदानेन तथा दीर्घं विन्दति जीवितम् ॥ [हेम् ९८२]

संवर्त्तः

१९.१७ नानाविधानि द्रव्याणि धनानि विविधानि च ।  
आयुःकामेन देयानि स्वर्गम् अक्षयम् इच्छता ॥

द्रव्याणि भक्ष्यभोज्यानि । धनानि हिरण्यादीनि ।

१९.१८ वस्त्रदाता सुवेषः स्याद् रूप्यदो रूपम् उत्तमम् ।  
हिरण्यदो महावृद्धिं दीर्घम् आयुश् च विन्दति ॥

१९.१९ फलमूलानि पानानि शाकानि विविधानि च ।  
यानानि दत्त्वा विप्रेभ्यो मुदा युक्तः सदा भवेत् ॥ [हेम् १५३]

१९.२० औषधं स्नेहम् आहारं रोगिणे रोगशान्तये ।  
ददानो रोगरहितः सुखी दीर्घायुर् एव च ॥ [हेम् ८९२]

१९.२१ इन्धनानि च यो दद्याद् विप्रेभ्यः शिशिरागमे ।  
स सुखी दीप्तकायाग्निः सुभगश् चैव जायते ॥ [हेम् ९३९]

१९.२२ गृहदाता सुखी प्राज्ञो वितृष्णः सर्ववस्तुषु ।  
अन्नदस् तु भवेच् छ्रीमान् सुतृप्तः कीर्तिमान् अपि ॥ [हेम् ६४६, १५३]

१९.२३ तैलम् आमलकं यच्छन् पादाभ्यङ्गं तथैव च ।  
नरः सुतृप्तस् तेजस्वी सुखवांश् चैव जायते ॥ [हेम् १५३]

तथा

१९.२४ ताम्बूलं चैव यो दद्याद् ब्राह्मणेभ्यो विचक्षणः ।  
मेधावी सुभगः प्राज्ञो दर्शनीयश् च जायते ॥

१९.२५ गुडम् इक्षुरसं चैव लवणं व्यञ्जनानि च ।  
सुरभीणि च पानानि दत्त्वात्यन्तं सुखी भवेत् ॥

वायुपुराणे

१९.२६ चन्दनानां प्रदातारः शङ्खानां मौक्तिकस्य च ।  
पापकर्तॄन् अपि पितॄंस् तारयन्ति यथाश्रुति ॥ [वाय्प् ७७.२७, हेम् १५४]

बृहस्पतिः

१९.२७ असिपत्त्रवनं मार्गं क्षुरधारासमन्वितम् ।  
तीक्ष्णातपं च तरति छत्त्रोपानत्प्रदो नरः ॥ [हेम् ९२४]

हारीतः

१९.२८ अपो ददत् तृषम् अभिजयत्य् आत्मानं च निष्क्रीणाति ।  
१९.२९ अन्नप्रदानाद् असून् निष्क्रीणात्य् अन्नवान् अन्नदो ऽन्नपतिश् च भवति ।  
१९.३० वस्त्रप्रदानाद् वचो निष्क्रीणाति सुरूपो ऽनग्नो वस्त्रभाग् भवति ।  
१९.३१ हिरण्यप्रदानात् तेजो निष्क्रीणाति सुतेजाः श्रीमान् हिरण्यभाग् भवति ।  
१९.३२ गोप्रदानाद् वाचो निष्क्रीणाति सुवाग् विपाप्मा गोभाग् भवति ।  
१९.३३ अनडुत्प्रदानाच् छ्रियं निष्क्रीणात्य् अरोगो बलवान् अनडुद्भाग् भवति ।  
१९.३४ रथ-प्रदानाच् छरीरं निष्क्रीणाति भृत्यविविधविमानभाग् भवति ।  
१९.३५ शय्याप्रदानात् सुखं निष्क्रीणाति यानशयनासनविविधसुखस्त्रीभाग् भवति ।  
१९.३६ अपरिमित-प्रदानाद् अपरिमितपोषं पुष्णात्य् अपरिमितान् कामान् अवाप्नोति ।  
१९.३७ तद् द्विविधं भवति अविज्ञानदानं विज्ञानदानं च ।  
१९.३८ यद् अविद्वान् अविदुषे ददाति तद् अविज्ञानदानम् ।  
१९.३९ अथ यद् विद्वान् विदुषे सब्रह्मचारिणे वैश्वानरम् आददानं चेद् ददाति प्रतिगृह्णाति वा तद् विज्ञानदानम् ।  
१९.४० तद् अप्य् एतद् यजुषोक्तं क इदं कस्मा अदाद् इति । [हेम् १५०–५१]  
आत्मानं निष्क्रीणाति आत्मानम् एव ददातीत्य् अर्थः । अनेन प्रकारेण जलादिदानम् एव स्तूयते ।

विष्णुः

१९.४१ तैजसानां पात्राणां प्रदानेन पात्रीभवति कामानाम् ।  
१९.४२ मधुघृततैलदानेना-रोग्यम् ।  
१९.४३ औषधप्रदानेन च ।  
१९.४४ लवणप्रदानेन लावण्यम् ।  
१९.४५ धान्यप्रदानेन तृप्तिम् ।  
१९.४६ सस्यप्रदानेन च । [विध् ९२.१५–२०, हेम् १५१]  
तथा

१९.४७ इन्धनप्रदानेन दीप्ताग्निर् भवति ।  
१९.४८ संग्रामे च शश्वज्जयम् आप्नोति ।  
१९.४९ आसन-दानेन स्थानम् ।  
१९.५० शय्यादानेन भार्याम् ।  
१९.५१ उपानत्प्रदानेनाश्वतरीयुतं रथम् ।  
१९.५२ छत्त्रप्रदानेन स्वर्गम् ।  
१९.५३ तालवृन्तचामरप्रदानेनादुःखित्वम् ।  
१९.५४ पुष्प-प्रदानेन श्रीमान् भवति ।  
१९.५५ अनुलेपनप्रदानेन कीर्तिमान् भवति ।  
१९.५६ धूप-प्रदानेनोर्ध्वगतिर् भवति । [विध् ९२.२४–३०, ९१.१३–१४, हेम् १५१]  
यमः

१९.५७ देवतापुष्पदानेन जायते श्रीसमन्वितः ।  
ऊर्ध्वां गतिम् अवाप्नोति यश् च धूपप्रदो नरः ॥ [हेम् ९२३]

१९.५८ लोके प्रकाशो भवति चक्षुष्मान् अपि दीपदः ।  
गन्धौषधिम् अथाभ्यङ्गं माक्षिकं लवणं तथा ।

यः प्रयच्छति विप्राय सौभाग्यं स तु विन्दति ॥ [हेम् ९४१, १५४]

महाभारते

१९.५९ पुष्पोपगं वाथ फलोपगं वा यः पादपं स्पर्शयते द्विजाय ।  
स स्त्रीसमृद्धं बहुरत्नपूर्णं लभत्य् अयत्नोपगतं गृहं वै ॥ [म्भ् १३.५७.३६, हेम् १०३४]

१९.६० प्रपाश् च कार्याः पानार्थं नित्यं तु द्विजसत्तम ।  
भुक्ते ऽप्य् अथ प्रदेयं तु पानीयं वै विशेषतः ॥ [म्भ् १३.६७.२१, हेम् ९९८]

१९.६१ निदाघकाले पानीयं यस्य तिष्ठत्य् अवारितम् ।  
स दुर्गविषमं कृच्छ्रं न कदाचिद् अवाप्नुते ॥ [म्भ् १३.६४.६, हेम् ९९८]

स्कन्दपुराणे

१९.६२ सुगन्धाः शीतलाश् चापो रसैर् दिव्यैः समन्विताः ।  
यः प्रयच्छति विप्रेभ्यस् तस्य दानफलं शृणु ॥ [हेम् ९८९]

१९.६३ विमानं सूर्यसंकाशम् अप्सरोगणसेवितम् ।  
सो ऽधिरुह्य दिवं याति वरुणस्य सलोकताम् ॥ [हेम् ९८९]

१९.६४ भाजनं यः प्रयच्छेत् तु हैमं रत्नविभूषितम् ।  
सो ऽप्सरःशतसंकीर्णे विमाने दिवि मोदते ॥ [हेम् ९२७–२८]

१९.६५ राजतं यः प्रयच्छेत् तु विप्रेभ्यो भाजनं शुभम् ।  
स गन्धर्वपदं प्राप्य उर्वश्या सह मोदते ॥ [हेम् ९२८]

१९.६६ ताम्रं यो भाजनं दद्याद् ब्राह्मणेभ्यो विशेषतः ।  
स भवेद् यक्षराजस्य यक्षो बलसमन्वितः ॥ [हेम् ९२८]

१९.६७ आसनं यः प्रयच्छेत् तु संवीतं ब्राह्मणाय वै ।  
स राज्यस्थानम् आप्नोति स्वर्गं प्राप्नोति विज्वरः ॥ [हेम् ९१६]

संवीतं वस्त्रादिवेष्टितम् ।

१९.६८ अश्वं यस् तु प्रयच्छेत् तु हेमचित्रं सुलक्षणम् ।  
स तेन कर्मणा देवि गान्धर्वं लोकम् अश्नुते ॥ [हेम् ५८९]

हेमचित्रं सुवर्णतिलकोपेतम् ।

१९.६९ रथम् अश्वं गजं दासीं कन्यां गृहम् अथापि वा ।  
भूमिं च यः प्रयच्छेत् तु स राजा भुवि जायते ॥

कालिकापुराणे

१९.७० शिवादिदेवतागारे यतीनाम् आश्रमेषु च ।  
अग्निहोत्रक्षये चैव तथैव च प्रतिश्रये ॥ [हेम् ९४०]

१९.७१ सर्वत्र शङ्करः साक्षाद् वसतीति विचिन्त्य च ।  
सततं दीपकान् दद्याच् छ्रोत्रियाणां गृहेषु च ॥ [हेम् ९४०–४१]

१९.७२ अभ्यङ्गम् इन्धनं नीरं शयनासनम् एव च ।  
दद्याद् गवाह्निकं चैव तम् उद्दिश्य दिने दिने ॥ [हेम् १५६]

१९.७३ कायिनाम् अन्नदानं तु तम् उद्दिश्य निवेदयेत् ।  
अथ वा किं प्रलापेन यत् किंचित् सुकृतं भुवि ।

कुर्वंस् तत्पदम् आप्नोति शिवम् उद्दिश्य लीलया ॥ [हेम् १५६]

क्षये गृहे । तं शङ्करम् । कायिनां शरीरिणाम् ।

देवीपुराणे

विद्याधर उवाच

१९.७४ कानि दानानि देव्या वै देयानि मुनिसत्तम ।  
कानि पात्राणि देशश् च कालो द्रव्यं विधिश् च कः ।

तान्य् अहं श्रोतुम् इच्छामि कथयस्व प्रसादतः ॥ [द्प् १०२.२–३]

मुनिर् उवाच

१९.७५ न्यायतो यानि प्राप्तानि शाकान्य् अपि नृपोत्तम ।  
तानि देयानि देव्यास् तु कन्यकायोषितां सदा ॥ [द्प् १०२.३–४, हेम् ४१]

१९.७६ तद्भुक्तेषु च विप्रेषु अपरेषु च नित्यशः ।  
विप्रेषु प्रावृषे वत्स देवी कामान् प्रयच्छति ॥ [द्प् १०२.४–५, हेम् ४१]

१९.७७ देशो नन्दा गयाशैलं गङ्गा नर्मदपुष्करम् ।  
वाराणसी कुरुक्षेत्रं प्रयागं जम्बुकेश्वरम् ॥ [द्प् १०२.५–६]

१९.७८ केदारं भीमनादं च दण्डकं पुष्कराह्वयम् ।  
सोमेश्वरं महापुण्यं तथा चामरकण्टकम् ॥ [द्प् १०२.६–७]

१९.७९ कालिञ्जरं तथा विन्ध्यं यत्र वासो गुहस्य च ।  
द्रव्यं भूहेमगोधान्यं तिलवस्त्रघृतादिकम् ॥ [द्प् १०२.७–८, हेम् १५६]

१९.८० विधिना चोपवासेन एकान्नान् नक्तभोजनात् ।  
शुचिना भावपूतेन क्षान्त्या सत्यव्रतादिना ।

अपि सर्षपमात्रस्य दातारं तारयेन् नृप ॥ [द्प् १०२.८–९, हेम् १५६]

१९.८१ यः पुनर् विधिना वत्स देवीम् उद्दिश्य प्रावृषि ।  
विप्रेषु विप्रकन्यासु तिलाज्यं संप्रयच्छति ।

तस्यापि तुष्यते देवी अचिरेण नराधिप ॥ [द्प् १०२.१०–११, हेम् ८८९]

आदित्यपुराणे

१९.८२ सुगन्धिचित्राभरणोपशोभितं यस् त्व् आसनं वेदविदे प्रदद्यात् ।  
ग्रामाधिपत्यं लभते स शीघ्रं कुले महत्त्वं लभते समग्रम् ॥ [हेम् ८८९]

१९.८३ वस्त्रवह्निप्रदानेन ब्रह्मलोकं प्रपद्यते ।  
धर्मशास्त्रप्रदातारः सत्त्रदानरताश् च ये ।

तीर्थे तडागकूपादिनौकासेतुप्रदाश् च ये ॥ [हेम् १५५]

१९.८४ स्कन्धेन तारयेद् यस् तु तृषार्तानां जलप्रदः ।  
पक्वान् ददाति केदारान् सफलांश् चैव पादपान् ॥ [हेम् १५५]

१९.८५ षष्टिं कोटिसहस्राणि अर्बुदानां च वै त्रयम् ।  
क्रीडन्ति ते स्वर्गपुरे एतद् उक्तं द्विजोत्तम ॥ [हेम् १५५]

१९.८६ यष्टिं ये तु प्रयच्छन्ति नेत्रहीने तु दुर्बले ।  
तेषां तु विपुलः पन्थाः फलमूलोपशोभितः ॥

१९.८७ निदाघकाले वर्षासु यश् छत्त्रं संप्रयच्छति ।  
नास्य कश्चिन् मनोदाहः कदाचिद् अपि जायते ॥ [हेम् ९२४]

१९.८८ यो ददाति घटीपात्रं कुण्डिकां करकं तथा ।  
तृषार्तस्य तथा धर्मे लभते शीतलं जलम् ॥ [हेम् ९९२]

१९.८९ योगिनां च दरिद्राणां ये तु वस्त्रप्रदा नराः ।  
तेषां दिव्यानि वस्त्राणि सुगन्धीनि मृदूनि च ।

वाताश् चैव प्रवहन्ति सुगन्धा ह्य् अमृतोपमाः ॥ [हेम् ९०४]

१९.९० अश्वं वा यदि वा युग्यं शोभने वाथ पादुके ।  
ददाति यः प्रदानं वै ब्राह्मणेभ्यः सुसंयतः ॥ [हेम् १५५]

१९.९१ तेषां दिव्यानि यानानि रथा ध्वजपताकिनः ।  
दुष्टः पन्था न चैवेह भविष्यति कथंचन ॥ [हेम् १५५]

१९.९२ क्षौमजं वाथ कार्पासं पट्टसूत्रम् अथापि वा ।  
दद्याद् यज्ञोपवीतं यस् तं न हिंसन्ति वायसाः ॥ [हेम् ९५८]

१९.९३ अन्नपानाश्वगोवस्त्रशय्याछत्त्रासनानि च ।  
प्रेतलोके प्रशस्तानि दानान्य् अष्टौ विशेषतः ॥ [हेम् १५६]

महाभारते

१९.९४ प्रदानं सर्वदानेभ्यः शकटस्य विशिष्यते ।  
एवम् आह महाभागः शाण्डिल्यो भगवान् ऋषिः ॥ [म्भ् १३.६४.१९, हेम् ६४४]

१९.९५ उपानहौ प्रयत्नाद् यो ब्राह्मणेभ्यः प्रयच्छति ।  
मर्दते कण्टकान् सर्वान् विषमान् संतरत्य् अपि ॥ [म्भ् १३.६५.२, हेम् ९२४]

१९.९६ शकटं दम्यसंयुक्तं दत्तं भवति चैव हि ॥ [म्भ् १३.६५.३, हेम् ९२४]  
कण्टकान् द्वेषिणः ।

नन्दिपुराणे

१९.९७ अलंकारं तु यो दद्याद् विप्रायाथ सुराय च ।  
स गच्छेद् वारुणं लोकं नानाभरणभूषितः ।

जातः पृथिव्यां कालेन भवेद् द्वीपपतिर् नृपः ॥

१९.९८ यज्ञोपवीतदानेन सुरेभ्यो ब्राह्मणाय च ।  
भवेद् विप्रश् चतुर्वेदः शुद्धधीर् नात्र संशयः ॥ [हेम् ९५७]

१९.९९ उष्णीषदायी यो मर्त्यो जायते मुकुटोत्कटः ।  
विस्तीर्णे राजवंशे तु सितछत्त्रः स लक्ष्मिवान् ॥ [हेम् ९१०]

१९.१०० यो गीतवाद्यं दद्यात् तु ब्राह्मणाय सुबुद्धिमान् ।  
स गन्धर्वपुरं गच्छेद् वसेत् तत्र युगत्रयम् ॥ [हेम् ९२३]

तथा

१९.१०१ यो ऽपि कश्चित् तृषार्ताय जलपानं प्रयच्छति ।  
स नित्यतृप्तो वसति स्वर्गे युगशतं नरः ॥ [हेम् ९८९]

याज्ञवल्क्यः

१९.१०२ यस्य यस्य भवेद् अर्थी तस्य तस्य प्रदानतः ।  
तृणकाष्ठसमे ऽप्य् अर्थे गोप्रदानफलं लभेत् ॥

विष्णुः

१९.१०३ यद् यद् इष्टतमं लोके यच् चास्य दयितं गृहे ।  
तत् तद् गुणवते देयं तद् एवाक्षयम् इच्छता ॥ [विध् ९२.३२, हेम् ४१]

नरसिंहपुराणे

१९.१०४ एकविंशत्य् अमी स्वर्गा निविष्टा मेरुमूर्धनि ।  
अहिंसादानकर्तारो यज्ञानां तपसां तथा ।

एतेषु निवसन्ति स्म जनाः क्रोधविवर्जिताः ॥ [न्प् ३०.२८–२९, हेम् १६४]

एकविंशतिस्वर्गा अनन्तरम् एव वक्ष्यमाणा आनन्दप्रभृतयः ।

१९.१०५ जलप्रवेशी चानन्दं प्रमोदं वह्निसाहसे ।  
भृगुप्रपाते सौख्यं तु रणे चैवातिनिर्मलम् ॥ [न्प् ३०.३०, हेम् १६४]

१९.१०६ अनशने तु संन्यासे मृतो गच्छेत् त्रिपिष्टपम् ।  
क्रतुयाजी नाकपृष्ठम् अग्निहोत्री च निर्वृतिम् ॥ [न्प् ३०.३१, हेम् १६४]

क्रतुयाजी सोमयागकर्ता ।

१९.१०७ तडागकूपकर्ता च लभते पौष्टिकं द्विज ।  
सुवर्णदायी सौभाग्यं लभते सुमहातपाः ॥ [न्प् ३०.३२, हेम् १६४]

१९.१०८ शीतकाले महावह्निं प्रज्वालयति यो नरः ।  
सर्वसत्त्वहितार्थाय स स्वर्गं चाप्सरं लभेत् ॥ [न्प् ३०.३३, हेम् १६४]

१९.१०९ हिरण्यगोप्रदानेन निरहंकारम् आप्नुयात् ।  
भूदानेन तु शुद्धेन लभते शान्तिकं पदम् ॥ [न्प् ३०.३४, हेम् १६४]

१९.११० गोप्रदानेन स्वर्गं तु निर्मलं लभते नरः ।  
अश्वदानेन पुण्याहं कन्यादानेन मङ्गलम् ॥ [न्प् ३०.३५, हेम् १६४]

१९.१११ द्विजेभ्यस् तर्पणं कृत्वा दत्त्वा वस्त्राणि भक्तितः ।  
श्वेतं तु लभते स्वर्गं यत्र गत्वा न शोचति ॥ [न्प् ३०.३६, हेम् १६४]

१९.११२ कपिलागोप्रदानेन परमार्थे महीयते ।  
एकान्नभोजी यो मर्त्यो नक्तभोजी च नित्यशः ।

उपवासी त्रिरात्राद्यैः श्रान्तः स्वर्गे सुखं लभेत् ॥ [न्प् ३०.३७, ४०, हेम् १६४]

एकान्नभोजी एकभक्तव्रतः ।

१९.११३ सरित्स्नायी जितक्रोधो ब्रह्मचारी दृढव्रतः ।  
निर्मलं स्वर्गम् आप्नोति तथा भूतहिते रतः ।

विद्यादानेन मेधावी निरहंकारम् आप्नुयात् ॥ [न्प् ३०.४१, हेम् १६५]

१९.११४ येन येन हि भावेन यद् यद् दानं प्रयच्छति ।  
तत् तत् स्वर्गम् अवाप्नोति यद् यद् इच्छति मानवः ॥ [न्प् ३०.४२]

१९.११५ यस् तु सर्वाणि दानानि ब्राह्मणेभ्यः प्रयच्छति ।  
स प्राप्य न निवर्तेत दिवं शान्तम् अनामयम् ॥ [न्प् ३०.४४, हेम् १६५]

महाभारते

१९.११६ याज्यतः शिष्यतो वापि कन्यया वा धनं सह ।  
यद्य् आगच्छेद् यजेद् दद्यान् नैको ऽश्नीयात् कथंचन ॥ [म्भ् १२.२२६.१२]

१९.११७ गृहम् आवसतो ह्य् अस्य नान्यत् तीर्थं परिग्रहे ।  
देवर्षिपितृगुर्वन्धवृद्धातुरबुभुक्षितात् ॥ [म्भ् १२.२२६.१३]

नान्यत् तीर्थम् इति वक्ष्यमाणदेवर्षिपितृगुर्वादिभ्यो नान्यत् प्रकृष्टं दानपात्रम् इत्य् अर्थः । परिग्रहे धनार्जने ।

१९.११८ अन्तर्हिताभितृष्णानां यथाशक्ति बुभूषताम् ।  
द्रव्याणाम् अतिशक्त्यापि देयम् एषां कृतात्मनाम् ॥ [म्भ् १२.२२६.१४]

१९.११९ अर्हताम् अनुरूपाणां नादेयं ह्य् अस्ति किंचन ।  
उच्चैःश्रवसम् अप्य् अश्वं प्रापणीयं सतां विदुः ॥ [म्भ् १२.२२६.१५, हेम् १०]

अन्तर्हिताभितृष्णानाम् अविभाविताभिलाषाणाम् ।

१९.१२० अनुनीय यथाकामं सत्यसंधो महाव्रतः ।  
स्वैः प्राणैर् ब्राह्मणप्राणान् परित्राय दिवं गतः ॥ [म्भ् १२.२२६.१६, हेम् १०]

१९.१२१ रन्तिदेवश् च सांकृत्यो वसिष्ठाय महात्मने ।  
अपः प्रदाय शीतोष्णा नाकपृष्ठम् इतो गतः ॥ [म्भ् १२.२२६.१७, हेम् १०]

१९.१२२ आत्रेयश् चन्द्रदमयोर् अर्हतोर् विविधं धनम् ।  
दत्त्वा लोकान् ययौ धीमान् अनन्तान् स महीपतिः ॥ [म्भ् १२.२२६.१८, हेम् १०]

१९.१२३ शिबिर् औशीनरो ऽङ्गानि पुत्रं च प्रियम् औरसम् ।  
ब्राह्मणार्थम् उपाकृत्य नाकपृष्ठम् उपागतः ॥ [म्भ् १२.२२६.१९, हेम् १०]

१९.१२४ प्रतर्दनः काशिपतिः प्रदाय नयने स्वके ।  
ब्राह्मणायातुलां कीर्तिम् इह चामुत्र चाश्नुते ॥ [म्भ् १२.२२६.२०, हेम् ११]

१९.१२५ दिव्यं मृष्टशलाकं च सौवर्णं परमर्द्धिमत् ।  
छत्त्रं देवामृधो दत्त्वा सराष्ट्रो ऽभ्यपतद् दिवम् ॥ [म्भ् १२.२२६.२१, हेम् ११]

मृष्टशलाकम् उज्ज्वलपञ्जरम् ।

१९.१२६ संकृतिश् च तथात्रेयः शिष्येभ्यो ब्रह्म निर्गुणम् ।  
उपदिश्य महातेजा गतो लोकान् अनुत्तमान् ॥ [म्भ् १२.२२६.२२, हेम् ११]

१९.१२७ अम्बरीषो गवां दत्त्वा ब्राह्मणेभ्यः प्रतापवान् ।  
अर्बुदानि दशैकं च सराष्त्रो ऽभ्यपतद् दिवम् ॥ [म्भ् १२.२२६.२३, हेम् ११, ४४९]

१९.१२८ सावित्री कुण्डले दिव्ये शरीरं जनमेजयः ।  
ब्राह्मणार्थे परित्यज्य जग्मतुर् लोकम् उत्तमम् ॥ [म्भ् १२.२२६.२४, हेम् ११]

१९.१२९ सर्वरत्नं वृषादर्भो युवनाश्वः प्रियाः स्त्रियः ।  
रम्यम् आवसथं चैव दत्त्वा स्वर्लोकम् आस्थितः ॥ [म्भ् १२.२२६.२५, हेम् ११]

१९.१३० निमी राष्ट्रं च वैदेहो जामदग्न्यो वसुंधराम् ।  
ब्राह्मणेभ्यो ददौ चापि गयश् चोर्वीं सपत्तनाम् ॥ [म्भ् १२.२२६.२६, हेम् ११]

१९.१३१ अवर्षति च पर्जन्ये सर्वभूतानि चासकृत् ।  
वसिष्ठो जीवयामास प्रजापतिर् इव प्रजाः ॥ [म्भ् १२.२२६.२७, हेम् ११]

१९.१३२ करंधमस्य पुत्रस् तु मरुत्तो नृपतिस् तथा ।  
कन्याम् अङ्गिरसे दत्त्वा दिवम् आशु जगाम ह ॥ [म्भ् १२.२२६.२८]

१९.१३३ ब्रह्मदत्तश् च पाञ्चाल्यो राजा बुद्धिमतां वरः ।  
निधिं शङ्खं द्विजाग्रेभ्यो दत्त्वा लोकान् अवाप्तवान् ॥ [म्भ् १२.२२६.२९]

१९.१३४ राजा मित्रसहश् चापि वसिष्ठाय महात्मने ।  
मदयन्तीं प्रियां दत्त्वा तया सह दिवं गतः ॥ [म्भ् १२.२२६.३०, हेम् ११]

१९.१३५ सहस्रजिच् च राजर्षिः प्राणान् इष्टान् महायशाः ।  
ब्राह्मणार्थे परित्यज्य गतो लोकान् अनुत्तमान् ॥ [म्भ् १२.२२६.३१, हेम् ११]

१९.१३६ सर्वकामैश् च संपूर्णं दत्त्वा वेश्म हिरण्मयम् ।  
मुद्गलाय गतः स्वर्गं शतद्युम्नो महामतिः ॥ [म्भ् १२.२२६.३२, हेम् ११]

१९.१३७ नाम्ना च द्युतिमान् नाम शाल्वराजः प्रतापवान् ।  
दत्त्वा राज्यम् ऋचीकाय गतो लोकान् अनुत्तमान् ॥ [म्भ् १२.२२६.३३, हेम् १२]

१९.१३८ मदिराश्वश् च राजर्षिर् दत्त्वा कन्यां सुमध्यमाम् ।  
सुवर्णहस्ताय गतो लोकान् देवैर् अभिष्टुतान् ॥ [म्भ् १२.२२६.३४, हेम् १२]

१९.१३९ लोमपादस् तु राजर्षिः शान्तां दत्त्वा सुतां प्रभुः ।  
ऋष्यशृङ्गाय विपुलैः सर्वकामैर् अयुज्यत ॥ [म्भ् १२.२२६.३५, हेम् १२]

१९.१४० दत्त्वा शतसहस्रं तु गवां राजा प्रसेनजित् ।  
सवत्सानां महातेजा गतो लोकान् अनुत्तमान् ॥ [म्भ् १२.२२६.३६, हेम् १२, ४४९]

१९.१४१ एते चान्ये च बहवो दानेन तपसा सह ।  
महात्मानो गताः स्वर्गं शिष्टात्मानो जितेन्द्रियाः ॥ [म्भ् १२.२२६.३७, हेम् १२]

१९.१४२ तेषां प्रतिष्ठिता कीर्तिर् यावत् स्थास्यति मेदिनी ।  
दानयज्ञप्रजासर्गैर् एके हि दिवम् आप्नुवन् ॥ [म्भ् १२.२२६.३८, हेम् १२]

तथा

१९.१४३ वस्त्राभरणदातारो भक्तपानान्नदास् तथा ।  
कुटुम्बानां प्रदातारः पुरुषाः स्वर्गगामिनः ॥ [म्भ् १३.२४.८९, हेम् १६३]

१९.१४४ सहस्रपरिवेष्टारस् तथैव च सहस्रदाः ।  
त्रातारश् च सहस्राणां ते नराः स्वर्गगामिनः ॥ [म्भ् १३.२४.९४, हेम् १६३]

१९.१४५ सुवर्णस्य च दातारो गवां च भरतर्षभ ।  
यानानां च प्रदातारः पुरुषाः स्वर्गगामिनः ॥ [म्भ् १३.२४.९५, हेम् १६३]

१९.१४६ वैवाहिकानां प्रेष्याणां वसूनां च युधिष्ठिर ।  
दातारो वाससां चैव पुरुषाः स्वर्गगामिनः ॥ [म्भ् १३.२४.९६, हेम् १६३]

१९.१४७ विहारावसथोद्यानकूपारामसभाप्रदाः ।  
प्रपाणां चैव कर्तारस् ते नराः स्वर्गगामिनः ॥ [म्भ् १३.२४.९७, हेम् १६३]

१९.१४८ शुश्रूषाभिस् तपोभिश् च शुभम् आदाय भारत ।  
ये प्रतिग्रहनिःस्नेहास् ते नराः स्वर्गगामिनः ॥ [म्भ् १३.२४.८४, हेम् १६३]

१९.१४९ भयात् पापात् तथा बाधाद् दारिद्र्याद् व्याधिधर्षणात् ।  
यत्कृते प्रतिमुच्यन्ते ते नराः स्वर्गगामिनः ॥ [म्भ् १३.२४.८५, हेम् १६३]

१९.१५० सर्वहिंसानिवृत्ताश् च नराः सर्वसहाश् च ये ।  
सर्वस्याश्रयभूताश् च ते नराः स्वर्गगामिनः ॥ [म्भ् १३.२४.९०, हेम् १६३]

१९.१५१ आढ्याश् च बलवन्तश् च यौवनस्थाश् च भारत ।  
ये वै जितेन्द्रिया धीरास् ते नराः स्वर्गगामिनः ॥ [म्भ् १३.२४.९२, हेम् १६३]

१९.१५२ उपकारिषु सस्नेहा मृदवो ऽस्नेहवत्सलाः ।  
स्वाराधाः सुप्रसादाश् च ते नराः स्वर्गगामिनः ॥ [म्भ् १३.२४.९३]

इति भट्टहृदयधरात्मजमहासांधिविग्रहिकभट्टश्रीलक्ष्मीधरविरचिते कृत्यकल्पतरौ दानकाण्डे प्रकीर्णकदानानि ।



## २० वापीकूपतडागादिविधिः
अथ वापीकूपतडागादिविधिः

तत्र यमः

२०.१कूपारामप्रपाकारस् तथा वृक्षावरोपकः ।  
कन्याप्रदः सेतुकारी स्वर्गम् आप्नोत्य् असंशयम् ॥ [हेम् ९९७]

२०.२ तडागे यस्य पानीयं सततं खलु तिष्ठति ।  
स्वर्गलोके गतिस् तस्य नात्र कार्या विचारणा ॥ [हेम् १००५]

२०.३ येषां तडागानि शुभाः प्रपाश् च आरामकूपाश् च प्रतिश्रयाश् च ।  
अन्नप्रदानं मधुरा च वाणी तेषाम् अयं चैव परश् च लोकः ॥ [हेम् ९९७]

आदित्यपुराणे

२०.४ सेतुबन्धरता ये च तीर्थशौचरताश् च ये ।  
तडागकूपकर्तारो मुच्यन्ते ते तृषाभयात् ॥ [हेम् १००२]

तीर्थशौचरता जलावतरणमार्गसंस्कर्तारः ।

विष्णुः

२०.५ अथ कूपकर्तुस् तत्प्रवृत्ते पानीये दुष्कृतार्धं विनश्यति । [विध् ९१.१, हेम् १००२]  
इतत्प्रवृत्ते तस्मात् कूपात् प्रवृत्ते ।

२०.६ तडागकृन् नित्यतृप्तो वारुणं लोकम् अश्नुते ।  
२०.७ जलप्रदः सदा तृप्तो भवति ।  
२०.८ वृक्षारोपयितुर् वृक्षाः परलोके पुत्रा भवन्ति ।  
२०.९ वृक्षप्रदस्य वृक्षाः प्रसूनैर् देवान् प्रीणयन्ति ।  
२०.१० फलैश् चातिथीन् ।  
२०.११ छाययाभ्यागतान् ।  
२०.१२ देवे वर्षत्य् उदकेन पितॄन् ।  
२०.१३ सेतुकृत् स्वर्गम् आप्नोति । [विध् ९०.२–९, हेम् १००२, १०३०]  
तथा

२०.१४ कूपारामतडागेषु देवतायतनेषु च ।  
पुनः संस्कारकर्ता च लभते मौलिकं फलम् ॥ [विध् ९०.१९, हेम् १००३]

नन्दिपुराणे

२०.१५ यो वापीम् अथ वा कूपं देशे तोयविवर्जिते ।  
खानयेत् स नरो याति बिन्दौ बिन्दौ शतं समाः ।

देवैर् एकत्वम् अतुलं तृष्णाक्षुद्वर्जितस् तथा ॥ [हेम् १००२]

२०.१६ तडागकर्ता वसते स्वर्गे युगचतुष्टयम् ।  
यत्र विप्रो ऽथ गौर् एका पायिनी सलिलं क्वचित् ।

तडागं तादृशं कृत्वा स्वर्गे दश युगान् वसेत् ॥ [हेम् १००५]

तथा

२०.१७ यो वापीम् अग्निसाक्ष्येण विधिवत् प्रतिपादयेत् ।  
कोणेषूदककुम्भस्थान् समुद्रान् अर्च्य श्रद्धया ।

चतुरश् चतुरन्ता च तेन दत्ता मही भवेत् ॥ [हेम् १००४]

२०.१८ तत्संनिधौ द्विजान् अर्च्य विधिवत् पानभोजनैः ।  
स याति वारुणं लोकं दिव्यकामसमन्वितम् ॥ [हेम् १००४–०५]

२०.१९ वाप्यास् तीरे तु यः कुर्यात् सच्छायं तरुपुत्रकम् ।  
तरुदानाद् दशगुणं वापीदानाच् चतुर्गुणम् ।

संयोगदानेन फलं लभते पुरुषः स वै ॥

स्कन्दपुराणे

२०.२० अवटं यो नरः कुर्याद् अपां पूर्णं सुशोभनम् ।  
दद्याच् च ब्राह्मणेभ्यस् तं भोजयित्वा यथाविधि ।

अष्टाभिः सुविचित्राभिः पताकाभिर् अलंकृतम् ॥ [हेम् १००२]

२०.२१ पितॄंस् तारयते पश्चात् तं दत्त्वा स नरोत्तमः ।  
यात्य् अप्सरःसुगीतेन वरुणस्य सलोकताम् ॥ [हेम् १००२]

अवटो ऽत्र कूपः ।

मत्स्यपुराणे

मत्स्य उवाच

२०.२२ शृणु राजन् महाबाहो तडागादिषु यो विधिः ।  
प्राप्य पक्षं शुभं शुक्लम् अतीते चोत्तरायणे ।

पुण्ये ऽह्नि विप्रैः कथिते कृत्वा ब्राह्मणवाचनम् ॥ [म्प् ५८.४–५, हेम् १०१४–१५]

२०.२३ प्रागुदक्प्रवणे देशे तडागस्य समीपतः ।  
चतुर्हस्तां शुभां वेदीं चतुरस्रां चतुर्मुखीम् ॥ [म्प् ५८.६, हेम् १०१५]

२०.२४ तथा षोडशहस्तः स्यान् मण्डपश् च चतुर्मुखः ।  
वेद्याश् च परितो गर्ता रत्निमात्रास् त्रिमेखलाः ।

नव सप्ताथ वा पञ्च योनिवक्त्रा नृपात्मज ॥ [म्प् ५८.७–८, हेम् १०१५]

२०.२५ वितस्तिमात्रा योनिः स्यात् षट्सप्ताङ्गुलविस्तृता ।  
गर्ताश् च तत्र सप्त स्युस् त्रिपर्वोच्छ्रितमेखलाः ।

सर्वतः सर्ववर्णाः स्युः पताका ध्वजसंयुताः ॥ [म्प् ५८.८–९, हेम् १०१५]

२०.२६ अश्वत्थोदुम्बरप्लक्षवटशाखाकृतानि तु ।  
मण्डपस्य प्रतिदिशं द्वाराण्य् एतानि कारयेत् ॥ [म्प् ५८.१०, हेम् १०१५]

२०.२७ शुभास् तत्राष्ट होतारो द्वारपालास् तथाष्ट वै ।  
अष्टौ तु जापकाः कार्या ब्राह्मणा वेदपारगाः ॥ [म्प् ५८.११, हेम् १०१५]

२०.२८ सर्वलक्षणसंपूर्णा मन्त्रवन्तो जितेन्द्रियाः ।  
कुलशीलसमायुक्तः स्थापकः स्याद् द्विजोत्तमः ॥ [म्प् ५८.१२, हेम् १०१५]

गर्तादिपरिमाणम् ऋत्विजां च सर्वलक्षणानि तुलापुरुषे ऽभिहितानि । स्थापक आचार्यः ।

२०.२९ प्रतिगर्ते तु कलशा यज्ञोपकरणानि च ।  
व्यञ्जनं चासनं शुद्धे ताम्रपात्रे सुविस्तरे ॥ [म्प् ५८.१३, हेम् १०१६]

२०.३० ततस् त्व् अनेकवर्णाः स्युर् बलयः प्रतिदैवताः ।  
आचार्यः प्रक्षिपेद् भूमाव् अनुमन्त्र्य विचक्षणः ॥ [म्प् ५८.१४, हेम् १०१६]

२०.३१ अरत्निमात्रो यूपः स्यात् क्षीरवृक्षविनिर्मितः ।  
यजमानप्रमाणो वा संस्थाप्यो भूतिम् इच्छता ॥ [म्प् ५८.१५, हेम् १०१६–१७]

२०.३२ हेमालंकारिणः कार्याः पञ्चविंशति ऋत्विजः ।  
कुण्डलानि च हैमानि केयूरकटकानि च ।

तथाङ्गुलीपवित्राणि वासांसि विविधानि च ॥ [म्प् ५८.१६–१७, हेम् १०१७]

२०.३३ दक्षयेच् च समं सर्वान् आचार्ये द्विगुणं पुनः ।  
दद्याच् छयनसंयुक्तम् आत्मनश् चापि यत् प्रियम् ॥ [म्प् ५८.१७, हेम् १०१७]

२०.३४ सौवर्णौ कूर्ममकरौ राजतौ मत्स्यडुण्डुभौ ।  
ताम्रौ कुलीरमण्डूकाव् आयसः शिशुमारकः ॥ [म्प् ५८.१८, हेम् १०१७]

२०.३५ एवम् आसाद्य तान् सर्वान् आदाव् एव विशांपते । [म्प् ५८.१८, हेम् १०१७]  
आदौ प्रथमतः ।

२०.३६ शुक्लमाल्याम्बरधरः शुक्लगन्धानुलेपनः ।  
सर्वौषध्युदकस्नानस्नापितो वेदपुंगवैः ॥ [म्प् ५८.१९, हेम् १०१७]

२०.३७ यजमानः सपत्नीकः पुत्रपौत्रसमन्वितः ।  
पश्चिमं द्वारम् आश्रित्य प्रविशेद् यागमण्डपम् ॥ [म्प् ५८.२०, हेम् १०१७]

२०.३८ ततो मङ्गलशब्देन भेरीणां निःस्वनेन च ।  
रजसा मण्डलं कुर्यात् पञ्चवर्णेन तत्त्ववित् ॥  [म्प् ५८.२१, हेम् १०१७–१८]

२०.३९ षोडशारं ततश् चक्रं पद्मगर्भं चतुर्मुखम् ।  
चतुरस्रं च परितो वृत्तं मध्ये सुशोभनम् ॥ [म्प् ५८.२२, हेम् १०१८]

२०.४० वेद्याश् चोपरि तत् कृत्वा ग्रहांल् लोकपतींस् ततः ।  
विन्यसेन् मन्त्रतः सर्वान् प्रतिदिक्षु विचक्षणः ॥ [म्प् ५८.२३, हेम् १०१८]

२०.४१ झषादीन् स्थापयेन् मध्ये वारुणं मन्त्रम् आश्रितः । [म्प् ५८.२४, हेम् १०१८]  
झषादीन् मकरादीन् ।

२०.४२ ब्रह्माणं च शिवं विष्णुं तत्रैव स्थापयेद् बुधः ॥ [म्प् ५८.२४, हेम् १०१८]  
२०.४३ विनायकं च विन्यस्य कमलाम् अम्बिकां तथा ।  
शान्त्यर्थं सर्वलोकानां भूतग्रामं न्यसेत् ततः ।

पुष्पभक्ष्यफलैर् युक्तम् एवं कृत्वाधिवासयेत् ॥ [म्प् ५८.२५–२६, हेम् १०१८]

२०.४४ कुम्भांश् च रत्नगर्भांस् तान् वासोभिर् अभिवेष्ट्य च ।  
पुष्पगन्धैर् अलंकृत्य द्वारपालान् समन्ततः ।

यजध्वम् इति तान् ब्रूयाद् आचार्यस् त्व् अभिपूज्य च ॥ [म्प् ५८.२६–२७, हेम् १०१८]

२०.४५ बह्वृचौ पूर्वतः स्थाप्यौ दक्षिणेन यजुर्विदौ ।  
सामगौ पश्चिमे स्थाप्याव् उत्तरेण त्व् अथर्वणौ ॥ [म्प् ५८.२८, हेम् १०१८]

२०.४६ उदङ्मुखो दक्षिणतो यजमान उपाविशेत् ।  
यजध्वम् इति तान् ब्रूयाद् धोतृकान् पुनर् एव च ॥ [म्प् ५८.२९, हेम् १०१८–१९]

२०.४७ उत्कृष्टमन्त्रजप्येन तिष्ठध्वम् इति जापकान् ।  
एवम् आदिश्य तान् सर्वान् पर्युक्ष्याग्निं स मन्त्रवित् ॥ [म्प् ५८.३०, हेम् १०१९]

२०.४८ जुहुयाद् वारुणैर् मन्त्रैर् आज्यं च समिधस् तथा ।  
ऋत्विग्भिश् चैव होतव्या वारुणैर् एव सर्वशः ॥ [म्प् ५८.३१, हेम् १०१९]

२०.४९ ग्रहेभ्यो विधिवद् धुत्वा तथेन्द्रायेश्वराय च ।  
मरुद्भ्यो लोकपालेभ्यो विधिवद् विश्वकर्मणे ॥ [म्प् ५८.३२, हेम् १०१९]

२०.५० रात्रिसूक्तं च रौद्रं च पावमानं सुमङ्गलम् ।  
जपेरन् पौरुषं सूक्तं पूर्वतो बह्वृचः पृथक् ॥ [म्प् ५८.३३, हेम् १०२०]

रात्रिसूक्तं रात्री व्यख्यद् आयतीत्य् आदि । रौद्रं सूक्तं इमा रुद्रायेत्य् आदि । पावमानं स्वादिष्ठयेत्य् आदि । सुमङ्गलं सूक्तं कनिक्रदज् जनुषम् इत्य् आदि । पौरुषं सहस्रशीर्षेत्य् आदि ।

२०.५१ शाक्रं रौद्रं च सौम्यं च कौष्माण्डं जातवेदसम् ।  
सौरसूक्तं जपेरंस् ते दक्षिणेन यजुर्विदः ॥ [म्प् ५८.३४, हेम् १०२०]

शाक्रसूक्तम् इन्द्रं वो विश्वतस्परीत्य् अनुवाकोद्भवे तु शक्रम् इति शक्रलिङ्गकः । रौद्रसूक्तम् इमा रुद्राय स्थिरधन्वन इति षड् ऋचः । सौम्यसूक्तं सोमो धेनुम् इति षड् ऋचः । कौष्माण्डसूक्तं यद् देवा देवहेडनम् इति चत्वारो ऽनुवाकाः । जातवेदससूक्तं यस् त्वा हृदा कीरिणेत्य् अनुवाकः । सौरसूक्तं सूर्यो देवीम् इति षड् ऋचः । एतानि सूक्तानि तैत्तिरीयाणां प्रसिद्धानि ।

२०.५२ वैराजं पौरुषं सूक्तं सौपर्णं रुद्रसंहिताम् ।  
शैशवं पञ्चनिधनं गायत्रं ज्येष्ठसाम च ॥ [म्प् ५८.३५, हेम् १०२०]

२०.५३ वामदेव्यं बृहत् सौम्यं रौरवं सरथन्तरम् ।  
गवां व्रतं विकर्णं च रक्षोघ्नं च यशस् तथा ।

गायन्ति सामगा राजन् पश्चिमद्वारम् आश्रिताः ॥ [म्प् ५८.३६, हेम् १०२०–२१]

वैराजं पिबा सोमम् इन्द्रेति प्रसिद्धम् । सौपर्णम् उद् घेद् अभि श्रुतामघम् इत्य् अत्र त्रीणि सामानि । रुद्रसंहिता सोमं राजानम् इत्य् आदि प्रसिद्धा । शैशवं उच्चा ते जातम् अन्धस इति । पञ्चनिधनं वामदेव्यं कया नश् चित्र इति प्रसिद्धम् । इज्येष्ठसाम त्रीण्य् आज्यदोहानि । वामदेव्यं ग्रामगेयम् । बृहत् त्वाम् इद् धि हवामह इति प्रसिद्धम् । सौम्यं सोमव्रतं सं ते पयांसीति । रौरवं पुनानः सोमेत्य् अत्र प्रसिद्धम् । गवां व्रतं ते मन्वत प्रथमम् इति द्वे सामनी । विकर्णं विभ्राड् इत्य् अत्र प्रसिद्धम् । रक्षोघ्नम् अग्ने युक्ष्वा हीत्य् आदि । यशः बृहद् इन्द्रायेत्य् अत्र प्रसिद्धम् ।

२०.५४ अथर्वाणश् चोत्तरतः शान्तिकं पौष्टिकं तथा ।  
जपेरन् मनसा देवम् आश्रिता वरुणं प्रभुम् ॥ [म्प् ५८.३७, हेम् १०२१]

२०.५५ पूर्वेद्युर् अभितो रात्राव् एवं कृत्वाधिवासनम् ।  
गजाश्वरथ्यावल्मीकसंगमाद् ध्रदगोकुलात् ॥ [म्प् ५८.३८, हेम् १०२१]

२०.५६ मृदम् आदाय कुम्भेषु प्रक्षिपेच् चत्वरात् तथा ।  
रोचनां च ससिद्धार्थां गन्धान् गुग्गुलुम् एव च ॥ [म्प् ५८.३८–३९, हेम् १०२१]

२०.५७ स्नपनं तस्य कर्तव्यं पञ्चभङ्गसमन्वितैः ।  
पूर्तकर्तुर् महामन्त्रैर् एवं कृत्वा विधानतः ॥ [म्प् ५८.३९–४०, हेम् १०२२]

पञ्च भङ्गा अश्वत्थोदुम्बरप्लक्षवटवेतसपल्लवाः ।

२०.५८ एवं क्षपाम् अतिवाह्य विधियुक्तेन कर्मणा ।  
ततः प्रभाते विमले संजाते च शतं गवाम् ॥ [म्प् ५८.४०–४१, हेम् १०२३]

२०.५९ ब्राह्मणेभ्यः प्रदातव्यम् अष्टषष्ट्य् अथ वा पुनः ।  
पञ्चाशद् वाथ षड्विंशत् पञ्चविंशति वा पुनः ॥ [म्प् ५८.४१, हेम् १०२३]

२०.६० ततः सांवत्सरैः प्रोक्ते शुद्धे लग्ने सुशोभने ।  
वेदशब्दैः सगान्धर्वैर् वाद्यैश् च विविधैः शुभैः ॥ [म्प् ५८.४२, हेम् १०२३]

२०.६१ कनकालंकृतां तत्र कृत्वा गाम् अवतारयेत् ।  
सामगाय च सा देया ब्राह्मणाय विशांपते ॥ [म्प् ५८.४३, हेम् १०२३]

२०.६२ पात्रीम् आदाय सौवर्णीं पञ्चरत्नसमन्विताम् ।  
ततो निक्षिप्य मकरमत्स्यादींस् तांश् च सर्वशः ॥ [म्प् ५८.४४, हेम् १०२४]

२०.६३ धृतां चतुर्भिर् विप्रैस् तु वेदवेदाङ्गपारगैः ।  
महानदीजलोपेतां दध्यक्षतविभूषिताम् ।

उत्तराभिमुखो न्युब्जां जलमध्ये तु कारयेत् ॥ [म्प् ५८.४४–४५, हेम् १०२४]

२०.६४ आथर्वणेन साम्नाथ पुनर् माम् इत्य् ऋचेति च ।  
आपो हि ष्ठेति मन्त्रेण क्षिप्त्वागत्य च मण्डपम् ॥ [म्प् ५८.४६, हेम् १०२४]

आथर्वणं साम शं नो देवीर् अभिष्टय इत्य् अत्र प्रसिद्धम् अरण्ये गेयम् ।

२०.६५ पूजयित्वा सदस्यांस् तु बलिं दद्यात् समन्ततः ।  
पुनर् दिनानि होतव्यं चत्वारि मुनिसत्तमाः ॥ [म्प् ५८.४७, हेम् १०२४]

२०.६६ चतुर्थीकर्म कर्तव्यं देया तत्रापि शक्तितः ।  
दक्षिणा राजशार्दूल वरुणं संस्मरंस् ततः ॥ [म्प् ५८.४८, हेम् १०२४]

२०.६७ कृत्वा तु यज्ञपात्राणि यज्ञोपकरणानि च ।  
ऋत्विग्भ्यस् तु समं दत्त्वा मण्डपं विभजेत् पुनः ।

हेमपात्रीं च शय्यां च स्थापकाय निवेदयेत् ॥ [म्प् ५८.४९, हेम् १०२४]

२०.६८ ततः सहस्रं विप्राणाम् अथ वाष्टशतं तथा ।  
भोजयेच् च यथाशक्त्या पञ्चाशद् वाथ विंशतिम् ।

एवम् एषु पुराणेषु तडागविधिर् उच्यते ॥ [म्प् ५८.५०, हेम् १०२४]

२०.६९ कूपवापीषु सर्वासु तथा पुष्करिणीषु च ।  
एष एव विधिर् दृष्टः प्रतिष्ठासु तथैव च ।

मन्त्रतस् तु विशेषः स्यात् प्रासादोद्यानभूमिषु ॥ [म्प् ५८.५१–५२, हेम् १०२४]

२०.७० अयं त्व् अशक्ताव् अर्धेन विधिर् दृष्टः स्वयंभुवा ।  
स्वल्पेष्व् एकाग्निवत् कार्यं वित्तशाठ्याद् ऋते नृभिः ॥ [म्प् ५८.५२, हेम् १०२५]

२०.७१ प्रावृट्कालस्थितं तोयम् अग्निष्टोमसमं स्मृतम् ।  
शरत्कालस्थितं यत् स्यात् तद् उक्तफलदायकम् ।

वाजपेयातिरात्राभ्यां हेमन्तशिशिरस्थितम् ॥ [म्प् ५८.५३, हेम् १०२५]

२०.७२ अश्वमेधसमं प्राहुर् वसन्तसमये स्थितम् ।  
ग्रीष्मे ऽपि यत् स्थितं तोयं राजसूयाद् विशिष्यते ॥ [म्प् ५८.५४, हेम् १०२५]

२०.७३ एतान् महाराज विशेषधर्मान् करोति यो ऽर्थ्यान् अथ शुद्धबुद्धिः ।  
स याति रुद्रालयम् आशु पूतः कल्पान् अनेकान् दिवि मोदते च ॥ [म्प् ५८.५५, हेम् १०२५]

२०.७४ अनेन लोकान् स महस्तपादीन् भुक्त्वा परार्धद्वयम् अङ्गनाभिः ।  
सहैव विष्णोः परमं पदं यत् प्राप्नोति तद् योगबलेन भूयः ॥

[म्प् ५८.५६, हेम् १०२५]

बह्वृचगृह्यपरिशिष्टम्

२०.७५ अथातो वारुणविधिः ।  
२०.७६ वापीकूपतडागयज्ञं व्याख्यास्यामः ।  
२०.७७ पुण्ये तिथि-करणे शुभे नक्षत्रे च प्राचीं दिशम् आस्थाय प्राक्प्रवण उदक्प्रवणे वा उदकसमीपे ऽग्निम् उपसमाधाय वारुणं चरुं श्रपयित्वा आज्यभागान्तं कृत्वा आज्याहुतीर् जुहुयात् समुद्रज्येष्ठा इति प्रत्य् ऋचम् ।  
२०.७८ ततो हविषाष्टाभिर् जुहुयात् ।  
२०.७९ तत् त्वा यामि ब्रह्मणा वन्दमान इति पञ्च ।  
२०.८० त्वं नो अग्ने वरुणस्य विद्वान् इति द्वे ।  
२०.८१ इमं मे वरुण श्रुधीति च ।  
२०.८२ तदा स्विष्टकृतं च नवमम् ।  
२०.८३ नव वै प्राणाः प्राणा वा आपः ।  
२०.८४ तस्माद् आपो नवभिर् जुहोति ।  
२०.८५ मार्जनान्ते धेनुं तारयेत् ।  
२०.८६ अवतीर्यमाणाम् अनुमन्त्रयेत् ।  
२०.८७ इदं सलिलं पवित्रं कुरुष्व शुद्धाः पूता अमृतः सन्तु नित्यम् ।  
तारयन्ती सर्वतीर्थाभिषिक्तं लोकाल् लोकं तरते तीर्यते चेति ॥

२०.८८ पुच्छाग्रे स्वयं लग्नो ऽन्वारब्ध उत्तीर्यापो ऽस्मान् मातरः शुन्धयन्त्व् इत्य् अनयापराजितायां दिश्य् उत्थापयेत् सूयवसा भगवती हि भूया इति ।  
२०.८९ हिंकृतं चेद् धिंकृण्वती वसुमती वसूनाम् इति ।  
२०.९० सचेलकण्ठां काञ्चनशृङ्गीं वृषप्रजां रौप्यखुरां कांस्योपदोहां विप्राय दद्याद् इतरां वा ।  
२०.९१ यथाशक्त्या दक्षिणा ।  
२०.९२ तत उत्सर्गं कुर्यात् ।  
२०.९३ देवपितृमनुष्याः प्रीयन्ताम् इत्य् उत्सृजेत् इत्य् आह शौनकः ।  
२०.९४ ब्राह्मणान् भोजयित्वा स्वस्त्ययनं वाचयेत् । [हेम् १०२८–२९]  
देवीपुराणे

ब्रह्मोवाच

२०.९५ देव्यः शस्ताः सुरश्रेष्ठ सर्वकामप्रसाधिकाः ।  
तासां समुपभोगार्थं जलपात्राणि कारयेत् ॥ [हेम् १००७]

२०.९६ द्वारीबन्धादिकाः शक्र कूपारूढानुगाः शुभाः ।  
तलखातं तडागं तु विपाली विश्वकी मता ॥ [हेम् १००७]

२०.९७ शोभाढ्या दीर्घिका प्रोक्ता चतुरश्रा तु वापिका ।  
कूपाः पादविहीनाश् च सपादास् तोरणान्विताः ॥ [हेम् १००७]

२०.९८ संक्रमा बन्धवरणा सरन्ती मातृका मता ।  
गिरेर् अन्तर्गता द्वारी संस्फोटं हरकं तथा ॥ [हेम् १००७]

२०.९९ चक्रमन्दं सचलको अर्गला चेति चान्तिमा ।  
वज्रनागमधोगामी न सिध्यन्ति कदाचन ॥ [हेम् १००७–०८]

२०.१०० हेलात्मा च तथा चक्रं सुखसाध्या प्रकीर्तिता ।  
उत्तमाधममध्यामाः स्वल्पबद्धा सुखप्रदा ॥ [हेम् १००८]

२०.१०१ दीर्घोच्चबन्धना याथा साधमा परिकीर्तिता ।  
शतसाहस्रपर्यन्ता द्विदण्डाष्टद्विदण्डिका ॥ [हेम् १००८]

२०.१०२ द्वारी श्रेष्ठाधमा तात बहुबन्धा च या भवेत् ।  
सिकतापङ्कसच्छिद्रां सप्रजां परिवर्जयेत् ॥ [हेम् १००८]

२०.१०३ शुभाहे दैर्घ्यविस्तारं मित्वा बन्धं समाचरेत् ।  
त्रिपञ्चाष्टकपर्यन्तं श्रेष्ठो बन्धः प्रकीर्तितः ॥ [हेम् १००८]

२०.१०४ शतद्वयं शुभा पाली कराणां सप्त चाधमा ।  
विस्तारः कथितः शास्त्रे पालीबन्धस्य पण्डितैः ॥ [हेम् १००८]

२०.१०५ प्राकारकूटनलिकापुटकापृष्ठसंचयम् ।  
पृष्ठम् अग्रे भवेद् बन्धम् अर्धचन्द्रं सकम्बलम् ॥ [हेम् १००८]

२०.१०६ भ्रूजिह्वा ललने शक्र सास्थानं तोयसंगमम् ।  
पाषाणघटितं बद्धम् अघटं चेष्टकाष्ठजम् ॥ [हेम् १००८]

२०.१०७ शिलास्तम्भनिबद्धं तु पृथुविस्तीर्णसंचितम् ।  
वज्रसंस्थानसंयोगं समं वा दन्तकं परम् ॥ [हेम् १००८]

२०.१०८ यथा कालसहं विद्वान् कुक्षिघातं तु कारयेत् ।  
न मध्यहृदये खातं कम्बले वापि दापयेत् ॥ [हेम् १००८]

२०.१०९ महादोषकरं तत् तु द्वारीकर्तुर् भयप्रदम् ।  
प्रयत्नः कुट्टने कार्यो मृत्तिकाकूर्चनादिकम् ॥ [हेम् १००८]

२०.११० नलिकासु प्रदातव्यं लोहं मुसलघट्टितम् ।  
समाप्तिपर्ययं यावद् उपलान् पातयेन् नृप ॥ [हेम् १००८]

२०.१११ अन्यथा न भवेद् गाढा स्रावदोषकरी भवेत् ।  
पालीं तस्यां दृढां कुर्याद् अग्रपृष्ठान्तघट्टिताम् ॥ [हेम् १००९]

२०.११२ कूर्मं वृषभमत्स्यादि हेमं चादौ विनिक्षिपेत् ।  
प्रारम्भादौ महापूजां श्येनकादिषु कारयेत् ॥ [हेम् १००९]

२०.११३ वारुणं नागदेवं तु यागमन्त्रजपं सदा ।  
आनिष्पत्ति तु कर्तव्यम् अन्यथा भयदं भवेत् ।

कर्तू राष्ट्रे जले शक्र द्वारी च न दृढा भवेत् ॥ [हेम् १००९]

२०.११४ दृढार्थं प्रतिरूपाणि नन्दालिङ्गं विनायकम् ।  
शक्तिपूर्वाणि कुर्वीत महालक्ष्मीर् यथा पुरे ।

शुभदा भवने लोके नन्दा तोयं शिवं तथा ॥ [हेम् १००९]

२०.११५ आरामं तोरणं वापी कूपं वा समहोरगम् ।  
द्वारीबन्धेषु कर्तव्यम् उत्सर्गे गोप्रदानिकम् ॥ [हेम् १००९]

२०.११६ गोसहस्रं शुभं देयं मही हेम च दक्षिणा ।  
श्येनकं नागयज्ञं च द्वारीबन्धे सदा शुभम् ॥ [हेम् १००९]

२०.११७ चतुस्तोरणसंयुक्तं पताकादिविभूषितम् ।  
उत्सर्गं विहितं द्वार्याम् अन्यथा शतशोदकम् ॥ [हेम् १००९]

२०.११८ शकटेन बलिर् देयः पशुघातपुरःसरम् ।  
स्फुरन्तं नागहृदयं मन्त्रं तत्र प्रयोजयेत् ।

संपूर्णं जायते सर्वं न्यूनाधिककृतं च यत् ॥ [हेम् १००९]

२०.११९ फलं च हयमेधस्य यत् कृतस्य भवेद् इह ।  
समग्रं तद् भवेत् तस्य द्वारीबन्धे कृते सति ॥ [हेम् १००९]

२०.१२० इह कीर्तिः शुभं सर्वं विशत्रुश् च भवेन् नृप ।  
द्वारीबन्धप्रकर्तारो नन्दन्ति प्रजया सह ॥ [हेम् १००९]

२०.१२१ तडागं नलकोपेतं परीवाहसमन्वितम् ।  
देवतारामसंयुक्तं सर्वकामप्रदायकम् ॥ [हेम् १०१०]

२०.१२२ द्वारीबन्धे सुविस्तीर्णे परिवाहः सदा शुभः ।  
अन्यथा न भवेच् छक्र दृढत्वं पालिबन्धने ॥ [हेम् १०१०]

२०.१२३ मध्ये पाल्याः सुविन्यासं जलमार्गं जलावहम् ।  
शैलं पक्वेष्टकं वापि कार्यं क्रीडाय भूभृताम् ।

शालीक्षुरोपणे कुर्यान् नलकं शोभनं तथा ॥ [हेम् १०१०]

२०.१२४ सोपानपालिका कार्या विस्तीर्णा स्नानभोजने ।  
शोभाधिक्येन संयुक्ता ऊर्ध्वे कार्या यथाविधि ॥ [हेम् १०१०]

२०.१२५ बन्धपृष्ठे दृढो बन्धः कार्यः कालसहस् तथा ।  
एवं पुण्यम् अवाप्नोति स्थैर्ये कालवशात् कृते ॥ [हेम् १०१०]

२०.१२६ वाजिमेधः क्रतुर् यद्वत् सोपायः पुण्यदो भवेत् ।  
द्वारीबन्धस् तथा तात पुण्यदो जायते नृणाम् ।

पुण्यात् संसिध्यते तच् च नन्दादीनां निवेशनात् ॥ [हेम् १०१०]

२०.१२७ जयन्तादितडागानि अष्टौ पापहराणि च ।  
तेषु द्वारी भवेच् छ्रेष्ठा देवारामसमन्विता ।

कूपवापीजलोपेता पुत्रायुःकीर्तिदा सदा ॥ [हेम् १०१०]

२०.१२८ सा परिग्रहसंस्थानं भूपतेर् नामकल्पिता ।  
पुरपत्तनदेवानां सिद्ध्यर्थं जायते शुभा ॥ [हेम् १०१०]

२०.१२९ सरित्सिद्धालयैः शैलैर् या न क्रान्ता वसुंधरा ।  
सौभाग्यं द्वारिबन्धस्य जलवेष्टाष्टकल्पना ॥ [हेम् १०१०]

२०.१३० पितृदेवमनुष्याणां तज् जलं त्व् अभिनन्दितम् ।  
पावनं जायते शक्र अन्यथा निष्फलं मतम् ॥ [हेम् १०१०]

२०.१३१ अनुत्सर्गितद्वारीषु अपेयं सलिलं भवेत् ।  
तस्माच् चोत्सर्गितं पेयं वर्षासूत्सर्जनं शुभम् ॥ [हेम् १०१०]

२०.१३२ तडागाश् चोत्तरे संस्था ऐशान्यां पूर्वगापि वा ।  
दक्षिणे चैव लिङ्गं तु शिवा स्याच् छुभदा सदा ॥ [हेम् १०११]

२०.१३३ पश्चिमे सुभगारामं वायव्योत्तरतस् तथा ।  
न कुर्युर् याम्यनैरृत्याम् आग्नेय्यां च शुभार्थिनः ॥ [हेम् १०११]

२०.१३४ प्रदक्षिणेन पूर्वस्यां रोपितव्यं सदा शुभम् ।  
अन्यथा कलहोद्वेगं मृत्युं वा लभते कृती ॥ [हेम् १०११]

२०.१३५ तस्माद् राज्यायुःशुभदं पुत्रसंततिवर्धनम् ।  
पश्चिमोत्तरपूर्वेण आरामं जायते कृतम् ॥ [हेम् १०११]

२०.१३६ द्वारीबन्धं शिवोपेतं शक्तिभिर् नायकैर् युतम् ।  
नन्दा कूपजलारामभूषितं सर्वकामदम् ॥ [हेम् १०११]

२०.१३७ एवंविधं पुरोपेतं ब्रह्मपुर्या समन्वितम् ।  
कुर्याद् यः सुरशार्दूल स लभेद् ईप्सितं फलम् ।

इह कीर्तिं शुभान् पुत्रान् अन्यत्र परमां गतिम् ॥ [हेम् १०११]

२०.१३८ द्वारीबन्धात् फलं ब्रह्मन् हयमेधसमं भवेत् ।  
समस्तपातकोच्छित्तिः कृते भवति देववत् ॥ [हेम् १०११]

२०.१३९ तस्मान् नृपेण कर्तव्यं विधिना द्वारिगं जलम् ।  
समस्तशास्त्रदृष्टेन कर्मणा सफलं भवेत् ॥ [हेम् १०११]

२०.१४० श्येनकादेस् तथा पूजा नागाङ्कहृदयं जपेत् ।  
द्वारीबन्धप्रसिद्ध्यर्थम् अन्यथा न लभेत् कृतम् ॥ [हेम् १०११]

२०.१४१ यतः पुण्यैस् तु सिध्येत द्वारीबन्धः सुरोत्तम ।  
अतः पुण्यविधिः कार्यो जपहोमव्रतादिकः ॥ [हेम् १०११]

२०.१४२ दशोरगौकसं कार्यं शिवस्यावेशनं शुभम् ।  
नागानां द्वारिसिद्ध्यर्थं नन्दाकूपं कृतं भवेत् ॥ [हेम् १०१२]

२०.१४३ महापुण्या भवेद् द्वारी किंतु संदेहसाधना ।  
कृता विशीर्यते कालात् तस्मात् कार्या दृढा सदा ॥ [हेम् १०१२]

२०.१४४ द्वेषं पश्चिमयाम्यस्थं तत् कर्तुर् मृत्युदं भवेत् ।  
जयं पश्चिमपूर्वेण रतिपुत्रधनप्रदम् ॥ [हेम् १०१२]

२०.१४५ याम्यसौम्यगतं दण्डं पत्नीधनविनाशनम् ।  
यक्षवारुणगं भद्रं राज्यायुःपुत्रदं धनम् ॥ [हेम् १०१२]

२०.१४६ पूर्वोत्तरगतं देवं सुखदं धनदं वरम् ।  
पश्चिमे संगतं नन्दं नन्दनं कोशवर्धनम् ॥ [हेम् १०१२]

२०.१४७ जलवायुगतं हैमं हेमदं च भवेद् धनम् ।  
रक्षोवायुगतं काकम् उच्चाटं कुरुते धनम् ॥ [हेम् १०१२]

२०.१४८ अग्निवायुगतं दाहं दहनं कीर्तिवर्धनम् ।  
ईशदाहगतं पापं धनं तापकरं तथा ।

वायुदाहगतं तेजो रत्नहेमगजापहम् ॥ [हेम् १०१२]

२०.१४९ एवं लक्षणम् आश्रित्य कर्तव्यारामवाटिका ।  
शुभावहा सदा कर्तू राज्यायुःसुखकीर्तिदा ॥ [हेम् १०१२]

२०.१५० वैपरीत्ये सदा लोके बलं कर्तुर् भयापहम् ।  
नृपे राष्ट्रे जने दोषान् निहन्याद् विधिना शुभम् ॥ [हेम् १०१२]

२०.१५१ सरुद्रां कारयेद् द्वारीं गणनागसमन्विताम् ।  
जयं च विजयं कार्यं सुष्ठु कुर्यात् कुलाष्टकम् ॥ [हेम् १०१२]

२०.१५२ नागाख्यं हृदयं जप्त्वा प्रस्फुरत् स्थापने शुभम् ।  
श्येनाः शिवादिदेव्यश् च तर्पितव्याः पयःस्रजैः ।

वस्त्रैर् नानाविधैर् गन्धैः फलधूपगुडादिभिः ॥ [हेम् १०१२–१३]

२०.१५३ कार्यो महोत्सवो द्वार्यां पालीबन्धदृढार्थिभिः ।  
दानं देयं सदा शक्र नृपराष्ट्रसुखावहम् ॥ [हेम् १०१३]

२०.१५४ गोदानं भूमिदानं च कन्यादानं सुरोत्तम ।  
द्वारीबन्धे प्रदातव्यम् एकं कोटिगुणं भवेत् ॥ [हेम् १०१३]

२०.१५५ गजाश्वरथदानं च अन्नदानं प्रयत्नतः ।  
द्वारीबन्धे प्रदातव्यं सर्वं कोटिगुणं भवेत् ॥ [हेम् १०१३]

२०.१५६ गोमेधे नरमेधे च हयमेधे तथा मखे ।  
पुण्यं यज् जायते शक्र द्वारीबन्धे ततो ऽधिकम् ॥ [हेम् १०१३]

२०.१५७ वापीकूपतडागानि देवतायतनानि च ।  
एतानि पूर्तधर्मेषु शुभानि फलदानि च ॥ [हेम् १०१३]

२०.१५८ दीनान्धमूकभीरूणां दानं देयं यथाविधि ।  
एकं कोटिगुणं पुण्यं जायते नात्र संशयः ॥ [हेम् १०१३]

२०.१५९ एतत् ते कथितं शक्र द्वारीबन्धस्य यत् फलम् ।  
प्रादुर्भावं तु देवीनां क्षेपान् माहात्म्यकीर्तनात् ॥ [हेम् १०१३]

२०.१६० शिवदूत्यास् तथा सम्यक् प्रादुर्भावं च मङ्गलम् ।  
यः शृणोति नरः सम्यक् सर्वपुण्यफलं लभेत् ॥ [हेम् १०१३]

२०.१६१ कूपारामतडागादि प्रपाद्य् अग्निप्रतिश्रयम् ।  
सर्वेशाधिष्ठितं वत्स अनन्तफलदायकम् ॥ [हेम् १०१३]

२०.१६२ यः कुर्याद् द्वारिबन्धानां तडागानां शतं तथा ।  
सर्वेश्वरजलं कृत्वा लभेत् पुण्यं ततो ऽधिकम् ॥ [हेम् १०१३]

२०.१६३ शिवः सूर्यहरिब्रह्मसंयुक्तः सर्वकामदः ।  
आद्या मूर्तिः परा ह्य् एषा व्यापिनी मन्त्रतन्त्रगा ॥ [हेम् १०१३]

२०.१६४ सर्वेशं सर्वदैवत्यं ब्रह्माद्यैः परिवारितम् ।  
स्थापितं जायते शक्र सर्वाघभयनाशनम् ॥ [हेम् १०१४]

तथा

२०.१६५ विजलं नैव कर्तव्यं मठारामविवर्जितम् ।  
सर्वेशं विघ्नदं कर्तुं नृपलोकभयावहम् ॥ [हेम् ६६८]

२०.१६६ तस्माच् चादौ जलं कार्यम् आरामं वाटिका तथा ।  
मठं देवालयं पश्चाद् याम्यरक्षोगतं शुभम् ।

कूपारामं यथाशस्तं कर्तुर् लोके प्रजायते ॥ [हेम् १००३]

२०.१६७ तथा कुर्यात् सुरश्रेष्ठ यथा शोभा दृढा भवेत् ।  
पूर्वाम् आश्रित्य कर्तव्यं तस्योत्तरपदे ऽपि वा ॥ [हेम् १००३]

तथा

२०.१६८ न पूर्वाद् व्यत्ययं कुर्यान् मठं देवालयं गृहात् ।  
कृतं भयप्रदं लोके यथा रक्षोग्निगं जलम् ।

वायव्यं चापि देवस्य भयदं भवते कृतम् ॥ [हेम् १००३]

२०.१६९ कूपं पञ्चकराद् ऊर्ध्वं यावद् वर्गं तदुद्भवम् ।  
वापी दण्डद्वयाद् ऊर्ध्वं दशवर्गा नृपोत्तमैः ।

कर्तव्या सर्वतोत्तारा द्वित्रिश् चैकपथाथ वा ॥ [हेम् १००४]

२०.१७० विन्यासं भद्रकं चान्यैर् वृत्ता वा चायता तथा ।  
त्र्यश्रा वा चार्धचन्द्रा वा धनुषा वा ध्रुवाकृती ॥ [हेम् १००४]

२०.१७१ कर्तव्या द्रव्यकारा तु गोपथा सर्वकामदा ।  
वेदाष्टमध्यगोत्सारा करसार्धा यथा भवेत् ॥ [हेम् १००४]

२०.१७२ कूपो वा शैलयष्टी वा देया नेमी यथा दृढा ।  
भवने काष्ठपाषाण ऊर्ध्वपीठसमुच्छ्रया ॥ [हेम् १००४]

२०.१७३ सुबद्धा तोरणोपेता गणनाथगृहान्विता ।  
नागयक्षगृहैर् देव्या भूषिता क्रीडनाकुला ।

वापी भद्रा सुरश्रेष्ठ सर्वकामप्रदा नृणाम् ॥ [हेम् १००४]

२०.१७४ भद्रा पद्मा श्रिता कान्ता विजया मङ्गला तथा ।  
प्रपायोक्त्री भवेद् वापी नृपादीनां शुभावहा ॥ [हेम् १००४]

२०.१७५ वृत्तायताश् चतुरस्रा वाप्यः साधारणा मताः ।  
शेषा काम्याधिकारेण कूपो वृत्तः सुखावहः ॥ [हेम् १००४]

२०.१७६ प्रतिपादकरैर् देया उत्साराश् चाङ्गुलैः शुभाः ।  
न देवाद् अधिकं कूपं कुर्याच् छक्र कदाचन ॥

तथा

२०.१७७ सप्त गङ्गा हि वरदं शूलोद्यतकरं वरं ।  
याम्ये कल्पतरुर् ब्रह्मा वामतस् तु जनार्दनः ॥

२०.१७८ सूर्यश् चाग्रे स्फुरत्तेजाः पादान्तस्थित ऊर्ध्वगः ।  
स्वरूपाकृतिभागस्थां कृत्वा जपति वै हरिम् ॥

२०.१७९ तदा पापेन संत्यक्तो दिवं भोक्ष्यति चामृतम् ।  
तच् च रूपं सुरेन्द्राद्या नागा यक्षा ग्रहोरगाः ।

पूजयन्तो भविष्यन्ति विगताघगदा नराः ॥

२०.१८० प्रासादमण्डपगृहे मठे चित्रशिलातले ।  
मण्डपे पट्टशालायां सर्वेशं पूजयन्ति ये ॥ [हेम् ६६८]

२०.१८१ सारामं तु जलोपेतं मठं भूमित्रयोच्छ्रितम् ।  
शान्तिधामाग्निव्याख्यानविद्याकोशजपादिभिः ।

युक्तं देवाय दातव्यं सर्वकामप्रदायकम् ॥ [हेम् ६६८]

२०.१८२ महापापादिरोगादिशमनं भूमलापहम् ।  
राज्यायुःशुभसौभाग्यवर्धनं कीर्तिवर्धनम् ॥ [हेम् ६६८]

तथा

२०.१८३ विजलं नैव कुर्वीत मठारामविवर्जितम् ।  
सर्वेशं विघ्नदं कर्तुर् नृपलोकभयप्रदम् ॥ [हेम् ६६८]

तथा

२०.१८४ देवायतनकोटिं यः कुर्याद् धेमाण्डभूषणम् ।  
एकं सर्वेश्वरं धाम कृतं तस्याधिकं फलम् ॥ [हेम् ६६८]

२०.१८५ गङ्गोदकेन यत् पुण्यं स्नापनात् परिकीर्तितम् ।  
तत् पुण्यं तैर् जलैः स्नाप्य तम् ऐशानीं गतिं लभेत् ॥ [हेम् ६६८]



## २१ वृक्षप्रतिष्ठा
अथ वृक्षप्रतिष्ठा

तत्र देवीपुराणे

ब्रह्मोवाच

२१.१ अनूपे सजले स्थाने पुमान् दैवे ऽथ वा जले ।  
आरामं रोपयेत् प्राज्ञो विधिदृष्टेन कर्मणा ॥ [हेम् १०४४]

इअनूपे ऽतिस्निग्धे । सजले जलाशयसहिते ।

२१.२ कालं देशं तथा पात्रं बीजं बीजक्रियाविधिः ।  
तथा फलेन संसृष्टम् एवम् आरोपितं भवेत् ॥ [हेम् १०४४–४५]

२१.३ फलपुष्पविशुद्धस्य विशुद्धं सर्वसंस्कृतम् ।  
धर्मकामार्थमोक्षादिसाधने हन्यते ऽन्यथा ॥ [हेम् १०४५]

२१.४ विधिव्यत्ययबीजादिदूषिते भूपरिग्रहे ।  
कूलादिभिः सुरश्रेष्ठ यजमानो विनश्यति ॥ [हेम् १०४५]

पात्रं बीजवापेय आचार्यः । बीजक्रियाविधिः अङ्कुरजननसमर्थबीजकरण-प्रकारः । विधिव्यत्ययो विधेर् अन्यथाकरणम् । कूलादिभिर् नदीकूलादिभिः ।

२१.५ आरामं सहकारादेर् न शुद्धं कारयेत् क्वचित् ।  
चिताज्वलनसंलग्ने चितिवल्मीकदूषिते ।

सहकारवनं कृत्वा याति कर्ता यमालयम् ॥ [हेम् १०४५]

२१.६ गृहात् पुरो ऽथ वा तात स्थिते संरोपिते तथा ।  
प्रतिपक्षं भवेत् तत्र छिन्द्याद् वा हितम् इच्छता ॥ [हेम् १०४५]

२१.७ अश्वत्थवटप्लक्षादि औदुम्बर्यो विदिक्स्थिताः ।  
जगतो भयदा यस्मात् तस्मात् तांश् छेदयेन् मुने ॥ [हेम् १०४५]

२१.८ रोपयेद् बिल्ववीराम्रकपित्थकपिलार्जुनान् ।  
दाडिमीबीजपूरं च उदगाद्यां द्रुमान् पुरे ॥ [हेम् १०४५]

२१.९ प्लक्षाः प्राच्यां सदा रोप्याः शाकाशनसधन्वनाः ।  
कदम्बो वायवे तालो बिल्वाशोकौ च सर्वगौ ॥ [हेम् १०४५]

वीरो भल्लातकवृक्षः । कपिला शिंशपा । कपित्थः प्रसिद्धः दाडिमी च । आशनो बीजकः । वायवे वायुदिग्भागे ।

२१.१० मयन्दीमाधवीरम्भाः क्रीडास्थाने निवेशयेत् ।  
जातीनेपालिकाकुन्दतगरा गन्धमल्लिकाः ।

शुभाय कथितास् तात व्यत्ययाद् भयदा यतः ॥ [हेम् १०४६]

२१.११ पूर्वेण शुभम् आरामं तथा चोत्तरतो ऽथ वा ।  
पश्चिमे धनदं प्रोक्तं वायव्यां कीर्तिवर्धनम् ॥ [हेम् १०४६]

२१.१२ न कुर्युर् याम्यनैरृत्ये आग्नेये च शुभार्थिनः ।  
अन्यथा कलहोद्वेगं मृत्युं वा लभते कृते ॥ [हेम् १०४६]

२१.१३ तस्माद् राज्यायुःशुभदं पुत्रसंततिवर्धनम् ।  
पश्चिमोत्तरपूर्वेण आरामं जायते शुभम् ॥ [हेम् १०४६]

२१.१४ अथ वारामजान् दोषान् चामुण्डा शमयेत् कृतान् ।  
महाभयं महालक्ष्मीर् ग्रहकृत्यं यथोत्थितम् ॥ [हेम् १०४६]

ग्रहकृत्यं ग्रहपीडा ।

२१.१५ पुष्पपत्त्रफलानां च रजोरेणुसमाः समाः ।  
कर्ता देवसभावासं विधौ यात्य् अविधाव् अधः ॥ [हेम् १०४६]

अथ वृक्षरोपणविधिः

२१.१६ एवं यथोदितां भूमिं शुद्धां प्लवसमोदिताम् ।  
परिगृह्य यजेद् देवं धनपालं शिखिध्वजम् ।

सोमं च नागराजं च ततः कुर्यात् परिग्रहम् ॥ [हेम् १०४६]

२१.१७ यद् बीजं मन्त्ररहितं गर्भाधानादिवर्जितम् ।  
वापितं सहकारादि यद् बीजं मन्त्रवर्जितम् ।

तज् जातं चापकाराय यथा जायेत वै क्रतुः ॥ [हेम् १०४६]

२१.१८ शङ्करायेति मन्त्रेण इन्द्र एहीति मन्त्रवित् ।  
त्र्यम्बकेन तु राजेन्द्र बीजं भवति शोभनम् ॥ [हेम् १०४६–४७]

२१.१९ अविधौ कूपवाप्यादिखननोत्सर्गणं च यत् ।  
कुर्वन्ति सहकारादिरोपणं तु नराधमाः ।

फलं तेषां लभन्ते न इह चान्ते अधोगतिम् ॥ [हेम् १०४७]

२१.२० ये शूद्राः शूद्रविधिना कुर्वन्ति च न रोपणम् ।  
त आत्मनृपलोकानां महासंशयकारकाः ॥ [हेम् १०४७]

२१.२१ कूपारामतडागादि प्रपावापीप्रतिश्रयम् ।  
सर्वेशाधिष्ठितं वत्स अनन्तफलदायकम् ।

वृक्षान् पञ्च समारोप्य शिवधाम प्रपद्यते ॥ [हेम् १०४७]

२१.२२ ये च पापा दुराचाराः श्रीतरुछेदकारिणः ।  
ते ऽप्य् अवीच्यादिनरके पच्यन्ते ब्रह्मणो दिनम् ।

मृतास् ते जीवमानास् तु ब्रह्मघ्नाः कीर्तिता भुवि ॥ [हेम् १०४७]

२१.२३ तस्मिन् देशे भयं नित्यं राजानो न चिरायुषः ।  
न च नन्दत्य् अयं लोको यत्र श्रीवृक्षछेदनम् ॥ [हेम् १०४७]

नन्दिपुराणे

२१.२४ क्रीडारामं तु यः कुर्याद् उद्यानं पुष्पसंकुलम् ।  
तोयाश्रयसमायुक्तं गुप्तं फलसमृद्धिमत् ।

स गच्छेच् छङ्करपुरं वसेत् तत्र युगत्रयम् ॥ [हेम् १०४१]

२१.२५ मार्गे वृक्षं तु यो दद्याच् छायाविटपसंकुलम् ।  
स कल्पतरुखण्डेषु महेन्द्रोद्यानवेश्मसु ।

विनोद्यते ऽप्सरोबृन्दैर् देववच् च युगार्बुदम् ॥ [हेम् १०३३]

२१.२६ फलवृक्षं च यो दद्याद् धर्मम् उद्दिश्य मानवः ।  
स सर्वकामतृप्तात्मा गच्छेद् वरुणमन्दिरम् ॥ [हेम् १०३४]

स्कन्दपुराणे

२१.२७ यस् तु वृक्षं प्रकुरुते छायापुष्पफलोपगम् ।  
पथि देव्या नरः पापात् संतारयति वै पितॄन् ॥ [हेम् १०३३]

२१.२८ तथैव दत्त्वा विप्रेभ्यो निष्क्रीणाति च तत् पुनः ।  
यावत् फलानि पुष्पाणि उपयुञ्जन्ति देहिनः ।

तावद् वर्षसहस्राणि संतारयति वै पितॄन् ॥

महाभारते

२१.२९ स्थावराणां च भूतानां जातयः षट् प्रकीर्तिताः ।  
वृक्षगुल्मलतावल्ल्यस् त्वक्सारास् तृणजातयः ॥ [म्भ् १३.९९.२३, हेम् १०२९]

२१.३० एतास् तु जात्यो वृक्षाणां तथारोपे गुणास् त्व् इमे ।  
कीर्तिश् च मानुषे लोके प्रेत्य चैव शुभं फलम् ॥ [म्भ् १३.९९.२४, हेम् १०२९–३०]

२१.३१ अतीतानागतौ चोभौ पितृवंशौ च भारत ।  
तारयेद् वृक्षरोपी च तस्माद् वृक्षान् प्ररोपयेत् ॥ [म्भ् १३.९९.२६, हेम् १०३०]

मत्स्यपुराणे

सूत उवाच

२१.३२ पादपानां विधिं वक्ष्ये तथैवोद्यानभूमिषु ।  
तडागविधिवत् सर्वम् आसाद्य जगतीश्वर ॥ [म्प् ५९.३, हेम् १०४८]

२१.३३ ऋत्विङ्मण्डपसंभारम् आचार्यश् चापि तादृशः ।  
पूजयेद् ब्राह्मणांस् तद्वद् धेमवस्त्रानुलेपनैः ॥ [म्प् ५९.४, हेम् १०४८]

२१.३४ सर्वौषध्युदकैः सिक्तान् पिष्टातकविभूषितान् ।  
वृक्षान् माल्यैर् अलंकृत्य वासोभिर् अभिवेष्टयेत् ॥ [म्प् ५९.५, हेम् १०४८]

२१.३५ सूच्या सौवर्णया कार्यं सर्वेषां कर्णवेधनम् ।  
अञ्जनं चापि दातव्यं तद्वद् धेमशलाकया ॥ [म्प् ५९.६, हेम् १०४८]

२१.३६ फलानि सप्त चाष्टौ वा कालधौतानि कारयेत् ।  
प्रत्येकं सर्ववृक्षाणां वेद्यां तान्य् अधिवासयेत् ॥ [म्प् ५९.७, हेम् १०४८]

२१.३७ धूपो ऽत्र गुग्गुलुः श्रेष्ठस् ताम्रपात्रैर् अलंकृतान् ।  
सर्वधान्यस्थितान् कृत्वा वस्त्रगन्धानुलेपनैः ॥ [म्प् ५९.८, हेम् १०४८]

३८कुम्भान् सर्वेषु वृक्षेषु स्थापयित्वा नरेश्वरः ।  
सहिरण्यान् अशेषांस् तान् कृत्वा बलिनिवेदनम् ॥ [म्प् ५९.९, हेम् १०४८]

२१.३९ यथावल् लोकपालानाम् इन्द्रादीनां विधानतः ।  
वनस्पतेश् च विद्वद्भिर् होमः कार्यो द्विजातिभिः ॥ [म्प् ५९.१०, हेम् १०४८]

२१.४० ततः शुक्लाम्बरधरां सौवर्णकृतभूषणाम् ।  
सकांस्यदोहां सौवर्णशृङ्गाभ्याम् अतिशालिनीम् ।

पयस्विनीं वृक्षमध्याद् उत्सृजेद् गाम् उदङ्मुखीम् ॥ [म्प् ५९.११, हेम् १०४८]

२१.४१ ततो ऽभिषेकमन्त्रेण वाद्यमङ्गलगीतकैः ।  
ऋग्यजुःसाममन्त्रैश् च वारुणैर् अभितस् तदा ।

तैर् एव कुम्भैः स्नपनं कुर्युर् ब्राह्मणपुंगवाः ॥ [म्प् ५९.१२, हेम् १०४९]

२१.४२ स्नातः शुक्लाम्बरधरो यजमानो ऽपि पूजयेत् ।  
गोभिर् विभवतः सर्वान् ऋत्विजस् तान् समाहितः ॥ [म्प् ५९.१३, हेम् १०४९]

२१.४३ हेमसूत्रैः सकटकैर् अङ्गुलीयैः पवित्रकैः ।  
वासोभिः शयनीयैश् च तथोपस्करपादुकैः ॥ [म्प् ५९.१४, हेम् १०४९]

२१.४४ क्षीराभिषेचनं दद्युर् यावद् दिनचतुष्टयम् ।  
होमश् च सर्पिषा कार्यो यवैः कृष्णतिलैस् तथा ॥ [म्प् ५९.१४–१५, हेम् १०४९]

२१.४५ पलाशसमिधः शस्ताश् चतुर्थे ऽह्नि तथोत्सवः ।  
दक्षिणा च पुनस् तद्वद् देया तत्रापि शक्तितः ॥ [म्प् ५९.१५, हेम् १०४९]

२१.४६ यद् यद् इष्टतमं किंचित् तत् तद् दद्याद् अमत्सरः ।  
आचार्ये द्विगुणं दत्त्वा प्रणिपत्य विसर्जयेत् ॥ [म्प् ५९.१६, हेम् १०४९]

२१.४७ अनेन विधिना यस् तु कुर्याद् वृक्षोत्सवं बुधः ।  
सर्वान् कामान् अवाप्नोति पदं चानन्तम् अश्नुते ॥ [म्प् ५९.१७, हेम् १०४९]

२१.४८ यश् चैकम् अपि राजेन्द्र वृक्षं संस्थापयेन् नरः ।  
सो ऽपि स्वर्गे वसेद् राजन् यावद् इन्द्रायुतत्रयम् ॥ [म्प् ५९.१८, हेम् १०४९]

२१.४९ भूतान् भव्यांश् च मनुजांस् तारयेद् रोमसंमितान् ।  
परमां सिद्धिम् आप्नोति पुनरावृत्तिदुर्लभाम् ॥ [म्प् ५९.१९, हेम् १०४९]

पद्मपुराणे

२१.५० अपुत्रस्य च पुत्रत्वं पादपा इह कुर्वते ।  
यच्छन्ति रोपकेभ्यस् ते सत्तीर्थे तर्पणादिकम् ॥ [प्प् २८.२२–२३, हेम् १०३०]

सत्तीर्थे तर्पणादिकं सत्तीर्थे पुत्रकृततर्पणादिजन्यं तृप्त्यादिफलं रोपकस्य प्रयच्छन्तीत्य् अर्थः ।

२१.५१ प्रयत्नेनापि राजेन्द्र पिप्पलारोपणं कुरु ।  
स ते पुत्रसहस्राणाम् एक एव करिष्यति ॥ [प्प् २८.२३–२४, हेम् १०३०]

पुत्रसहस्राणां कर्तव्यम् इति शेषः ।

२१.५२ धनी चाश्वत्थवृक्षेण ह्य् अशोकः शोकनाशनः ।  
प्लक्षो यज्ञप्रदः प्रोक्तश् चिञ्चा त्व् आयुःप्रदा स्मृता ॥ [प्प् २८.२४–२५, हेम् १०३१]

२१.५३ जम्बुकी कन्यदा प्रोक्ता भार्यादा दाडिमी तथा । [प्प् २८.२५, हेम् १०३१]  
चिञ्चा अम्लिका ।

२१.५४ अरलू रोगनाशाय पलाशो ब्रह्मदस् तथा ॥ [प्प् २८.२६, हेम् १०३१]  
२१.५५ प्रेतत्वं जायते पुंसो रोपयेद् यो विभीतकम् ।  
अङ्कोल्ले कुलवृद्धिः स्यात् खदिरे चाप्य् अरोगता ॥ [प्प् २८.२६–२७, हेम् १०३१]

२१.५६ निम्बप्ररोपको यस् तु तस्य तुष्टो दिवाकरः ।  
श्रीवृक्षे शङ्करो देवः पाटलायां तु पार्वती ॥ [प्प् २८.२७–२८, हेम् १०३१]

२१.५७ शिंशपायाम् अप्सरसः कुन्दे गन्धर्वसत्तमाः ।  
तिन्तिडीके दासवर्गो बकुलो दस्युदस् तथा ॥ [प्प् २८.२८–२९, हेम् १०३१]

श्रीवृक्षो बिल्वः । तिन्तिडीको वृक्षाम्लः ।

२१.५८ पण्यस्त्रीदायकश् चैव चन्दनः पनसस् तथा ।  
सौभाग्यदश् चम्पकश् च करीरः पारदारिकः ॥ [प्प् २८.२९–३०, हेम् १०३१]

२१.५९ अपत्यनाशकस् तालो नान्दीशः कुलवर्धनः ।  
बहुभार्या नारिकेली द्राक्षा सर्वाङ्गसुन्दरी ।

रतिप्रदा तथा कोली मोचकी शत्रुनाशिनी ॥ [प्प् २८.३०–३१, हेम् १०३१]

मोचकी शाल्मलिः ।

२१.६० इत्य् आदयस् तथान्ये च ये नोक्तास् ते ऽपि दायकाः ।  
प्रतिष्ठां ते गमिष्यन्ति ये नरा वृक्षदायकाः ॥ [प्प् २८.३२, हेम् १०३१]

नन्दिपुराणे

२१.६ १तरुपुत्रं तु यः कुर्याद् विधिवद् वह्निसंनिधौ ।  
स महापातकैर् युक्तः समुद्धृत्य कुलत्रयम् ।

नरकेभ्यो नरो याति प्रजापतिपुरं शुभम् ॥ [हेम् १०५०]

स्कन्दपुराणे

२१.६२ महादेवो महादेवीम् इदं वचनम् अब्रवीत् ।  
शृणुष्व येन विधिना गृह्यते ऽवनिजः सुतः ॥ [हेम् १०५०]

अवनिजो वृक्षः ।

२१.६३ स्वपुत्रार्थं भूमिरुहं ग्रहीष्यामीति पार्वति ।  
सोपवासा भवेन् नारी शुचिचित्ता शुचिव्रता ॥ [हेम् १०५०]

२१.६४ ततः शतसहस्रांशाव् अस्तशृङ्गगते रवौ ।  
विप्रान् आमन्त्रयेद् रात्रौ पावनान् वेदवादिनः ॥ [हेम् १०५०]

२१.६५ विप्रान् आमन्त्रयित्वा तु शुचिवस्त्रा शुचिव्रता ।  
शयीत सनमस्कारा सदर्भां भूमिम् आश्रिता ॥ [हेम् १०५१]

२१.६६ गमयित्वा तथा रात्रिं सवितर्य् उदिते ऽपि च ।  
भक्ष्यभोज्यं समादाय व्रजेद् यत्र भवेत् तरुः ॥ [हेम् १०५१]

२१.६७ ततस् तं स्थापयित्वा तु सातपत्रं सभूषणम् ।  
तरुं तं तरुणीकृत्य ततश् छायानुगामिनम् ॥ [हेम् १०५१]

२१.६८ यथोपपन्नम् अन्नं तान् भोजयित्वा द्विजोत्तमान् ।  
पुण्याहं कारयित्वा तु ऋत्विजाप्य् अथ वात्मना ॥ [हेम् १०५१]

२१.६९ तृप्तानां ब्राह्मणानां वै तत्त्वेनाकृतम् आत्मना ।  
निवेद्य कृतम् उद्दिश्य सद्भावेन परेण हि ॥ [हेम् १०५१]

२१.७० अपुत्राणं हि भगवन् पुत्रप्रकृतकं तरुम् ।  
ग्रहीष्यामि महामात्रं कर्तुम् अर्हत सत्तमाः ॥ [हेम् १०५१]

पुत्रप्रकृतकं पुत्रसदृशम् ।

२१.७१ ततस् तैर् अप्य् अनुज्ञातं तं तरुं तरुणायुषि ।  
भूमिदेवसमक्षं वै गृह्णीयात् तनयं प्रिये ॥ [हेम् १०५१]

तरुणायुषि वर्तमानम् इति शेषः । भूमिदेवसमक्षं ब्राह्मणाग्रतः ।

२१.७२ गृहीतो विधिनानेन सुभ्रु भूमिरुहात्मजः ।  
सुभगे सुखाय भवति विपरीते तु दुःखदः ॥ [हेम् १०५१]

२१.७३ सत्पुत्राणां शतं चापि पीनश्रोणिपयोधरे ।  
एको ऽपि भूरुहः श्रेष्ठः पुत्रत्वे कल्पितः शुभः ॥ [हेम् १०५१]

मत्स्यपुराणे

२१.७४ दशकूपसमा वापी दशवापीसमो ह्रदः ।  
दशह्रदसमः पुत्रो दशपुत्रसमो द्रुमः ॥ [म्प् १५४.५१२, हेम् १०५०]



## २२.१ अश्रयदानम्


**२२.१ अथाश्रयदानम्**

तत्र कालिकापुराणे

२२.१.१ शङ्करात् परमं नान्यद् अतस् तस्मै विकल्प्य च ।  
यतीनाम् आश्रयं वापि कृत्वा पक्वेष्टकामयम् ॥ [हेम् ६६५]

विकल्प्य संकल्प्य ।

२२.१.२ सुशालं चारुनिर्वासं परिवारसमन्वितम् ।  
व्याख्यामण्डपसंयुक्तम् आसनैर् विविधैस् तथा ।

पुष्पोद्यानसमायुक्तं सोदकं शङ्करालये ॥ [हेम् ६६५]

२२.१.३ ग्रामं दीपेन्धनाद्यर्थं प्रेष्याणां चैव चेतने ।  
कौपीनोपानहाद्यर्थम् आश्रये ऽपि नियोजयेत् ॥ [हेम् ६६५]

२२.१.४ ततो ऽभ्यर्च्य यतीन् भक्त्या भोजयित्वा विशेषतः ।  
वस्त्रैश् चैव प्रपूज्येशं भक्त्या तेभ्यो निवेदयेत् ॥ [हेम् ६६५]

२२.१.५ अनेनाश्रयदानेन सर्वकामयुतो नरः ।  
भुक्त्वा त्व् अमरलोकानां भोगान् गच्छेत् तदालयम् ॥ [हेम् ६६६]

तदालयं शङ्करालयम् ।

## २२.२ प्रतिश्रयदानम् 
अथ प्रतिश्रयदानम् 

तत्र देवीपुराणे

शक्र उवाच

२२.२.१ पुरस्य पश्चिमे भागे दक्षिणे चोत्तरे तथा ।  
पूर्वे वा मध्यतो वापि ये कुर्वन्ति प्रतिश्रयम् ॥ [हेम् ६७३]

२२.२.२ देवतास् तत्र काः स्थाप्याः का न स्थाप्या द्विजोत्तम ।  
दिग्विभागगता ब्रूहि स भवेद् येन शान्तिदः ॥ [हेम् ६७३]

ब्रह्मोवाच

२२.२.३ दक्षिणोत्तरपूर्वेण पश्चिमेन सुरेश्वर ।  
अथ मध्यगतः शक्र कार्यो यत्नात् प्रतिश्रयः ॥ [हेम् ६७३]

२२.२.४ यत्र श्रान्ताश् च खिन्नाश् च विश्राम्यन्ति द्विजातयः ।  
प्रतिश्रयस्य कर्तारः स्वर्गे तिष्ठन्ति ते चिरम् ॥ [हेम् ६७४]

२२.२.५ तस्मात् प्रतिश्रयः कार्यो दृष्टादृष्टफलार्थिभिः ।  
देवताधिष्ठितः शक्र सर्वसौख्यप्रदो भवेत् ॥ [हेम् ६७४]

२२.२.६ देवतानां त्रयं प्रोक्तं चतुर्थो नोपपद्यते ।  
महिषघ्नीं तथा यक्षं नायकं चात्र कारयेत् ॥ [हेम् ६७४]

२२.२.७ महिषघ्नी भवेन् मध्ये ज्येष्ठस्थाने न चान्यथा ।  
वामतो नायकः कार्यो दक्षिणे यक्षराट् तथा ॥ [हेम् ६७४]

२२.२.८ अथ वा दिग्गताः कार्यास् तत्रापि कथयामि ते ।  
यद् द्वारं संमुखं तस्य देवीं तत्र प्रतिष्ठयेत् ।

न यक्षं नायकं कार्यं द्वाराभ्यां मध्यतः स्थितम् ॥ [हेम् ६७४]

इति श्रीभट्टहृदयधरात्मजमहासान्धिविग्रहिकभट्टश्रीमल्लक्ष्मीधरविरचिते कृत्यकल्पतरौ दानकाण्डं समाप्तम् ॥
