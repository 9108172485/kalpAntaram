+++
title = "२ साम्प्रयोगिकम्"

+++
ग्रन्थः २ साम्प्रयोगिकं द्वितीयम् अधिकरणम्


**************************************************************************  

## १
प्रथमो ऽध्यायः  

### ६  रतावस्थापन-प्रकरणम्

शशो वृषो ऽश्व इति लिङ्गतो नायक-विशेषाः। नायिका पुनर् मृगी बडवा हस्तिनी चेति।   ॥२।१।१॥  
तत्र स-दृश-सम्प्रयोगे सम-रतानि त्रीणि।   ॥२।१।२॥  
विपर्ययेण वि-षमाणि षट्। वि-षमेष्व् अपि पुरुषाधिक्यं चेद् अन्-अन्तर-सम्प्रयोगे द्वे उच्च-रते। व्यवहितम् एकम् उच्च-तर-रतम्। विपर्यये पुनर् द्वे नीच-रते। व्यवहितम् एकं नीच-तर-रतं च। तेषु समानि श्रेष्ठानि। तर-शब्दाङ्किते द्वे कनिष्ठे। शेषाणि मध्यमानि।   ॥२।१।३॥  
साम्ये ऽप्य् उच्चाङ्कं नीचाङ्काज् ज्यायः। इति प्रमाणतो नव-रतानि।   ॥२।१।४॥  
यस्य सम्प्रयोग-काले प्रीतिर् उदासीना वीर्यम् अल्पं क्षतानि च न सहते स मन्द-वेगः।   ॥२।१।५॥  
तद्-विपर्ययौ मध्यम-चण्ड-वेगौ भवतः। तथा नायिकापि।   ॥२।१।६॥  
तत्रापि प्रमाणवद् एव नव-रतानि।   ॥२।१।७॥  
तद्वत् कालतो ऽपि शीघ्र-मध्य-चिर-काला नायकाः।   ॥२।१।८॥  
तत्र स्त्रियां विवादः।   ॥२।१।९॥  
न स्त्री पुरुषवद् एव भावम् अधिगच्छति।   ॥२।१।१०॥  
सातत्यात् त्व् अस्याः पुरुषेण कण्डूतिर् अपनुद्यते।   ॥२।१।११॥  
सा पुनर् आभिमानिकेन सुखेन संसृष्टा रसान्तरं जनयति तस्मिन् सुख-बुद्धिर् अस्याः।   ॥२।१।१२॥  
पुरुष-प्रतीतेश् चान्-अभिज्ञत्वात् कथं ते सुखम् इति प्रष्टुम् अ-शक्यत्वात्।   ॥२।१।१३॥  
कथम् एतद् उपलभ्यत इति चेत् पुरुषो हि रतिम् अधिगम्य स्वेच्छया विरमति न स्त्रियम् अपेक्षते न त्व् एवं स्त्रीत्य् औद्दालिकः।   ॥२।१।१४॥  
तत्रैतत् स्यात् चिर-वेगे नायके स्त्रियो ऽनुरज्यन्ते शीघ्र-वेगस्य भावम् अन्-आसाद्यावसाने ऽभ्यसूयिन्यो भवन्ति। तत् सर्वं भाव-प्राप्तेर् अ-प्राप्तेश् च लक्षणम्।   ॥२।१।१५॥  
तच् च न। कण्डूति-प्रतीकारो ऽपि हि दीर्घ-कालं प्रिय इति। एतद् उपपद्यत एव। तस्मात् सन्दिग्धत्वाद् अ-लक्षणम् इति।   ॥२।१।१६॥  
संयोगे योषितः पुंसा कण्डूतिर् अपनुद्यते। तच् चाभिमान-संसृष्टं सुखम् इत्य् अभिधीयते॥   ॥२।१।१७व्॥  
सातत्याद् युवतिर् आरम्भात् प्रभृति भावम् अधिगच्छति। पुरुषः पुनर् अन्त एव। एतद् उपपन्नतरम्। न ह्य् अ-सत्यां भाव-प्राप्तौ गर्भ-सम्भव इति बाभ्रवीयाः।   ॥२।१।१८॥  
तत्रापि ताव् एवाशङ्का-परिहारौ भूयः।   ॥२।१।१९॥  
तत्रैतत् स्यात् ण् सातत्येन रस-प्राप्ताव् आरम्भ-काले मध्यस्थ-चित्तता नाति-सहिष्णुता च। ततः क्रमेणाधिको राग-योगः शरीरे निर्-अपेक्षत्वम् अन्ते च विरामाभीप्सेत्य् एतद् उपपन्नम् इति।   ॥२।१।२०॥  
तच् च न। सामान्ये ऽपि भ्रान्ति-संस्कारे कुलाल-चक्रस्य भ्रमरकस्य वा भ्रान्ताव् एव वर्तमानस्य प्रारम्भे मन्द-वेगता ततश् च क्रमेण पूरणं वेगस्येत्य् उपपद्यते। धातु-क्षयाच् च विरामाभीप्सेति। तस्माद् अन्-आक्षेपः।   ॥२।१।२१॥  
सुरतान्ते सुखं पुंसां स्त्रीणां तु सततं सुखम्। धातु-क्षय-निमित्ता च विरामेच्छोपजायते॥   ॥२।१।२२व्॥  
तस्मात् पुरुषवद् एव योषितो ऽपि रस-व्यक्तिर् द्रष्टव्या।   ॥२।१।२३॥  
कथं हि समानायाम् एवाकृताव् एकार्थम् अभिप्रपन्नयोः कार्य-वैलक्षण्यं स्यात्।   ॥२।१।२४॥  
उपाय-वैलक्षण्याद् अभिमान-वैलक्षण्याच् च।   ॥२।१।२५॥  
कथम् उपाय-वैलक्षण्यं तु सर्गात्। कर्ता हि पुरुषो ऽधिकरणं युवतिः। अन्यथा हि कर्ता क्रियां प्रतिपद्यते ऽन्यथा चाधारः। तस्माच् चोपाय-वैलक्षण्यात् सर्गाद् अभिमान-वैलक्षण्यम् अपि भवति। अभियोक्ताहम् इति पुरुषो ऽनुरज्यते। अभियुक्ताहम् अनेनेति युवतिर् इति वात्स्यायनः।   ॥२।१।२६॥  
तत्रैतत् स्याद् उपाय-वैलक्षण्यवद् एव हि कार्य-वैलक्षण्यम् अपि कस्मान् न स्याद् इति। तच् च न। हेतुमद् उपाय-वैलक्षण्यम्। तत्र कर्त्र्-आधारयोर् भिन्न-लक्षणत्वाद् अ-हेतुमत्-कार्य-वैलक्षण्यम् अन्याय्यं स्यात्। आकृतेर् अ-भेदाद् इति।   ॥२।१।२७॥  
तत्रैतत् स्यात्। संहत्य कारकैर् एको ऽर्थो ऽभिनिर्वर्त्यते। पृथक् पृथक् स्वार्थ-साधकौ पुनर् इमौ तद् अ-युक्तम् इति।   ॥२।१।२८॥  
तच् च न। युगपद् अन्-एकार्थ-सिद्धिर् अपि दृश्यते। यथा मेषयोर् अभिघाते कपित्थयोर् भेदे मल्लयोर् युद्ध इति। न तत्र कारक-भेद इति चेद् इहापि न वस्तु-भेद इति। उपाय-वैलक्षण्यं तु सर्गाद् इति तद् अभिहितं पुरस्तात्। तेनोभयोर् अपि सदृशी सुख-प्रतिपत्तिर् इति।   ॥२।१।२९॥  
जातेर् अ-भेदाद् दम्पत्योः स-दृशम् सुखम् इष्यते। तस्मात् तथोपचर्या स्त्री यथाग्रे प्राप्नुयाद् रतिम्॥।२।१।३१ स-दृशत्वस्य सिद्धत्वात् काल-योगीन्य् अपि भावतो ऽपि कालतः प्रमाणवद् एव नव रतानि।   ॥२।१।३०व्॥  
रसो रतिः प्रीतिर् भावो रागो वेगः समाप्तिर् इति रति-पर्यायाः। सम्प्रयोगो रतं रहः शयनं मोहनं सुरत-पर्यायाः।   ॥२।१।३२॥  
प्रमाण-काल-भाव-जानां सम्प्रयोगानाम् एकैकस्य नव-विधत्वात् तेषां व्यतिकरे सुरत-सङ्ख्या न शक्यते कर्तुम्। अति-बहुत्वात्।   ॥२।१।३३॥  
तेषु तर्काद् उपचारान् प्रयोजयेद् इति वात्स्यायनः।   ॥२।१।३४॥  
प्रथम-रते चण्ड-वेगता शीघ्र-कालता च पुरुषस्य तद्-विपरीतम् उत्तरेषु। योषितः पुनर् एतद् एव विपरीतम्। आ धातु-क्षयात्।   ॥२।१।३५॥  
प्राक् च स्त्री-धातु-क्षयात् पुरुष-धातु-क्षय इति प्रायोवादः।   ॥२।१।३६॥  
मृदुत्वाद् उपमृद्यत्वान् निसर्गाच् चैव योषितः। प्राप्नुवन्त्य् आशु ताः प्रीतिम् इत्य् आचार्या व्यवस्थिताः॥   ॥२।१।३७व्॥  
एतावद् एव युक्तानां व्याख्यातं साम्प्रयोगिकम्। मन्दानाम् अवबोधार्थं विस्तरो ऽतः प्रवक्ष्यते((७))। ॥२।१।३८व्॥  



### ७ 

अभ्यासाद् अभिमानाच् च तथा सम्प्रत्ययाद् अपि। विषयेभ्यश् च तन्त्र-ज्ञाः प्रीतिम् आहुश् चतुर्-विधाम्॥   ॥२।१।३९व्॥  
शब्दादिभ्यो बहिर्-भूता या कर्माभ्यास-लक्षणा। प्रीतिः साभ्यासिकी ज्ञेया मृगयादिषु कर्मसु॥   ॥२।१।४०व्॥  
अन्-अभ्यस्तेष्व् अपि पुरा कर्मस्व् अ-विषयात्मिका। सङ्कल्पाज् जायते प्रीतिर् या सा स्याद् आभिमानिकी॥   ॥२।१।४१व्॥  
प्रकृतेर् या तृतीयस्याः स्त्रियाश् चैवोपरिष्टके। तेषु तेषु च विज्ञेया चुमबनादिषु कर्मसु॥   ॥२।१।४२व्॥  
नान्यो ऽयम् इति यत्र स्याद् अन्यस्मिन् प्रीति-कारणे। तन्त्र-ज्ञैः कथ्यते सापि प्रीतिः सम्प्रत्ययात्मिका॥   ॥२।१।४३व्॥  
प्रत्यक्षा लोकतः सिद्धा या प्रीतिर् विषयात्मिका। प्रधान-फलवत्त्वात् सा तद्-अर्थाश् चेतरा अपि॥   ॥२।१।४४व्॥  
प्रीतीर् एताः परामृश्य शास्त्रतः शास्त्र-लक्षणाः। यो यथा वर्तते भावस् तं तथैव प्रयोजयेत्((८))॥ ॥२।१।४५व्॥  

इति श्रीवात्यायनीये कामसूत्रे साम्प्रयोगिके द्वितीये ऽधिकरणे प्रमाण-काल-भावेभ्यो रतावस्थापनं प्रीति-विशेषा इति प्रथमो ऽध्यायः। आदितः षष्ठः((९))। ॥२।१च्॥  


**************************************************************************  

## २
द्वितीयो ऽध्यायः  

### ८  आलिङ्गन-विचार-प्रकरणम्

सम्प्रयोगाङ्गं चतुःषष्टिर् इत्य् आचक्षते। चतुःषष्टि-प्रकरणत्वात्।   ॥२।२।१॥  
शास्त्रम् एवेदं चतुःषष्टिर् इत्य् आचार्य-वादः।   ॥२।२।२॥  
कलानां चतुःषष्टित्वात् तासां च सम्प्रयोगाङ्ग-भूतत्वात् कला-समूहो वा चतुःषष्टिर् इति। ऋचां दशतयीनां च सञ्ज्ञितत्वात्। इहापि तद्-अर्थ-सम्बन्धात्। पञ्चाल-सम्बन्धाच् च बह्व्-ऋचैर् एषा पूजार्थं सञ्ज्ञा प्रवर्तिता इत्य् एके।   ॥२।२।३॥  
आलिङ्गन-चुम्बन-नख-च्छेद्य-दशन-च्छेद्य-संवेशन-सीत्-कृत-पुरुषायितौपरिष्टकानाम् आष्टानाम् अष्टधा विकल्प-भेदाद् अष्टाव् अष्टकाश् चतुःषष्टिर् इति बाभ्रवीयाः।   ॥२।२।४॥  
विकल्प-वर्गाणाम् अष्टानां न्यूनादिकत्व-दर्शनात् प्रहण-विरुत-पुरुषोपसृप्ति-चित्र-रतादीनाम् अन्येषाम् अपि वर्गाणाम् इह प्रवेशनात् प्रायो-वादो ऽयम्। यथा सप्त-पर्णो वृक्षः पञ्च-वर्णो बलिर् इति वात्स्यायनः।   ॥२।२।५॥  
तत्रा-समागतयोः प्रीति-लिङ्ग-द्योतनार्थम् आलिङ्गन-चतुष्टयम्। [१] स्पृष्टकम् [२] विद्धकम् [३] उद्घृष्टकम् [४] पीडितकम् इति।   ॥२।२।६॥  
सर्वत्र सञ्ज्ञार्थेनैव कर्मातिदेशः।   ॥२।२।७॥  
सम्मुखागतायां प्रयोज्यायाम् अन्यापदेशेन गच्छतो गात्रेण गात्रस्य स्पर्शनं [१] स्पृष्टकम्।   ॥२।२।८॥  
प्रयोज्यं स्थितम् उपविष्टं वा वि-जने किं चिद् गृह्णाति पयो-धरेण विद्ध्येत्। नायको ऽपि ताम् अवपीड्य गृह्णीयाद् इति [२] विद्धकम्।   ॥२।२।९॥  
तद् उभयम् अन्-अति-प्रवृत्त-सम्भाषणयोः।   ॥२।२।१०॥  
तमसि जन-सम्बाधे वि-जने वाथ शनकैर् गच्छतोर् नाति-ह्रस्व-कालम् उद्घर्षणं परस्-परस्य गात्राणाम् [३] उद्घृष्टकम्।   ॥२।२।११॥  
तद् एव कुड्य-सन्देशेन स्तम्भ-सन्देशेन वा स्फुटकम् अवपीडयेद् इति [४] पीडितकम्।   ॥२।२।१२॥  
तद् उभयम् अवगत-परस्पराकारयोः।   ॥२।२।१३॥  
[१] लतावेष्टितकं [२] वृक्षाधिरूढकं [३] तिल-तण्डुलकं [४] क्षीर-नीरकम् इति चत्वारि सम्प्रयोग-काले॥२।२।१५ लतेव शालम् आवेष्टयन्ती चुम्बनार्थं मुखम् अवनमयेत्। उद्धृत्य मन्द-सीत्कृता तम् आश्रिता वा किञ्चिद् रामणीयकं पश्येत् तल् [१] लतावेष्टितकम्।   ॥२।२।१४॥  
चरणेन चरणम् आक्रम्य द्वितीयेनोरु-देशम् आक्रमन्ती वेष्टयन्ती वा तत्-पृष्ठ-सक्तैक- बाहुर् द्वितीयेनांसम् अवनमयन्ती ईषन् मन्द-सीत्कृत-कूजिता चुमबनार्थम् एवाधिरोढुम् इच्छेद् इति [२] वृक्षाधिरूढकम्।   ॥२।२।१६॥  
तद् उभयम् स्थित-कर्म।   ॥२।२।१७॥  
शयन-गताव् एवोरु-व्यत्यासं भुज-व्यत्यासं च स-सङ्घर्षम् इव घनं संस्वजेते तत् [३] तिल-तण्डुलकम्।   ॥२।२।१८॥  
रागान्धाव् अन्-अपेक्षितात्ययौ परस्परम् अनुविशत इवोत्सङ्ग-गतायाम् अभिमुखोपविष्टायां शयने वेति [४] क्षीर-जलकम्।   ॥२।२।१९॥  
तद् उभयं राग-काले।   ॥२।२।२०॥  
इत्य् उपगूहन-योगा बाभ्रवीयाः।   ॥२।२।२१॥  
सुवर्णनाभस्य त्व् अधिकम् एकाङ्गोपगूहन-चतुष्टयम्।   ॥२।२।२२॥  
तत्रोरु-सन्दंशेनैकम् ऊरुम् ऊरुद्वयं वा सर्वप्राणं पीडयेद् इत्य् ऊरूपगूहनम्[१]।   ॥२।२।२३॥  
जघनेन जघनम् अवपीड्य प्रकीर्यमाण-केश-हस्ता नख-दशन-प्रहणन-चुम्बन- प्रयोजनाय तद् उपरि लङ्घयेत् तज् जघनोपगूहनम्[२]।   ॥२।२।२४॥  
स्तनाभ्याम् उरः प्रविश्य तत्रैव भारम् आरोपयेद् इति स्तनालिङ्गनम्[३]।   ॥२।२।२५॥  
मुखे मुखम् आसज्याक्षिणी अक्ष्णोर् ललाटेन ललाटम् आहन्यात् साललाटिका[४]।   ॥२।२।२६॥  
संवाहनम् अप्य् उपगूहन-प्रकारम् इत्य् एके मन्यन्ते। संस्पर्शत्वात्।   ॥२।२।२७॥  
पृथक्-कालत्वाद् भिन्न-प्रयोजनत्वाद् अ-साधारणत्वान् नेति वात्स्यायनः   ॥२।२।२८॥  
पृच्छतां शृण्वतां वापि तथा कथयताम् अपि। उपगूह-विधिं कृत्स्नं रिरंसा जायते नृणाम्॥   ॥२।२।२९व्॥  
ये ऽपि ह्य् अ-शास्त्रिताः केचित् संयोगा राग-वर्धनाः। आदरेणैव ते ऽप्य् अत्र प्रयोज्याः साम्प्रयोगिकाः॥   ॥२।२।३०व्॥  
शास्त्राणां विषयस् तावद् यावन् मन्द-रसा नराः। रतिचक्रे-प्रवृत्ते तु नैव शास्त्रम् न च क्रमः॥ ॥२।२।३१व्॥  

इति श्रीवात्यायनीये कामसूत्रे साम्प्रयोगिके द्वितीये ऽधिकरणे आलिङ्गन-विचारा द्वितीयो ऽध्यायः। ॥२।२च्॥  


**************************************************************************  

## ३
तृतीयो ऽध्ययः  

### ९ 

चुम्बन-नख-दशन-च्छेद्यानां न पौर्वापर्यम् अस्ति। राग-योगात् प्राक् संयोगाद् एषां प्राधायेन प्रयोगः। प्रहण-सीत्कृतयोश् च सम्प्रयोगे।   ॥२।३।१॥  
सर्वं सर्वत्र। रागस्यान्-अपेक्षितत्वात्। इति वात्स्यायनः।   ॥२।३।२॥  
तानि प्रथम-रते नातिव्यक्तानि विश्रब्धिकायां विकल्पेन च प्रयुञ्जीत। तथा-भूतत्वाद् रागस्य। ततः परम् अतित्वरया विशेषवत् समुच्चयेन राग-सन्धुक्षणार्थम्।   ॥२।३।३॥  
ललाटालक-कपोल-नयन-वक्षः-स्तनोष्ठान्तर्-मुखेषु चुम्बनम्।   ॥२।३।४॥  
ऊरु-सन्धि-बाहु-नाभि-मूलयोर् लाटानाम्।   ॥२।३।५॥  
राग-वशाद् देश-प्रवृत्तेश् च सन्ति तानि तानि स्थानानि न तु सर्व-जन-प्रयोजानीति वात्स्यायनः।   ॥२।३।६॥  
तद् यथा ण् [१] निमित्तिकं [२] स्फुरितकं [३] घट्टितकम् इति त्रीणि कन्या-चुम्बनानि।   ॥२।३।७॥  
बलात्-कारेण नियुक्ता मुखम् आधत्ते न तु विचेष्टत इति [१] निमित्तकम्।   ॥२।३।८॥  
वदने प्रवेशितं चौष्ठं मनाग् अपत्रपावग्रहीतुम् इच्छन्ती स्पन्दयति स्वम् ओष्ठं नोत्तरम् उत्सहत इति [२] स्फुरितकम्।   ॥२।३।९॥  
ईषत् परिगृह्य वि-निमीलित-नयना करेण च तस्य नयने अवच्छादयन्ति जिह्वाग्रेण घट्टयतीति [३] घट्टितकम्।   ॥२।३।१०॥  
समं तिर्यग् उद्भ्रान्तम् अवपीडितकम् इति चतुर्विधम् अपरे।   ॥२।३।११॥  
अङ्गुलि-सम्पुटेन पिण्डी-कृत्य निर्दशनम् ओष्ठ-पुटेनावपीडयेद् इत्य् अवपीडितकं पञ्चमम् अपि करणम्।   ॥२।३।१२॥  
द्यूतं चात्र प्रवर्तयेत्।   ॥२।३।१३॥  
पूर्वम् अधर-सम्पादनेन जितम् इदं स्यात्।   ॥२।३।१४॥  
तत्र जिता सार्ध-रुदितं करं विधुनुयात् प्रणुदेद् दशेत् परिवर्तयेद् बलाद् आहृता विवदेत् पुनर् अप्य् अस्तु पण इति ब्रूयात्। तत्रापि जिता द्वि-गुणम् आयस्यएत्।   ॥२।३।१५॥  
विश्रब्धस्य प्रमत्तस्य वाधरम् अवगृह्य दशनान्तर्गतम् अ-निर्गमं कृत्वा हसेद् उत्क्रिशेत् तर्जयेद् वल्गेद् आह्लयेत् प्रनर्तितत्-भ्रूणा च विचल-नयनेन मुखेन विहसन्तीतानि तानि च ब्रूयात्। इति चुम्बन-द्यूत-कलहः।   ॥२।३।१६॥  
एतेन नख-दशन-च्छेद्य-प्रहणन-द्यूत-कलहा व्याख्याताः।   ॥२।३।१७॥  
चण्ड-वेगयोर् एव त्व् एषां प्रयोगः। तत्-सात्म्यात्।   ॥२।३।१८॥  
तस्यां चुम्बन्त्याम् अयम् अप्य् उत्तरं गृह्णीयात्। इत्य् उत्तर-चुम्बितम्॥ ॥२।३।१९॥  
ओष्ठ-सन्दंशेनावगृह्याउष्ठ-द्वयम् अपि चुम्बेत। इति सम्पुटकं स्त्रियाः पुंसो वा-जात-व्यञ्जनस्य।   ॥२।३।२०॥  
तस्मिन्न् इतरो ऽपि जिह्वयास्या दशनान् घट्टयेत् तालु जिह्वां चेति जिह्वा-युद्धम्।   ॥२।३।२१॥  
एतेन बलाद् वदन-रदन-ग्रहणं दानं च व्याख्यातम्।   ॥२।३।२२॥  
समं पीडितम् अञ्चितं मृदु शेषाङ्गेषु चुम्बनं स्थान-विशेष-योगात्। इति चुम्बन-विशेषाः।   ॥२।३।२३॥  
सुप्तसय मुखम् अवलोकयन्त्या स्वाभिप्रायेण चुम्बनं राग-दीपनम्।   ॥२।३।२४॥  
प्रमत्तस्य विवदमानस्य वान्यतो ऽभिमुखस्य सुप्ताभिमुखस्य वा निद्रा-व्याघातार्थं चलितकम्।   ॥२।३।२५॥  
चिर-रात्राव् आगतस्य शयन-सुप्तायाः स्वाभिप्राय-चुम्बनं प्रातिबोधकम्।   ॥२।३।२६॥  
सापि तु भाव-जिज्ञासार्थिनी नायकस्यागमन-कालं संलक्ष्य व्याजेन सुप्ता स्यात्।   ॥२।३।२७॥  
आदर्शे कुड्ये सलिले वा प्रयोज्यायाश् छाया-चुम्बनम् आकार-प्रदर्शनार्थम् एव कार्यम्।   ॥२।३।२८॥  
बालस्य चित्र-कर्मणः प्रतिमायाश् च चुम्बनं सङ्क्रान्तकम् आलिङ्गनं च।   ॥२।३।२९॥  
तथा निशि प्रेक्षणके स्वजन-समाजे वा समीपे गतस्य प्रयोज्याया हस्ताङ्गुलि-चुम्बनं संविष्टस्य वा पादाङ्गुलि-चुम्बनम्।   ॥२।३।३०॥  
संवाहिकायास् तु नायकम् आकारयन्त्या निद्रा-वशाद् अ-कामाया इव तस्योर्वोर् वदनस्य निधानम् ऊरु-चुम्बनं चेत्य् आभियोगिकानि।   ॥२।३।३१॥  
भवति चात्र श्लोकः।   ॥२।३।३२॥  
कृते प्रतिकृतं कुर्याद् ताडिते प्रतिताडितम्। करणेन च तेनैव चुम्बिते प्रतिचुम्बितम्॥ ॥२।३।३२व्॥  

इति श्रीवात्यायनीये कामसूत्रे साम्प्रयोगिके द्वितीये ऽधिकरणे चुम्बन-विकल्पास् तृतीयो ऽध्यायः। ॥२।३च्॥  


**************************************************************************  

## ४
चतुर्थे ऽध्यायः।  

### १० 

राग-वृद्धौ सङ्घर्षात्मकं नख-विलेखनम्।   ॥२।४।१॥  
तस्य प्रथम-समागमे प्रवास-प्रत्यागमने प्रवास-गमने क्रुद्ध-प्रसन्नायां मत्तायां च प्रयोगः। न नित्यम् अ-चण्ड-वेगयोः।   ॥२।४।२॥  
तथा दशन-च्छेद्यस्य सात्म्य-वशाद् वा।   ॥२।४।३॥  
तद् [१] आच्छुरितकम् [२] अर्ध-चन्द्रो [३] मण्डलं [४] रेखा [५] व्याघ्र-नखं [६] मयूर-पदकं [७] शश-प्लुतकम् [८] उत्पल-पत्त्रकम् इति रूपतो ऽष्ट-विकल्पम्।   ॥२।४।४॥  
कक्षौ स्तनौ गलः पृष्ठं जघनम् ऊरू च स्थानानि।   ॥२।४।५॥  
प्रवृत्त-रति-चक्राणां न स्थानम् अ-स्थानं वा विद्यत इति सुवर्णनाभः।   ॥२।४।६॥  
तत्र सव्य-हस्तानि प्रत्य्-अग्र-शिखराणि द्वि-त्रि-शिखराणि चण्ड-वेगयोर् नखानि स्युः।   ॥२।४।७॥  
अनुगत-राजि समम् उज्ज्वलम् अ-मलिनम् अ-विपाटितं विवर्धिष्णु मृदु स्निग्ध-दर्शनम् इति नख-गुणाः।   ॥२।४।८॥  
दीर्घाणि हस्त-शोभीन्य् आलोके च योषितां चित्त-ग्राहीणि गौडाणां नखानि स्युः।   ॥२।४।९॥  
ह्रस्वानि कर्म-सहिष्णूनि विकल्प-योजनासु च स्वेच्छापातीनि दाक्षिणत्यानाम्।   ॥२।४।१०॥  
मध्यमान्य् उभय-भाञ्जि महाराष्ट्रकाणाम् इति।   ॥२।४।११॥  
तैः सु-नियमितैर् हनु-देशे स्तनयोर् अधरे वा लघु-करणम् अन्-उद्गत-लेखं स्पर्श-मात्र-जननाद् रोमाञ्च-करम् अन्ते सन्निपात-वर्धमान-शब्दम् [१] आच्छुरितकम्।   ॥२।४।१२॥  
प्रयोज्यायां च तस्याङ्ग-संवाहने शिरसः कण्डूयने पिटक-भेदने व्याकुली-करणे भीषणेन प्रयोगः।   ॥२।४।१३॥  
ग्रीवायां स्तन-पृष्ठे च वक्रो नख-पद-निवेशो [२] अर्ध-चन्द्रः।   ॥२।४।१४॥  
ताव् एव द्वौ पर्स-पराभिमुखौ मण्डलम्।   ॥२।४।१५॥  
नाभि-मूल-ककुन्दर-वङ्क्षणेषु((१०)) तस्य प्रयोगः।   ॥२।४।१६॥  
सर्व-स्थानेषु नाति-दीर्घा [४] लेखा((११))।   ॥२।४।१७॥  
सैव वक्रा [५] व्याघ्र-नखकम् आ स्तन-मुखम्।   ॥२।४।१८॥  
पञ्चभिर् अभिमुखैर् लेखा चूचुकाभिमुखी((१२)) [६] मयूर-पदकम्।   ॥२।४।१९॥  
तत्-सम्प्रयोग-श्लाघायाः स्तन-चूचुके सन्निकृष्टानि पञ्च-नख-पदानि [७] शश-प्लुतकम्।   ॥२।४।२०॥  
स्तन-पृष्ठे मेखला-पथे चोत्पल-पत्त्राकृतीत्य् [८] उत्पल-पत्त्रकम्।   ॥२।४।२१॥  
ऊर्वोः स्तन-पृष्ठे च प्रवासं गच्छतः स्मारणीयकं संहताश् चतस्रस् तिस्रो वा लेखाः।   ॥२।४।२२॥  
इति नख-कर्माणि।   ॥२।४।२२च्॥  
आकृति-विकार-युक्तानि चान्यान्य् अपि कुर्वीत।   ॥२।४।२३॥  
विकल्पानाम् अन्-अन्तत्वाद् आनन्त्याच् च कौशल-विधेर् अभ्यासस्य च सर्व-गामित्वाद् रागात्मकत्वाच् छेद्यस्य प्रकारान् को ऽभिसमीक्षितुम् अर्हतीत्य् आचार्याः॥२।४।२५ भवति हि रागे ऽपि चित्रापेक्षा। वैचित्र्याच् च परस्परं रागो जनयितव्यः। वैचक्षण्य-युक्ताश् च गणिकास् तत्-कामिनश् च परस्परं प्रार्थनीया भवन्ति। धनुर्-वेदादिष्व् अपि हि शस्त्र-कर्म-शास्त्रेषु वैचित्र्यम् एवापेक्ष्यते किं पुनर् इहेति वात्स्यायनः।   ॥२।४।२४॥  
न तु पर-परिगृहीतास्व् एवं कुर्यात्। प्रच्छन्नेषु प्रदेशेषु तासाम् अनुस्मरणार्थं राग-वर्धनाच् च विशेषान् दर्शयेत्।   ॥२।४।२६॥  
नख-क्षतानि पश्यन्त्या गूढ-स्थानेषु योषितः। चिरोत्सृष्टाप्य् अभिनवा प्रीतिर् भवति पेशला((१३))॥   ॥२।४।२७व्॥  
चिरोसृष्टेषु रागेषु प्रीतिर् गच्छेत् पराभवम्। रागायतन-संस्मारि यदि न स्यान् नख-क्षतम्॥   ॥२।४।२८व्॥  
पश्यतो युवतिं दूरान् नखोच्छिष्ट-पयोधराम्। बहु-मानः परस्यापि राग-योगश् च जायते॥   ॥२।४।२९व्॥  
पुरुषश् च प्रदेशेषु नख-चिह्नैर् विचिह्नितः। चित्तं स्थिरम् अपि प्रायश् चलयत्य् एव योषितः॥   ॥२।४।३०व्॥  
नान्यत् पटुतरं किं चिद् अस्ति राग-विवर्धनम्। नख-दन्त-समुत्थानां कर्मणां गतयो यथा। ॥२।४।३१व्॥  

इति श्रीवात्यायनीये कामसूत्रे साम्प्रयोगिके द्वितीये ऽधिकरणे चतुर्थो ऽध्यायः। आदितो नवमः। ॥२।४च्॥  


**************************************************************************  

## ५
पञ्चमो ऽध्यायः।  

### ११ 

उत्तरौष्ठम् अन्तर्-मुखं नयनम् इति मुक्त्वा चुम्बनवद् दशन-रदन-स्थानानि।   ॥२।५।१॥  
समाः स्निग्ध-च्छाया राग-ग्राहिणो युक्त-प्रमाणा निश्-छिद्रास् तीक्ष्णाग्रा इति दशन-गुणाः।   ॥२।५।२॥  
कुण्ठा राज्य्-उद्गताः परुषाः विषमाः श्लक्ष्णाः पृथवो विरला इति च दोषाः।   ॥२।५।३॥  
[१] गूढकम् [२] उच्छूनकं((१४)) [३] बिन्दुर् [४] बिन्दु-माला [५] प्रवाल-मणिर् [६] मणि-माला [७] खण्डाभ्रकं [८] वराह-चर्वितकम् इति दशन-च्छेदन्-विकल्पाः।   ॥२।५।४॥  
नातिलोहितेन राग-मात्रेण विभावनीयं [१] गूढकम्।   ॥२।५।५॥  
तद् एव पीडनाद् [२] उच्छूनकम्।   ॥२।५।६॥  
तद् उभयं बिन्दुर् अधर-मध्य इति।   ॥२।५।७॥  
उच्छूनकं प्रवाल-मणिश् च कपोले।   ॥२।५।८॥  
कर्णपूर-चुम्बनं नख-दशन-च्छेद्यम् इति सव्य-कपोल-मण्डनानि।   ॥२।५।९॥  
दन्तौष्ठ-संयोगाभ्यास-निष्पादनत्वात् [५] प्रवाल-मणि-सिद्धिः।   ॥२।५।१०॥  
सर्वस्येयं [६] मणि-मालायाश् च।   ॥२।५।११॥  
अल्प-देशायाश् च त्वचो दशन-द्वय-सन्दंश-जा [३] बिन्दु-सिद्धिः   ॥२।५।१२॥  
सर्वैर् [४] बिन्दु-मालायाश् च।   ॥२।५।१३॥  
तस्मान् माला-द्वयम् अपि गल-कक्ष-वङ्क्षण-प्रदेशेषु।   ॥२।५।१४॥  
ललाटे चोर्वोर् बिन्दु-माला।   ॥२।५।१५॥  
मण्दलम् इव विषम-कूटक-युक्तं [७] खण्डाभ्रकं स्तन-पृष्ठ एव।   ॥२।५।१६॥  
संहताः प्रदीर्घा बह्व्यो दशन-पद-राजयस् ताम्रान्तराला [८] वराह-चर्वितकम्। स्तन-पृष्ठ एव।   ॥२।५।१७॥  
तद् उभयम् अपि चण्ड-वेगयोः।   ॥२।५।१८॥  
इति दशन-च्छेद्यानि।   ॥२।५।१८च्॥  
विशेषके कर्णपूरे पुष्प-पीडे ताम्बूल-पलाशे तमाल-पत्त्रे चेति प्रयोज्यागामिषु नख-दशन- च्छेद्यादीन्य् अभियोगिकानि। ॥२।५।१९॥  



### १२ 

देश-सात्म्याच् च योषित उपचरेत्।   ॥२।५।२०॥  
मध्य-देश्या आर्य-प्रायाः शुच्य्-उपचाराश् चुम्बन-नख-दन्त-पद-द्वेषिण्यः।   ॥२।५।२१॥  
बाह्लीक-देश्या आवान्तिकाश् च।   ॥२।५।२२॥  
चित्र-रतेषु त्व् आसाम् अभिनिवेशः।   ॥२।५।२३॥  
परिष्वङ्ग-चुम्बन-नख-दन्त-चूषण-प्रधानाः क्षत-वर्जिताः प्रहनण-साध्या मालव्य आभीर्यश् च।   ॥२।५।२४॥  
सिन्धुषष्ट्ःआनां च नदीनाम् अन्तरालीया औपरिष्टक-सात्म्याः।   ॥२।५।२५॥  
चण्ड-वेगा मन्द-सीत्कृता आपरान्तिका लाट्यश् च।   ॥२।५।२६॥  
दृढ-प्रहणन-योगिन्यः खर-वेगा एव अपद्रव्य-प्रधानाः स्त्रीराज्ये कोशालायां च।   ॥२।५।२७॥  
प्रकृत्या मृद्व्यो रति-प्रिया अ-शुचि-रुचयो निर्-आचाराश् च आन्ध्र्यः।   ॥२।५।२८॥  
सकल-चतुःषश्टि-प्रयोग-रागिण्यो ऽश्लील-परुष-वाक्य-प्रियाः शयने च स-रभसोपक्रमा महाराष्ट्रिकाः।   ॥२।५।२९॥  
तथा-विधा एव रहसि प्रकाशन्ते नागरिकाः((१५))।   ॥२।५।३०॥  
मृद्यमानाश् चाभियोगान् मन्दं मन्दं प्रसिञ्चन्ते द्रविड्यः॥२।५।३२ मध्यम-वेगाः सर्व-सहाः स्वाङ्ग-प्रच्छादिन्यः पराङ्ग-हासिन्यः कुत्सिताश्लील-परुष- परिहारिण्यो वानवासिकाः।   ॥२।५।३१॥  
मृदु-भाषिण्यो ऽनुरागवत्यो मृद्व्यङ्ग्यश्((१६)) च गौड्यः।   ॥२।५।३३॥  
देश-सात्म्यात् प्रकृति-सात्म्यं बलीय इति सुवर्णनाभः। न तत्र देश्या उपचाराः।   ॥२।५।३४॥  
काल-योगाच् च देशाद् देशान्तरम् उपचार-वेष-लीलाश् चानुगच्छन्ति तच् च विद्यात्।   ॥२।५।३५॥  
उपगूहनादिषु च राग-वर्धनं पूर्वं पूर्वं विचित्रम् उत्तरम् उत्तरं च।   ॥२।५।३६॥  
वार्यमाणश् च पुरुषो यत् कुर्यात् तद् अनु क्षतम्। अ-मृष्यमाणा द्वि-गुणं तद् एव प्रतियोजयेत्॥   ॥२।५।३७व्॥  
बिन्दोः प्रतिक्रिया माला मालायाश् चाभ्रखण्डकम्। इति क्रोधाद् इवाविष्टा कलहान् प्रतियोजयेत्॥   ॥२।५।३८व्॥  
सकचग्रहम् उन्नम्य मुखं तस्य ततः पिबेत्। निलीयेत दशेच् चैव तत्र तत्र मदेरिता॥   ॥२।५।३९व्॥  
उन्नम्य कण्ठे कान्तस्य संश्रिता वक्षसः स्थलीम्। मणि-मालां प्रयुञ्जीत यच् चन्यद् अपि लक्षितम्॥   ॥२।५।४०व्॥  
दिवापि जनसम्बाधे नायकेन प्रदर्शितम्। उद्दिश्य स्व-कृतं चिह्नं हसेद् अन्यैर् अ-लक्षिता॥   ॥२।५।४१व्॥  
विकूणयन्तीव((१७)) मुखं कुत्सयन्तीव((१८)) नायकम्। स्व-गात्र-स्थानि चिह्नानि सासूयेव प्रदर्शयेत्॥   ॥२।५।४२व्॥  
परस्परानुकूल्येन तद् एवम् लज्जमानयोः। संवत्सर-शतेनापि प्रीतिर् न परिहीयते॥ ॥२।५।४३व्॥  

इति श्रीवात्यायनीये कामसूत्रे साम्प्रयोगिके द्वितीये ऽधिकरणे दशन-च्छेद्य--विधयो देश्याश् चोपचाराः पञ्चमो ऽध्यायः। आदितो दशमः। ॥२।५च्॥  


**************************************************************************  

## ६
षष्ठो ऽध्यायः।  

### १३ 

राग-काले विशालयन्त्य् एव जघनं मृगी संविशेद् उच्चरते।   ॥२।६।१॥  
अवह्रासयन्तीव हस्तिनी नीच-रते।   ॥२।६।२॥  
न्याय्यो यत्र योगस् तत्र समपृष्ठम्।   ॥२।६।३॥  
आभ्यां बडवा व्याख्याता।   ॥२।६।४॥  
तत्र जघनेन नायकं प्रतिगृह्णीयात्।   ॥२।६।५॥  
अपद्रव्याणि च स-विशेषं नीचरते।   ॥२।६।६॥  
[१] उत्फुल्लकं [२] विजृम्भितकम् [३] इन्द्राणिकं चेति त्रितयं मृग्याः प्रायेण।   ॥२।६।७॥  
शिरो विनिपात्योर्ध्वं जघनम् [१] उत्फुल्लकम्।   ॥२।६।८॥  
तत्रापसारं दद्यात्।   ॥२।६।९॥  
अ-नीचे सक्थिनी((१९)) तिर्यग् अवसज्य प्रतीछेद् इति [२] विजृम्भितकम्।   ॥२।६।१०॥  
पार्श्वयोः समम् ऊरू विन्यस्य पार्श्वयोर् जानुनी निदध्याद् इत्य् अभ्यास-योगाद् [३] इन्द्राणी।   ॥२।६।११॥  
तयोच्चतर-रतस्यापि परिग्रहः।   ॥२।६।१२॥  
सम्पुटेन प्रतिग्रहो नीच-रते।   ॥२।६।१३॥  
एतेन नीच-तर-रते ऽपि हस्तिन्याः।   ॥२।६।१४॥  
[१] सम्पुटकं [२] पीडितकं [३] वेष्टितकं [४] बाडवकम् इति।   ॥२।६।१५॥  
ऋजु-प्रसारिताव् उभाव् अप्य् उभयोः चरनाव् इति [१] सम्पुटः।   ॥२।६।१६॥  
स द्वि-विधः ण् पार्श्व-सम्पुट उत्तान-सम्पुटाश् च। तथा कर्म-योगात्।   ॥२।६।१७॥  
पार्श्वेण तु शयानो दक्षिणेन नारीम् अधिशयीतेति सार्वत्रिकम् एतत्।   ॥२।६।१८॥  
सम्पुटक-प्रयुक्त-यन्त्रेणैव दृढम् ऊरू पीडयेद् इति [२] पीडितकम्।   ॥२।६।१९॥  
ऊरू व्यत्यस्येद् इति [३] वेष्टितकम्।   ॥२।६।२०॥  
बडवेव निष्ठुरम् अवगृह्णीयाद् इति [४] बाडवकम् आभ्यासिकम्।   ॥२।६।२१॥  
तद् आन्ध्रीषु प्रायेण। इति संवेशन-प्रकारा बाभ्रवीयाः।   ॥२।६।२२॥  
सौवर्णनाभास् तु।   ॥२।६।२३॥  
उभाव् अप्य् ऊरू ऊर्ध्वाव् इति तद् भुग्नकम्((२०))।   ॥२।६।२४॥  
चरणाव् ऊर्ध्वं नायको ऽस्या धारयेद् इति जृम्भितकम्।   ॥२।६।२५॥  
तत्-कुञ्चिताव् उत्पीडितकम्।   ॥२।६।२६॥  
तद् एकस्मिन् प्रसारिते ऽर्ध-पीडितकम्।   ॥२।६।२७॥  
नायकस्यांस एको द्वितीयकः प्रसारित इति पुनः पुनर् व्यत्यासेन वेणु-दारितकम्।   ॥२।६।२८॥  
एकः शिरस उपरि गच्छेद् द्वितीयः प्रसारित इति शूलचितकम् आभ्यासिकम्।   ॥२।६।२९॥  
सङ्कुचितौ स्वस्ति-देशे निदध्याद् इति कार्कटकम्।   ॥२।६।३०॥  
ऊर्ध्वाव् ऊरू व्यत्यस्येद् इति पीडितकम्।   ॥२।६।३१॥  
जङ्घा-व्यत्यासेन पद्मासनवत्।   ॥२।६।३२॥  
पृष्ठं परिष्वजमानायाः पराङ्मुखेण परावृत्तकम् आभ्यासिकम्॥२।६।३४ जले च संविष्टोपविष्ट-स्थितात्मकांश् चित्रान् योगान् उपलक्षयेत्। तथा सु-करत्वाद् इति सुवर्णनाभः।   ॥२।६।३३॥  
वार्तं तु तत्। शिष्टैर् अपस्मृतत्वाद् इति वात्स्यायनः। ॥२।६।३५॥  



### १४ 

अथ चित्र-रतानि।   ॥२।६।३६॥  
ऊर्ध्व-स्थितयोर् यूनोः परस्परापाश्रययोः कुड्य-स्तम्भापाश्रितयोर् वा स्थित-रतम्।   ॥२।६।३७॥  
कुड्यापाश्रितस्य कण्ठावसक्त-बाहु-पाशायास् तद्-धस्त-पञ्जरोपविष्टाया ऊरु-पाशेन जघनम् अभिवेष्टयन्त्या कुड्ये चरण-क्रमेण वलन्त्या अवलम्बितकं रतम्।   ॥२।६।३८॥  
भूमौ वा चतुष्पदवद् आस्थिताया वृषलीलयावस्कन्दनं धेनुकम्।   ॥२।६।३९॥  
तत्र पृष्ठम् उरः-कर्माणि लभते।   ॥२।६।४०॥  
एतेनैव योगेन शौनम् ऐणेयं छागलं गर्दभाक्रान्तं मार्जार-ललितकं व्याघ्रावस्कन्दनं गजोपमर्दितं वराह-घृष्टकं तुरगाधिरूढकम् इति यत्र यत्र विशेषो योगो ऽ-पूर्वस् तत् तद् उपलक्षयेत्।   ॥२।६।४१॥  
मिश्री-कृत-सद्भावाभ्यां द्वाभ्यां सह सङ्घाटकं रतम्।   ॥२।६।४२॥  
बह्वीभिश् च सह गो-यूथिकम्।   ॥२।६।४३॥  
वारि-क्रीडितकं छागलम् ऐणेयम् इति तत्-कर्मानुकृति-योगात्।   ॥२।६।४४॥  
ग्रामनारी-विषये((२१)) स्त्रीराज्ये च बाह्लीके बहवो युवानो ऽन्तःपुर-स-धर्माण एकैकस्याः परिग्रह-भूताः।   ॥२।६।४५॥  
तेषाम् एकैकशो युगपच् च यथा-सात्म्यं यथा-योगं च रञ्जयेयुः।   ॥२।६।४६॥  
एको धारयेद् एनाम् अन्यो निषेवेत। अन्यो जघनं मुखम् अन्यो मध्यम् अन्य इति वारं वारेण व्यतिकरेण चानुतिष्ठेयुः।   ॥२।६।४७॥  
एतया गोष्ठी-परिग्रहा वेश्या राज-योषा-परिग्राहश् च व्याख्यातः।   ॥२।६।४८॥  
अधोरतं पायाव् अपि दाक्षिणत्यानाम्। इति चित्र-रतानि।   ॥२।६।४९॥  
पुरुषोपसृप्तकानि पुरुषायिते वक्ष्यामः।   ॥२।६।५०॥  
भवतश् चात्र श्लोकौ   ॥२।६।५१॥  
पशूनां मृग-जातीनां पतङ्गानां च विभ्रमैः। तैस् तैर् उपायैश् चित्तज्ञो रति-योगान् विवर्धयेत्॥   ॥२।६।५१व्॥  
तत्-सात्म्याद् देश-सात्म्याच् च तैस् तैर् भावैः प्रयोजितैः। स्त्रीणां स्नेहश् च रागश् च बहुमानश् च जायते॥ ॥२।६।५२व्॥  

इति श्रीवात्यायनीये कामसूत्रे साम्प्रयोगिके द्वितीये ऽधिकरणे संवेशन-प्रकाराश् चित्र-रतानि च षष्ठो ऽध्यायः। आदितो एकदशः। ॥२।६च्॥  


**************************************************************************  

## ७
सप्तमो ऽध्यायः  

### १५ -१६ प्रहणन-सीत्कार-प्रकरणम्।

कलह-रूपं सु-रतम् आचक्षते। विवादात्मकत्वाद् वाम-शीलत्वाच् च कामस्य।   ॥२।७।१॥  
तस्मात् प्रहणनन्-स्थानम् अङ्गम्। स्कन्धौ शिरः स्तनान्तरं पृष्ठं जघनं पार्श्व इति स्थानानि।   ॥२।७।२॥  
तच् चतुर्-विधम् ण् [१] अपहस्तकं [२] प्रसृतकं [३] मुष्टिः [४] समतलकम् इति।   ॥२।७।३॥  
तद्-उद्भावं च सीत्कृतम्। तस्याति-रूपत्वात्। तद् अन्-एक-विधम्।   ॥२।७।४॥  
विरुतानि चाष्टौ।   ॥२।७।५॥  
[आ]हिङ्कार-[अ२]स्तनित-[अ३]कूजित-[अ४]रुदित-[अ५]सूत्कृत-[अ६]दूत्कृत-[अ७]फूत्कृतानि।   ॥२।७।६॥  
अम्बार्थाः शब्दा वारणार्था मोक्षणार्थाश् चालम्-अर्थास् ते ते [अ८] चाथ-योगात्।   ॥२।७।७॥  
[ब्१]पारावत-[ब्२]परभृत-[ब्३]हारीत-[ब्४]शुक-[ब्५]मधुकर-[ब्६]दात्यूह-[ब्७]हंस-[ ब्८]कारण्डव-[ब्९]लावक-विरुतानि सीत्-कृत-भूयिष्ठानि विकल्पशः प्रयुञ्जीत।   ॥२।७।८॥  
उत्सङ्गोपविष्टायाः पृष्ठे मुष्टिना प्रहारः।   ॥२।७।९॥  
तत्र सासूयाया इव [अ२]स्तनित-[अ४]रुदित-[अ३]कूजितानि प्रतिघातश् च स्यात्।   ॥२।७।१०॥  
युक्त-यन्त्रायाः स्तनान्तरे [१] अपहस्तकेन प्रहरेत्।   ॥२।७।११॥  
मन्दोपक्रमं वर्धमान-रागम् आ परिसमाप्तेः।   ॥२।७।१२॥  
तत्र [अ८]हिङ्कारादीनाम् अ-नियमेनाभ्यासेन विकल्पेन च तत्-कालम् एव प्रयोगः।   ॥२।७।१३॥  
शिरसि किं चिद् आकुञ्चितागुलिना करेण विवदन्त्याः [अ७]फूत्कृत्य प्रहणनं तत् [२] प्रसृतकम्।   ॥२।७।१४॥  
तत्रान्तर्मुखेन [अ३]कूजितं [अ७]फूत्कृतं च।   ॥२।७।१५॥  
रतान्ते च श्वासित-रुदिते।   ॥२।७।१६॥  
फेणोर् इव स्फुटतः शब्दानुकरणं [अ६]दूत्कृतम्।   ॥२।७।१७॥  
अप्सु बदरस्येव((२२)) निपततः [अ७]फूत्कृतम्।   ॥२।७।१८॥  
सर्वत्र चुम्बनादिष्व् अपक्रान्तायाः स-सीत्कृतं तेनैव प्रत्युत्तरम्।   ॥२।७।१९॥  
राग-वशात् प्रहणनाभ्यासे [अ८]वारण-मोक्षणालम् अर्थानां शब्दानां अम्बार्थानां च स-तान्त-श्वासित-रुदित-स्तनित-मिश्री-कृत-प्रयोगा विरुतानां च। रागावसान-काले जघन-पर्श्वयोस्((२३)) ताडनम् इत्य् अ-त्वरया चा परिसमाप्तेः।   ॥२।७।२०॥  
तत्र [ब्९]लावक-[ब्७]हंस-विकूजितं त्वरयैव। इति स्तनन-प्रहणन-योगाः॥२।७।२२ भवतश् चात्र श्लोकौ।   ॥२।७।२१॥  
पारुष्यं रभसत्वं च पौरुषं तेज उच्यते। अ-शक्तिर् आर्तिर् व्यावृत्तिर् अ-बलत्वं च योषितः॥   ॥२।७।२२व्॥  
रागात् प्रयोग-सात्म्याच् च व्यत्ययो ऽपि क्व चिद् भवेत्। न चिरं तस्य चैवान्ते प्रकृतेर् एव योजनम्॥   ॥२।७।२३व्॥  
कीलाम् उसरि कर्तरीं शिरसि विद्धां कपोलयोः सन्दंशिकां स्तनयोः पार्श्वयोश् चेति पूर्वैः सह प्रहणनम् अष्ट-विधम् इति दाक्षिणात्यानाम्। तद्-युवतीनाम् उसरि कीलानि दृश्यन्ते। देश-सात्म्यम् एतत्।   ॥२।७।२४॥  
कष्टम् अन्-आर्य-वृत्तम् अन्-आदृतम् इति वात्स्यायनः।   ॥२।७।२५॥  
तथान्यद् अपि देश-सात्म्यात् प्रयुक्तम् अन्यत्र न प्रयुञ्जीत।   ॥२।७।२६॥  
आत्ययिकं तु तत्रापि परिहरेत्।   ॥२।७।२७॥  
रति-योगे हि कीलया गणिकां चित्रसेनां चोलराजो जघान।   ॥२।७।२८॥  
कर्तर्या कुण्टलः शातकर्णिः शातवाहनो महा-देवीं मलयवतीम्।   ॥२।७।२९॥  
नरदेवः कुपाणिर्((२४)) विद्धया नाटीं काणां चकार((२५))।   ॥२।७।३०॥  
भवन्ति चात्र श्लोकाः   ॥२।७।३१॥  
नास्त्य् अत्र का चिन् न च शास्त्र-परिग्रहः। प्रवृत्ते रति-संयोगे राग एवात्र कारणम्॥   ॥२।७।३१व्॥  
स्वप्नेषु न दृश्यन्ते ते भावास् ते च विभ्रमाः। सुरत-व्यवहारेषु ये स्युस् तत्-क्षण-कल्पिताः॥   ॥२।७।३२व्॥  
यथा हि पञ्चमीं धाराम् आस्थाय तुरगः पथि। स्थानुं श्वभ्रं दरीं वापि वेगान्धो न समीक्षते॥   ॥२।७।३३व्॥  
एवं सु-रत-सम्मर्दे रागान्धौ कामिनाव् अपि। चण्ड-वेगौ प्रवर्तेते समीक्षेत न चात्ययम्॥   ॥२।७।३३व्२॥  
तस्मान् मृदुत्वं चण्डत्वं युवत्या बलम् एव च। आत्मनश् च बलं ज्ञात्वा तथा युञ्जीत शास्त्रवित्॥   ॥२।७।३४॥  
न सरवदा न सर्वासु प्रयोगाः साम्प्रयोगिकाः। स्थाने देशे च काले च योग एषां विधीयते॥ ॥२।७।३५॥  

इति श्रीवात्यायनीये कामसूत्रे साम्प्रयोगिके द्वितीये ऽधिकरणे प्रहणन-प्रयोगास् तद्-युक्ताश् च सीत्कृत-क्रमाः सप्तमो ऽध्यायः। आदितो द्वादशः। ॥२।७च्॥  


**************************************************************************  

## ८
 

### १७  पुरुषायित-प्रकरणम्।
((२६))

नायकस्य सन्तताभ्यासात् प्रैश्रमम् उपलभ्य रागस्य चान्-उपशमम् अनुमता तेन तम् अधो ऽवपात्य पुरुषायितेन साहाय्यं दद्यात्।   ॥२।८।१॥  
स्वाभिप्रायाद् वा विकल्प-योजनार्थिनी।   ॥२।८।२॥  
नयक-कुतूहलाद् वा।   ॥२।८।३॥  
तत्र युक्त-यन्त्रेणैवेतरेणोत्थाप्यमाना तम् अधः पातयेत्। एवं च रतम् अ-विछिन्न-रसं तथा प्रवृत्तम् एव स्यात्। इत्य् एको ऽप्य् अयं मार्गः।   ॥२।८।४॥  
पुनर् आरम्भेणादित एवोपक्रमेत्। इति द्वितीयः।   ॥२।८।५॥  
सा प्रकीर्यमाण-केश-कुसुमा श्वास-विच्छिन्न-हासिनी वक्त्र-संसर्गार्थं स्तनाभ्याम् उरः पीडयन्ती पुनः पुनः शिरो नामयन्ती याश् चेष्टाः पूर्वम् असौ दर्शितवांस् ता एव प्रकुर्वीत। पातिता प्रतिपातयामीति हसन्ती तर्जयन्ती प्रतिघ्नती च ब्रूयात्। पुनश् च व्रीडां((२७)) दर्शयेत्। श्रमं विरामाभीप्सां च। पुरुषोपसृप्तैर् एवोपसर्पेत्।   ॥२।८।६॥  
तानि च वक्ष्यामः((२८)) ॥२।८।७॥  



### १८ 

पुरुषः शयनस्थाया योषितस् तद्-वचन-व्याक्षिप्त-चित्ताया इव नीवीं विश्लेषयेत्। तत्र विवदमानां कपोल-चुम्बनेन पर्याकुलयेत्।   ॥२।८।८॥  
स्थिर-लिङ्गश् च तत्रैनां परिस्पृशेत्।   ॥२।८।९॥  
प्रथम-सङ्गता चेत् संहतोर्वोर् अन्तरे घट्टनम्।   ॥२।८।१०॥  
कन्यायाश् च।   ॥२।८।११॥  
तथा स्तनयोः संहतयोर् हस्तयोः कक्षयोर् अंसयोर् ग्रीवायाम् इति च।   ॥२।८।१२॥  
स्वैरिण्यां यथा-सात्म्यं यथा-योगं च। अलके चुम्बनार्थम् एनां निर्दयम् अवलम्बेत् हनु-देशे चाङ्गुलि-सम्पुतेन।   ॥२।८।१३॥  
तत्रेतरस्य व्रीडा निमीलनं च। प्रथम-समागमे कन्यायाश् च।   ॥२।८।१४॥  
रति-संयोगे चैनां कथम् अनुरज्यत इति प्रवृत्त्या परीक्षेत।   ॥२।८।१५॥  
युक्त-यन्त्रेणोपसृप्यमाना यतो दृष्टिम् आवर्तयेत् तत एवैनां पीडयेत्। एतद् रहस्यं युवतीनाम् इति सुवर्णनाभः।   ॥२।८।१६॥  
गात्राणां स्रंसनं नेत्र-निमीलनं व्रीडा-नाशः समधिका च रति-योजनेति स्त्रीणां भाव-लक्षणम्॥२।८।१८ हस्तौ विधुनोति स्विद्यति दशत्य् उत्थातुं न ददाति पादेनाहन्ति रतावमाने च पुरुषातिवर्तिनी।   ॥२।८।१७॥  
तस्याः प्राग् यन्त्र-योगात् करेण सम्बाधं गज इव क्षोभयेत्। आ मृदु-भावात्। ततो यन्त्र-योजनम्।   ॥२।८।१९॥  
उपसृप्तकं [१]मन्थनं [२]हुलो((२९)) [३]अवमर्दनं [४]पीडितकं [५]निर्घातो [६]वराह-घातो [७]वृष-घातश् [८]चटक-विलसितं [९]सम्पुट इति पुरुषोपसृप्तानि।   ॥२।८।२०॥  
न्याय्यम् ऋजु-सम्मिश्रणम् उपसृप्तकम्।   ॥२।८।२१॥  
हस्तेन लिङ्गं सर्वतो भ्रामयेद् इति [१]मन्थनम्।   ॥२।८।२२॥  
नीची-कृत्य जघनम् उपरिष्टाद् घट्टयेद् इति [२]हुलः।   ॥२।८।२३॥  
तद् एव विपरीतं स-रभसम् [३]अवमर्दनम्।   ॥२।८।२४॥  
लिङ्गेन समाहत्य पीडयंश् चिरम् अवतिष्ठेतेति [४]पीडितकम्।   ॥२।८।२५॥  
सु-दूरम् उत्कृष्य वेगेन स्व-जघनम् अवपातयेद् इति [५]निर्घातः।   ॥२।८।२६॥  
एकत एव भूयिष्ठम् अवलिखेद् इति [६]वराह-घातः।   ॥२।८।२७॥  
स एवोभयतः पर्यायेण [७]वृषाघातः।   ॥२।८।२८॥  
सकृन् मिश्रितम् अ-निष्क्रमय्य द्विस् त्रिश् चतुर् इति घट्टयेद् इति [८]चटक-विलसितम्।   ॥२।८।२९॥  
रागावसानिकं व्याख्यातं करणं [९]सम्पुटम् इति((३०))।   ॥२।८।३०॥  
तेषां स्त्री-सात्म्याद् विकल्पेन प्रयोगः। ॥२।८।३१॥  



### १७  ब्
((३१))

पुरुषायिते तु [१]सन्दंशो [२]भ्रमरकः [३]प्रेङ्खोलितम्((३२)) इत्य् अधिकानि।   ॥२।८।३२॥  
बाडवेन लिङ्गम् अवगृह्य निष्कर्षन्त्याः पीडयन्त्या वा चिरावस्थानं [१]सन्दंशः।   ॥२।८।३३॥  
युक्त-यन्त्रा चक्रवद् भ्रमेद् इति [२]भ्रमरक आभ्यासिकः।   ॥२।८।३४॥  
तत्रेतरः स्व-जघनम् उत्क्षिपेत्।   ॥२।८।३५॥  
जघनम् एव दोलायमानं सर्वतो भ्रामयेद् इति [३]प्रेङ्खोलितकम्।   ॥२।८।३६॥  
युक्त-यन्त्रैव ललाटे ललाटं निधाय विश्राम्येत।   ॥२।८।३७॥  
विश्रान्तायां च पुरुषस्य पुनर् आवर्तनम्। इति पुरुषायितानि।   ॥२।८।३८॥  
भवन्ति चात्र श्लोकाः।   ॥२।८।३९॥  
प्रच्छादित-स्वभावापि गूढाकारापि कामिनी। विवृणोत्य् एव भावं स्वं रागाद् उपरिवर्तिनी॥   ॥२।८।३९व्॥  
यथा-शीला भवेन् नारी यथा च रति-लालसा। तस्या एव विचेष्टाभिस् तत् सर्वम् उपलक्षयेत्॥   ॥२।८।४०व्॥  
न त्व् एव र्तौ न प्रसूतां न मृगीं न च गर्भिणीम्। न चाति-व्यायतां((३३)) नारीं योजयेत् पुरुषायिते॥ ॥२।८।४१व्॥  

इति श्रीवात्यायनीये कामसूत्रे साम्प्रयोगिके द्वितीये ऽधिकरणे पुरुषोपसृप्तानि पुरुषायितं चाष्टमो ऽध्यायः। आदितस् त्रयोदशः। ॥२।८च्॥  


**************************************************************************  

## ९
नवमो ऽध्यायः।  

### १९  औपरिष्टक-प्रकरणम्।

द्विविधा तृतीय-प्रकृतिः स्त्री-रूपिणी पुरुष-रूपिणी च।   ॥२।९।१॥  
तत्र स्त्री-रूपिणी स्त्रिया वेषम् आलापं लीलां भावं मृदुत्वं भीरुत्वं मुग्धताम् अ-सहिष्णुतां व्रीडां चानुकुर्वीत।   ॥२।९।२॥  
तस्य वदने जघन-कर्म। तद् औपरिष्टकम् आचक्षते।   ॥२।९।३॥  
सा ततो रतिम् आभिमानिकीं वृत्तिं च लिप्सेत्।   ॥२।९।४॥  
वेश्यावच् चरितं प्रकाशयेत्। इति स्त्री-रूपिणी।   ॥२।९।५॥  
पुरुष-रूपिणी तु प्रछन्न-कामा पुरुषं लिप्समाना संवाहक-भावम् उपजीवेत्।   ॥२।९।६॥  
संवाहने परिष्वजमानेव गात्रैर् ऊरू नायकस्य मृद्नीयात्।   ॥२।९।७॥  
प्रसृत-परिचया चोरु-मूलं स-जघनम् इति संस्पृशेत्।   ॥२।९।८॥  
तत्र स्थिर-लिङ्गताम् उपलभ्य चास्य पाणि-मन्थेन परिघट्टयेत्। चापलम्((३४)) अस्य कुत्सयन्तीव हसेत्।   ॥२।९।९॥  
कृत-लक्षणेनाप्य् उपलब्ध-वैकृतेनापि न चोद्यत इति चेत् स्वयम् उपक्रमेत्।   ॥२।९।१०॥  
पुरुषेण च चोद्यमाना विवदेत्। कृच्छ्रेण चाभ्युपगच्छेत्।   ॥२।९।११॥  
तत्र कर्माष्ट-विधं समुच्चय-प्रयोज्यम्।   ॥२।९।१२॥  
[१]निमितं [२]पार्श्वतो-दष्टं [३]बाहिः-सन्दंशो [४]अन्तः-सन्दंशश् [५]चुम्बितकं [६]परिमृष्टकम् [७]आम्र-चूषितकं [८]सङ्गर इति।   ॥२।९।१३॥  
तेष्व् एकैकम् अभ्युपगम्य विरामाभीप्सां दर्शयेत्।   ॥२।९।१४॥  
इतरश् च पूर्वस्मिन्न् अभ्युपगते तद् उत्तरम् एवापरं निर्दिशेत्। तस्मिन्न् अपि सिद्धे तद्-उत्तरम् इति।   ॥२।९।१५॥  
करावलम्बितम् ओष्ठयोर् उपरि विन्यस्तम् अपविध्य((३५)) मुखं विधुनुयात्((३६))। तन् [१]निमितं।   ॥२।९।१६॥  
हस्तेनाग्रम् अवच्छाद्य पार्श्वतो निर्दशनम् ओष्ठाभ्याम् अवपीड्य भवत्व् एतावद् इति सान्त्वयेत्। तत् [२]पार्श्वतो-दष्टम्॥२।९।१८ भूयश् चोदिता सम्मीलितौष्ठी तस्याग्रं निष्पीड्य कर्षयन्तीव चुम्बेत्। इति [३] बाहिः-सन्दंशः।   ॥२।९।१७॥  
तस्मिन्न् एवाभ्यर्थनया किं चिद् अधिकं प्रवेशयेत्। सापि चाग्रम् ओष्ठाभ्यां निष्पीड्य निष्ठीवेत्((३७))। इति [४]अन्तः-सन्दंशः।   ॥२।९।१९॥  
करावलम्बितस्यौष्ठवद् ग्रहणं [५]चुम्बितकम्।   ॥२।९।२०॥  
तत् कृत्वा जिह्वाग्रेण सर्वतो घट्टनम् अग्रे च व्यधनम् इति [६]परिमृष्टकम्।   ॥२।९।२१॥  
तथा-भूतम् एव राग-वशाद् अर्ध-प्रविष्टं निर्दयम् अवपीड्यावपीड्य मुञ्चेत्। इत्य् [७] आम्र-चूषितकम्।   ॥२।९।२२॥  
पुरुषाभिप्रायाद् एव गिरेत् पीडयेच् चापरिसमाप्तेः। इति [७]सङ्गरः।   ॥२।९।२३॥  
यथार्थं चात्र स्तनन-प्रहणनयोः प्रयोगः। इत्य् औपरिष्टकम्।   ॥२।९।२४॥  
कुलटाः((३८)) स्वैरिण्यः परिचारिकाः संवाहिकाश् चाप्य् एतत् प्रयोजयन्ति।   ॥२।९।२५॥  
तद् एतत् तु न कार्यम्। समय-विरोधाद्((३९)) अ-सभ्यत्वाच् च। पुनर् अपि ह्य् आसां वदन-संसर्गे स्वयम् एवार्तिं प्रपद्येत। इत्य् आचार्याः।   ॥२।९।२६॥  
वेश्या-कामिनो ऽयम् अ-दोषः((४०))। अन्यतो ऽपि परिहार्यः स्यात्। इति वात्स्यायनः।   ॥२।९।२७॥  
तस्माद् यास् त्व् औपरिष्टकम् आचरन्ति न ताभिः सह संसृज्यन्ते प्राच्याः।   ॥२।९।२८॥  
वेश्याभिर् एव न संसृज्यन्ते आहिच्छत्रिकाः संसृष्टा अपि मुख-कर्म तासां परिहरन्ति।   ॥२।९।२९॥  
निर्-अपेक्षाः साकेताः((४१)) संसृज्यन्ते।   ॥२।९।३०॥  
न तु स्वयम् औपरिष्टकम् आचरन्ति नागरकाः।   ॥२।९।३१॥  
सर्वम् अ-विशङ्कया प्रयोजयन्ति सौरसेनाः।   ॥२।९।३२॥  
एवं ह्य् आहुः ण् को हि योषितां आचारं चरित्रं प्रत्ययं वचनं वा श्रद्-धातुम् अर्हति। निसर्गाद् एव हि मलिन-दृष्टयो भवन्त्य् एता न परित्याज्याः। तस्माद् आसां स्मृतित एव शौचम् अन्वेष्टव्यम्। एवं ह्य् आहुः   ॥२।९।३३॥  
वत्सः प्रस्रवणे मेध्यः श्वा मृग-ग्रहणे शुचिः। शकुनिः फल-पाते तु स्त्री-मुखं रति-सङ्गमे॥ इति।   ॥२।९।३३व्॥  
शिष्ट-विप्रतिपत्तेः स्मृति-वाक्यस्य च सावकाशत्वाद् देश-स्थितेर् आत्मनश् च वृत्ति-प्रत्ययानुरूपं प्रवर्तेत। इति वात्स्यायनः।   ॥२।९।३४॥  
भवन्ति चात्र श्लोकाः प्रमृष्ट-कुण्डलाश्((४२)) चापि युवानः परिचारकाः। केषां चिद् एव कुर्वन्ति नराणाम् औपरिष्टकम्॥   ॥२।९।३५॥  
तथा नागरकाः के चिद् अन्योन्यस्य हितैषिणः। कुर्वन्ति रूढ-विश्वासाः परस्पर-परिग्रहम्॥   ॥२।९।३६॥  
पुरुषाश् च तथा स्त्रीषु कर्मैतत् किल कुर्वते। व्यासस् तस्य च विज्ञेयो मुख-चुम्बनवद् विधिः॥   ॥२।९।३७॥  
परिवर्तित-देहौ तु स्त्री-पुंसौ यत् परस्-परम्। युगपत् सम्प्रयुज्येते स कामः काकिलः((४३)) स्मृतः॥   ॥२।९।३८॥  
तस्माद् गुणवतस् त्यक्त्वा चतुरांस् त्यागिनो नरान्। वेश्याः खलेषु रज्यन्ते दास-हस्तिपकादिषु॥   ॥२।९।३९॥  
न त्व् एतद् ब्राह्मणो विद्वान् मन्त्री वा राज-धूर्धरः। गृहीत-प्रत्ययो वापि कारयेद् औपरिष्टकम्॥   ॥२।९।४०॥  
न शास्त्रम् अस्तीत्य् एतावत् प्रयोगे कारणं भवेत्। शास्त्रार्थान् व्यापिनो विद्यात् प्रयोगांस् त्व् एक-देशिकान्॥   ॥२।९।४१॥  
रस-वीर्य-विपाका हि श्व-मांसस्यापि वैद्यके। कीर्तिता इति तत् किं स्याद् भक्षणीयं विचक्षणैः॥   ॥२।९।४२॥  
सन्त्य् एव पुरुषाः केचित् सन्ति देशास् तथा-विधाः। सन्ति कालाश् च येष्व् एते योगा न स्युर् निर्-अर्थकाः॥   ॥२।९।४३॥  
तस्माद् देशं च कालं च प्रयोगं शास्त्रम् एव च। आत्मानं चापि सम्प्रेक्ष्य योगान् युञ्जीत वा न वा॥   ॥२।९।४४॥  
अर्थस्यास्य रहस्यत्वाच् चलत्वान् मनसस् तथा। कः कदा किं कुतः कुर्याद् इति को ज्ञातुम् अर्हति॥ ॥२।९।४५॥  

इति श्रीवात्यायनीये कामसूत्रे साम्प्रयोगिके द्वितीये ऽधिकरणे औपरिष्टकं नवमो ऽध्यायः। आदितश् चतुर्दशः। ॥२।९च्॥  


**************************************************************************  

## १०
 

### २०  रतारम्भावसानिक-प्रकरणम्

नागरकः सह मित्र-जनेन परिचारकैश् च कृत-पुष्पोपहारे सञ्चारित-सुरभि-धूपे रत्य्-आवासे प्रसाधिते वास-गृहे कृत-स्नान-प्रसाधनां युक्त्यापीतां स्त्रियं सान्त्वनैः पुनः पानेन चोपक्रमेत्॥२।१०।२ दक्षिणतश् चास्या उपवेशनम्। केश-हस्ते वस्त्रान्ते नीव्याम् इत्य् अवलम्बनम्। रत्य्-अर्थं सव्येन बाहुनानुद्धतः परिष्वङ्गः।   ॥२।१०।१॥  
पूर्व-प्रकरण-सम्बद्धैः परिहासानुरागैर् वचोभिर् अनुवृत्तिः। गूढाश्लीलानां च वस्तूनां समस्यया परिभाषणम्॥   ॥२।१०।३॥  
स-नृत्तं अ-नृतं वा गीतं वादित्रम्। कलासु सङ्कथाः। पुनः पानेनोपच्छन्दनम्।   ॥२।१०।४॥  
जातानुरागायां कुसुमानुलेपन-ताम्बूल-दानेन च शेष-जन-विसृष्टिः। वि-जने च यथोक्तैर् आलिङ्गनादिभिर् एनाम् उद्धर्षयेत्। ततो नीवी-विश्लेषणादि यथोक्तम् उपक्रमेत।   ॥२।१०।५॥  
इत्य् अयं रतारम्भः।   ॥२।१०।५॥  
रतावसानिकं रागम् अतिवाह्या-संस्तुतयोर् इव स-व्रीडयोः परस्परम् अ-पश्यतोः पृथक् पृथग् आचार-भूमि-गमनम्। प्रतिनिवृत्त्य चा-व्रीडायमानयोर् उचित-देशोपविष्टयोस् ताम्बूल-ग्रहणम् अच्छी-कृतं((४४)) चन्दनम् अन्यद् वानुलेपनं तस्या गात्रे स्वयम् एव निवेशयेत्।   ॥२।१०।६॥  
सव्येन बाहुना चैनां परिरभ्य चषक-हस्तः((४५)) सान्त्वयन् पाययेत्। जलानुपानं वा खण्डक-खाद्यकम् अन्यद् वा प्रकृति-सात्म्य-युक्तम् उभाव् अप्य् उपयुञ्जीयाताम्।   ॥२।१०।७॥  
अच्छ-रसक-यूषम्((४६)) अम्ल-यवागूं((४७)) भृष्ट-मांसोपदंशानि((४८)) पानकानि चूत-फलानि((४९)) शुष्क-मांसं मातुलुङ्ग-चुक्रकाणि((५०)) स-शर्कराणि((५१)) च यथा-देश-सात्म्यं च। तत्र मधुरम् इदं मृदु विशदम् इति च विदश्य विदश्य तत् तद् उपहारेत्।   ॥२।१०।८॥  
हर्म्य-तल-स्थितयोर् वा चन्द्रिकासेवनार्थम् आसनम्। तत्रानुकूलाभिः कथाभिर् अनुवर्तेत। तद्-अङ्क-संलीनायाश् चन्द्रमसं पश्यन्त्या नक्षत्र-पङ्क्ति-व्यक्ती- करणम्। अरुन्धती-ध्रुव-सप्तर्षि-माला-दर्शनं च।   ॥२।१०।९॥  
इति रतावसानिकम्।   ॥२।१०।९च्॥  
तत्रैतद् भवति।   ॥२।१०।१०॥  
अवसाने ऽपि च प्रीतिर् उपचारैर् उपस्कृता। स-विस्रम्भ-कथा-योगै रतिं जनयते पराम्॥   ॥२।१०।१०व्॥  
परस्पर-प्रीति-करैर् आत्म-भावानुवर्तनैः। क्षणात् क्रोध-परावृत्तैः क्षणात् प्रीति-विलोकितैः॥   ॥२।१०।११व्॥  
हल्लीसक-क्रीडनकैर्((५२)) गायनैर् लाट-रासकैः। राग-लोलार्द्र-नयनैश् चन्द्र-मण्डल-वीक्ष्णैः॥   ॥२।१०।१२व्॥  
आद्ये सन्दर्शने जाते पूर्वं ये स्युर् मनोरथाः। पुनर्-वियोगे दुःखं च तस्य सर्वस्य कीर्तनैः॥   ॥२।१०।१३व्१॥  
कीर्तनान्ते च रागेण परिष्वङ्गैः स-चुम्बनैः। तैस् तैश् च भावैः संयुक्तो यूनो रागो विवर्धते॥ ॥२।१०।१३व्२॥  


### २१ 
((५३))

[१]रागवद् [२]आहार्य-रागं [३]कृत्रिम-रागं [४]व्यवहित-रागं [५]पोटा-रतं [६]खल-रतम् [७]अ-यन्त्रित-रतम् इति रत-विशेषाः।   ॥२।१०।१४॥  
सन्दर्शनात् प्रभृत्य् उभयोर् अपि प्रवृद्ध-रागयोः प्रयत्न-कृते समागमे प्रवास-प्रत्यागमने वा कलह-वियोग-योगे तद् [१]रागवत्।   ॥२।१०।१५॥  
तत्रात्माभिप्रायाद् यावद्-अर्थं च प्रवृत्तिः।   ॥२।१०।१६॥  
मध्यस्थ-रागयोर् आरब्धं यद् अनुरज्यते तद् [२]आहार्य-रागम्।   ॥२।१०।१७॥  
तत्र चातुःषष्टिकैर् योगैः सात्म्यानुविद्धैः सन्धुक्ष्य सन्धुक्ष्य रागम् प्रवर्तेत।   ॥२।१०।१८॥  
तत् कार्य-हेतोर् अन्यत्र सक्तयोर् वा [३]कृत्रिम-रागम्।   ॥२।१०।१९॥  
तत्र समुच्चयेन योगाञ् शास्त्रतः पश्येत्।   ॥२।१०।२०॥  
पुरुशस् तु हृदय-प्रियाम् अन्यां मनसि निधाय व्यवहरेत्। सम्प्रयोगात् प्रभृति रतिं यावत्। अतस् तद् [४]व्यवहित-रागम्।   ॥२।१०।२१॥  
न्यूनायां कुम्भ-दास्यां परिचारिकायां वा यावद्-अर्थं सम्प्रयोगस् तत् [५]पोटा-रतम्(( ५४))।   ॥२।१०।२२॥  
तत्रोपचरान् नाद्रियेत।   ॥२।१०।२३॥  
तथा वेश्याया ग्रामीणेन सह यावद्-अर्थम् [६]खल-रतम्।   ॥२।१०।२४॥  
ग्राम-व्रज-प्रत्यन्त-योषिद्भिश् च नागरस्य।   ॥२।१०।२५॥  
उत्पन्न-विस्रम्भयोश् च परस्परानुकूल्याद् [७]अ-यन्त्रित-रतम्। ॥२।१०।२६॥  

इति रतानि। ॥२।१०।२६च्॥  



### २२ 
((५५))

वर्धमाण-प्रणया तु नयिका सपत्नी-नाम-ग्रहणं तद्-आश्रयम् आलापं वा गोत्र-स्खलितं वा न मर्षयेत्। नायक-व्यलीकं च।   ॥२।१०।२७॥  
तत्र सु-भृशः कलहो रुदितम् आयासः शिरो-रुहाणाम् अवक्षोदनं((५६)) प्रहणनम् आसनाच् छयनाद् वा मह्यां पतनं माल्य-भूषणावमोक्षो भूमौ शय्या((५७)) च।   ॥२।१०।२८॥  
तत्र युक्त-रूपेण साम्ना पाद-पतनेन वा प्रसन्न-मनास् ताम् अनुनयन्न् उपक्रम्य शयनम् आरोहयेत्॥२।१०।३० तस्य च वचनम् उत्तरेण योजयन्ती विवृद्ध-क्रोधा स-कच-ग्रहम् अस्यास्यम् उन्नमय्य पादेन बाहौ शिरसि वक्षसि पृष्ठे वा सकृद् द्विस् त्रिर् हन्यात्। द्वार-देशं गच्छेत्। तत्रोपविश्याश्रु-करणम् इति।   ॥२।१०।२९॥  
अति-क्रुद्धापि तु न द्वार-देशाद् भूयो गच्छेत्। दोषवत्त्वात्। इति दत्तकः। तत्र युक्तितो ऽनुन्~ईयमाना प्रसादम् आकाङ्क्षेत्। प्रसन्नापि तु स-कषायैर्((५८)) एव वाक्यैर् एनं तुदतीव प्रसन्न-रति-काङ्क्षिणी नायकेन परिरभ्येत।   ॥२।१०।३१॥  
स्व-भवनस्था तु निमित्तात् कलहिता तथा-विद-चेष्टैव नायकम् अभिगच्छेत्।   ॥२।१०।३२॥  
तत्र पीठमर्द-विट-विदूषकैर् नायक-प्रयुक्तैर् उपशमित-रोषा तैर् एवानिनीता तैः सहैव तद्-भवनम् अधिगच्छेत्। तत्र च वसेत्।   ॥२।१०।३३॥  
इति प्रणय-कलहः।   ॥२।१०।३३च्॥  
भवन्ति चात्र श्लोकाः।   ॥२।१०।३४॥  
एवम् एतां चतुःषष्टिं बाभ्रव्येण प्रकीर्तिताम्। प्रयुञ्जानो वर-स्त्रीषु सिद्धिं गच्छति नायकः॥   ॥२।१०।३४व्॥  
ब्रुवन्न् अपि अन्य-शास्त्राणि चतुःषष्टि-विवर्जितः। विद्वत्-संसदि नात्य्-अर्थं कथासु परिपूज्यते॥   ॥२।१०।३५व्॥  
वर्जितो ऽप्य् अन्य-विज्ञानैर् एतया यस् त्व् अलङ्कृतः। स गोष्ठ्यां नर-नारीणां कथास्व् अग्रं विगाहते((५९))॥   ॥२।१०।३६व्॥  
विद्वद्भिः पूजिताम् एनां खलैर् अपि सु-पूजितम्। पूजितां गणिका-सङ्घैर् नन्दिनीं को न पूजयेत्॥   ॥२।१०।३७व्॥  
नन्दिनी सु-भगा सिद्धा सु-भगं-करणीति च। नारी-प्रियेति चाचार्यैः शास्त्रेष्व् एषा निरुच्यते॥   ॥२।१०।३८व्॥  
कन्याभिः पर-योषिद्भिर् गणिकाभिश् च भावतः। वीक्ष्यते बहु-मानेन चतुःषष्टि-विचक्षणः॥ ॥२।१०।३९व्॥  

इति श्रीवात्यायनीये कामसूत्रे साम्प्रयोगिके द्वितीये ऽधिकरणे रतारम्भावसानिकं रत-विशेषाः प्रणय-कलहश् च दशमो ऽध्यायः। आदितः पञ्चदशः॥ ॥२।१०च्॥  
