+++
title = "४ भार्याधिकारिकम्"

+++
ग्रन्थः ४ भार्याधिकारिकं चतुर्थम् अधिकरणम्।


**************************************************************************  

## १
प्रथमो ऽध्यायः  

### ३२  एक-चारिणी-वृत्त-प्रकरणम्

भार्यैकचरिणी गूढ-विश्रम्भा((१०७)) देववत् पतिम् आनुकुल्येन वर्तेत।   ॥४।१।१॥  
तन्-मतेन कुटुम्ब-चिन्ताम् आत्मनि सन्निवेशयेत्।   ॥४।१।२॥  
वेश्म च शुचि सु-सम्मृष्ट-स्थानं विरचित-विविध-कुसुमं श्लक्ष्ण-भूमि-तलं हृद्य-दर्शनं((१०८)) त्रिषवणाचरित-बलि-कर्म पूजित-देवतायतनं कुर्यात्।   ॥४।१।३॥  
न ह्य् अतो ऽन्यद् गृहस्थानां चित्त-ग्राहकम् अस्तीति गोनर्दीयः।   ॥४।१।४॥  
गुरुषु भृत्य-वर्गेषु नायक-भगिनीषु((१०९)) तत्-पतिषु च यथार्हं प्रतिपत्तिः((११०))।   ॥४।१।५॥  
परिपूतेषु च हरित-शाक-वप्रान् इक्षु-स्तम्बाञ् जीरक-सर्षपाजमोद-शतपुष्पा-तमाल-गुल्मांश् च कारयेत्((१११))।   ॥४।१।६॥  
कुब्जकामलक-मल्लिका-जाती-कुरण्टक-नवमालिका-तगर-नन्द्यावर्तजपा-गुल्मान् अन्यांश् च बहु-पुष्पान् बाल-कोशीरक-पातालिकांश् च वृक्ष-वाटिकायां च स्थण्डिलाणि मनो-ज्ञानि कारयेत्((११२))।   ॥४।१।७॥  
मध्ये कूपं वापीं दीर्घिकां वा खानयेत्।   ॥४।१।८॥  
भिक्षुकी-श्रमाणा-क्षपणा-कुलटा-कुहकेक्षणिका-मूल-कारिकाभिर् न संसृज्येत।   ॥४।१।९॥  
भोजने च रुचितम् इदम् अस्मै द्वेष्यम् इदं पथ्यम् इदम् अ-पथ्यम् इदम् इति च विन्द्यात्।   ॥४।१।१०॥  
स्वरं बहिर् उपश्रुत्य भवनम् आगच्छतः किं कृत्यम् इति ब्रुवती सज्जा((११३)) भवन-मध्ये तिष्ठेत्।   ॥४।१।११॥  
परिचारिकम् अपनुद्य स्वयं पादौ प्रक्षालयेत्।   ॥४।१।१२॥  
नायकस्य च न विमुक्त-भूषणं विजने सन्दर्शने तिष्ठेत्।   ॥४।१।१३॥  
अति-व्ययम् अ-सद्-व्ययं वा कुर्वाणं रहसि बोधयेत्।   ॥४।१।१४॥  
आवाहे विवाहे यज्ञे गमनं सखीभिः सह गोष्ठीं देवताभिगमन्म् इत्य् अनुज्ञाता कुर्यात्।   ॥४।१।१५॥  
सर्व-क्रीडासु च तद्-आनुलोम्येन प्रवृत्तिः।   ॥४।१।१६॥  
पश्चात् संवेशनं पूर्वम् उत्थानम् अन्-अवबोधनं च सुप्तस्य।   ॥४।१।१७॥  
महानसं च सु-गुप्तं स्याद् दर्शनीयं च।   ॥४।१।१८॥  
नायकापचारेषु किं चित् कलुषिता नात्य्-अर्थं निर्वदेत्।   ॥४।१।१९॥  
साधिक्षेप-वचनं त्व् एनं मित्र-जन-मध्य-स्थम् एकाकिनं वाप्य् उपालभेत। न च मूल-कारिका स्यात्।   ॥४।१।२०॥  
न ह्य् अतो ऽन्यद् अ-प्रत्यय-कारणम् अस्तीति गोनर्दीयः।   ॥४।१।२१॥  
दुर्-व्याहृतं दुर्-निरीक्षितम् अन्यतो मन्त्रणं द्वार-देशावस्थानं निरीक्षणं वा निष्कुटेषु((११४)) मन्त्रणं विविक्तेषु चिरम् अवस्थानम् इति वर्जयेत्।   ॥४।१।२२॥  
स्वेद-दन्त-पङ्क-दुर्-गन्धांश् च बुध्येतेति विराग-कारणम्।   ॥४।१।२३॥  
बहु-भूषणं विविध-कुसुमानुलेपनं विविधाङ्ग-राग-समुज्ज्वलं वास इत्य् आभिगामिको वेषः।   ॥४।१।२४॥  
प्रतनु-श्लक्ष्णाल्प-दुकूलता परिमितम् आभरणं सु-गन्धिता नात्य्-उल्वणम्((११५)) अनुलेपनम्। तथा शुक्लान्य् अन्यानि पुष्पाणीति वैहारिको वेषः।   ॥४।१।२५॥  
नायकस्य व्रतम् उपवासं च स्वयम् अपि करणेनानुवर्तेत। वारितायां च नाहम् अत्र निर्बन्धनीयेति तद्-वचसो निवर्तनम्।   ॥४।१।२६॥  
मृद्-विदल-काष्ठ-चर्म-लोह-भाण्डानां च काले सम्-अर्घ-ग्रहणम्((११६))।   ॥४।१।२७॥  
तथा लवण-स्नेहयोश् च गन्ध-द्रव्य-कटुक-भाण्डौषधानां च दुर्-लभानां भवनेषु प्रच्छन्नं निधानम्।   ॥४।१।२८॥  
मूलकालुक-पालङ्की-दमनकाम्रातकैर्वारुक-त्रपु-सवार्ताक-कूष्माण्डालाबु-सूरण-शुकनासा- स्वयम्गुप्ता-तिल-पर्णिकाग्निमन्थ-लशुन-पलाण्डु-प्रभृतीनां सर्वौषधीनां च बीज-ग्रहणं काले वापश् च।   ॥४।१।२९॥  
स्वस्य च सारस्य परेभ्यो नाख्यानं भर्तृ-मन्त्रितस्य च।   ॥४।१।३०॥  
समानाश् च स्त्रियः कौशलेनोज्ज्वलतया पाकेन मानेन तथोपचारैर् अतिशयीत।   ॥४।१।३१॥  
सांवत्सरिकम् आयं सङ्ख्याय तद्-अनुरूपं व्ययं कुर्यात्।   ॥४।१।३२॥  
भोजनावशिष्टाद् गो-रसाद् घृत-करणम् तथा तेल-गुडयोः। कर्पासस्य च सूत्र-कर्तनम् सूत्रस्य वानम्। शिक्य-रज्जु-पाश-वल्कल-सङ्ग्रहणम्। कुट्टन-कण्डनावेक्षणम्। आम-चामण्ड-तुषक-खकुट्य्-अङ्गाराणाम् उपयोजनम्। भृत्य-वेतन- भरण-ज्ञानम्। कृषि-पशु-पालन-चिन्ता-वाहन-विधान-योगाः। मेष-कुक्कुट-लावक- शुक-शारिका-परभृत-मयूर-वानर-मृगाणाम् अवेक्षणम्। दैवसिकाय-व्यय-पिण्डी- करणम् इति च विद्यात्।   ॥४।१।३३॥  
तज्-जघन्यानां च जीर्ण-वाससां सञ्चयस् तैर् विविध-रागैः शुद्धैर् वा कृत-कर्मणां परिचारकाणाम् अनुग्रहो मानार्थेषु च दानम् अन्यत्र वोपयोगः॥४।१।३५ सुरा-कुम्भीनाम् आसव-कुम्भीनां च स्थापनं तद्-उपयोगः क्रय-विक्रयाव् आय-व्यायावेक्षणम्।   ॥४।१।३४॥  
नायक-मित्राणां च स्रग्-अनुलेपन-ताम्बूल-दानैः पूजनं न्यायतः।   ॥४।१।३६॥  
श्वश्रू-स्वशुर-परिचर्या तत्-पारतन्त्र्यम् अन्-उत्तर-वादिता परिमिता-प्रचण्डालाप-करणम् अन्-उच्चैर् हासः तत्-प्रिया-प्रियेषु स्व-प्रिया-प्रियेष्व् इव वृत्तिः।   ॥४।१।३७॥  
भोगेष्व् अन्-उत्सेकः।   ॥४।१।३८॥  
परिजने दाक्षिण्यम्।   ॥४।१।३९॥  
नायकस्या-निवेद्य न कस्मै चिद् दानम्।   ॥४।१।४०॥  
स्व-कर्मसु भृत्य-जन-नियमनम् उत्सवेषु चास्य पूजनम्। ॥४।१।४१॥  

इत्य् एकचारिणी-वृत्तम्((११७))। ॥४।१।४१च्॥  



### ३३  प्रवास-चर्य्या-प्रकरणम्

प्रवासे मङ्गल-मात्राभरणा देवतोपवास-परा वार्तायां स्थिता गृहान् अवेक्षेत।   ॥४।१।४२॥  
शय्या च गुरु-जन-मूले। तद्-अभिमता कार्य-निष्पत्तिः। नायकाभिमतानां चार्थानाम् अर्जने प्रतिसंस्कारे च यत्नः।   ॥४।१।४३॥  
नित्य-नैमित्तिकेषु कर्मसूचितो व्ययः। तद्-आरब्धानां च कर्मणां समापने मतिः।   ॥४।१।४४॥  
ज्ञाति-कुलस्यान्-अभिगमनम् अन्यत्र व्यसनोत्सवाभ्याम्((११८))। तत्रापि नायक-परिजनाधिष्ठिताया नातिकालम् अवस्थानम् अ-परिवर्तित-प्रवास-वेषता च।   ॥४।१।४५॥  
गुरु-जनानुज्ञातानां करणम् उपवासानाम्। परिचारकैः शुचिभिर् आज्ञाधिष्ठितैर् अनुमतेन क्रय-विक्रय-कर्मणा सारस्यापूरणं तनू-करणं च शक्त्या व्ययानाम्।   ॥४।१।४६॥  
आगते च प्रकृतिस्थाया एव प्रथमतो दर्शनं दैवत-पूजनम् उपहाराणां चाहरणम्।   ॥४।१।४७॥  
इति प्रवास-चर्या((११९))।   ॥४।१।४७च्॥  
भवतश् चात्र श्लोकौ।   ॥४।१।४८॥  
सद्-वृत्तम्((१२०)) अनुवर्तेत नायकस्य हितैषिणी। कुल-योषा पुनर्भूर् वा वेश्या वाप्य् एकचारिणी॥ धर्मम् अर्थं तथा कामं लभन्ते स्थानम् एव च। निः-सपत्नं च भर्तारं नार्यः सद्-वृत्तम् आश्रिताः॥ ॥४।१।४८व्॥  

इति श्रीवात्स्यायनीये कामसूत्रे भार्याधिकारिके चतुर्थे ऽधिकरणे एकचारिणी-वृत्तं प्रवास-चार्या च प्रथमो ऽध्यायः। ॥४।१च्॥  


**************************************************************************  

## २
द्वितीयो ऽध्यायः।  

### ३४  ज्येष्ठादि-वृत्त-प्रकरणम्

जाड्य-दौःशील्य-दौर्भाग्येभ्यः प्रजान्-उत्पत्तेर् आभीक्ष्ण्येन दारिकोत्पत्तेर् नायक-चापलाद् वा सपत्न्य्-अधिवेदनम्।   ॥४।२।१॥  
तद् आदित एव भक्ति-शील-वैदग्ध्य-ख्यापनेन परिजिहीर्षेत्। प्रजा-नुत्पत्तौ च स्वयम् एव सापत्नके चोदयेत्।   ॥४।२।२॥  
अधिविद्यमाना च यावच् छक्ति-योगाद् आत्मनो ऽधिकत्वेन स्थितिं कारयेत्।   ॥४।२।३॥  
आगतां चैनां भगिनीवद् ईक्षेत। नयक-विदितं च प्रादोषिकं विधिमतीव यत्नाद् अस्याः कारयेत्। सौभाग्यजं वैकृतम् उत्सेकं वास्या नाद्रियेत।   ॥४।२।४॥  
भर्तरि प्रमाद्यन्तीम् उपेक्षेत। यत्र मन्येतार्थम् इयं स्वयम् अपि प्रतिपत्स्यत इति तत्रैनाम् आदरत एवानुशिष्यात्।   ॥४।२।५॥  
नायक-संश्रवे च रहसि विशेषान् अधिकान् दर्शयेत्।   ॥४।२।६॥  
तद्-अपत्येस्व् अ-विशेषः। परिजन-वर्गे ऽधिकानुकम्पा। मित्र-वर्गे प्रीतिः। आत्म-ज्ञातिषु नात्य्-आदरः। तज्-ज्ञातिषु चाति-सम्भ्रमः।   ॥४।२।७॥  
बह्वीभिस् त्व् अधिविन्ना अ-व्यवहितया संसृज्येत।   ॥४।२।८॥  
यां तु नायको ऽधिकां चिकीर्षेत् तां भूत-पूर्व-सुभगया प्रोत्साह्य कलहयेत्।   ॥४।२।९॥  
ततश् चानुकम्पेत।   ॥४।२।१०॥  
ताभिर् एकत्वेनाधिकां चिकिर्षीतां स्वयम् अ-विवदमाना दुर्-जनी-कुर्यात्।   ॥४।२।११॥  
नायकेन तु कलहिताम् एनां पक्षपातावलम्बनोपबृम्हिताम् आश्वासयेत्।   ॥४।२।१२॥  
कलहं च वर्धयेत्।   ॥४।२।१३॥  
मन्दं वा कलहम् उपलभ्य स्वयम् एव सन्धुक्षयेत्।   ॥४।२।१४॥  
यदि नायको ऽस्याम् अद्यापि सानुनय इति मन्येत तदा स्वयमेव सन्धौ प्रयतेत। ॥४।२।१५॥  

इति ज्येष्ठा-वृत्तम्((१२१))। ॥४।२।१५च्॥  



### ३५ 

कनिष्ठा तु मातृवत् स-पत्नीं पश्येत्।   ॥४।२।१६॥  
ज्ञाति-दायम् अपि तस्या अ-विदितं नोपयुञ्जीत।   ॥४।२।१७॥  
आत्म-वृत्तान्तांस् तद्-अधिष्ठितान् कुर्यात्।   ॥४।२।१८॥  
अनुज्ञाता पतिम् अधिशयीत।   ॥४।२।१९॥  
न वा तस्या वचनम् अन्यस्याः कथयेत्।   ॥४।२।२०॥  
तद्-अपत्यानि स्वेभ्यो ऽधिकानि पश्येत्॥४।२।२२ रहसि पतिम् अधिकम् उपचरेत्।   ॥४।२।२१॥  
आत्मनश् च सपत्नी-विकार-जं दुःखं नाचक्षीत।   ॥४।२।२३॥  
पत्युष् च स-विशेषकं गूढं मानं लिप्सेत्।   ॥४।२।२४॥  
अनेन खलु पथ्य-दानेन जीवामीति ब्रूयात्।   ॥४।२।२५॥  
तत् तु श्लाघया रागेण वा बाहिर् नाचक्षीत।   ॥४।२।२६॥  
भिन्न-रहस्या हि भर्तुर् अवज्ञां लभते।   ॥४।२।२७॥  
ज्येष्ठा-भयाच् च निगूढ-सम्मानार्थिनी स्याद् इति गोनर्दीयः।   ॥४।२।२८॥  
दुर्-भागम् अन्-अपत्यां च ज्येष्ठाम् अनुकम्पेत नायकेन चानुकम्पयेत्।   ॥४।२।२९॥  
प्रसह्य त्व् एनाम् एकचारिणी-वृत्तम् अनुतिष्ठेत् ॥४।२।३०॥  

इति कनिष्ठा-वृत्तम्((१२२))। ॥४।२।३०च्॥  



### ३६ 

विधवा त्व् इन्द्रिय-दौर्बल्याद् आतुरा भोगिनं गुण-सम्पन्नं च या पुनर् विन्देत् सा पुनर्भूः।   ॥४।२।३१॥  
यतस् तु स्वेच्छया पुनर् अपि निष्क्रमणं निर्-गुणो ऽयम् इति तदान्यं काङ्क्षेद् इति बाभ्रवीयाः।   ॥४।२।३२॥  
सौख्यार्थिनी सा किलान्यं पुनर् विन्देत।   ॥४।२।३३॥  
गुणेषु सोपभोगेषु सुख-साकल्यं तस्मात् ततो विशेष इति गोनर्दीयः।   ॥४।२।३४॥  
आत्मनश् चित्तानुकूल्याद् इति वात्स्यायनः।   ॥४।२।३५॥  
सा बान्धवैर् नायकाद् आपानकोद्यान-श्रद्धा-दान-मित्र-पूजनादि व्यय-सहिष्णु कर्म लिप्सेत।   ॥४।२।३६॥  
आत्मनः सारेण वालङ्कारं तदीयम् आत्मीयं वा बिभृयात्।   ॥४।२।३७॥  
प्रीति-दायेष्व् अ-नियमः।   ॥४।२।३८॥  
स्वेच्छया च गृहान् निर्गच्छती प्रीति-दायाद् अन्यन् नायक-दत्तं जीयेत। निष्कास्यमाना तु न किं चिद् दद्यात्।   ॥४।२।३९॥  
सा प्रभविष्णुर् इव तस्य भवनम् आप्नुयात्।   ॥४।२।४०॥  
कुलजासु तु प्रीत्या वर्तेत।   ॥४।२।४१॥  
दाक्षिण्येन परिजने सर्वत्र स-परिहासा मित्रेषु प्रतिपत्तिः। कलासु कौशलम् अधिकस्य च ज्ञानम्।   ॥४।२।४२॥  
कलह-स्थानेषु च नायकं स्वयम् उपलभेत।   ॥४।२।४३॥  
रहसि च कलया चतुःषष्ट्यानुवर्तेत। स-पत्नीनां च स्वयम् उपकुर्यात्। तासाम् अपत्येष्व् आभारण-दानम्। तेषु स्वामिवद् उपचारः। मण्डनकानि वेषानादरेण कुर्वीत। परिजने मित्रवर्गे चाधिकं विश्राणनम्((१२३))। समाजापानकोद्यान-यात्रा-विहार-शीलता च। ॥४।२।४४॥  

इति पुनर्भूवृत्तम्((१२४))। ॥४।२।४४च्॥  



### ३७ 

दुर्भगा तु सापत्नक-पीडिता या तासाम् अधिकम् इव पत्याव् उपचरेत् ताम् आश्रयेत्। प्रकाश्यानि च कला-विज्ञानानि दर्शयेत्। दौर्भाग्याद् रहस्यानाम् अ-भावः।   ॥४।२।४५॥  
नायकापत्यानां धात्रेयिकानि कुर्यात्।   ॥४।२।४६॥  
तन्-मित्राणि चोपगृह्य तैर् भक्तिम् आत्मनः प्रकाशयेत्।   ॥४।२।४७॥  
धर्म-कृत्येषु च पुरश्-चारिणी स्याद् व्रतोपवासयोश् च।   ॥४।२।४८॥  
परिजने दाक्षिण्यम्। न चाधिकम् आत्मानं पश्येत्।   ॥४।२।४९॥  
शयने तत्-सात्म्येनात्मनो ऽनुराग-प्रत्यानयनम्।   ॥४।२।५०॥  
न चोपालभेत वामतां च न दर्शयेत्।   ॥४।२।५१॥  
यया च कलहितः स्यात् कामं ताम् आवर्तयेत्।   ॥४।२।५२॥  
यां च प्रच्छन्नां कामयेत् ताम् अनेन सह सङ्गमयेद् गोपयेच् च।   ॥४।२।५३॥  
यथा च पतिव्रतात्वम् अ-शाठ्यं नायको मन्येत तथा प्रतिविदध्यात्। ॥४।२।५४॥  

इति दुर्भगा-वृत्तम्((१२५))। ॥४।२।५४च्॥  



### ३८ 

अन्तः-पुराणां च वृत्तम् एतेष्व् एव प्रकरणेषु लक्षयेत्((१२६))।   ॥४।२।५५॥  
माल्यानुलेपन-वासांशि चासां कञ्चुकीया महत्तरिका वा राज्ञो निवेदयेयुर् देवीभिः प्रहितम् इति।   ॥४।२।५६॥  
तद् आदाय राजा निर्माल्यम् आसां प्रतिप्राभृतकं दद्यात्।   ॥४।२।५७॥  
अलङ्कृतश् च स्व्-अलङ्कृतानि चापराह्ने सर्वाण्य् अन्तःपुराण्य् ऐकध्येन पश्येत्।   ॥४।२।५८॥  
तासां यथा-कालं यथार्हं च स्थान-मानानुवृत्तिः स-परिहासाश् च कथाः कुर्यात्।   ॥४।२।५९॥  
तद्-अन्-अन्तरं पुनर्भुवस् तथैव पश्येत्।   ॥४।२।६०॥  
तत्पो वेश्या आभ्यन्तरिका नाटकीयाश् च।   ॥४।२।६१॥  
तासां यथोक्त-कक्षाणि स्थानानि।   ॥४।२।६२॥  
वासकपाल्यस् तु यस्या वासको यस्याश् चातीतो यस्याश् च ऋतुस् तत्-परिचारिकानुगता दिवा शय्योत्थितस्य राज्ञस् ताभ्यां प्रहितम् अङ्गुलीयकाङ्कम् अनुलेपनम् ऋतुं वासकं च निवेदयेयुः।   ॥४।२।६३॥  
तत्र राजा यद् गृह्णीयात् तस्या वासकम् आज्ञापयेत्।   ॥४।२।६४॥  
उत्सवेषु च सर्वासाम् अनुरूपेण पूजापानकं च। सङ्गीत-दर्शनेषु च॥४।२।६६ अन्तः-पुर-चारिणीनां बहिर् अ-निष्क्रमो बाह्यानां चा-प्रवेशः। अन्यत्र विदित-शौचाभ्यः। अ-परिक्लिष्टश् च कर्मयोगः। ॥४।२।६५॥  

इत्य् आन्तःपुरिकम्((१२७))। ॥४।२।६६च्॥  



### ३९ 

भवन्ति चात्र श्लोकाः।   ॥४।२।६७॥  
पुरुषस् तु बहून् दरान् समाहृत्य समो भवेत्। न चावज्नां चरेद् आसु व्यालिकान् न सहेत च॥   ॥४।२।६७व्॥  
एकस्यां या रति-क्रीडा वैकृतं वा शरीरजम्। विस्रम्भाद् वाप्य् उपालम्भस् तम् अन्यासु न कीर्तयेत्॥   ॥४।२।६८व्॥  
न दद्यात् प्रसरं स्त्रीणां स-पत्न्याः कारणे क्व चित्। तथोपालभमानां च दोषैस् ताम् एव योजयेत्॥   ॥४।२।६९व्॥  
अन्यां रहसि विस्रम्भैर् अन्यां प्रत्यक्ष-पूजनैः। बहु-मानैस् तथा चन्याम् इत्य् एवं रञ्जयेत् स्त्रियः॥   ॥४।२।७०व्॥  
उद्यान-गमनैर् भोगैर् दानैस् तज्-ज्ञाति-पूजनैः। रहस्यैः प्रीति-योगैश् चेत्य् एकैकाम् अनुरञ्जयेत्॥   ॥४।२।७१व्॥  
युवतिश् च जित-क्रोधा यथा-शास्त्र-प्रवर्तिनी। करोति वश्यं भर्तारं स-पत्नीश् चाधितिष्ठति((१२८))॥ ॥४।२।७२व्॥  

इति श्रीवात्यायनीये कामसूत्रे भार्याधिकारिके चतुर्थे ऽधिकरणे सपत्नीषु ज्येष्ठा-वृत्तं कनिष्ठा-वृत्तं पुनर्भू-वृत्तं दुर् -भागा-वृत्तम् आन्तःपुरिकं पुरुषस्य भ्वीषु प्रतिपत्तिर् द्वितीयो ऽध्यायः॥ ॥४।२च्॥  
