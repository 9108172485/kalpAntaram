+++
title = "१ साधारनम्"

+++
ग्रन्थः १ साधारणं नाम प्रथमम् अधिकरणम्  
## १ शास्त्र-सङ्ग्रहः
अथ शास्त्र-सङ्ग्रहः प्रथमो ऽध्यायः  

### १


धर्मार्थ-कामेभ्यो नमः।   ॥१।१।१॥  
शास्त्रे प्रकृतत्वात्((१))।   ॥१।१।२॥  
तत्समयावबोधकेभ्यश् च आचार्येभ्यः। इति।   ॥१।१।३॥  
तत्-सम्बन्धात्। इति।   ॥१।१।४॥  
प्रजापतिर् हि प्रजाः सृष्ट्वा तासां स्थिति-निबन्धनं त्रिवर्गस्य साधनम् अध्यायानां शतसहस्रेणाग्रे प्रोवाच।   ॥१।१।५॥  
तस्यैकदेशिकं मनुः स्वायम्भुवो धर्माधिकारिकं पृथक् चकार।   ॥१।१।६॥  
बृहस्पतिर् अर्थाधिकारिकम्।   ॥१।१।७॥  
महादेवानुचरश् च नन्दी सहस्रेणाध्यायानां पृथक् काम-सूत्रं प्रोवाच।   ॥१।१।८॥  
तद् एव तु पञ्चभिर् अध्याय-शतैर् औद्दालिकिः श्वेतकेतुः सञ्चिक्षेप।   ॥१।१।९॥  
तद् एव तु पुनर् अध्य्-अर्धेनाध्यायशतेन [१]साधारण-[२]साम्प्रयोगिक-[३]कन्या-सम्प्रयुक्तक-[ ४]भार्याधिकारिक-[५]पारदारिक-[६]वैशिक-[७]औपनिषदिकैः सप्तभिर् अधिकरणैर् बाभ्रव्यः पाञ्चालः सञ्चिक्षेप।   ॥१।१।१०॥  
तस्य षष्टं वैशिकम् अधिकरणं पाटलिपुत्रकाणां गणिकानां नियोगाद् दत्तकः पृथक् चकार।   ॥१।१।११॥  
तत्-प्रसङ्गाच् चारायणः साधारणम् अधिकरणं प्रोवाच। सुवर्णनाभः साम्प्रयोगिकम्। घोटकमुखः कन्या-सम्प्रयुक्तकम्। गोनर्दीयो भार्याधिकारिकम्। गोणिकापुत्रः पारदारिकम्। कुचुमार औपनिषदिकम् इति।   ॥१।१।१२॥  
एवं बहुभिर् आचार्यैस् तच् छास्त्रं खण्डशः प्रणीतम् उत्सन्न-कल्पम् अभूत्।   ॥१।१।१३॥  
तत्र दत्तकादिभिः प्रणीतानां शास्त्रावयवानाम् एकदेशत्वात् महद् इति च बाभ्रवीयस्य दुर्-आध्येयत्वात् सङ्क्षिप्य सर्वम् अर्थम् अल्पेन ग्रन्थेन कामसूत्रम् इदं प्रणीतम्।   ॥१।१।१४॥  
तस्यायं प्रकरणाधिकरण-समुद्देशः   ॥१।१।१५॥  
शास्त्र-सङ्ग्रहः। त्रिवर्ग-प्रतिपत्तिः। विद्यासमुद्देशः। नागरक-वृत्तम्। नायक-सहाय-दूती-कर्मविमर्शः। इति साधारणं प्रथमाधिकरणम् अध्यायः पञ्च प्रकरणानि पञ्च।   ॥१।१।१६॥  
प्रमाण-काला-भावेभ्यो रतावस्थापनम्। प्रीति-विशेषाः। आलिङ्गन-विचाराः। चुम्बन-विकल्पाः॥नखरदन-जातयः। दशन-च्छेद्य-विधयः। देश्या उपचाराः संवेशन-प्रकाराः चित्र-रतानि प्रहण-योगः तद्-युक्ताश् च सीत्कृतोपक्रमाः पुरुषायितम् पुरुषोपसृप्तानि औपरिष्टकम् रतारम्भावसानिकम् रत-विशेषाः प्रणय-कलहः इति साम्प्रयोगिकं द्वितीयम् अधिकरणम्। अध्यया दश प्रकरणानि सप्तदश।   ॥१।१।१७॥  
वरण-विधानम् सम्बन्ध-निर्णयः कन्या-विस्रम्भणम् बालायाः उपक्रमाः इङ्गिताकार-सूचनम् एक-पुरुषाभियोगः प्रयोज्यस्योपावर्तणम् अभियोगतश् च कन्यायाः प्रतिपत्तिः विवाह-योगः इति कन्या-सम्प्रयुक्तकं तृतीयाधिकरणम्। अध्यायाः पञ्च प्रकरणानि नव   ॥१।१।१८॥  
एकचारिणी-वृत्तम् प्रवासचार्या सपत्नीषु ज्येष्ठा-वृत्तम् कनिष्ठा-वृत्तम् पुनर्भू-वृत्तम् दुर्भगा-वृत्तम् आन्तःपुरिकम् पुरुषस्य बह्वीषु प्रतिपत्तिः इति भार्याधिकारिकं चतुर्थम् अधिकरणम् अध्यायौ द्वौ प्रकरणान्य् अष्टौ   ॥१।१।१९॥  
स्त्री-पुरुष-शीलावस्थापनम् व्यावर्त्तन-कारणानि स्त्रीषु सिद्धाः पुरुषाः अ-यत्न-साध्या योषितः परिचय-कारणानि अभियोगाः भाव-परीक्षा दूती-कर्माणि ईश्वरकामितम् अन्तःपुरिकं दार-रक्षितकम् इति पारदारिकं पञ्चमम् अधिकरणम् अध्यायाः षट् प्रकरणानि दश((२))   ॥१।१।२०॥  
गम्य-चिन्ता गमन-कारणानि उपावर्तन-विधिः कान्तानुवर्तनम् अर्थागमोपायाः विरक्त-लिङ्गानि विरक्त-प्रतिपत्तिः निष्कासन-प्रकाराः विशीर्ण-प्रतिसन्धानम्।लाभविशेषः अर्थानर्थानुबन्ध-संशय-विचारः वेश्या-विशेषाश् च इति वैशिकं षष्टम् अधिकरणम् अध्यायः षट् प्रकरणानि द्वादश।   ॥१।१।२१॥  
सुभगं-करणम् वशी-करणम् वृष्याश् च योगाः नष्ट-राग-प्रत्यानयनम् वृद्धि-विधयः चित्राश् च योगाः इत्य् औपनिषदिकं सप्तमम् अधिकरणम् अध्यायौ द्वौ प्रकरणानि षट्।   ॥१।१।२२॥  
एवं षट्त्रिंशद् अध्यायाः चतुःशष्टिः प्रकरणानि((३)) अधिकरणानि सप्त स-पादं श्लोक-सहस्रम् इति शास्त्रस्य सङ्ग्रहः।   ॥१।१।२३॥  
सङ्क्षेपम् इमम् उक्त्वास्य विस्तारो ऽतः प्रवक्ष्यते। इष्टं हि विदुषां लोके समास-व्यास-भाषणम्॥ ॥१।१।२४व्॥  

इति श्रीवात्स्यायनीये कामसूत्रे साधारणे प्रथमे ऽधिकरणे शास्त्र-सङ्ग्रहः प्रहमो ऽध्यायः। ॥१।१च्॥  


**************************************************************************  

## २
अथ त्रिवर्ग-प्रतिपत्ति-नामको द्वितीयो ऽध्यायः।  

### २  अनुष्ठानम्

शतायुर् वै पुरुषो विभज्य कालम् अन्योन्यानुबद्धं परस्परस्यानुपघातकं त्रिवर्गं सेवेत।   ॥१।२।१॥  
बाल्ये विद्या-ग्रहणादीन् अर्थान्।   ॥१।२।२॥  
कामं च यौवने।   ॥१।२।३॥  
स्थाविरे धर्मं मोक्षं च।   ॥१।२।४॥  
अ-नित्यत्वाद् आयुषो यथोपपादं वा सेवेत।   ॥१।२।५॥  
ब्रह्मचर्यम् एव त्व् आ विद्या-ग्रहणात्। ब्) अवबोधः   ॥१।२।६॥  
अ-लौकिकत्वाद् अ-दृष्टार्थत्वाद् अ-प्रवृत्तानां अज्ञादीनां शास्त्रात् प्रवर्तनम् लौकि[क]त्वाद् दृष्टार्थत्वाच् च प्रवृत्तेभ्यश् च मांस-भक्षणादिभ्यः शास्त्राद् एव निवारणं धर्मः।   ॥१।२।७॥  
तं श्रुतेर् धर्मज्ञ-समवायाच् च प्रतिपद्येत।   ॥१।२।८॥  
विद्या-भूमि-हिरण्य-पशु-धान्य-भाण्डोपस्कर-मित्रादीनाम् अर्जनम् अर्जितस्य विवर्धनम् अर्थः।   ॥१।२।९॥  
तम् अध्यक्ष-प्रचाराद् वार्ता-समय-विद्भ्यो वणिग्भ्यश् चेति।   ॥१।२।१०॥  
श्रोत्र-त्वक्-चक्सुर्-जिह्वा-घ्राणानाम् आत्म-संयुक्तेन मनसाधिष्ठितानां स्वेषु स्वेषु विषयेष्व् आनुकूल्यतः प्रवृत्तिः कामः।   ॥१।२।११॥  
स्पर्श-विशेष-विषयात् त्व् अस्याभिमानिक-सुखानुविद्धा फलवत्य् अर्थ-प्रतीतिः प्राधान्यात् कामः।   ॥१।२।१२॥  
तं काम-सूत्रान् नागरिक-जन-समवायाच् च प्रतिपद्येत।   ॥१।२।१३॥  
एषां समवाये पूर्वः पूर्वो गरीयान्।   ॥१।२।१४॥  
अर्थश् च राज्ञः। तन्-मूलत्वाल् लोक-यात्रायाः। वेश्यायाश् च इति त्रिवर्ग-प्रतिपत्तिः((४))। च्) सम्प्रतिपत्तिः   ॥१।२।१५॥  
धर्मस्या-लौकिकत्वात् तद्-अभिदायकं शास्त्रं युक्तम्। उपाय-पूर्वकत्वाद् अर्थ-सिद्धेः। उपाय-प्रतिपत्तिः शास्त्रात्।   ॥१।२।१६॥  
तिर्यग्-योनिष्व् अपि तु स्वयं प्रवृत्तत्वात् कामस्य नित्यत्वाच् च न शास्त्रेण कृत्यम् अस्तीत्य् आचार्याः।   ॥१।२।१७॥  
सम्प्रयोग-पराधीनत्वात् स्त्री-पुंसयोर् उपायम् अपेक्षते।   ॥१।२।१८॥  
सा चोपाय-प्रतिपत्तिः काम-सूत्राद् इति वात्स्यायनः।   ॥१।२।१९॥  
तिर्यग्-योनिषु पुनर् अन्-आवृतत्वात् श्त्री-जातेश् च ऋतौ यावद् अर्थं प्रवृत्तेर् अ-बुद्धि-पूर्वकत्वाच् च प्रवृत्तीनाम् अन्-उपायः प्रत्ययः।   ॥१।२।२०॥  
न धर्मांश् चरेत्। एष्यत्-फलत्वात्। संशयिकत्वाच् च।   ॥१।२।२१॥  
को ह्य् अ-बालिशो हस्त-गतं पर-गतं कुर्यात्।   ॥१।२।२२॥  
वरम् अद्य कपोतः श्वो मयूरात्।   ॥१।२।२३॥  
वरं सांशयिकान् निष्काद् अ-सांशयिकः कार्षापणः। इति लौकायतिकाः॥१।२।२५ शास्त्रस्यान्-अभिशङ्कत्वाद् अभिचारानुव्याहारयोश् च क्व चित् फल-दर्शनान् नक्षत्र-चन्द्र- सूर्य-तारा-ग्रह-चक्रस्य लोकार्थं बुद्धि-पूर्वकम् इव प्रवृत्तेर् दर्शनाद् वर्णाश्रमाचार-स्थिति-लक्षणत्वाच् च लोकयात्राया हस्त-गतस्य च बीजस्य भविष्यतः सस्यार्थे त्याग-दर्शनाच् चरेद् धर्मान् इति वात्स्यायनः।   ॥१।२।२४॥  
नार्थांश् चरेत्। प्रयत्नतो ऽपि ह्य् एते ऽनुष्ठीयमाना नैव कदा चित् स्युः अन्-अनुष्ठीयमाना अपि यदृच्छया भवेयुः।   ॥१।२।२६॥  
तत् सर्वं काल-कारितम् इति।   ॥१।२।२७॥  
काल एव हि पुरुषान् अर्थानर्थयोर् जय-पराजययोः सुख-दुःखयोश् च स्थापयति।   ॥१।२।२८॥  
कालेन बलिर् इन्द्रः कृतः। कालेन व्यपरोपितः। काल एव पुनर् अप्य् एनं कर्तेति कालकारणिकाः।   ॥१।२।२९॥  
पुरुष-कार-पूर्वकत्वात् सर्व-प्रवृत्तीनाम् उपायः प्रत्ययः।   ॥१।२।३०॥  
अ-वश्यं-भाविनो ऽप्य् अर्थस्योपाय-पूर्वकत्वाद् एव। न निष्कर्मणो भद्रम् अस्तीति वात्स्यायनः।   ॥१।२।३१॥  
न कामांश् चरेत्। धर्मार्थयोः प्रधानयोर् एवम् अन्येषां च सतां प्रत्यनीकत्वात्। अनर्थजन-संसर्गम् असद्-व्यवसायम् अशौचम् अन्-आयतिं चैते पुरुषस्य जनयन्ति।   ॥१।२।३२॥  
तथा प्रमादं लाघवम् अ-प्रत्ययम् अ-ग्राह्यतां च।   ॥१।२।३३॥  
बहवश् च काम-वश-गाः स-गणा एव विनष्टाः श्रूयन्ते।   ॥१।२।३४॥  
यथा दाण्डक्यो नाम भोजः कामाद् ब्राह्मण-कन्याम् अभिमन्यमानः स-बन्धु-राष्ट्रो विननाश((५))।   ॥१।२।३५॥  
देवराजश् च_अहल्याम् अति-बलश् च कीचको द्रौपदीं रावणश् च सीताम् अपरे चान्ये च बहवो दृश्यन्ते काम-वश-गा विनष्टा इत्य् अर्थचिन्तकाः।   ॥१।२।३६॥  
शरीर-स्थिति-हेतुत्वाद् आहार-स-धर्माणो हि कामाः। फल-भूताश् च धर्मार्थयोः।   ॥१।२।३७॥  
बोद्धव्यं तु दोषेष्व् इव। न हि भिक्षुकाः सन्तीति स्थाल्यो नाधिश्रीयन्ते। न हि मृगाः सन्तीति यवा नोप्यन्त इति वात्स्यायनः।   ॥१।२।३८॥  
भवन्ति चात्र श्लोकाः   ॥१।२।३९॥  
एवम् अर्थं च कामं च धर्मं चोपाचरन् नरः। इहामुत्र च निःशल्यम् अत्यन्तं सुखम् अश्नुते॥   ॥१।२।३९व्॥  
किं स्यात् परत्रेत्य् आशङ्का कार्ये यस्मिन् न जायते। न चार्थ-घ्नं सुखं चेति शिष्टास् तत्र व्यवस्थिताः॥   ॥१।२।४०व्१॥  
त्रिवर्ग-साधकं यत् स्याद् द्वयोर् एकस्य वा पुनः। कार्यं तद् अपि कुर्वीत न त्व् एकार्थं द्वि-बाधकम्॥ ॥१।२।४०व्२॥  

इति श्रीवात्स्यायनीये कामसूत्रे साधारणे प्रथमे ऽधिकरणे त्रिवर्ग-प्रतिपत्तिर् द्वितीयो ऽध्यायः।((६)) ॥१।२च्॥  


**************************************************************************  

## ३ विद्यासमुद्देश-प्रकरणम्
अथ विद्यासमुद्देश-प्रकरण-नामकः तृतीयो ऽध्यायः  

### ३ 

धर्मार्थाङ्गविद्या-कालान् अन्-उपरोधयन् काम-सूत्रं तद्-अङ्ग-विद्याश् च पुरुषो ऽधीयीत।   ॥१।३।१॥  
प्राग् यौवनात् स्त्री। प्रत्ता च पत्युर् अभिप्रायात्।   ॥१।३।२॥  
योषितां शास्त्र-ग्रहणस्याभावाद् अन्-अर्थकम् इह शास्त्रे स्त्री-शासनम् इत्य् आचार्याः।   ॥१।३।३॥  
प्रयोग-ग्रहणं त्व् आसाम्। प्रयोगस्य च शास्त्र-पूर्वकत्वाद् इति वात्स्यायनः।   ॥१।३।४॥  
तन् न केवलम् इहैव। सर्वत्र हि लोके कति चिद् एव शास्त्र-ज्ञाः। सर्व-जन-विषयश् च प्रयोगः।   ॥१।३।५॥  
प्रयोगस्य च दूरस्थम् अपि शास्त्रम् एव हेतुः।   ॥१।३।६॥  
अस्ति व्याकरणम् इत्य् अवैयाकरणा अपि याज्ञिका ऊहं क्रतुषु प्रयुञ्जते।   ॥१।३।७॥  
अस्ति ज्यौतिषम् इति पुण्याहेषु कर्म कुर्वते।   ॥१।३।८॥  
तथाश्वारोहा गजारोहाश् चाश्वान् गजांश् चान्-अधिगत-शास्त्रा अपि विनयन्ते।   ॥१।३।९॥  
तथास्ति राजेति दूरस्था अपि जनपदा न मर्यादाम् अतिवर्तन्ते तद्वद् एतत्।   ॥१।३।१०॥  
सन्त्य् अपि खलु शास्त्र-प्रहत-बुद्धयो गणिका राज-पुत्र्यो महामात्र-दुहितरश् च।   ॥१।३।११॥  
तस्माद् वैश्वासिकाज् जनाद् रहसि प्रयोगाञ् छास्त्रम् एकदेशं वा स्त्री गृह्णीयात्।   ॥१।३।१२॥  
अभ्यास-प्रयोज्यांश् च चातुःषष्टिकान् योगान् कन्या रहस्य् एकाकिन्य् अभ्यसेत्।   ॥१।३।१३॥  
आचार्यास् तु कन्यानां प्रवृत्त-पुरुष-सम्प्रयोगा सह-सम्प्रवृद्धा धात्रेयिका। तथा-भूता वा निर्-अत्यय-सम्भाषणा सखी। सवयाश् च मातृ-श्वसा। विस्रब्धा तत्-स्थानीया वृद्ध-दासी। पूर्व-संसृष्टा वा भिक्षुकी। स्वसा च विश्वास-प्रयोगात्।   ॥१।३।१४॥  
गीतम् (१), वाद्यम् (२), नृत्यम् (३), आलेख्यम् (४), विशेषकच्छेद्यम् (५), तण्डुल-कुसुम-वलि- विकाराः (६), पुष्पास्तरणम् (७), दशन-वसनागरागः (८), मणि-भूमिका-कर्म (९), शयन-रचनम् (१०), उदक-वाद्यम् (११), उदकाघातः (), चित्राश् च योगाः (१३), माल्य-ग्रथन- विकल्पाः (१४), शेखरकापीड-योजनम् (१५), नेपथ्य-प्रयोगाः (१६), कर्ण-पत्त्र- भङ्गाः (१७), गन्ध-युक्तिः (१८), भूषण-योजनम् (१९), ऐन्द्रजालाः (२०), कौचुमाराश् च (२१), हस्त-लाघवम् (२२), विचित्र-शाक-यूष-भक्ष्य-विकार-क्रिया (२३),।पानकरसरागासव-योजनम् (२४), सूचीवान-कर्माणि (२५), सूत्रक्रीडा (२६), वीणा-डमरुक-वाद्यानि (२७), प्रहेलिका (२८), प्रतिमाला (२९), दुर्वाचक-योगाः (३०), पुस्तक-वाचनम् (३१), नाटकाख्यायिका-दर्शनम् (३२), काव्य-समस्यापूरणम् (३३), पट्टिकावान-वेत्र-विकल्पाः (३४),तक्ष-कर्माणि (३५), तक्षणम् (३६), वास्तु-विद्या (३७), रूप्य-परीक्षा (३८), धातु-वादः (३९), मणि-रागाकर-ज्ञानम् (४०), वृक्षायुर्वेद-योगाः (४१), मेष-कुक्कुट-लावक-युद्ध-विधिः (४२), शुक-सारिका-प्रलापनम् (४३), उत्सादने संवाहने केशमर्दने च कौशलम् (४४),अक्षर-मुष्तिकाकथनम् (४५), म्लेच्छित-विकल्पाः (४६), देश-भाषा-विज्ञानम् (४७), पुष्प-शकटिका (४८), निमित्त-ज्ञानम् (४९), यन्त्र-मातृका (५०), धारण-मातृका (५१), सम्पाठ्यम् (५२), मानसी काव्य-क्रिया (५३), अभिधानकोशः (५४), छन्दो-ज्ञानम् (५५), क्रिया-कल्पः (५६), छलितक-योगाः (५७), वस्त्रगोपनानि (५८), द्यूत-विशेषः (५९), आकर्ष-क्रीडा (६०), बाल-क्रीडनकानि (६१), वैनयिकीनाम् (६२), वैजयिकीनाम् (६३), व्यायामिकीनां च (६४) विद्यानां ज्ञानम् इति चतुः-षष्टिर् अङ्ग-विद्या। कामसूत्रावयविन्यः।   ॥१।३।१५॥  
पाञ्चालिकी च चतुःषष्टिर् अपरा। तस्याः प्रयोगान् अन्ववेत्य साम्प्रयोगिके वक्ष्यामः। कामस्य तद्-आत्मकत्वात्।   ॥१।३।१६॥  
आभिर् अभ्युच्छ्रिता वेश्या शील-रूप-गुणान्विता। लभते गणिका-शब्दं स्थानं च जन-संसदि॥   ॥१।३।१७व्॥  
पूजिता सा सदा राज्ञा गुणवद्भिश् च संस्तुता। प्रार्थनीयाभिगम्या च लक्ष्य-भूता च जायते॥   ॥१।३।१८व्॥  
योग-ज्ञा राज-पुत्री च महामात्र-सुता तथा। सहस्रान्तः-पुरम् अपि स्व-वशे कुरुते पतिम्॥   ॥१।३।१९व्॥  
तथा पति-वियोगे च व्यसनं दारुणं गता। देशान्तरे ऽपि विद्याभिः सा सुखेनैव जीवति॥   ॥१।३।२०व्॥  
नरः कलासु कुशलो वाचालश् चाटु-कारकः। अ-संस्तुतो ऽपि नारीणां चित्तम् आश्व् एव विन्दति॥   ॥१।३।२१व्॥  
कलानां ग्रहणाद् एव सौभाग्यम् उपजायते। देश-कालौ त्व् अपेक्ष्यासां प्रयोगः सम्भवेन् न वा॥ ॥१।३।२२व्॥  

इति श्रीवात्स्यायनीये कामसूत्रे साधारणे प्रथमे ऽधिकरणे विद्या-समुद्देशः तृतीयो ऽध्यायः। ॥१।३च्॥  


**************************************************************************  

## ४ नागरक-वृत्तम्
नागरक-वृत्त-नामकः चतुर्थो ऽध्यायः  

### ४ 

गृहीत-विद्यः प्रतिग्रह-जय-क्रय-निर्वेशाधिगतैर् अर्थैर् अन्वयागतैर् उभयैर् वा गार्हस्थ्यम् अधिगम्य नागरक-वृत्तं वर्तेत।   ॥१।४।१॥  
नगरे पत्तने खर्वटे महति वा सज्-जनाश्रये स्थानम्। यात्रा-वशाद् वा।   ॥१।४।२॥  
तत्र भवनम् आसन्नोदकं वृक्ष-वाटिकवद् विभक्त-कर्म-कक्षं द्वि-वास-गृहं कारयेत्।   ॥१।४।३॥  
बाह्ये च वास-गृहे सु-श्लक्ष्णम् उभयोपधानं मध्ये विनतं शुक्लोत्तर-च्छदं शयनीयं स्यात्। प्रतिशय्यिका च। तस्य शिरो-भागे कूर्च-स्थानं वेदिका च। तत्र रात्रि-शेषम् अनुलेपनं माल्यं सिक्थ-करण्डकं सौगन्धिक-पुटिका मातुलुङ्ग-त्वचस् ताम्बूलानि च स्युः। भूमौ पतद्ग्रहः। नाग-दन्तावसक्ता वीणा। चित्र-फलकम्। वर्तिकासमुद्गकः। यः कश् चित् पुस्तकः। कुरण्टक-मालाश् च। नातिदूरे भूमौ वृत्तास्तरणं समस्तकम्। आकर्ष-फलकं द्यूत-फलकं च। तस्य बहिः क्रीडा-शकुनि- पञ्जराणि। एकान्ते च तक्ष-तक्षञ-स्थानम् अन्यासां च क्रीडानाम्। स्व्-आस्तीर्णा प्रेङ्खदोला वृक्ष-वाटिकायां स-प्रच्छाया। स्थण्डिल-पीठिका च स-कुसुमेति भवन-न्यासः।   ॥१।४।४॥  
स प्रातर् उत्थाय कृत-नियत-कृत्यः गृहीत-दन्त-धावनः मात्रयानुलेपनं धूपं स्रजम् इति च गृहीत्वा दत्त्वा सिक्थकम् अलक्तकं च दृष्ट्वादर्शे मुख्म् गृहीत-मुख-वास- ताम्बूलः कार्याण्य् अनुतिष्ठेत्।   ॥१।४।५॥  
नित्यं स्नानम्। द्वितीयकम् उत्सादनम्। तृतीयकः फेनकः। चतुर्थकम् आयुष्यम्। पञ्चमकं दशमकं वा प्रत्यायुष्यम् इत्य् अ-हीनम्। सातत्याच् च संवृत-कक्षास्वेदापनोदः।   ॥१।४।६॥  
पूर्वाह्णापराह्णयोर् भोजनम्। सायं चारायणस्य।   ॥१।४।७॥  
भोजनानतरं शुक-सारिका-प्रलापन-व्यापाराः। लावक-कुक्कुट-मेष-युद्धानि तास् ताश् च कला-क्रीडाः। पीठमर्द-विट-विदूषकायत्ता व्यापाराः। दिवा-शय्या च।   ॥१।४।८॥  
गृहीत-प्रसाधनस्यापराह्णे गोष्ठी-विहाराः।   ॥१।४।९॥  
प्रदोषे च सङ्गीतकानि। तद्-अन्ते च प्रसाधिते वास-गृहे सञ्चारित-सुरभि-धूपे स-सहायस्य शय्यायाम् अभिसारिकाणां प्रतीक्षणम्।   ॥१।४।१०॥  
दूतीनां प्रेषणम् स्वयं वा गमनम्।   ॥१।४।११॥  
आगतानां च मनोहरैर् आलापैर् उपचारैश् च स-सहायस्योपक्रमाः॥१।४।१३ वर्ष-प्रमृष्ट-नेपथ्यानां दुर्-दिनाभिसारिकाणाम् स्वयम् एव पुनर्-मण्डनम् मित्र-जनेन वा परिचरणम् इत्य् आहोरात्रिकम्।   ॥१।४।१२॥  
घटा-निबन्धनम् गोष्ठी-समवायः समापानकम् उद्यान-गमनम् समस्याः क्रीडाश् च प्रवर्तयेत्।   ॥१।४।१४॥  
पक्षस्य मासस्य वा प्रज्ञाते ऽहनि सरस्वत्या भवने निय्क्तानां नित्यं समाजः।   ॥१।४।१५॥  
कुशीलवाश् चागन्तवः प्रेक्षणकम् एषां दद्युः। द्वितीये ऽहनि तेभ्यः पूजा नियतं लभेरन्। ततो यथा-श्रद्धम् एषां दर्शनम् उत्सर्गो वा। व्यसनोत्सवेषु चैषां पर्स्परस्यैक-कार्यता।   ॥१।४।१६॥  
आगन्तूनां च कृत-समवायानां पूजनम् अभ्युपत्तिश् च।   ॥१।४।१७॥  
इत्य् गण-धर्मः।   ॥१।४।१७च्॥  
एतेन तं तं देवता-विशेषम् उद्दिश्य सम्भावित-स्थितयो घटा व्याख्याताः।   ॥१।४।१८॥  
वेश्या-भवने सभायाम् अन्यतमस्योद्वसिते वा समान-विद्या-बुद्धि-शील-वित्त-वयसां सह वेश्याभिर् अनुरूपैर् आलापैर् आसन-बन्धो गोष्ठी।   ॥१।४।१९॥  
तत्र चैशां काव्य-समस्या कला-समस्या वा।   ॥१।४।२०॥  
तस्याम् उज्ज्वला लोक-कान्ताः पूज्याः। प्रीति-समानाश् चाहारितः।   ॥१।४।२१॥  
परस्पर-भवनेषु चापानकानि।   ॥१।४।२२॥  
तत्र मधु-मैरेय-सुरान् विविध-लवण-फल-हरित-शाक-तिक्त-कटुकाम्लोपदंशान् वेश्याः पाययेयुर् अनुपिबेयुश् च।   ॥१।४।२३॥  
एतेनोद्यान-गमनं व्याख्यातम्।   ॥१।४।२४॥  
पूर्वाह्ण एव स्व्-अलङ्कृतास् तुरगाधिरूढा वेश्याभिः सह परिचारकानुगता गच्छेयुः। दैवसिकीं च यात्रां तत्रानुभूय कुक्कुट-युद्ध-द्यूतैः प्रेक्षाभिर् अनुकूलैश् च चेष्टितैः कालं गमयित्वा अपराह्णे गृहीत-तद्-उपभोग-चिह्नास् तथैव प्रत्याव्रजेयुः।   ॥१।४।२५॥  
एतेन रचितोद्ग्राहोदकानां ग्रीष्मे जल-क्रीडा-गमनं व्याख्यातम्।   ॥१।४।२६॥  
यक्ष-रात्रिः। कौमुदी-जागरः। सु-वसन्तकः।   ॥१।४।२७॥  
सह-कार-भञ्जिका, अभ्यूषखादिका बिसखादिका नव-पत्त्रिका उदक-क्ष्वेडिका पाञ्चालानुयानम् एकशाल्मली कदम्ब-युद्धानि तास् ताश् च माहिमान्यो देश्याश् च क्रीडा जनेभ्यो विशिष्टम् आचरेयुः। इति सम्भूय-क्रीडाः।   ॥१।४।२८॥  
एकचारिणश् च विभव-सामर्थ्यात्।   ॥१।४।२९॥  
गणिकाया नायिकायाश् च सखीभिर् नागरकैश् च सह चरितम् एतेन व्याख्यातम्।   ॥१।४।३०॥  
अ-विभवस् तु शरीर-मात्रो मल्लिका-फेनक-कषाय-मात्र-परिच्छदः पूज्याद् देशाद् आगतः कलासु विचक्षणस् तद्-उपदेशेन गोष्ठ्यां वेशोचिते च वृत्ते साधयेद् आत्मानम् इति पीठ-मर्दः।   ॥१।४।३१॥  
भुक्त-विभवस् तु गुणवान् स-कलत्रो वेशे गोष्ठ्यां च बहु-मतस् तद्-उपजीवी च विटः।   ॥१।४।३२॥  
एक-देश-विद्यस् तु क्रीडनको विश्वास्यश् च विदूषकः। वैहासिको वा।   ॥१।४।३३॥  
एते वेश्यानां नागरकाणां च मन्त्रिणः सन्धि-विग्रह-नियुक्ताः।   ॥१।४।३४॥  
तैर् भिक्षुक्यः कला-विदग्धा मुण्डा वृषल्यो वृद्ध-गणिकाश् च व्याख्याताः।   ॥१।४।३५॥  
ग्राम-वासी च स-जातान् विचक्षणान् कौतूहलिकान् प्रोत्साह्य नागरक-जनस्य वृत्तं वर्णयञ् श्रधांश् च जनयंस् तद् एवानुकुर्वीत। गोष्ठीश् च प्रवर्तयेत्। सङ्गत्या जनम् अनुरञ्जयेत्। कर्मसु च साहाय्येन चानुगृह्णीयात्। उपकारयेच् च।   ॥१।४।३६॥  
इति नागरक-वृत्तम्।   ॥१।४।३६च्॥  
नात्यन्तं संस्कृतेनैव नात्यन्तं देश-भाषया। कथां गोष्ठीषु कथयंल् लोके बहु-मतो भवेत्॥   ॥१।४।३७व्॥  
या गोष्ठी लोक-विद्विष्टा या च स्वैर-विसर्पिणी। पर-हिंसात्मिका या च न ताम् अवतरेद् बुधः॥   ॥१।४।३८व्॥  
लोक-चित्तानुवर्तिन्या क्रीडा-मात्रैक-कार्यया। गोष्ठ्या सह-चरन् विद्वांल् लोके सिद्धिं नियच्छति॥ ॥१।४।३९व्॥  

इति श्रीवात्स्यायनीये कामसूत्रे साधारणे प्रथमे ऽधिकरणे नागरक-वृत्तं चतुर्थो ऽध्यायः। ॥१।४च्॥  


**************************************************************************  

## ५ नायक-सहाय-दूत-कर्म-विमर्शः
अथ नायक-सहाय-दूत-कर्म-विमर्श-नामकः पञ्चमो ऽध्यायः।  

### ५ 

कामश् चतुर्षु वर्णेषु स-वर्णतः शास्त्रतश् चान्-अन्य-पूर्वायां प्रयुज्यमानः पुत्रीयो यशस्यो लौकिकश् च भवति।   ॥१।५।१॥  
तद्-विपरीत उत्तम-वर्नासु परपरिगृहीतासु च। प्रतिषिद्धो ऽवर-वर्णास्व् अ-निरवसितासु। वेश्यासु पुनर्भूषु च न शिष्टो न प्रतिषिद्धः। सुखार्थत्वात्।   ॥१।५।२॥  
तत्र नायिकास् तिस्रः कन्या पुनर्भूर् वेश्या च। इति।   ॥१।५।३॥  
अन्य-कारण-वशात् पर-परिगृहीतापि पाक्षिकी चतुर्थीति गोणिकापुत्रः।   ॥१।५।४॥  
स यदा मन्यते स्वैरिणीयम्॥१।५।६ अन्यतो ऽपि बहुशो व्यवसित-चारित्रा तस्यां वेश्यायाम् इव गमनम् उत्तम-वर्णिन्याम् अपि न धर्म-पीडां करिष्यति पुनर्भूर् इयम्।   ॥१।५।५॥  
अन्यपूर्वावरुद्धा नात्र शङ्कास्ति।   ॥१।५।७॥  
पतिं वा महान्तम् ईश्वरम् अस्मद्-अ-मित्र-संसृष्टम् इयम् अवगृह्य प्रभुत्वेन चरति। सा मया संसृष्टा स्नेहाद् एनं व्यावर्तयिष्यति।   ॥१।५।८॥  
वि-रसं वा मयि शक्तम् अपकर्तु-कामं च प्रकृतिम् आपादयिष्यति।   ॥१।५।९॥  
तया वा मित्री-कृतेन मित्र-कार्यम् अ-मित्र-प्रतीघातम् अन्यद् वा दुष्-प्रतिपादकं कार्यं साधयिष्यामि।   ॥१।५।१०॥  
संसृष्टो वानया हत्वास्याः पतिम् अस्मद्-भाव्यं तद्-ऐश्वर्यम् एवम् अधिगमिष्यामि।   ॥१।५।११॥  
निर्-अत्ययं वास्या गमनम् अर्थानुबद्धम्। अहं च निः-सारत्वात् क्षीण-वृत्त्य्-उपायः। सो ऽहम् अनेनोपायेन तद्-धनम् अतिमहद् अ-कृच्छ्राद् अधिगमिष्यामि।   ॥१।५।१२॥  
मर्म-ज्ञा वा मयि दृढम् अभिकामा सा माम् अन्-इच्छन्तं दोष-विख्यापनेन दूषयिष्यति।   ॥१।५।१३॥  
अ-सद्-भूतं वा दोषं श्रद्धेयं दुष्-परिहारं मयि क्षेप्स्यति येन मे विनाशः स्यात्।   ॥१।५।१४॥  
आयतिमन्तं वा वश्यं पतिं मत्तो विभिद्य द्विषतः सङ्ग्राहयिष्यति।   ॥१।५।१५॥  
स्वयं वा तैः सह संसृज्येत। मद्-अवरोधानां वा दूषयिता पतिर् अस्यास् तद् अस्याहम् अपि दारान् एव दूषयन् प्रतिकरिष्यामि।   ॥१।५।१६॥  
राज-नियोगाच् चान्तर्-वर्तिनं शत्रुं वास्य निर्हनिष्यामि।   ॥१।५।१७॥  
याम् अन्यां कामयिष्ये सास्या वशगा। ताम् अनेन सङ्क्रमेणाधिगमिष्यामि।   ॥१।५।१८॥  
कन्याम् अ-लभ्यां वात्माधीनाम् अर्थ-रूपवतीं मयि सङ्क्रामयिष्यति।   ॥१।५।१९॥  
ममा-मित्रो वास्याः पत्या सहैकी-भावम् उपगतस् तम् अनया रसेन योजयिष्यामीत्य् एवम्-आदिभिः कारणैः पर-स्त्रियम् अपि प्रकुर्वीत।   ॥१।५।२०॥  
इति साहसिक्यं न केवलं रागाद् एव।   ॥१।५।२१॥  
इति पर-परिग्रह-गमण-कारणानि।   ॥१।५।२१च्॥  
एतैर् एव कारणैर् महा-मात्र-सम्बद्धा राज-सम्बद्धा वा तत्रैक-देश-चारिणी का चिद् अन्या वा कार्य-सम्पादिनी विधवा पञ्चमीति चारायणः।   ॥१।५।२२॥  
सैव प्रव्रजिता षष्ठीति सुवर्णनाभः।   ॥१।५।२३॥  
गणिकाया दुहिता परिचारिका वान्-अन्य-पूर्वा सप्तमीति घोटकमुखः।   ॥१।५।२४॥  
उत्क्रान्त-बाल-भावा कुल-युवतिर् उपचारान्यत्वाद् अष्टमीति गोनर्दीयः।   ॥१।५।२५॥  
कार्यान्तरा-भावाद् एतासाम् अपि पूर्वास्व् एवोपलक्षणम् तस्माच् चतस्र एव नायिका इति वात्स्यायनः।   ॥१।५।२६॥  
भिन्नत्वात् तृतीय-प्रकृतिः पञ्चमीत्य् एके।   ॥१।५।२७॥  
एक एव तु सार्वलौकिको नायकः। प्रच्छन्नस् तु द्वितीयः। विशेषालाभात्। उत्तमाधम-मध्यमतां तु गुण-गुणतो विद्यात्। तांस् तूभयोर् अपि गुणा-गुणान् वैशिके वक्ष्यामः।   ॥१।५।२८॥  
अ-गम्यास् त्व् एवैताः कुष्ठिन्य् उन्मत्ता पतिता भिन्न-रहस्या प्रकाश-प्रार्थिनी गत-प्राय- यौवनातिश्वेतातिकृष्णा दुर्-गन्धा सम्बन्धिनी सखी प्रव्रजिता सम्बन्धि-सखि-श्रोत्रिय- राज-दाराश् च।   ॥१।५।२९॥  
दृष्ट-पञ्च-पुरुषा ना-गम्या का चिद् अस्तीति बाभ्रवीयाः।   ॥१।५।३०॥  
सम्बन्धि-सखि-श्रोत्रिय-राज-दार-वर्जम् इति गोणिकापुत्रः।   ॥१।५।३१॥  
सह-पांसु-क्रीडितम् उपकार-सम्बद्धं समान-शील-व्यसनं सहाध्यायिनं यश् चास्य मर्मणि रहस्यानि च विद्यात् यस्य चायं विद्याद् वा धात्र्-अपत्यं सह-संवृद्धं मित्रम्।   ॥१।५।३२॥  
पितृ-पैतामहम् अ-विसंवादकम् अ-दृष्ट-वैकृतं वश्यं ध्रुवम् अ-लोभ-शीलम् अ-परिहार्यम् अ-मन्त्र-विस्रावीति मित्र-सम्पत्।   ॥१।५।३३॥  
रजक-नापित-मालाकार-गान्धिक-सौरिक-भिक्षुक-गोपालक-ताम्बूलिक-सौवर्णिक-पीठमर्द- विट-विदूषकादयो मित्राणि। तद्-योषिन् मित्राश् च नागरकाः स्युर् इति वात्स्यायनः।   ॥१।५।३४॥  
यद् उभयोः साधारणम् उभयत्रोदारं विशेषतो नायिकायाः सु-विस्रब्धं तत्र दूत-कर्म।   ॥१।५।३५॥  
पटुता धाष्ट्र्यम् इङ्गिताकार-ज्ञता प्रतारण-काल-ज्ञता विषह्य-बुद्धित्वं लघ्वी प्रतिपत्तिः सोपाया च   ॥१।५।३६॥  
इति दूत-गुणाः।   ॥१।५।३६च्॥  
भवति चात्र श्लोकः।   ॥१।५।३७॥  
आत्मवान् मित्रवान् युक्तो भावज्ञो देश-काल-वित्। अ-लभ्याम् अप्य् अ-यत्नेन स्त्रियं संसाधयेन् नरः॥ ॥१।५।३७व्॥  

इति श्रीवात्स्यायनीये कामसूत्रे साधारणे प्रथमे ऽधिकरणे नायक-सहाय-दूती-कर्म-विमर्शः पञ्चमो ऽध्यायः॥ ॥१।५च्॥  
