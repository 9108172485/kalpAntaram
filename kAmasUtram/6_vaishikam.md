+++
title = "६ वैशिकम्"

+++
ग्रन्थः ६ वैशिकं षष्टम् अधिकरणम्।


**************************************************************************  


## १
प्रथमो ऽध्यायः  

### ५०  सहाय-गम्या-गम्य-गमन-कारण-चिन्ता-प्रकरणम्

वेश्यानां पुरुषाधिगमे रतिर् वृत्तिश् च सर्गात्।   ॥६।१।१॥  
रतितः प्रवर्तनं स्वाभाविकं कृत्रिमम् अर्थार्थम्।   ॥६।१।२॥  
तद् अपि स्वाभाविकवद् रूपयेत्।   ॥६।१।३॥  
काम-परासु हि पुंसां विश्वास-योगात्।   ॥६।१।४॥  
अ-लुब्धतां च ख्यापयेत् तस्य निदर्शनार्थम्।   ॥६।१।५॥  
न चान्-उपायेनार्थान् साधयेद् आयति-संरक्षणार्थम्।   ॥६।१।६॥  
नित्यम् अलङ्कार-योगिनी राज-मार्गावलोकिनी दृश्यमाना न चातिवृत्ता तिष्ठेत्। पण्य-स- धर्मत्वात्।   ॥६।१।७॥  
यैर् नायकम् आवर्जयेद् अन्याभ्यश् चावच्छिन्द्याद् आत्मनश् चान्-अर्थं प्रतिकुर्याद् अर्थं च साधयेन् न च गम्यैः परिभूयेत तान् सहायान् कुर्यात्।   ॥६।१।८॥  
ते त्व् आरक्षक-पुरुषा धर्माधिकरणस्था((१६१)) दैव-ज्ञा विक्रान्ताः शूराः समान-विद्याः कला-ग्राहिणः पीठमर्द-वीट-विदूषक-मालाकार-गान्धिक-शौण्डिक-रजक-नापित- भिक्षुकास् तेच ते च कार्य-योगात्।   ॥६।१।९॥  
केवलार्थास् त्व् अमी गम्याः ण् स्व-तन्त्रः पूर्वे वयसि वर्तमानो वित्तवान् अ-परोक्ष-वृत्तिर् अधिकरणवान् अ-कृच्छ्राधिगत-वित्तः। सङ्घर्षवान् सन्ततायः सुभग-मानी श्लाघनकः पण्डकश्((१६२)) च पुं-शब्दार्थी। समान-स्पर्धी स्व-भावतस् त्यागी। राजनि महामात्रे वा सिद्धो दैव-प्रमाणो वित्तावमानी गुरूणां शासनातिगः स-जातानां लक्ष्य-भूतः स-वित्त एक-पुत्रो लिङ्गी प्रच्छन्न-कामः शूरो वैद्यश् चेति।   ॥६।१।१०॥  
प्रीति-यशो-ऽर्थास् तु गुणतो ऽधिगम्याः।   ॥६।१।११॥  
महा-कुलीनो विद्वान् सर्व-समय-ज्ञः कविर् आख्यान-कुशलो वाग्मी प्रगल्भो विविध-शिल्प- ज्ञो वृद्ध-दर्शी स्थूल-लक्षो महोत्साहो दृढ-भक्तिर् अन्-असूयकस् त्यागी मित्र-वत्सलो घटा-गोष्ठी-प्रेक्षणक-समाज-समस्या-क्रीडन-शीलो नीरुजो ऽ-व्यङ्ग-शरीरः प्राणवान् अ-मद्य-पो वृषो मैत्रः स्त्रीणां प्रनेता लालयिता च। न चासां वश-गः स्व-तन्त्र- वृत्तिर् अ-निष्ठुरो ऽन्-ईर्ष्यालुर् अन्-अवशङ्की चेति नायक-गुणाः।   ॥६।१।१२॥  
नायिकायाः पुना रूप-यौवन-लक्षण-माधुर्य-योगिनी गुणेष्व् अनुरक्ता न तथार्थेषु प्रीति-संयोग-शीला स्थिर-मतिर् एक-जातीया विशेषार्थिनी नित्यम् अ-कदर्य-वृत्तिर् गोष्ठी-कला-प्रिया चेति नायिका-गुणाः।   ॥६।१।१३॥  
नायिका पुनर् बुद्धि-शीलाचार आर्जवं कृत-ज्ञता दीर्घ-दूर-दर्शित्वं अ-विसंवादिता देश-काल-ज्ञता नागरकता दैन्यातिहास-पैशुन्य-परिवाद-क्रोध-लोभ-स्तम्भ-चापल- वर्जनं पूर्वाभिभाषिता काम-सूत्र-कौशलं तद्-अङ्ग-विद्यासु चेति साधारण-गुणाः।   ॥६।१।१४॥  
गुण-विपर्यये दोषाः।   ॥६।१।१५॥  
क्षयी रोगी कृमि-शक्र्द् वायसास्यः प्रिय-कलत्रः परुष-वाक् कदर्यो निर्घृणो गुरु-जन-परित्यक्तः स्तेनो दम्भ-शीलो मूल-कर्मणि प्रसक्तो मानापमानयोर् अन्-अपेक्षी द्वेष्यैर् अप्य् अर्थ-हार्यो विलज्ज इत्य् अ-गम्याः।   ॥६।१।१६॥  
रागो भयम् अर्थः सङ्घर्षो वैर-निर्यातनं जिज्ञासा पक्षः खेदो धर्मो यशो ऽनुकम्पा सुहृद्-वाक्यं ह्रीः प्रिय-सादृश्यं धन्यता रागापनयः साजात्यं साहवेश्यं सातत्यम् आयतिश् च गमन-कारणानि भवन्तीत्य् आचार्याः।   ॥६।१।१७॥  
अर्थो ऽन्-अर्थ-प्रतीघातः प्रीतिश् चेति वात्स्यायनः।   ॥६।१।१८॥  
अर्थस् तु प्रीत्या न बाधितः। अस्य प्राधान्यात्।   ॥६।१।१९॥  
भयादिषु तु गुरु-लाघवं परीक्ष्यम् ॥६।१।२०॥  

\# ५०च् इति सहाय-गम्यागम्य-[गमन-]कारण-चिन्ता((१६३))।



### ५१ 

उपमन्त्रितापि गम्येन सहसा न प्रतिजानीयात्। पुरुषाणां सु-लभावमानित्वात्।   ॥६।१।२१॥  
भाव-जिज्ञासार्थं परिचारक-मुखान् संवाहक-गायन-वैहासिकान् गम्ये तद्-भक्तान् वा प्रणिदध्यात्।   ॥६।१।२२॥  
तद्-अ-भावे पीठमर्दादीन्। तेभ्यो नायकस्य शौचा-शौचं रागापरागौ सक्ता-सक्ततां दाना-दाने च विद्यात्।   ॥६।१।२३॥  
सम्भावितेन च सह विट-पुरोगां प्रीतिं योजयेत्।   ॥६।१।२४॥  
लावक-कुक्कुट-मेष-युद्ध-शुक-शारिका-प्रलापन-प्रेक्षणक-कला-व्यपदेशेन पीठमर्दो नायकं तस्या उदवसितम् आनयेत्।   ॥६।१।२५॥  
तां वा तस्य।   ॥६।१।२६॥  
आगतस्य प्रीति-कौतुक-जननं किं चिद् द्रव्य-जातं स्वयम् इदम् अ-साधारणोपभोग्यम् इति प्रीति-दायं दद्यात्।   ॥६।१।२७॥  
यत्र च रमते तया गोष्ठ्यैनम् उपचारैश् च रञ्जयेत्।   ॥६।१।२८॥  
गते च स-परिहास-प्रलापां सोपायनां परिचारिकाम् अभीक्ष्णं प्रेषयेत्॥६।१।३० स-पीठमर्दायाश् च कारणापदेशेन स्वयं गमनम् ॥६।१।२९॥  

\# ५१च् इति गम्योपावर्तनम्((१६४))।  
भवन्ति चात्र श्लोकाः।   ॥६।१।३१॥  
ताम्बूलानि स्रजश् चैव संस्कृतं चानुलेपनम्। आगतस्याहरेत् प्रीत्या कला-गोष्ठीश् च योजयेत्॥   ॥६।१।३१व्॥  
द्रव्याणि प्रणये दद्यात् कुर्याच् च परिवर्तनम्। सम्प्रयोगस्य चाकूतम् निजेनैव प्रयोजयेत्॥   ॥६।१।३२व्॥  
प्रीति-दायैर् उपन्यासैर् उपचारैश् च केवलैः। गम्येन सह संसृष्टा रञ्जयेत् तं ततः परम्((१६५))॥ ॥६।१।३३व्॥  

इति श्री वात्स्यायनीये कामसूत्रे वैशिके षष्ठे ऽधिकरणे सहाय-गम्या-गम्य-चिन्ता गमन-कारणं गम्योपावर्तनं प्रथमो ऽध्यायः। ॥६।१च्॥  


**************************************************************************  


## २
द्वितीयो ऽध्यायः।  

### ५२  कान्तानुवृत्त-प्रकरणम्

संयुक्ता नायकेन तद्-रण्जनार्थम् एकचारिणी-वृत्तम् अनुतिष्ठेत्((१६६))।   ॥६।२।१॥  
रञ्जयेन् न तु सज्जेत सक्तवच् च विचेष्टेतेति सङ्क्षेपोक्तिः।   ॥६।२।२॥  
मातरि च क्रूर-शीलायाम् अर्थ-परायां चायत्ता स्यात्।   ॥६।२।३॥  
तद्-अ-भावे मातृकायाम्।   ॥६।२।४॥  
सा तु गम्येन नातिप्रीयेत।   ॥६।२।५॥  
प्रसह्य च दुहितरम् आनयेत्।   ॥६।२।६॥  
तत्र तु नायिकायाः सन्ततम् अ-रतिर् निर्वेदो व्रीडां भयं च।   ॥६।२।७॥  
न त्व् एव शासनातिवृत्तिः।   ॥६।२।८॥  
व्याधिं चैकम् अ-निमित्तम् अ-जुगुप्सितम् अ-चक्षुर्-ग्राह्यम् अ-नित्यं च ख्यापयेत्।   ॥६।२।९॥  
सति कारणे तद्-अपदेशं च नायकान्-अभिगमनम्।   ॥६।२।१०॥  
निर्-माल्यस्य तु नायिका चेटिकां प्रेषयेत् ताम्बूलस्य च।   ॥६।२।११॥  
व्यवाये तद्-उपचारेषु विस्मयः।   ॥६।२।१२॥  
चतुःषष्ट्यां शिष्यत्वम्।   ॥६।२।१३॥  
तद्-उपदिष्टानां च योगानाम् आभीक्ष्ण्येनानुयोगः।   ॥६।२।१४॥  
तत्-सात्म्याद् रहसि वृत्तिः।   ॥६।२।१५॥  
मनोरथानाम् आख्यानम्।   ॥६।२।१६॥  
गुह्यानां वैकृत-प्रच्छादनम्।   ॥६।२।१७॥  
शयने परावृत्तस्यानुपेक्षणम्।   ॥६।२।१८॥  
आनुलोम्यं गुह्य-स्पर्शने।   ॥६।२।१९॥  
सुप्तस्य चुम्बनम् आलिङ्गनं च।   ॥६।२।२०॥  
प्रेक्षणम् अन्य-मनस्कस्य। राज-मार्गे च प्रासाद-स्थायास् तत्र विदिताया व्रीडा शाठ्य-नाशः।   ॥६।२।२१॥  
तद्-द्वेष्ये द्वेष्यता। तत्-प्रिये प्रियता। तद्-रम्य रतिः। तम् अनु हर्ष-शोकौ। स्त्रीषु जिज्ञासा। कोपश् चा-दीर्गः।   ॥६।२।२२॥  
स्व-कृतेष्व् अपि नख-दशन-चिह्नेष्व् अन्याशङ्का।   ॥६।२।२३॥  
अनुरगस्या-वचनम्।   ॥६।२।२४॥  
आकारतस् तु दर्शयेत्।   ॥६।२।२५॥  
मद-स्वप्न-व्याधिषु तु निर्वचनम्।   ॥६।२।२६॥  
श्लाघ्यानां नायक-कर्मणां च।   ॥६।२।२७॥  
तस्मिन् ब्रुवाणे वाक्यार्थ-ग्रहणम्। तद् अवधार्य प्रशंसाविषये भाषणम्। तद्-वाक्यस्य चोत्तरेण योजनम्। भक्तिमांश् चेत्।   ॥६।२।२८॥  
कथास्व् अनुवृत्तिर् अन्यत्र स-पत्न्याः।   ॥६।२।२९॥  
निःश्वासे जृम्भते स्खलिते पतिते वा तस्य चार्तिम् आशंसीत।   ॥६।२।३०॥  
क्षुत-व्याहृत-विस्मितेषु जीवेत्य् उदाहरणम्।   ॥६।२।३१॥  
दौर्मनस्ये व्याधि-दौर्हृदापदेशः।   ॥६।२।३२॥  
गुणतः परस्या-कीर्तनम्।   ॥६।२।३३॥  
न निन्दा समान-दोषस्य।   ॥६।२।३४॥  
दत्तस्य धारणम्।   ॥६।२।३५॥  
वृथापराधे तद्-व्यसने वालङ्कारस्या-ग्रहणम् अ-भोजनं च।   ॥६।२।३६॥  
तद्-युक्ताश् च विलापाः।   ॥६।२।३७॥  
तेन सह देश-मोक्षं रोचयेत् राजनि निष्क्रयं च।   ॥६।२।३८॥  
सामर्थ्यम् आयुष्यस् तद्-अवाप्तौ।   ॥६।२।३९॥  
तस्यार्थाधिगमे ऽभिप्रेत-सिद्धौ शरीरोपचये वा पूर्व-सम्भाषित इष्ट-देवतोपहारः।   ॥६।२।४०॥  
नित्यम् अलङ्कार-योगः। परिमितो ऽभ्यवहारः॥६।२।४२ गीते च नाम-गोत्रयोर् ग्रहणम्। ग्लान्याम् उरसि ललाटे च करं कुर्वीत। तत्-सुखम् उपलभ्य निद्रा-लाभः।   ॥६।२।४१॥  
औत्सङ्गे चास्योपवेशनं स्वपनं च। गमनं वियोगे।   ॥६।२।४३॥  
तस्मात् पुत्रार्थिनी स्यात्। आयुषो नाधिक्यम् इच्छेत्।   ॥६।२।४४॥  
एतस्या-विज्ञातम् अर्थं रहसि न ब्रूयात्।   ॥६।२।४५॥  
व्रतम् उपवासं चास्य निर्वर्तयेत् मयि दोष इति। अ-शक्ये स्वयम् अपि तद्-रूपा स्यात्।   ॥६।२।४६॥  
विवादे तेनाप्य् अ-शक्यम् इत्य् अर्थ-निर्देशः।   ॥६।२।४७॥  
तदीयम् आत्मीयं वा स्वयम् अ-विशेषेण पश्येत्।   ॥६।२।४८॥  
तेन विना गोष्ठ्य्-आदीनाम् अ-गमनम् इति।   ॥६।२।४९॥  
निर्-माल्य-धारणे श्लाघा उच्छिष्ट-भोजने च।   ॥६।२।५०॥  
कुल-शील-शिल्प-जाति-विद्या-वर्ण-वित्त-देश-मित्र-गुण-वयो-माधुर्य-पूजा।   ॥६।२।५१॥  
गीतादिषु चोदनम् अभिज्ञस्य।   ॥६।२।५२॥  
भय-शीतोष्ण-वर्षाण्य् अन्-अपेक्ष्य तद्-अभिगमनम्।   ॥६।२।५३॥  
स एव च मे स्याद् इत्य् और्ध्वदेहिकेषु वचनम्।   ॥६।२।५४॥  
तद्-इष्ट-रस-भाव-शीलानुवर्तनम्।   ॥६।२।५५॥  
मूल-कर्माभिशङ्का।   ॥६।२।५६॥  
तद्-अभिगमने च जनन्या सह नित्यो विवादः।   ॥६।२।५७॥  
बलात्कारेण च यद्य् अन्यत्र तया नीयेत तदा विषम् अन्-अशनं शस्त्रं रज्जुम् इति कामयेत।   ॥६।२।५८॥  
प्रत्यायनं च प्रणिधिभिर् नायकस्य। स्वयं वात्मनो वृत्ति-ग्रहणम्।   ॥६।२।५९॥  
न त्व् एवार्थेषु विवादः।   ॥६।२।६०॥  
मात्रा विना किं चिन् न चेष्टेत।   ॥६।२।६१॥  
प्रवासे शीघ्रागमनाय शाप-दानम्।   ॥६।२।६२॥  
प्रोषिते मृजानियमश् चालङ्कारस्य प्रतिषेधः। मङ्गलं त्व् अपेक्ष्यम्। एकं शङ्ख-वलयं वा धारयेत्।   ॥६।२।६३॥  
स्मरणम् अतीतानाम्। गमनम् ईक्षणिकोपश्रुतीनाम्। नक्षत्र-चन्द्र-सूर्य-ताराभ्यः स्पृहणम्।   ॥६।२।६४॥  
इष्टस्वप्नप्रदर्शने तत्-सङ्गमो ममास्त्व् इति वचनम्।   ॥६।२।६५॥  
उद्वेगो ऽन्-इष्टे सान्ति-कर्म च।   ॥६।२।६६॥  
प्रत्यागते काम-पूजा।   ॥६।२।६७॥  
देवतोपहाराणां करणम्।   ॥६।२।६८॥  
सखीभिः पूर्ण-पात्रस्याहरणम्।   ॥६।२।६९॥  
वायस-पूजा च।   ॥६।२।७०॥  
प्रथम-समागमान्-अन्तरं चैतद् एव वायस-पूजा-वर्जम्।   ॥६।२।७१॥  
सक्तस्य चानुमरणं ब्रूयात्।   ॥६।२।७२॥  
निसृष्ट-भावः समान-वृत्तिः प्रयोजन-कारी निर्-आशङ्को निर्-अपेक्षो ऽर्थेष्व् इति सक्त-लक्षणानि।   ॥६।२।७३॥  
तद् एतन् निदर्शनार्थं दत्तक-शासनाद् उक्तम्। अन्-उक्तं च लोकतः शीलयेत् पुरुष-प्रकृतितश् च।   ॥६।२।७४॥  
भवतश् चात्र श्लोकौ   ॥६।२।७५॥  
सूक्ष्मत्वाद् अति-लोभाच् च प्रकृत्याज्ञानतस् तथा। काम-लक्ष्म तु दुर्-जानं स्त्रीणां तद्-भावितैर् अपि॥   ॥६।२।७५व्॥  
कामयन्ते विरज्यन्ते रञ्जयन्ति त्यजन्ति च। कर्षयन्त्यो ऽपि सर्वार्थाञ् ज्ञायन्ते नैव योषितः((१६७))॥ ॥६।२।७६व्॥  

इति श्री वात्स्यायनीये कामसूत्रे वैशिके षष्ठे ऽधिकरणे कान्तानुवृत्तं द्वितीयो ऽध्यायः। ॥६।२च्॥  


**************************************************************************  


## ३
तृतीयो ऽध्यायः  

### ५३  अर्थागमोपाय-प्रकरणम्

सक्ताद् वित्तादानं स्वाभाविकम् उपायतश् च।   ॥६।३।१॥  
तत्र स्वाभाविकं सङ्कल्पात् समधिकं वा लभमाना नोपायान् प्रयुञ्जीतेत्य् आचार्याः।   ॥६।३।२॥  
विदितम् अप्य् उपायैः परिष्कृतं द्वि-गुणं दास्यतीति वात्स्यायनः।   ॥६।३।३॥  
अलङ्कार-भक्ष्य-भोज्य-पेय-माल्य-वस्त्र-गन्ध-द्रव्यादीनां व्यवहारिषु कालिकम् उद्धारार्त्थम् अर्थ-प्रतिनयनेन।   ॥६।३।४॥  
तत्-समक्षं तद्-वित्त-प्रशंसा।   ॥६।३।५॥  
व्रत-वृक्षाराम-देवकुल-तडागोद्यानोत्सव-प्रीति-दाय-व्यपदेशः।   ॥६।३।६॥  
तद्-अभिगमन-निमित्तो रक्षिभिश् चौरैर् वालङ्कार-परिमोषः।   ॥६।३।७॥  
दाहात् कुड्य-च्छेदात् प्रमादाद् भवने चार्थ-नाशः।   ॥६।३।८॥  
तथा याचितालङ्काराणां नायकालङ्काराणां च तद्-अभिगमनार्थस्य व्ययस्य प्रणिधिभिर् निवेदनम्।   ॥६।३।९॥  
तद्-अर्थम् ऋण-ग्रहणम्। जनन्या सह तद्-उद्भवस्य व्ययस्य विवादः॥६।३।११ सुहृत्-कार्येष्व् अन्-अभिगमनम् अन्-अभिहार-हेतोः।   ॥६।३।१०॥  
तैश् च पूर्वम् आहृता गुरवो ऽभिहाराः पूर्वम् उपनीताः पूर्वं श्राविताः स्युः।   ॥६।३।१२॥  
उचितानां क्रियाणां विच्छित्तिः।   ॥६।३।१३॥  
नायकार्थं च शिल्पिषु कार्यम्।   ॥६।३।१४॥  
वैद्य-महामात्रयोर् उपकार-क्रिया कार्य-हेतोः।   ॥६।३।१५॥  
मित्राणां चोपकारिणां व्यसनेष्व् अभ्युपपत्तिः।   ॥६।३।१६॥  
गृह-कर्म सख्याः पुत्रस्योत्सञ्जनम् दोहदो व्याधिर् मित्रस्य दुःखापनयनम् इति।   ॥६।३।१७॥  
अलङ्कारैक-देश-विक्रयो नायकस्यार्थे।   ॥६।३।१८॥  
तया शीलितस्य चालङ्कारस्य भाण्डोपस्करस्य वा वणिजो विक्रयार्थं दर्शनम्।   ॥६।३।१९॥  
प्रति-गणिकानां च सदृशस्य भाण्डस्य व्यतिकरे प्रतिविशिष्टस्य ग्रहणम्।   ॥६।३।२०॥  
पूर्वोपकाराणाम् अ-विस्मरणम् अनुकीर्तनं च।   ॥६।३।२१॥  
प्रणिधिभिः प्रति-गणिकानां लाभातिशयं श्रावयेत्।   ॥६।३।२२॥  
तासु नायक-समक्षम् आत्मनो ऽभ्यधिकं लाभं भूतम् अ-भूतं वा व्रीडिता नाम वर्णयेत्।   ॥६।३।२३॥  
पूर्व-योगिनां च लाभातिशयेन पुनः सन्धाने यतमानानाम् आविष्-कृतः प्रतिषेधः।   ॥६।३।२४॥  
तत्-स्पर्धिनां त्याग-योगिनां निदर्शनम्।   ॥६।३।२५॥  
न पुनर् एष्यतीति बाल-याचितकम्। ॥६।३।२६॥  

\# ५३ इत्य् अर्थागमोपायाः((१६८))।



### ५४ 

वि-रक्तं च नित्यम् एव प्रकृति-विक्रियातो विद्यान् मुख-वर्णाच् च।   ॥६।३।२७॥  
ऊनम् अतिरिक्तं वा ददाति।   ॥६।३।२८॥  
प्रतिलोमैः सम्बध्यते।   ॥६।३।२९॥  
व्यपदिश्यान्यत् करोति।   ॥६।३।३०॥  
उचितम् आच्छिनत्ति।   ॥६।३।३१॥  
प्रतिज्ञातं विस्मरति। अन्यथा वा योजयति।   ॥६।३।३२॥  
स्व्-पक्षैः सञ्ज्ञया भाषते।   ॥६।३।३३॥  
मित्र-कार्यम् अपदिश्यान्यत्र शेते।   ॥६।३।३४॥  
पूर्व-संसृष्टायाश् च परिजनेन मिथः कथयति।   ॥६।३।३५॥  
तस्य सार-द्रव्याणि प्राग् अवबोधाद् अन्यापदेशेन हस्ते कुर्वीत।   ॥६।३।३६॥  
तानि चास्या हस्ताद् उत्तम-र्णः प्रसह्य गृह्णीयात्।   ॥६।३।३७॥  
विवदमानेन सह धर्मस्थेषु((१६९)) व्यवहरेद् ॥६।३।३८॥  

\# ५४ इति विरक्त-प्रतिपत्तिः((१७०))।



### ५५ 

सक्तं तु पूर्वोपकारिणम् अप्य् अल्प-फलं व्यालीकेनानुपालयेत्।   ॥६।३।३९॥  
अ-सारं तु निष्प्रतिपत्तिकम् उपायतो ऽपवाहयेत्। अन्यम् अवष्टभ्य।   ॥६।३।४०॥  
तद्-अन्-इष्ट-सेवा। निन्दिताभ्यासः। ओष्ठ-निर्भोगः। पादेन भूमेर् अभिघातः। अ-विज्ञात-विषयस्य सङ्कथा। तद्-विज्ञातेष्व् अ-विस्मयः कुत्सा च। दर्प-विघातः अधिकैः सह संवासः। अन्-अपेक्षणम्। समान-दोषाणां निन्दा। रहसि चावस्थानम्।   ॥६।३।४१॥  
जुगुप्सा। परिष्वङ्गे भुजमय्या सूच्या व्यवधानम्। स्तब्धता गात्राणाम्। सक्थ्नोर् व्यत्यासः। निद्रा-परत्वं च। श्रान्तम् उपलभ्य चोदना। अ-शक्तौ हासः। शक्ताव् अन्-अभिनन्दनम्। दिवापि। भावम् उपलभ्य महाजनाभिगमनम्।   ॥६।३।४२॥  
वाक्येषु च्छल-ग्रहणम्। अ-नर्मणि हासः। नर्मणि चान्यम् अपदिश्य हसति वदति तस्मिन् कटाक्षेण परिजनस्य प्रेक्षणं ताडनं च। आहत्य चास्य कथाम् अन्याः कथाः। तद्-व्यालीकानां व्यसनानां चा-परिहार्याणाम् अनुकीर्तनम्। मर्मणां च चेटिकयोपक्षेपणम्।   ॥६।३।४३॥  
आगते चा-दर्शनम्। अ-याच्य-याचनम्। अन्ते स्वयं मोक्षश् चेति परिग्रहकस्येति दत्तकस्य।   ॥६।३।४४॥  
भवतश् चात्र श्लोकौ   ॥६।३।४५॥  
परीक्ष्य गम्यैः संयोगः संयुक्तस्यानुरञ्जनम्। रक्ताद् अर्थस्य चादानम् अन्ते मोक्षश् च वैशिकम्॥   ॥६।३।४५व्॥  
एवम् एतेन कल्पेन स्थिता वेश्या परिग्रहे। नातिसन्धीयते गम्यैः करोत्य् अर्थांश् च पुष्कलान्((१७१))॥ ॥६।३।४६व्॥  

इति श्री वात्स्यायनीये कामसूत्रे वैशिके षष्ठे ऽधिकरणे ऽर्थागमोपाया विरक्त-लिङ्गानि विरक्त-प्रतिपत्तिर् निष्कासन-क्रमास् तृतीयो ऽध्यायः। ॥६।३च्॥  


**************************************************************************  


## ४
चतुर्थे ऽध्यायः।  

### ५६  विशीर्ण-प्रतिसन्धान-प्रकरणम्

वर्तमानं निष्पीडितार्थम् उत्सृजन्ती पूर्व-संसृष्टेन सह सन्दध्यात्।   ॥६।४।१॥  
स चेद् अवसितार्थो वित्तवान् सानुरागश् च ततः सन्धेयः।   ॥६।४।२॥  
अन्यत्र गतस् तर्कयितव्यः। स कार्य-युक्त्या षड्-विधः।   ॥६।४।३॥  
इतः स्वयम् अपसृतस् ततो ऽपि स्वयम् एवापसृतः [१]॥६।४।५ इतस् ततश् च निष्कासितापसृतः [२।]   ॥६।४।४॥  
इतः स्वयम् अपसृतस् ततो निष्कासितापसृतः [३]।   ॥६।४।६॥  
इतः स्वयम् अपसृतस् तत्र स्थितः [४]।   ॥६।४।७॥  
इतो निष्कासितापसृतस् ततः स्वयम् अपसृतः [५]।   ॥६।४।८॥  
इतो निष्कासितापसृतस् तत्र स्थितः [६]।   ॥६।४।९॥  
इतस् ततश् च स्वयम् एवापसृत्योपजपति चेद् उभयोर् गुणान् अपेक्षी चल-बुद्धिर् अ-सन्धेयः [१]।   ॥६।४।१०॥  
इतस् ततश् च निष्कासितापसृतः स्थिर-बुद्धिः। स चेद् अन्यतो बहु लभमानया निष्कासितः स्यात् स-सारो ऽपि तया रोषितो ममा-मर्षाद् बहु दास्यतीति सन्धेयः [२अ]।   ॥६।४।११॥  
निःसारतया कदर्यतया वा त्यक्तो न श्रेयान् [२ब्]।   ॥६।४।१२॥  
इतः स्वयम् अपसृतस् ततो निष्कासितापसृतो यद्य् अतिरिक्तम् आदौ च दद्यात् ततः प्रतिग्राह्यः [३]।   ॥६।४।१३॥  
इतः स्वयम् अपसृत्य तत्र स्थित उपजपंस् तर्कयितव्यः।   ॥६।४।१४॥  
विशेषार्थी चागतस् ततो विशेषम् अ-पस्यन्न् आगन्तु-कामो मयि मां जिज्ञासितु-कामः सा आगत्य सानुरागत्वाद् दास्यति। तस्यां वा दोषान् दृष्ट्वा मयि भूयिष्ठान् गुणान् अधुना पश्यति स गुण-दर्शी भूयिष्ठं दस्याति [४अ]।   ॥६।४।१५॥  
बालो वा नैकत्र-दृष्टिर् अतिसन्धान-प्रधानो वा हरिद्रा-रागो वा यत्-किं-चन-कारी वेत्य् अवेत्य सन्दध्यान् न वा [४ब्]।   ॥६।४।१६॥  
इतो निष्कासितापसृतस् ततः स्वयम् उपसृत उपजपंस् तर्कयितव्यः।   ॥६।४।१७॥  
अनुरागाद् आगन्तु-कामः स बहु दास्यति। मम गुणैर् भावितो यो ऽन्यस्यां न रमते [५अ]।   ॥६।४।१८॥  
पूर्वम् अ-योगेन वा मया निष्कासितः स मां शीलयित्वा वैरं निर्यातयितु-कामो धनम् अभियोगाद् वा मयास्यापहृतं तद्-विश्वास्य प्रतीपम् आदातु-कामो निर्वेष्टु-कामो वा मां वर्तमानाद् भेदयित्वा त्यक्तु-काम इत्य् अ-कल्याण-बुद्धिर् अ-सन्धेयः [५ब्]।   ॥६।४।१९॥  
अन्यथा-बुद्धिः कालेन लम्भयितव्यः [५च्]।   ॥६।४।२०॥  
इतो निष्कासितस् तत्र स्थित उपजपन्न् एतेन व्याख्यातः [६]।   ॥६।४।२१॥  
तेषूपजपत्स्व् अन्यत्र स्थितः स्वयम् उपजपेत्।   ॥६।४।२२॥  
व्यालीकार्थं निष्कासितो मयासाव् अन्यत्र गतो यत्नाद् आनेतव्यः।   ॥६।४।२३॥  
इतः प्रवृत्त-सम्भाषो वा ततो भेदम् अवाप्स्यति।   ॥६।४।२४॥  
तद्-अर्थाभिघातं करिष्यति।   ॥६।४।२५॥  
अर्थागम-काले वास्य। स्थान-वृद्धिर् अस्य जाता। लब्धम् अनेनाधिकरणम्। दारैर् वियुक्तः पारतन्त्र्याद् व्यावृत्तः। पित्रा भ्रात्रा वा विभक्तः।   ॥६।४।२६॥  
अनेन वा प्रतिबद्धम् अनेन सन्धिं कृत्वा नायकं धनिनम् अवाप्स्यामि।   ॥६।४।२७॥  
विमानिता वा भार्यया तम् एव तस्यां विक्रमयिष्यामि।   ॥६।४।२८॥  
अस्य वा मित्रं मद्-द्वेषिणींस-पत्नीं कामयते तद् अमुना भेदयिष्यामि।   ॥६।४।२९॥  
चल-चित्ततया वा लाघवम् एनम् आपादयिष्यामीति।   ॥६।४।३०॥  
तस्य पीठमर्दादयो मातुर् दौःशील्येन नायिकायाः सत्य् अप्य् अनुरागे विवशायाः पूर्वं निष्कासनं वर्णयेयुः।   ॥६।४।३१॥  
वर्तमानेन चा-कामायाः संसर्गं विद्वेषं च।   ॥६।४।३२॥  
तस्याश् च साभिज्ञानैः पूर्वानुरागैर् एनं प्रत्यापयेयुः।   ॥६।४।३३॥  
अभिज्ञानं च त-कृतोपकार-सम्बद्धं स्याद् ॥६।४।३४॥  

\# ५६ इति विशीर्ण-प्रतिसन्धानम्((१७२))।  
अ-पूर्व-पूर्व-संसृष्टयोः पूर्व-संसृष्टः श्रेयान्। स हि विदित-शीलो दृष्ट-रागश् च सूपचारो भवतीत्य् आचार्याः।   ॥६।४।३५॥  
पूर्व-संसृष्टः सर्वतो निष्पीडितार्थत्वान् नात्य्-अर्थम् अर्थ-दो दुःखं च पुनर् विश्वासयितुम्। अ-पूर्वस् तु सुखेनानुरज्यत इति वात्स्यायनः।   ॥६।४।३६॥  
तथापि पुरुष-प्रकृतितो विशेषः।   ॥६।४।३७॥  
भवन्ति चात्र श्लोकाः   ॥६।४।३८॥  
अन्यां भेदयितुं गम्याद् अन्यतो गम्यम् एव वा। स्थितस्य चोपघातार्थं पुनः सन्धानम् इष्यते॥   ॥६।४।३८व्॥  
बिभेत्य् अन्यस्य संयोगाद् व्यालीकानि च नेक्षते। अति-सक्तः पुमान् यत्र बयाद् बहु ददाति च॥   ॥६।४।३९व्॥  
अ-सक्तम् अभिनन्देत सक्तं परिभवेत् तथा। अन्य-दूतानुपाते च यः स्याद् अति-विशारदः॥   ॥६।४।४०व्॥  
तत्रोपयायिनं पूर्वं नारी कालेन योजयेत्। भवेच् चा-च्छिन्न-सन्धाना न च सक्तं परित्यजेत्॥   ॥६।४।४१व्॥  
सक्तं तु वशिनं नारी सम्भाव्याप्य् अन्यतो व्रजेत्। ततश् चार्थम् उपादाय सक्तम् एवानुरञ्जयेत्॥   ॥६।४।४२व्॥  
आयतिं प्रसमीक्ष्यादौ लाभं प्रीतिं च पुष्कलाम्। सौहृदं प्रतिसन्दध्याद् विशीर्णं स्त्री विचक्षणा((१७३))॥ ॥६।४।४३व्॥  

इति श्री वात्स्यायनीये कामसूत्रे वैशिके षष्ठे ऽधिकरणे विशीर्ण-प्रतिसन्धानं चतुर्थो ऽध्यायः॥ ॥६।४च्॥  
## ५
पञ्चमो ऽध्यायः



### ५७  लाभ-विशेष-प्रकरणम्

गम्य-बाहुल्ये बहु प्रति-दिनं च लभमाना नैकं प्रतिगृह्णीयात्।   ॥६।५।१॥  
देशं कालं स्थितिम् आत्मनो गुणान् सौभाग्यं चान्याभ्यो न्यूनातिरिक्तां चावेक्ष्य रजन्याम्((१७४)) अर्थं स्थापयेत्।   ॥६।५।२॥  
गम्ये दूतांश् च प्रयोजयेत्। तत्-प्रतिबद्धांश् च स्वयं प्रहिणुयात्।   ॥६।५।३॥  
द्विस् त्रिश् चतुर् इति लाभातिशय-ग्रहार्थम् एकस्यापि गच्छेत्। परिग्रहं च चरेत्।   ॥६।५।४॥  
गम्य-यौगपद्ये तु लाभ-साम्ये यद् द्रव्यार्थिनी स्यात् तद् दायिनि विशेषः प्रत्य्-अक्ष इत्य् आचार्याः।   ॥६।५।५॥  
अ-प्रत्य्-आदेयत्वात् सर्व-कार्याणां तन्-मूलत्वाद् हिरण्य-द इति वात्स्यायनः।   ॥६।५।६॥  
सुवर्ण-रजत-ताम्र-कांस्य-लोह-भाण्डोपस्कारास्तरण-प्रावरण-वासो-विशेष-गन्ध-द्रव्य- कटुक-भाण्ड-वृत-तैल-धान्य-पशु-जातीनां पूर्व-पूर्वतो विशेषः।   ॥६।५।७॥  
यत् तत्र साम्याद् वा द्रव्य-साम्ये मित्र-वाक्याद् अति-पातित्वाद् आयतितो गम्य-गुणतः प्रीतितश् च विशेषः।   ॥६।५।८॥  
रागि-त्यागिनोस् त्यागिनि विशेषः प्रत्यक्ष इत्य् आचार्याः।   ॥६।५।९॥  
शक्यो हि रागिणि त्याग आधातुम्।   ॥६।५।१०॥  
लुब्धो ऽपि हि रक्तस् त्यजति न तु त्यागी निर्बन्धाद् राज्यत इति वात्स्यायनः।   ॥६।५।११॥  
तत्रापि धनवद्-अ-धनवतोर् धनवति विशेषः। त्यागि-प्रयोजन-कर्त्रोः प्रयोजन-कर्तरि विशेषः प्रत्यक्ष इत्य् आचार्याः।   ॥६।५।१२॥  
प्रयोजन-कर्ता सकृत् कृत्वा कृतिनम् आत्मानं मन्यते त्यागी पुनर् अतीतं नापेक्षत इति वात्स्यायनः।   ॥६।५।१३॥  
तत्राप्य् आत्ययिकतो विशेषः।   ॥६।५।१४॥  
कृतज्ञ-त्यागिनोस् त्यागिनि विशेषः प्रत्यक्ष इत्य् आचार्याः।   ॥६।५।१५॥  
चिरम् आराधितो ऽपि त्यागी व्यलीकम् एकम् उपलभ्य प्रतिगणिकया वा मिथ्या-दूषितः श्रमम् अतीतं नापेक्षते।   ॥६।५।१६॥  
प्रायेण हि तेजस्विन ऋजवो ऽन्-आदृताश् च त्यागिनो भवन्ति।   ॥६।५।१७॥  
कृतज्ञस् तु पूर्व-श्रमापेक्षी न सहसा विरज्यते। परीक्षित-शीलत्वाच् च न मिथ्या दूष्यत इति वात्स्यायनः।   ॥६।५।१८॥  
तत्राप्य् आयतितो विशेषः।   ॥६।५।१९॥  
मित्र-वचनार्थागमयोर् अर्थागमे विशेषः प्रत्यक्ष इत्य् आचार्याः।   ॥६।५।२०॥  
सो पि ह्य् अर्थागामो भविता। मित्रं तु सकृद्-वाक्ये प्रतिहते कलुषितं स्याद् इति वात्स्यायनः।   ॥६।५।२१॥  
तत्राप्य् अतिपाततो विशेषः।   ॥६।५।२२॥  
तत्र कार्य-सन्दर्शनेन मित्रम् अनुनीय श्वो-भूते वचनम् अस्त्व् इति ततो ऽतिपातिनम् अर्थं प्रतिगृह्णीयात्।   ॥६।५।२३॥  
अर्थागमान्-अर्थ-प्रतिघातयोर् अर्थागमे विशेषः प्रत्यक्ष इत्य् आचार्याः।   ॥६।५।२४॥  
अर्थः परिमितावच्छेदः अन्-अर्थः पुनः सकृत्-प्रसृतो न ज्ञायते क्वावतिष्ठत इति वात्स्यायनः।   ॥६।५।२५॥  
तत्रापि गुरु-लाघव-कृतो विशेषः।   ॥६।५।२६॥  
एतेनार्थ-संशयाद् अन्-अर्थ-प्रतीकारे विशेषो व्याख्यातः।   ॥६।५।२७॥  
देव-कुल-तडागारामाणां करणम् स्थलीनाम् अग्नि-चैत्यानां निबन्धनम् गो-सहस्राणां पात्रान्तरितं ब्राह्मणेभ्यो दानम् देवतानां पूजोपहार-प्रवर्तनम् तद्-व्यय-सहिष्णोर् वा धनस्य परिग्रहणम् इत्य् उत्तम-गणिकानां लाभातिशयः।   ॥६।५।२८॥  
सार्वाङ्गिको ऽकङ्कार-योगो गृहस्योदारस्य करणम्। महार्हैर् भाण्डैः परिचारकैश् च गृह-परिच्छादस्योज्ज्वलतेति रूप-जीवानां लाभातिशयः।   ॥६।५।२९॥  
नित्यं शुक्लम् आच्छादनम् अपक्षुदम् अन्न-पानं नित्यं सौगन्धिकेन ताम्बूलेन च योगः स-हिरण्य-भागम् अलङ्करणम् इति कुम्भ-दासीनां लाभातिशयः।   ॥६।५।३०॥  
एतेन प्रदेशेन मध्यमाधमानाम् अपि लाभातिशयान् सर्वासाम् एव योजयेद् इत्य् आचार्याः।   ॥६।५।३१॥  
देश-काल-विभाव-सामर्थ्यानुराग-लोक-प्रवृत्ति-वशाद् अ-नियत-लाभाद् इयम् अ-वृत्तिर् इति वात्स्यायनः।   ॥६।५।३२॥  
गम्यम् अन्यतो निवारयितु-कामा सक्तम् अन्यस्याम् अपहर्तु-कामा वा अन्यां वा लाभतो वियुयुक्षमाणा-गम्य-संसर्गाद् आत्मनः स्थानं वृद्धिम् आयतिम् अभिगम्यतां च मन्यमाना अन्-अर्थ-प्रतीकारे वा साहाय्यम् एनं कारयितु-कामा सक्तस्य वान्यस्य व्यलीकार्थिनी पूर्वोपकारम् अ-कृतम् इव पश्यन्ती केवल-प्रीत्य्-अर्थिनी वा कल्याण-बुद्धेर् अल्पम् अपि लाभं प्रतिगृह्णीयात्।   ॥६।५।३३॥  
आयत्य्-अर्थिनी तु तम् आश्रित्य चान्-अर्थं प्रतिचिकीर्षन्ती नैव प्रतिगृह्णीयात्।   ॥६।५।३४॥  
त्यक्ष्याम्य् एनम् अन्यतः प्रतिसन्धास्यामि गमिष्यति दारैर् योक्ष्यते नाशयिष्यत्य् अन्-अर्थान् अङ्कुश-भूत उत्तराध्यक्षो ऽस्यागमिष्यति स्वामी पिता वा स्थान-भ्रंशो वास्य भविष्यति चल-चित्तश् चेति मन्यमाना तदात्वे तस्माल् लाभम् इच्छेत्॥६।५।३६ प्रतिज्ञातम् ईश्वरेण प्रतिग्रहं लप्स्यते अधिकरणं स्थानं वा प्राप्स्यति वृत्ति-कालो ऽस्य वा आसन्नः वाहनम् अस्यागमिष्यति स्थल-पत्त्रं वा सस्यम् अस्य पक्ष्यते कृतम् अस्मिन् न नश्यति नित्यम् अ-विसंवादको वेत्य् आयत्याम् इच्छेत्। परिग्रह-कल्पं वाचरेत्।   ॥६।५।३५॥  
भवन्ति चात्र श्लोकाः   ॥६।५।३७॥  
कृच्छ्राधिगत-वित्तांश् च राज-वल्लभ-निष्ठुरान्। आयत्यां च तदात्वे च दूराद् एव विवर्जयेत्॥   ॥६।५।३७व्॥  
अ-अर्थो वर्जने येषां गमने ऽभ्युदयस् तथा। प्रयत्नेनापि तान् गृह्य सापदेशम् उपक्रमेत्॥   ॥६।५।३८व्॥  
प्रसन्ना ये प्रयच्छन्ति स्व्-अल्पे ऽप्य् अ-गणितं वसु। स्थूल-लक्षान् महोत्साहांस् तान् गच्छेत् स्वैर् अपि व्ययैः((१७५))॥ ॥६।५।३९व्॥  

इति श्री वात्स्यायनीये कामसूत्रे वैशिके षष्ठे ऽधिकरणे लाभ-विशेषाः पञ्चमो ऽध्यायः। ॥६।५च्॥  


**************************************************************************  


## ६
षष्ठो ऽद्यायः  

### ५८  अर्थानर्थानुबन्ध-संशय-विचार-प्रकरणम्

अर्थान् आचर्यमाणान् अन्-अर्था अप्यनूद्भवन्त्य् अनुबन्धाः संशयाश् च((१७६))।   ॥६।६।१॥  
ते बुद्धि-दौर्बल्याद् अति-रागाद् अत्य्-अभिमानाद् अति-दम्भाद् अत्य्-आर्जवाद् अति-विश्वासाद् अति-क्रोधात् प्रमादात् साहसाद् दैव-योगाच् च स्युः।   ॥६।६।२॥  
तेषां फलं कृतस्य व्ययस्य निष्-फलत्वम् अन्-आयतिर् आगमिष्यतो ऽर्थस्य निवर्तनम् आप्तस्य निष्क्रमणं पारुष्यस्य प्राप्तिर् गम्यता शरीरस्य प्रघातः केशानां छेदनं पातनम् अङ्ग-वैकल्यापत्तिः।   ॥६।६।३॥  
तस्मात् तान् आदित एव परिजिहीर्षेद् अर्थ-भूयिष्ठांश् चोपेक्षेत।   ॥६।६।४॥  
अर्थो धर्मः काम इत्य् अर्थ-त्रिवर्गः।   ॥६।६।५॥  
अन्-अर्थो ऽ-धर्मो द्वेष इत्य् अन्-अर्थ-त्रिवर्गः।   ॥६।६।६॥  
तेष्व् आचर्यमाणेष्व् अन्यस्यापि निष्पत्तिर् अनुबन्धः।   ॥६।६।७॥  
सन्दिग्धायां तु फल-प्राप्तौ स्याद् वा न वेति शुद्ध-संशयः।   ॥६।६।८॥  
इदं वा स्याद् इदं वेति सङ्कीर्णः।   ॥६।६।९॥  
एकस्मिन् क्रियमाणे कार्ये कार्य-द्वयस्योत्पत्तिर् उभयतो-योगः।   ॥६।६।१०॥  
समन्ताद् उत्पत्तिः समन्ततो-योग इति तान् उदाहरिष्यामः।   ॥६।६।११॥  
विचारित-रूपो ऽर्थ-त्रिवर्गः। तद्-विपरीत एवान्-अर्थ-त्रिवर्गः।   ॥६।६।१२॥  
यस्योत्तमस्याभिगमने प्रत्य्-अक्षतो ऽर्थ-लाभो ग्रहणीयत्वम् आयतिर् आगमः प्रार्थनीयत्वं चान्येषां स्यात् सो ऽर्थो ऽर्थानुबन्धः।   ॥६।६।१३॥  
लाभ-मात्रे कस्य चिद् अन्यस्य गमनं सो ऽर्थो निर्-अनुबन्धः।   ॥६।६।१४॥  
अन्यार्थ-परिग्रहे सक्ताद् आयति-च्छेदनम् अर्थस्य निष्क्रमणं लोक-विद्विष्टस्य वा नीचस्य गमनम् आयति-घ्नम् अर्थो ऽन्-अर्थानुबन्धः।   ॥६।६।१५॥  
स्वेन व्ययेन शूरस्य महामात्रस्य प्रभवतो वा लुब्धस्य गमनं निष्-फलम् अपि व्यसन-प्रतीकारार्थं महतश् चार्थ-घ्नस्य निमित्तस्य प्रशमनम् आयति-जननं सो ऽन्-अर्थो ऽर्थानुबन्धः।   ॥६।६।१६॥  
कदर्यस्य सुभग-मानिनः कृत-घ्नस्य वाति-सन्धान-शीलस्य स्वैर् अपि व्ययैस् तथाराधनम् अन्ते निष्-फलं सो ऽन्-अर्थो निर्-अनुबन्धः।   ॥६।६।१७॥  
तस्यैव राज-वल्लभस्य क्रौर्य-प्रभावाधिकस्य तथैवाराधनम् अन्ते निष्-फलं निष्कासनं च दोष-करं सो ऽन्-अर्थो ऽन्-अर्थानुबन्धः।   ॥६।६।१८॥  
एवं धर्म-कामयोर् अप्य् अनुबन्धान् योजयेत्।   ॥६।६।१९॥  
परस्परेण च युक्त्या सङ्किरेद्   ॥६।६।२०॥  
इत्य् अनुबन्धाः((१७७))।   ॥६।६।२०च्॥  
परितोषितो ऽपि दास्यति न वेत्य् अर्थ-संशयः।   ॥६।६।२१॥  
निष्पीडितार्थम् अ-फलम् उत्सृजन्त्या अर्थम् अ-लभमानाया धर्मः स्यान् न वेति धर्म-संशयः।   ॥६।६।२२॥  
अभिप्रेतम् उपलभ्य परिचारकम् अन्यं वा क्षुद्रं गत्वा काअः स्यान् न वेति काम-संशयः।   ॥६।६।२३॥  
प्रभाववान् क्षुद्रो ऽन्-अभिगतो ऽन्-अर्थं करिष्यति न वेत्य् अन्-अर्थ-संशयः।   ॥६।६।२४॥  
अत्य्-अन्त-निष्-फलः सक्तः परित्यक्तः पितृ-लोकं यायात् तत्रा-धर्मः स्यान् न वेत्य् अ-धर्म-संशयः।   ॥६।६।२५॥  
रागस्यापि विवक्षायाम् अभिप्रेतमन्-उपलभ्य विरागः स्यान् न वेति द्वेष-संशयः।   ॥६।६।२६॥  
इति शुद्ध-संशयाः।   ॥६।६।२६च्॥  
अथ सङ्कीर्णाः((१७८))।   ॥६।६।२७॥  
आगन्तोर् अ-विदित-शीलस्य वल्लभ-संश्रयस्य प्रभविष्णोर् वा समुपस्थितस्याराधनम् अर्थो ऽन्-अर्थ इति संशयः।   ॥६।६।२८॥  
श्रोत्रियस्य ब्रह्मचारिणो दीक्षितस्य व्रतिनो लिङ्गिनो वा मां दृष्ट्वा जात-रागस्य मुमूर्षोर् मित्र-वाक्याद् आनृशंस्याच् च गमनं धर्मो ऽ-धर्म इति संशयः॥६।६।३० लोकाद् एवा-कृत-प्रत्ययाद् अ-गुणो गुणवान् वेत्य् अन्-अवेक्ष्य गमनं कामो द्वेष इति संशयः।   ॥६।६।२९॥  
सङ्किरेच् च परस्परेण।   ॥६।६।३१॥  
इति सङ्कीर्ण-संशयाः।   ॥६।६।३१च्॥  
यत्र परस्याभिगमने ऽर्थः सक्ताच् च सङ्घर्षतः स उभयतो ऽर्थः।   ॥६।६।३२॥  
यत्र स्वेन व्ययेन निष्-फलम् अभिगमनं सक्ताच् चा-मर्षिताद् वित्त-प्रत्यादानं स उभयतो ऽन्-अर्थः।   ॥६।६।३३॥  
यत्राभिगमने ऽर्थो भविष्यति न वेत्य् आशङ्का सक्तो ऽपि सङ्घर्षाद् दास्यति न वेति स उभयतो ऽर्थ-संशयः।   ॥६।६।३४॥  
यत्राभिगमने व्ययवति पूर्वो विरुद्धः क्रोधाद् अपकारं करिष्यति न वेति सक्तो वामर्षितो दत्तं प्रत्य्-आदास्यति न वेति स उभयतो ऽन्-अर्थ-संशयः।   ॥६।६।३५॥  
इत्य् औद्दालकेर् उभयतो-योगाः।   ॥६।६।३५च्॥  
बाभ्रवीयास् तु((१७९))।   ॥६।६।३६॥  
यत्राभिगमने ऽर्थो ऽन्-अभिगमने च सक्ताद् अर्थः स उभयतो-ऽर्थः।   ॥६।६।३७॥  
यत्राभिगमने निष्-फलो व्ययो ऽन्-अभिगमने च निष्-प्रतीकारो ऽन्-अर्थः स उभयतो-ऽन्-अर्थः   ॥६।६।३८॥  
यत्राभिगमने निर्-व्ययो दास्यति न वेति संशयो ऽन्-अभिगमने सक्तो दास्यति न वेति स उभयतो-ऽर्थ-संशयः।   ॥६।६।३९॥  
यत्राभिगमने व्ययवति पूर्वो विरुद्धः प्रभाववान् प्राप्स्यते न वेति संशयो ऽन्-अभिगमने च क्रोधाद् अन्-अर्थं करिष्यति न वेति स उभयतो-ऽन्-अर्थ-संशयः।   ॥६।६।४०॥  
एतेषाम् एव व्यतिकरे ऽन्यतो ऽर्थो ऽन्यतो ऽन्-अर्थः अन्यतो ऽर्थो ऽन्यतो ऽर्थ-संशयः अन्यतो ऽर्थो ऽन्यतो ऽन्-अर्थ-संशयः।   ॥६।६।४१॥  
इति षट्-सङ्कीर्ण-योगाः।   ॥६।६।४१च्॥  
तेषु सहायैः सह विमृश्य यतो ऽर्थ-भूयिष्ठो ऽर्थ-संशयो गुरुर् अन्-अर्थ-प्रशमो वा ततः प्रवर्तेत।   ॥६।६।४२॥  
एवं धर्म-कामाव् अप्य् अनयैव युक्त्योदाहरेत्((१८०))। सङ्किरेच् च परस्परेण व्यतिषञ्जयेच् च   ॥६।६।४३॥  
इत्य् उभयतो-योगाः।   ॥६।६।४३च्॥  
सम्भूय च विटाः परिगृह्णान्त्य् एकाम् असौ गोष्ठी-परिग्रहः।   ॥६।६।४४॥  
सा तेषाम् इतस् ततः संसृज्यमाना प्रत्य्-एकं सङ्घर्षाद् अर्थं निर्वर्तयेत्।   ॥६।६।४५॥  
सु-वसन्तकादिषु च योगे यो मे इमम् अमुं च सम्पादयिष्यति तस्याद्य गमिष्यति मे दुहितेति मात्रा वाचयेत्।   ॥६।६।४६॥  
तेषां च सङ्घर्षजे ऽभिगमने कार्याणि लक्षयेत्।   ॥६।६।४७॥  
एकतो ऽर्थः सर्वतो ऽर्थः एकतो ऽन्-अर्थः सर्वतो ऽन्-अर्थः। अर्धतो ऽर्थः सर्वतो ऽर्थः अर्धतो ऽन्-अर्थः सर्वतो ऽन्-अर्थः।   ॥६।६।४८॥  
इति समन्ततो योगाः।   ॥६।६।४८च्॥  
अर्थ-संशयम् अन्-अर्थ-संशयं च पूर्ववद् योजयेत्। सङ्किरेच् च तथा धर्म-कामाव् अपि।   ॥६।६।४९॥  
इत्य् अर्थान्-अर्थानुबन्ध-संशय-विचाराः((१८१))।   ॥६।६।४९च्॥  
कुम्भदासी परिचारिका कुलटा स्वैरिणी नटी शिल्पकारिका प्रकाशविनष्टा रूपाजीवा गणिका चेति वेष्या-विशेषाः।   ॥६।६।५०॥  
सर्वासां चानुरूपेण गम्याः सहायास् तस्-उपरञ्जनम् अर्थागमोपाया निष्कासनं पुनः सन्धानं लाभ-विशेषानुबन्धा अर्थान्-अर्थानुबन्ध-संशय-विचाराश् च ॥६।६।५१॥  

\# ५८ इति वैशिकम्((१८२))।  
भवतश् चात्र श्लोकौ   ॥६।६।५२॥  
रत्य्-अर्थाः पुरुषा येन रत्य्-अर्थाश् चैव योषितः। शास्त्रस्यार्थ-प्रधानत्वात् तेन योगो ऽत्र योषिताम्॥   ॥६।६।५२व्॥  
सन्ति राग-परा नार्यः सन्ति चार्थ-परा अपि। प्राक् तत्र वर्णितो रागो वेश्या-योगाश् च वैशिके((१८३))॥ ॥६।६।५३व्॥  

इति श्री वात्स्यायनीये कामसूत्रे वैशिके षष्ठे ऽधिकरणे ऽथान्-अर्थानुबन्ध-संशय-विचारा वेश्या-विशेषाश् च षष्ठो ऽध्यायः॥ ॥६।६च्॥  
