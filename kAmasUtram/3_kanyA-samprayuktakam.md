+++
title = "३ कन्या-सम्प्रयुक्तकम्"
short_title = "३ कन्यासम्प्रयुक्तकम्"

+++
३ कन्या-सम्प्रयुक्तकम्

ग्रन्थः ३ कन्या-सम्प्रयुक्तकं तृतीयम् अधिकरणम्


**************************************************************************  

## १
प्रथमो ऽध्यायः  

### २३  वरण-संविधान-प्रकरणम्

स-वर्नायाम् अन्-अन्यपूर्वायां शास्त्रतो ऽधिगतायां धर्मो ऽर्थः पुत्राः सम्बन्धः पक्ष-वृद्धिर् अन्-उपस्कृता((६०)) रतिश् च((६१))।   ॥३।१।१॥  
तस्मात् कन्याम् अभिजनोपेतां माता-पितृमतीं त्रि-वर्षात् प्रभृति न्यून-वयसं श्लाघ्याचारे धनवति पक्षवति कुले सम्बन्धि-प्रिये सम्बन्धिभिर् आकुले प्रसूतां प्रभूत-मातृ-पितृ-पक्षां रूप-शील-लक्षण-सम्पन्नाम् अ-न्यूनाधिका-विनष्ट-दन्त-नख- कर्ण-केषाक्षि-स्तनीम् अ-रोगि-प्रकृति-शरीरां तथा-विध एव श्रुतवाञ् शीलयेत्((६२))।   ॥३।१।२॥  
या गृहीत्वा कृतिनम् आत्मानं मन्येत न च समानैर् निन्द्येत तस्यां प्रवृत्तिर् इति घोटकमुखः।   ॥३।१।३॥  
तस्या वरणे माता-पितरौ सम्बन्धिनश् च प्रयतेरन्। मित्राणि च गृहीत-वाक्यान्य् उभय-सम्बद्धानि।   ॥३।१।४॥  
तान्य् अन्येषां वरयितॄणां दोषान् प्रत्यक्षान् आगमिकांश् च श्रावयेयुः। कौलान् पौरुषेयान् अभिप्राय-संवर्धकांश् च नायक-गुणान्। विशेषतश् च कन्या-मातुर् अनुकूलांस् तदात्वायति-युक्तान् दर्शयेयुः।   ॥३।१।५॥  
दैव-चिन्तक-रूपश् च शकुन-निमित्त-ग्रह-लग्न-बल-लक्षण-दर्शनेन नायकस्य भविष्यन्तम् अर्थ-संयोगं कल्याणम् अनुवर्णयेत्।   ॥३।१।६॥  
अपरे पुनर् अस्यान्यतो विशिष्टेन कन्या-लाभेन कन्या-मातरम् उन्मादयेयुः।   ॥३।१।७॥  
दैव-निमित्त-शकुनोपश्रुतीनाम् आनुलोम्येन कन्यां वरयेद् दद्याच् च।   ॥३।१।८॥  
न यदृच्छया केवल-मानुषायेति घोटकमुखः।   ॥३।१।९॥  
सुप्तां रुदतीं निष्क्रान्तां वरणे परिवर्जयेत्।   ॥३।१।१०॥  
अ-प्रशस्त-नामधेयां च गुप्तां दत्तां घोनां((६३)) पृषताम्((६४)) ऋषभां((६५)) विनतां विकटां((६६)) विमुण्डां((६७)) शुचि-दूषितां((६८)) साङ्करिकीं((६९)) राकां((७०)) फलिनीं मित्रां स्वनुजां वर्षकरीं च वर्जयेत्।   ॥३।१।११॥  
नक्षत्राख्यां नदी-नाम्नीं वृक्ष-नाम्नीं च गर्हिताम्। ल-कार-रेफोपान्तां च वरणे परिवर्जयेत्॥   ॥३।१।१२व्॥  
यस्यां मनश्-चक्षोर् निबन्धस् तस्याम् ऋद्धिः। नेतराम् आद्रियेत। इत्य् एके।   ॥३।१।१३॥  
तस्मात् प्रदान-समये कन्याम् उदार-वेषां स्थापयेयुः। अपराह्णिकं च। नित्यं प्रासाधितायाः सखीभिः सह क्रीडा। यज्ञ-विवाहादिषु जन-सन्द्रावेषु प्रायत्निकं दर्शनम्। तथोत्सवेषु च। पण्य-स-धर्मत्वात्।   ॥३।१।१४॥  
वरणार्थम् उपगतांश् च भद्र-दर्शनान् प्रदक्षिण-वाचश् च तत्-सम्बन्धि-सङ्गतान् पुरुषान् मङ्गलैः प्रतिगृह्णीयुः।   ॥३।१।१५॥  
कन्यां चैषाम् अलङ्कृताम् अन्यापदेशेन दर्शयेयुः।   ॥३।१।१६॥  
दैवं परीक्षणं चावधिं स्थापयेयुः। आ प्रदान-निश्चयात्।   ॥३।१।१७॥  
स्नानादिषु नियुज्यमाना वरयितारः सर्वं भविष्यतीत्य् उक्त्वा न तद्-अहर् एवाभ्युपगच्छेयुः।   ॥३।१।१८॥  
देश-प्रवृत्ति-सात्म्याद् वा ब्राह्म-प्राजापत्यार्ष-दैवानाम् अन्यतमेन विवाहेन शास्त्रतः परिणयेत्। ॥३।१।१९॥  

इति वरणविधानम्((७१))। ॥३।१।१९च्॥  



### २४ 

भवन्ति चात्र श्लोकाः।   ॥३।१।२०॥  
समस्याद्याः सह-क्रीडा विवाहाः सङ्गतानि च। समानैर् एव कर्याणि नोत्तमैर् नापि वाधमैर्॥   ॥३।१।२०व्॥  
कन्यां गृहीत्वा वर्तेत प्रेष्यवद् यत्र नायकः। तं विद्याद् उच्च-सम्बन्धं परित्यक्तं मनस्विभिः॥   ॥३।१।२१व्॥  
स्वामिवद् विचरेद् यत्र बान्धवैः स्वैः पुरस्-कृतः। अ-श्लाघ्यो हीन-सम्बन्धः सो ऽपि सद्भिर् विनिन्द्यते॥   ॥३।१।२२व्॥  
परस्पर-सुखास्वादा क्रीडा यत्र प्रयुज्यते। विशेषयन्ती चान्योन्यं सम्बन्धः स विधीयते॥   ॥३।१।२३व्॥  
कृत्वापि चोच्च-सम्बन्धं पश्चाज् ज्ञातिषु सन्नमेत्। न त्व् एव हीन-सम्बन्धं कुर्यात् सद्भिर् विनिन्दितम्((७२))॥ ॥३।१।२४व्॥  

इति श्रीवात्स्यायनीये काम-सूत्रे साम्प्रयोगिके तृतीये ऽधिकरणे वरण-विधानं सम्बन्ध-निश्चयश् च प्रथमो ऽध्यायः। ॥३।१॥  


**************************************************************************  

## २
द्वितीयो ऽध्यायः  

### २५  कन्या-विस्रम्भण-प्रकरणम्॥

सङ्गतयोस् त्रि-रात्रम् अधः शय्या ब्रह्मचर्यं क्षार-लवण-वर्जम् आहारस् तथा सप्ताहं सतूर्य-मङ्गल-स्नानं प्रसाधनं सह-भोजनं च प्रेक्षा सम्बन्धिनां च पूजनम्। इति सार्ववर्णिकम्। ॥३।२।१॥  

तस्मिन्न् एतां निशि वि-जने मृदुभिर् उपचारैर् उपक्रमेत।   ॥३।२।२॥  
त्रि-रात्रम् अ-वचनं हि स्तम्भम् इव नायकं पश्यन्ती कन्या निर्विद्येत परिभवेच् च तृतीयाम् इव प्रकृतिम्। इति बाभ्रवीयाः।   ॥३।२।३॥  
उपक्रमेत विस्रम्भयेच् च न तु ब्रह्मचर्यम् अतिवर्तेत। इति वात्स्यायानः।   ॥३।२।४॥  
उपक्रममाणश् च न प्रसह्य किं चिद् आचरेत्।   ॥३।२।५॥  
कुसुम-स-धर्माणो हि योषितः सु-कुमारोपक्रमाः। तास् त्व् अन्-अधिगत-विश्वासैः प्रसभम् उपक्रम्यमाणः सम्प्रयोग-द्वेषिण्यो भवन्ति। तस्मात् साम्नैवोपचरेत्।   ॥३।२।६॥  
युक्त्यापि तु यतः प्रसरम् उपलभेत् तेनैवानु प्रविशेत्।   ॥३।२।७॥  
तत्-प्रियेणालिङ्गेनाचरितेन नाति-कालत्वात्।   ॥३।२।८॥  
पूर्व-कायेण चोपक्रमेत्। विषह्यत्वात्।   ॥३।२।९॥  
दीपालोके विगाढ-यौवनायाः पूर्व-संस्तुतायाः। बालाया अ-पूर्वायाश् चान्धकारे।   ॥३।२।१०॥  
अङ्गी-कृत-परिष्वङ्गायाश् च वदनेन ताम्बूल-दानम्। तद्-अ-प्रतिपद्यमानां च सान्त्वनैर् वाक्यैः शपथैः प्रतियाचितैः पाद-पतनैश् च ग्राहयेत्। व्रीडा-युक्तापि योषिद् अत्य्-अन्त-क्रुद्धापि न पाद-पतनम् अतिवर्तते इति सार्वत्रिकम्।   ॥३।२।११॥  
तद्-दान-प्रसङ्गेण मृदु विशदम् अ-काहलम् अस्याश् चुम्बनम्।   ॥३।२।१२॥  
तत्र सिद्धाम् आलापयेत्।   ॥३।२।१३॥  
तच्-छ्रवणार्थं यत् किं चिद् अल्पाक्षरम् अभिधेयम् अ-जानन्न् इव पृच्छेत्।   ॥३।२।१४॥  
तत्र निष्-प्रतिपत्तिम् अन्-उद्वेजयन् सान्त्वना-युक्तं बहुश एव पृच्छेत्।   ॥३।२।१५॥  
यत्रापि अ-वदन्तीं निर्बध्नीयात्।   ॥३।२।१६॥  
सर्वा एव हि कन्याः पुरुषेण प्रयुज्यमानं वचनं विषहन्ते। न तु लघु-मिश्राम् अपि वाचं वदन्ति। इति घोटकमुखः।   ॥३।२।१७॥  
निर्बध्यमाना तु शिरः-कम्पेन प्रतिवचनानि योजयेत्। कलहे तु न शिरः कम्पयेत्।   ॥३।२।१८॥  
इच्छसि मां नेच्छसि वा किं ते ऽहम् रुचितो न रुचितो वेति पृष्टा चिरं स्थित्वा निर्बध्यमाना तद्-आनुकुल्येन शिरः कम्पयेत्। प्रपञ्च्यमाना तु विवदेत्।   ॥३।२।१९॥  
संस्तुता चेत् सखीम् अनुकूलाम् उभयतो ऽपि विस्रब्धां ताम् अन्तरा कृत्वा कथां योजयेत्। तस्मिन्न् अधो-मुखी विहसेत्। तां चाति-वादिनीम् अधिक्षिपेद् विवदेच् च। सा तु परिहासार्थम् इदम् अनयोक्तम् इति चानुक्तम् अपि ब्रूयात्। तत्र ताम् अपनुद्य प्रतिवचनार्थम् अभ्यर्थ्यमाना तूष्णीम् आसीत। निर्बध्यमाना तु नाहम् एवं ब्रवीमीत्य् अ-व्यक्ताक्षरम् अन्-अवसितार्थं वचनं ब्रूयात्। नायकं तु विहसन्ती कदा चित् कटाक्षैः प्रेक्षेत। इत्य् आलाप-योजनम्।   ॥३।२।२०॥  
एवं जात-परिचया चा-निर्वदन्ती तत्-समीपे याचितं ताम्बूलं विलेपनं स्रजं निदध्यात्। उत्तरीये वास्य निबध्नीयात्।   ॥३।२।२१॥  
यथा-युक्ताम् आच्छुरितकेन((७३)) स्तन-मुकुलयोर्((७४)) उपरि स्पृशेत्।   ॥३।२।२२॥  
वार्यमाणश् च त्वम् अपि मां परिष्वजस्व ततो नैवम् आचरिष्यामीति स्थित्या परिष्वञ्जयेत्। स्वं च हस्तम् आ नाभिदेशात् प्रसार्य निर्वर्तयेत्। क्रमेण चैनाम् उत्सङ्गम् आरोप्याधिकम् अधिकम् उपक्रमेत्। अ-प्रतिपद्यमानां च भीषयेत्।   ॥३।२।२३॥  
अहं खलु तव दन्तपदान्य् अधरे करिष्यामि स्तन-पृष्ठे च नख-पदम्। आत्मनश् च स्वयं कृत्वा त्वया कृतम् इति ते सखी-जनस्य पुरतः कथयिष्यामि। सा त्वं किम् अत्र वक्ष्यसीति बाल-विभीषिकैर् बाल-प्रत्यायनैश् च शनैर् एनां प्रतारयेत्।   ॥३।२।२४॥  
द्वितीयस्यां तृतीयस्यां च रात्रौ किं चिद् अधिकं विस्रम्भितां हस्तेन योजयेत्।   ॥३।२।२५॥  
सर्वाङ्गिकं चुम्बनम् उपक्रमेत।   ॥३।२।२६॥  
ऊर्वोश् चोपरि विन्यस्त-हस्तः संवाहन-क्रियायां सिद्धायां क्रमेणोरु-मूलम् अपि संवाहयेत्। निवारिते संवाहने को दोष इत्य् आकुलयेद् एनाम्। तच् च स्थिरी-कुर्यात्। तत्र सिद्धाया गुह्य-देशाभिमर्शनम्।   ॥३।२।२७॥  
रशन-वियोजनं नीवी-विस्रंसनं वसन-परिवर्तनम् ऊरु-मूल-संवाहनं च। एते चास्यान्यापदेशाः। युक्त-यन्त्रां रञ्जयेत्। न त्व् अ-काले व्रत-खण्डनम्।   ॥३।२।२८॥  
अनुशिष्याच् च। आत्मानुरागं दर्शयेत्। मनोरथांश् च पूर्व-कालिकान् अनुवर्णयेत्। आयत्यां च तद्-आनुकूल्येन प्रवृत्तिं प्रतिजानीयात्। स-पत्नीभ्यश् च साध्वसम् अवच्छिन्द्यात्। कालेन च क्रमेण विमुक्त-कन्या-भावाम् अन्-उद्वेजयन्न् उपक्रमेत। इति कन्या-विस्रम्भनम्।   ॥३।२।२९॥  
भवन्ति चात्र श्लोकाः।   ॥३।२।३०॥  
एवं चित्तानुरागो बालाम् उपायेन प्रसाधयेत्। तथास्य सानुरक्ता च सु-विस्रब्धा प्रजायते॥   ॥३।२।३०व्॥  
नत्य्-अन्तम् आनुलोम्येन न चाति-प्रातिलोम्यतः। सिद्धिं गच्छति कन्यासु तस्मान् मध्येन साधयेत्॥   ॥३।२।३१व्॥  
आत्मनः प्रीति-जननं योषितां मान-वर्धनम्। कन्या-विस्रम्भणं वेत्ति यः स तासां प्रियो भवेत्॥   ॥३।२।३२व्॥  
अति-लज्जान्वीतेत्य् एवं यस् तु कन्याम् उपेक्षते। सो ऽन्-अभिप्राय-वेदीति पशुवत् परिभूयते॥।३।२।३४व् सहसा वाप्य् उपक्रान्ता कन्या-चित्तम् अ-विन्दता। भयं वित्रासम् उद्वेगं सद्यो द्वेषं च गच्छति॥   ॥३।२।३३व्॥  
सा प्रीति-योगम् अ-प्राप्ता तेनोद्वेगेन दूषिता। पुरुष-द्वेषिणी वा स्याद् विद्विष्टा वा ततो ऽन्य-गा((७५))॥ ॥३।२।३५व्॥  

इति श्रीवात्स्यायनीये काम-सूत्रे कन्या-सम्प्रयुक्तके तृतीये ऽधिकरणे कन्या-विस्रम्भणं द्वितीयो ऽध्यायः। ॥३।२॥  


**************************************************************************  

## ३
तृतीयो ऽध्यायः  

### २६  बालोपक्रमणम्

धन-हीनस् तु गुण-युक्तो ऽपि मध्यस्थ-गुणो हीनापदेशो वा सधनो वा प्रातिवेश्यः मातृ-पितृ-भ्रातृषु च परतन्त्रः बाल-वृत्तिर् उचित-प्रवेशो वा कन्याम् अलभ्यत्वान् न वरयेत्।   ॥३।३।१॥  
बाल्यात् प्रभृति चैनां स्वयम् एवानुरञ्जयेत्।   ॥३।३।२॥  
तथा-युक्तश् च मातुल-कुलानुवर्ती दक्षिणपथे बाल एव मात्रा पित्रा च वियुक्तः परिभूत-कल्पो धनोत्कर्षाद् अ-लभ्यां मातुल-दुहितरम् अन्यस्मै वा पूर्व-दत्तां साधयेत्।   ॥३।३।३॥  
अन्याम् अपि बाह्यां स्पृहयेत्।   ॥३।३।४॥  
बालायाम् एवं सति धर्माधिगमे संवननं((७६)) श्लाघ्यम् इति घोटकमुखः।   ॥३।३।५॥  
तया सह पुष्पावचयं ग्रथनं गृहकं दुहितृका-क्रीडायोजनं भक्त-पान-करणम् इति कुर्वीत। परिचयस्य वयसश् चानुरूप्यात्।   ॥३।३।६॥  
आकर्ष-क्रीडा पट्टिका-क्रीडा मुष्टि-द्यूत-क्षुल्लकादि-द्यूतानि मध्यमाङ्गुलि-ग्रहणं षट्-पाषाणकादीनि च देश्यानि तत्-सात्म्यात् तद्-अप्त-दास-चेटिभिस् तया च सहानुक्रीडेत।   ॥३।३।७॥  
क्ष्वेदितकानि सु-निमिलित-काम् आरब्धिकां लवण-वीथिकाम् अनिल-ताडितकां गोधूम-पञ्जिकाम् अङ्गुलि-ताडिकां सखीभिर् अन्यानि च देश्यानि।   ॥३।३।८॥  
यां च विश्वास्याम् अस्यां मन्येत तया सह निर्-अन्तरां प्रीतिं कुर्यात्। परिचयांश् च बुध्येत।   ॥३।३।९॥  
धात्रेयिकां चास्याः प्रिय-हिताभ्याम् अधिकम् उपगृह्णीयात्। सा हि प्रीयमाणा विदिताकाराप्य् अ-प्रत्यादिशन्ती तं तां च योजयितुं शक्नुत्यात्। अन्-अभिहितापि प्रत्याचार्यकम्।   ॥३।३।१०॥  
अ-विदिताकारापि हि गुणान् एवानुरागात् प्रकाशयेत्। यथा प्रयोज्यानुरज्येत।   ॥३।३।११॥  
यत्र यत्र च कौतुकं प्रयोज्यायास् तद् अनु प्रविश्य साधयेत्।   ॥३।३।१२॥  
क्रीडनक-द्रव्याणि यान्य् अ-पूर्वाणि यान्य् अन्यासां विरलशो विद्येरंस् तान्य् अस्या अ-यत्नेन सम्पादयेत्।   ॥३।३।१३॥  
तत्र कन्दुकम् अन्-एक-भक्ति-चित्रम् अल्प-कालान्तरितम् अन्यद् अन्यच् च सन्दर्शयेत्। तथा सूत्र-दारु-गवल-गज-दन्तमयीर् दुहितृका मधूच्छिष्ट-पिष्ट-मृन्मयीश् च।   ॥३।३।१४॥  
भक्त-पाकार्थम् अस्या महानसिकस्य च दर्शनम्।   ॥३।३।१५॥  
काष्ठ-मेढ्रकयोश् च संयुक्तयोश् च स्त्री-पुंसयोर् अजैडकानां((७७)) देव-कुल-गृहकाणां च शुक-परभृत-मदन-सारिका-लाव-कुक्कुट-तिरि-पिञ्जरकाणां च विचित्राकृति-संयुक्तानां जल-भाजनानां च यन्त्रिकाणां वीणिकानां पटोलिकानाम् अलक्तक-मनःशिला-हरिताल-हिङ्गुलक-श्यामवर्णकादीनां तथा चन्दन-कुङ्कुमयोः पूग-फलानां पत्त्राणां काल-युक्तानां च सक्ति-विषये प्रच्छन्नं दानं प्रकाश-द्रव्याणां च प्रकाशम्। यथा च सर्वाभिप्राय-संवर्धकम् एनं मन्येत तथा प्रयतितव्यम्।   ॥३।३।१६॥  
प्रछन्न-दानस्य तु कारणम् आत्मनो गुरु-जनाद् भयं ख्यापयेत्। देयस्य चान्येन स्पृहणीयत्वम् इति।   ॥३।३।१८॥  
वर्धमानानुरागं चाख्यानके मनः कुर्वतीम् अन्वर्थाभिः कथाभिश् चित्त-हारिणीभिश् च रञ्जयेत्।   ॥३।३।१९॥  
विस्मयेषु प्रसह्यमानाम् इन्द्र-जालैः प्रयोगैर् विस्मापयेत्। कलासु कौतुकिनीं तत्-कौशलेन गीत-प्रियां श्रुति-हरैर् गीतैः। आश्व-युज्याम् अष्टमी-चन्द्रके कौमुद्याम् उतसवेषु यात्रायां ग्रहणे गृहाचारे वा विचित्रैर् आपीडैः कर्ण-पत्त्र-भङ्गैः सिक्थक-प्रधानैर् वस्त्राङ्गुलीयक-भूषण-दानैश् च। नो चेद् दोष-कराणि मन्येत।   ॥३।३।२०॥  
अन्य-पुरुष-विशेषाभिज्ञतया धात्रेयिकास्याः पुरुष-प्रवृत्तौ चातुः-षष्टिकान् योगान् ग्राहयेत्।   ॥३।३।२१॥  
तद्-ग्रहणोपदेशेन च प्रयोज्यायां रति-कौशलम् आत्मनः प्रकाशयेत्।   ॥३।३।२२॥  
उदार-वेषश् च स्वयम् अन्-उपहत-दर्शनश् च स्यात्। भावं च कुर्वतीम् इङ्गिताकारैः सूचयेत्।   ॥३।३।२३॥  
यवतयो हि संसृष्टम् अभीक्ष्ण-दर्शनं च पुरुषं प्रथमं कामयन्ते। कामयमाना अपि तु नाभियुञ्जत इति प्रायो-वादः। ॥३।३।२४॥  

इति बालायाम् उपक्रमाः((७८))। ॥३।३।२४च्॥  



### २७ 

तान् इङ्गिताकारान् वक्ष्यामः((७९))॥३।३।२६ सम्मुखं तं तु न वीक्षते। वीक्षिता व्रीडां दर्शयति। रुच्यम् आत्मनो ऽङ्गम् अपदेशेन प्रकाशयति। प्रमत्तं प्रच्छन्नं नायकम् अतिक्रान्तं च वीक्षते।   ॥३।३।२५॥  
पृष्टा च किं चित् स-स्मितम् अ-व्यक्ताक्षरम् अन्-अवसितार्तं च मन्दं मन्दम् अधो-मुखी कथयति। तत्-समीपे चिरं स्थानम् अभिनन्दति। दूरे स्थिता पश्यतु माम् इति मन्यमाना परिजनं स-वदन-विकारम् आभाषते। तं देशं न मुञ्चति।   ॥३।३।२७॥  
यत् किं चिद् दृष्ट्वा विहसितं करोति। तत्र कथाम् अवस्थानार्थम् अनुबध्नाति। बालस्याङ्क-गतस्यालिङ्गनं चुम्बनं च करोति। परिचारिकायास् तिलकं च रचयति। परिजनान् अवष्टभ्य तास् ताश् च लीला दर्शयति।   ॥३।३।२८॥  
तन्-मित्रेषु विश्वासिति। वचनं चैषां बहु मन्यते करोति च। तत्-परिचारकैः सह प्रीतिं सङ्कथां द्यूतम् इति च करोति। स्व-कर्मसु च प्रभविष्णुर् इवैतान् नियुङ्क्ते। तेषु च नायक-सङ्कथाम् अन्यस्य कथयत्स्व् अवहितातां शृणोति।   ॥३।३।२९॥  
धात्रेयिका चोदिता नायकयोदवसितं प्रविशति। ताम् अन्तरा कृत्वा तेन सह द्यूतं क्रीडाम् आलापं चायोजयितुम् इच्छति। अन्-अलङ्कृता दर्शन-पथं परिहरति। कर्ण-पत्त्रम् अङ्गुलीयकं स्रजं वा तेन याचिता स-धीरम् एव गात्राद् अवतार्य सख्या हस्ते ददाति। तेन च दत्तं नित्यं धारयति। अन्य-वर-सङ्कथासु विषण्णा भवति। तत्-पक्षकैश् च सह न संसृज्यत इति।   ॥३।३।३०॥  
भवतश् चात्र श्लोकौ।   ॥३।३।३१॥  
दृष्ट्वैतान् भाव-संयुक्तान् आकारान् इङ्गितानि च। कन्यायाः सम्प्रयोगार्थं तांस् तान् योगान् विचिन्तयेत्॥   ॥३।३।३१व्॥  
बाल-क्रीडनकैर् बाला कलाभिर् यौवने स्थिता। वत्सला चापि सङ्ग्राह्या विश्वास्य-जन-सङ्ग्रहात्((८०))। ॥३।३।३२व्॥  

इति श्रीवात्स्यायनीये काम-सूत्रे कन्या-सम्प्रयुक्तके तृतीये ऽधिकरणे बाकोपक्रमा इङिताकार-सूचनं तृतीयो ऽध्यायः। ॥३।३च्॥  


**************************************************************************  

## ४
चतुर्थो ऽध्यायः।  

### २८  एक-पुरुषाभियोग-प्रकरणम्।

दर्शितेङ्गिताकारां कन्याम् उपायतो ऽभियुञ्जीत।   ॥३।४।१॥  
द्यूते क्रीडनकेषु च विवदमानः साकारम् अस्याः पाणिम् अवलम्बेत।   ॥३।४।२॥  
यथोक्तं च स्पृष्टकादिकम्((८१)) आलिङ्गन-विधिं विदध्यात्।   ॥३।४।३॥  
पत्त्र-च्छेद्य-क्रियायां च स्वाभिप्राय-सूचकं मिथुनम् अस्या दर्शयेत्।   ॥३।४।४॥  
एवम् अन्यद् विरलशो((८२)) दर्शयेत्।   ॥३।४।५॥  
जल-क्रीडायां तद्-दूरतो ऽप्सु निमग्नः समीपम् अस्या गत्वा स्पृष्ट्वा चैनां तत्रैवोन्मज्जयेत्।   ॥३।४।६॥  
नवपत्त्रिकादिषु च स-विशेष-भाव-निवेदनम्।   ॥३।४।७॥  
आत्म-दुःखस्यानिर्वेदेन कथनम्।   ॥३।४।८॥  
स्वप्नस्य च भाव-युक्तस्यान्यापदेशेन।   ॥३।४।९॥  
प्रेक्षणके स्व-जन-समाजे वा समीपोपवेशनम्। तत्रान्यापदिष्टं स्पर्शनम्।   ॥३।४।१०॥  
अपाश्रयार्थं च चरणेन चरणस्य पीडनम्।   ॥३।४।११॥  
ततः शनकैर् एकैकाम् अङ्गुलिम् अभिस्पृशेत्।   ॥३।४।१२॥  
पादाङुष्ठेन च नखाग्राणि घट्टयेत्।   ॥३।४।१३॥  
तत्र सिद्धः पदात् पदम् अधिकम् आकाङ्क्षेत्।   ॥३।४।१४॥  
क्षान्त्य्-अर्थं च तद् एवाभ्यसेत्।   ॥३।४।१५॥  
पाद-शौचे पादाङ्गुलि-सन्दंशेन तद्-अङ्गुलि-पीडनम्।   ॥३।४।१६॥  
द्रव्यस्य समर्पणे प्रतिग्रहे वा तद्-गतो विकारः।   ॥३।४।१७॥  
आचमनान्ते चोदकेनासेकः।   ॥३।४।१८॥  
विजने तमसि च द्वन्द्वम् आसीनः क्षान्तिं कुर्वीत। समान-देश-शय्यायां च।   ॥३।४।१९॥  
तत्र यथार्थम् अन्-उद्वेजयतो भाव-निवेदनम्।   ॥३।४।२०॥  
विविक्ते च किं चिद् अस्ति कथयितव्यम् इत्य् उक्त्वा निर्वचनं भावं च तत्रोपलक्षयेत्। यथा पारदारिके वक्ष्यामः।   ॥३।४।२१॥  
विदित-भावस् तु व्याधिम् अपदिश्यैनां वार्ता-ग्रहणार्थं स्वम् उदवसितम् आनयेत्।   ॥३।४।२२॥  
आगतायाश् च शिरः-पीडने नियोगः। पाणिम् अवलम्ब्य चाश्याः साकारं नयनयोर् ललाटे च निदध्यात्।   ॥३।४।२३॥  
औशाधापदेशार्थं चास्याः कर्म विनिर्दिशेत्।   ॥३।४।२४॥  
इदं त्वया कर्तव्यम्। न ह्य् एतद्-ऋते कन्याया अन्येन कार्यम् इति गच्छन्तीं पुनर् आगमनानुबन्धम् एनां विसृजेत्।   ॥३।४।२५॥  
अस्य च योगस्य त्रिरात्रं त्रिसन्ध्यं च प्रयुक्तिः।   ॥३।४।२६॥  
अभीक्ष्ण-दर्शनार्थम् आगतायाश् च गोष्ठीं वर्धयेत्।   ॥३।४।२७॥  
अन्याभिर् अपि सह विश्वासनार्थम् अधिकम् अधिकं चाभियुञ्जीत। न तु वचा निर्वदेत्।   ॥३।४।२८॥  
दूर-गत-भावो ऽपि हि कन्यासु न निर्वेदेन सिध्यातीति घोटकमुखः।   ॥३।४।२९॥  
यदा तु बहु-सिद्धां मन्येत तदैवोपक्रमेत्॥३।४।३१ प्रदोषे निशि तमसि च योषितो मन्द-साध्वसाः((८३)) सु-रत-व्यवसायिन्यो रागवत्यश् च भवन्ति। न तु पुरुषं प्रत्याचक्षते। तस्मात् तत्-कालं प्रयोजयितव्या इति प्रायोवादः।   ॥३।४।३०॥  
एक-पुरुषाभियोगानां त्व् अ-सम्भवे गृहीतार्थया धात्रेयिकया सख्या वा तस्याम् अन्तर्-भूतया तम् अर्थम् अ-निर्वदन्त्या सहैनाम् अङ्कम् आनाययेत्। ततो यथोक्तम् अभियुञ्जीत।   ॥३।४।३२॥  
स्वां वा परिचारिकाम् आदाव् एव सखीत्वेनास्याः प्रणिदध्यात्।   ॥३।४।३३॥  
यज्ञे विवाहे यात्रायाम् उत्सवे व्यसने प्रेक्षणक-व्यापृते((८४)) जने तत्र तत्र च दृष्टेङ्गिताकारां परीक्षित-भावाम् एकाकिनीम् उपक्रमेत।   ॥३।४।३४॥  
न हि दृष्ट-भावा योषितो देशे काले च प्रयुज्यमाना((८५)) व्यावर्तन्त इति वात्स्यायनः। ॥३।४।३५॥  

\# २८ इत्य् एकपुरुषाभियोगः((८६))।



### २९ 

मन्दापदेशा((८७)) गुणवत्य् अपि कन्या धन-हीना कुलीनापि समानैर् अ-याच्यमाना मातापितृ-वियुक्ता वा ज्ञाति-कुल-वर्तिनी वा प्राप्त-यौवना पाणि-ग्रहणं स्वयम् अभीप्सेत।   ॥३।४।३६॥  
सा तु गुणवन्तं शक्तं सु-दर्शनं बाल-प्रीत्याभियोजयेत्।   ॥३।४।३७॥  
यं वा मन्येत मातापित्रोर् अ-समीक्षया स्वयम् अप्य् अयम् इन्द्रिय-दौर्बल्यान् मयि प्रवर्तिष्यत इति प्रिय-हितोपचारैर् अभीक्ष्ण-सन्दर्शनेन च तम् आवर्जयेत्।   ॥३।४।३८॥  
माता चैनां सखीभिर् धात्रेयिकाभिश् च सह तद्-अभिमुखीं कुर्यात्।   ॥३।४।३९॥  
पुष्प-गन्ध-ताम्बूल-हस्ताया वि-जने वि-काले च तद्-उपस्थानम्। कला-कौशल-प्रकाशने वा संवाहने शिरसः पीडने चौचित्य-दर्शनम्। प्रयोज्यस्य सात्म्य-युक्ताः कथा-योगाः बालायाम् उपक्रमेषु यथोक्तम् आचरेत्((८८))।   ॥३।४।४०॥  
न चैवान्तरापि((८९)) पुरुषं स्वयम् अभियुञ्जीत। स्वयम् अभियोगिनी हि युवतिः सौभाग्यं जहातीत्य् आचार्याः।   ॥३।४।४१॥  
तत्-प्रयुक्तानां त्व् अभियोगानाम् आनुलोम्येन ग्रहणम्।   ॥३।४।४२॥  
परिष्वक्ता((९०)) च न विकृतिं भजेत्। श्लक्ष्णम्((९१)) आकारम् अ-जानतीव प्रतिगृहीयात्। वदन-ग्रहणे बलात्-कारः।   ॥३।४।४३॥  
रति-भावनाम् अभ्यर्थ्यमानायाः कृच्छ्राद् गुह्य-संस्पर्शनम्।   ॥३।४।४४॥  
अभ्यर्थितापि नातिविवृता स्वयं स्यात्। अन्यत्रा-निश्चय-कालात्((९२))।   ॥३।४।४५॥  
यदा तु मन्येतानुरक्तो मयि न व्यावर्तयिष्यत इति तदैवैनम् अभियुञ्जानं बाल-भाव- मोक्षाय त्वरेत्।   ॥३।४।४६॥  
विमुक्त-कन्या-भावा च विश्वास्येषु प्रकाशयेत्। ॥३।४।४७॥  

इति प्रयोज्यस्योपावर्तनम्((९३))। ॥३।४।४७च्॥  



### ३० 

भवन्ति चात्र श्लोकाः।   ॥३।४।४८॥  
कन्याभियुज्यमाना तु यं मन्येताश्रयं सुखम्। अनुकूलं च वश्यं च तस्य कुर्यात् परिग्रहम्॥   ॥३।४।४८व्॥  
अन्-अपेक्ष्य गुणान् यत्र रूपम् औचित्यम् एव च। कुर्वीत धन-लोभेन पतिं सापत्नकेष्व् अपि॥   ॥३।४।४९व्॥  
तत्र युक्त-गुणं वश्यं शक्तम् बलवद् अर्थिनम्। उपायैर् अभियुञ्जानं कन्या न प्रतिलोभयेत्॥   ॥३।४।५०व्॥  
वरं वश्यो दरिद्रो ऽपि निर्-गुणो ऽप्य् आत्म-धारणः। गुणैर् युक्तो ऽपि न त्व् एवं बहु-साधारणः॥   ॥३।४।५१व्॥  
प्रायेण धनिनां दारा बहवो निर्-अवग्रहाः। बाह्ये सत्य् उपभोगे ऽपि निर्विस्रम्भा बहिः-सुखाः॥   ॥३।४।५२व्॥  
नीचो यस् त्व् अभियुञ्जीत पुरुषः पलितो ऽपि वा। वि-देश-गति-शीलश् च न स संयोगम् अर्हति॥   ॥३।४।५३व्॥  
यदृच्छयाभियुक्तो यो दम्भ-द्यूताधिको ऽपि। स-पत्नीकश् च सापत्यो न स संयोगम् अर्हति॥   ॥३।४।५४व्॥  
गुण-साम्ये ऽभियोक्तॄणाम् एको वरयिता वरः। तत्राभियोक्तरि श्रैष्ठ्यम् अनुरागात्मको हि सः((९४))॥ ॥३।४।५५व्॥  

इति श्रीवात्स्यायनीये काम-सूत्रे कन्या-सम्प्रयुक्तके तृतीये ऽधिकरणे एक-पुरुषाभियोगा अभियोगतश् च कन्यायाः प्रतिपत्तिश् चतुर्थो ऽध्यायः। ॥३।४च्॥  


**************************************************************************  

## ५
पञ्चमो ऽध्यायः  

### ३१  विवाह-योग-प्रकरणम्

प्राचुर्येण((९५)) कन्याया विविक्त-दर्शनस्यालाभे धात्रेयिकां प्रिय-हिताभ्याम् उपगृह्योपसर्पेत्।   ॥३।५।१॥  
सा चैनाम् अ-विदिता नाम नायकस्य भूत्वा तद्-गुणैर् अनुरञ्जयेत्। तस्याश् च रुच्यान् नायक-गुणान् भूयिष्ठम् उपवर्णयेत्।   ॥३।५।२॥  
अन्येषां वरयितॄणां दोषान् अभिप्राय-विरुद्धान् प्रतिपादयेत्॥३।५।४ मातापित्रोश् च गुणान्-अभिज्ञतां लुब्धतां च चपलतां च बान्धवानाम्।   ॥३।५।३॥  
याश् चान्या अपि समान-जातीयाः कन्याः शकुन्तलाद्याः स्व-बुद्ध्या भर्तारं प्राप्य सम्प्रयुक्ता मोदन्ते स्म((९६)) ताश् चास्या निदर्शयेत्।   ॥३।५।५॥  
महा-कुलेषु सापत्नकैर् बाध्यमाना विद्विष्टाः दुःखिताः परित्यक्ताश् च दृश्यन्ते।   ॥३।५।६॥  
आयतिं चास्य वर्णयेत्।   ॥३।५।७॥  
सुखम् अन्-उपहतम् एक-चारितायां नायकानुरागं च वर्णयेत्।   ॥३।५।८॥  
स-मनोरथायाश् चास्या अपायं साध्वसं व्रीडां च हेतुभिर् अवच्छिन्द्यात्।   ॥३।५।९॥  
दूती-कल्पं च सकलम् आचरेत्((९७))।   ॥३।५।१०॥  
त्वाम् अ-जानतीम् इव नायको बलाद् ग्रहीष्यतीति तथा सु-परिगृहीतं स्याद् इति योजयेत्।   ॥३।५।११॥  
प्रतिपन्नाम् अभिप्रेतावकाश-वर्तिनीं नायकः श्रोत्रियागाराद् अग्निम् आनय्य कुशान् आस्तीर्य यथा-स्मृति हुत्वा च त्रिः परिक्रमेत्।   ॥३।५।१२॥  
ततो मातरि पितरि च प्रकाशयेत्।   ॥३।५।१३॥  
अग्नि-साक्षिका हि विवाहा न निवर्तन्त इत्य् आचार्य-समयः।   ॥३।५।१४॥  
दूषयित्वा चैनां शनैः स्व-जने प्रकाशयेत्।   ॥३।५।१५॥  
तद्-बान्धवाश् च यथा कुलस्याघं परिहरन्तो दण्ड-भयाच्((९८)) च तस्मा एवैनां दद्युस् तथा योजयेत्।   ॥३।५।१६॥  
अन्-अन्तरं च प्रीत्य्-उपग्रहेण रागेण तद्-बान्धवान् प्रीणयेद्((९९)) इति।   ॥३।५।१७॥  
गान्धर्वेण विवाहेन वा चेष्टेत।   ॥३।५।१८॥  
अ-प्रतिपद्यमानायाम् अन्तश्-चारिणीम् अन्यां कुल-प्रमदां पूर्व संसृष्टां प्रीयमाणां चोपगृह्य तया सह विषह्यम् अवकाशम् एनाम् अन्य-कार्यापदेशेनानाययेत्।   ॥३।५।१९॥  
ततः श्रोत्रियागाराद् अग्निम् इति समानं पूर्वेण((१००))।   ॥३।५।२०॥  
आसन्ने च विवाहे मातरम् अस्यास् तद्-अभिमत-दोषैर् अनुशयं((१०१)) ग्राहयेत्।   ॥३।५।२१॥  
ततस् तद्-अनुमतेन प्रातिवेश्या-भावने((१०२)) निशि नायकम् आनाय्य श्रोत्रियागाराद् अग्निम् इति सम्~आनं पूर्वेण।   ॥३।५।२२॥  
भ्रातरम् अस्या वा समान-वयसं वेश्यासु पर-स्त्रीषु वा प्रसक्तम् अ-सुकरेण साहाय्य-दानेन प्रियोपग्रहश् च सु-दीर्घ-कालम् अनुरञ्जयेत्। अन्ते च स्वाभिप्रायं ग्राहयेत्।   ॥३।५।२३॥  
प्रायेण हि युवानः समान-शील-व्यसन-वयसां वयस्यानाम् अर्थे जीवितम् अपि त्यजन्ति। ततस् तेनैवान्य-कार्यात् ताम् आनाययेत्। विषह्यं सावकाशम्((१०३)) इति समानं पूर्वेण।   ॥३।५।२४॥  
अष्टमी-चन्द्रिकादिषु च धात्रेयिका मदनीयम् एनां पाययित्वा किं चिद् आत्मनः कार्यम् उद्दिश्य नायकस्य विषह्यं देशम् आनयेत्। तत्रैनां मदात् सञ्ज्ञाम् अ-प्रतिपद्यमानां दूषयित्वेति समानं पूर्वेण।   ॥३।५।२५॥  
सुप्तां चैकचारिणीं धात्रेयिकां वारयित्वा सञ्ज्ञाम् अ-प्रतिपद्यमानां दूषयित्वेति समानं पूर्वेण((१०४))।   ॥३।५।२६॥  
ग्रामान्तरम् उद्यानं वा गच्छन्तीं विदित्वा सु-सम्भृत-सहायो नायकस् तदा रक्षिणो वित्रास्य हत्वा वा कन्याम् अपहरेत्((१०५))।   ॥३।५।२७॥  
इति विवाह-योगाः।   ॥३।५।२७च्॥  
पूर्वः पूर्वः प्रधानं स्याद् विवाहो धर्मतः स्थितेः। पूर्वाभावे ततः कार्यो यो य उत्तर उत्तरः॥   ॥३।५।२८व्॥  
व्यूढानां हि विवाहानाम् अनुरागः फलं यतः। मध्यमो ऽपि हि सद्-योगो गान्धर्वस् तेन पूजितः॥   ॥३।५।२९व्॥  
सुखत्वाद् अ-बहु-क्लेशाद् अपि चावरणाद् इह। अनुरागात्मकत्वाच् च गान्धर्वः प्रवरो मतः((१०६))॥ ॥३।५।३०व्॥  

इति श्रीवात्स्यायनीये काम-सूत्रे कन्या-सम्प्रयुक्तके तृतीये ऽधिकरणे विवाह-योगाः पञ्चमो ऽध्यायः॥ ॥३।५च्॥  
