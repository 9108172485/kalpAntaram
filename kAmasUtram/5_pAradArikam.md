+++
title = "५ पारदारिकम्"

+++
ग्रन्थः ५ पारदारिकं पञ्चमम् अधिकरणम्।


**************************************************************************  

## १
प्रथमो ऽध्यायः।  

### ३९  स्त्री-पुरुष-शीलावस्थापन-प्रकरणम्
((१२९))

व्याख्यात-कारणाः पर-परिग्रहोपगमाः((१३०))।   ॥५।१।१॥  
तेषु साध्यत्वम् अन्-अत्ययं गम्यत्वम् आयतिं वृत्तिं चादित एव परीक्षेत।   ॥५।१।२॥  
यदा तु स्थानात् स्थानान्तरं कामं प्रतिपद्यमानं पश्येत् तदात्म-शरीरोपघात-त्राणार्थं पर-परिग्रहान् अभ्युपगच्छेत्।   ॥५।१।३॥  
दश तु कामस्य स्थानानि।   ॥५।१।४॥  
[१]चक्षुः-प्रीतिर् [२]मनः-सङ्गः [३]सङ्कल्पोत्पत्तिर् [४]निद्राच्छेदस् [५]तनुता [६]विषयेभ्यो व्यावृत्तिर् [७]लज्जा-प्रनाश [८]उन्मादो [९]मूर्च्छा [१०]मरणम् इति तेषां लिङ्गानि।   ॥५।१।५॥  
तत्राकृतितो लक्षणतश् च युवत्याः शीलं सत्यं शौचं साध्यतां चण्डवेगतां च लक्षयेद् इत्य् आचार्याः।   ॥५।१।६॥  
व्यभिचाराद् आकृति-लक्षण-योगानाम् इङ्गिताकाराभ्याम् एव प्रवृत्तिर् बोद्धव्या योषित इति वात्स्यायनः।   ॥५।१।७॥  
यं किं चिद् उज्ज्वलं पुरुषं दृष्त्वा स्त्री कामयते। तथा पुरुषो ऽपि योषिताम्। अपेक्षया तु न प्रवर्तते इति गोणिकापुत्रः।   ॥५।१।८॥  
तत्र स्त्रियं प्रति विशेषः।   ॥५।१।९॥  
न स्त्री धर्मम् अ-धर्मं चापेक्षते कामयत एव। कार्यापेक्षया तु नाभियुङ्क्ते।   ॥५।१।१०॥  
स्वभावाच् च पुरुषेणाभियुज्यमाना चिकीर्षन्त्य् अपि व्यावर्तते।   ॥५।१।११॥  
पुनः पुनर् अभियुक्ता सिद्ध्यति।   ॥५।१।१२॥  
पुरुषस् तु धर्म-स्थितिम् आर्य-समयं चापेक्ष्य कामयमानो ऽपि व्यावर्तते।   ॥५।१।१३॥  
तथा-बुद्धिश् चाभियुज्यमानो ऽपि न सिद्ध्यति।   ॥५।१।१४॥  
निष्-कारणम् अभियुङ्क्ते। अभियुज्यापि पुनर् नाभियुङ्क्ते। सिद्धायां च माध्यस्थ्यं गच्छति।   ॥५।१।१५॥  
सु-लभाम् अवमन्यते। दुर्-लभाम् आकङ्क्षत इति प्रायोवादः((१३१))। ॥५।१।१६॥  



### ४० 

तत्र व्यावर्तन-कारणानि((१३२))।   ॥५।१।१७॥  
पत्याव् अनुरागः।   ॥५।१।१८॥  
अपत्यापेक्षा।   ॥५।१।१९॥  
अतिक्रान्तवयस्त्वम्।   ॥५।१।२०॥  
दुःखाभिभवः।   ॥५।१।२१॥  
विरहान्-उपलम्भः।   ॥५।१।२२॥  
अवज्ञयोपमन्त्रयत इति क्रोधः।   ॥५।१।२३॥  
अ-प्रतर्क्य इति सङ्कल्प-वर्जनम्।   ॥५।१।२४॥  
गमिष्यतीत्य् अन्-आयतिर् अन्यत्र प्रसक्त-मतिर् इति च।   ॥५।१।२५॥  
असंवृताकार इत्य् उद्वेगः।   ॥५।१।२६॥  
मित्रेषु निसृष्त-भाव इति तेष्व् अपेक्षा।   ॥५।१।२७॥  
शुष्काभियोगीत्य् आशङ्का।   ॥५।१।२८॥  
तेजस्वीति साध्वसम्।   ॥५।१।२९॥  
चण्ड-वेगः समर्थो वेति भयं मृग्याः।   ॥५।१।३०॥  
नागरकः कलासु विचक्षण इति व्रीडा।   ॥५।१।३१॥  
सखित्वेनोपचरित इति च।   ॥५।१।३२॥  
अ-देश-काल-ज्ञ इत्य् असूया।   ॥५।१।३३॥  
परिभव-स्थानम् इत्य् अ-बहु-मानः।   ॥५।१।३४॥  
आकारितो ऽपि नावबुध्यत इत्य् अवज्ञा।   ॥५।१।३५॥  
शसो मन्द-वेग इति च हस्तिन्याः।   ॥५।१।३६॥  
मत्तो ऽस्य मा भूद् अन्-इष्टम् इत्य् अनुकम्पा।   ॥५।१।३७॥  
आत्मनि दोष-दर्शनान् निर्वेदः।   ॥५।१।३८॥  
विदिता सती स्व-जन-बहिष्-कृता भविष्यामीति भयम्।   ॥५।१।३९॥  
पलित इत्य् अन्-आदरः।   ॥५।१।४०॥  
पत्या प्रयुक्तः परीक्षत इति विमर्शः।   ॥५।१।४१॥  
धर्मापेक्षा चेति।   ॥५।१।४२॥  
तेषु यदात्मनि लक्षयेत् तदादित एव परिच्छिन्द्यात्।   ॥५।१।४३॥  
आर्यत्व-युक्तानि राग-वर्धनात्।   ॥५।१।४४॥  
अ-शक्ति-जान्य् उपाय-प्रदर्शनात्।   ॥५।१।४५॥  
बहु-मान-कृतान्य् अति-परिचयात्।   ॥५।१।४६॥  
परिभव-कृतान्य् अति-शौण्डीर्याद्((१३३)) वैचक्षण्याच् च।   ॥५।१।४७॥  
तत्-परिभव-जानि प्रणत्या॥   ॥५।१।४८॥  
भय-युक्तान्य् आश्वसनाद् इति((१३४))। ॥५।१।४९॥  



### ४१ 

पुरुषास् त्व् अमी प्रायेण सिद्धाः ण् कामसूत्र-ज्ञः कथाख्यान-कुशलो बाल्यात् प्रभृति संसृष्टः प्रवृद्ध-यौवनः क्रीडन-कर्मादिनागत-विश्वासः प्रेषणस्य कर्तोचित-सम्भाषणः प्रियस्य कर्तान्यस्य भूत-पूर्वो दूतो मर्म-ज्ञ उत्तमया प्रार्थितः सख्या प्रच्छन्नं संसृष्टः सुभगाभिख्यातः सह-संवृद्धः प्रातिवेश्यः काम-शीलस् तथा-भूतश् च परिचारको धात्रेयिका-परिग्रहो नव-वरकः प्रेक्षोद्यान-त्याग- शीलो वृष इति सिद्ध-प्रतापः साहसिकः शूरो विद्या-रूप-गुणोपभोगैः पत्युर् अतिशयिता महार्ह-वेषोपचारश् चेति((१३५))। ॥५।१।५०॥  



### ४२ 

यथात्मनः सिद्धतां पश्येद् एवं योषितो ऽपि।   ॥५।१।५१॥  
अ-यत्न-साध्या योषितस् त्व् इमाः ण् अभियोग-मात्र-साध्याः। द्वार-देशावस्थायिनी। प्रासादाद् राज-मार्गावलोकिनी। तरुण-प्रातिवेश्य-गृहे गोष्ठी-योजिनी। सतत-प्रेक्षिणी। प्रेक्षिता पार्श्व-विलोकिनी। निष्-कारणं स-पत्न्याधिविन्ना। भर्तृ-द्वेषिणी विद्विष्टा च। परिहार-हीना। निर्-अपत्या।   ॥५।१।५२॥  
ज्ञाति-कुल-नित्या। विपन्नापत्या। गोष्ठी-योजिनी। प्रीति-योजिनी। कुशीलव-भार्या। मृत-पतिका बाला। दरिद्रा बहूपभोगा। ज्येष्ठ-भार्या बहु-देवरका। बहु-मानिनी न्यून-भर्तृका। कौशलाभिमानिनी भर्तुर् मौर्ख्येणोद्विग्ना। अ-विशेषतया लोभेन।   ॥५।१।५३॥  
कन्या-काले यत्नेन वारिता कथं चिद् अ-लब्धाभियुक्ता च सा तदानीम्। समान-बुद्धि-शील- मेधा-प्रतिपत्ति-सात्म्या। प्रकृत्या पक्षपातिनी। अन्-अपराधे विमानिता।तुल्य-रुपाभिश् चाधः कृता। प्रोषित-पतिकेति। ईर्ष्यालु-पूति-चोक्ष-क्लीब-दीर्घ-सूत्र-कापुरुष-कुब्ज-वामन- विरूप-मणिकार-ग्राम्य-दुर्-गन्धि-रोगि-वृद्ध-भार्याश् चेति।   ॥५।१।५४॥  
श्लोकाव् अत्र भवतः।   ॥५।१।५५॥  
इच्छा स्वभावतो जाता क्रियया परिबृंहिता। बुद्ध्या संशोधितोद्वेगा स्थिरा स्याद् अन्-अपायिनी॥   ॥५।१।५५व्॥  
सिद्धताम् आत्मनो ज्ञात्वा लिङ्गान्य् उन्नीय योषिताम्। व्यावृत्ति-कारणोच्छेदी नरो योषित्सु सिध्यति((१३६))॥ ॥५।१।५६व्॥  

इति श्रीवात्स्यायनीये कामसूत्रे पारदारिके पञ्चमे ऽधिकरणे स्त्री-पुरुष-शीलावस्थापनं व्यावर्तन-कारणानि स्त्रीषु सिद्धाः पुरुषा अ-यत्न-साध्या योषितः प्रथमो ऽध्यायः। ॥५।१च्॥  


**************************************************************************  

## २
द्वितीयो ऽध्यायः।  

### ४३  परिचय-कारणाभियोग-प्रकरणम्

यथा कन्या स्वयम् अभि-योग-साध्या न तथा दूत्या। पर-स्त्रियस् तु सूक्ष्म-भावा दूती-साध्या न तथात्मनेत्य् आचार्याः।   ॥५।२।१॥  
सर्वत्र शक्ति-विषये स्वयं साधनम् उपपन्नतरकं दुर्-उपपादत्वात् तस्य दूती-प्रयोग इति वात्स्यायनः।   ॥५।२।२॥  
प्रथम-साहसा अ-नियन्त्रण-सम्भाषाश् च स्वयं प्रतार्याः। तद्-विपरीताश्((१३७)) च दूत्येति प्रायो-वादः।   ॥५।२।३॥  
स्वयम् अभियोक्ष्यमाणस् त्व् आदाव् एव परिचयं कुर्यात्।   ॥५।२।४॥  
तस्याः स्वाभाविकं दर्शनं प्रायत्निकं च।   ॥५।२।५॥  
स्वाभाविकम् आत्मनो भवन-सन्निकर्षे प्रायत्निकं मित्र-ज्ञाति-महामात्र-वैद्य-भवन- सन्निकर्षे विवाह-यज्ञोत्सव-व्यसनोद्यान-गमनादिषु।   ॥५।२।६॥  
दर्शने चास्याः सततं साकारं प्रेक्षणं केश-संयमनं नखाच्छुरणम् आभरण-प्रह्लादनम् अधरौष्ठ-विमर्दनं तास् ताश् च लीला वयस्यैः सह प्रेक्षमाणायास् तत्-सम्बद्धाः परापदेशिन्यश् च कथास् त्यागोपभोग-प्रकाशनं सख्युर् उत्सङ्ग-निषण्णस्य साङ-भङ्गं जृम्भणम् एक-भ्रू-क्षेपणं मन्द-वाक्यता तद्-वाक्य-श्रवणं ताम् उद्दिश्य बालेनान्य-जनेन वा सहान्योपदिष्टा व्यर्था कथा तस्यां स्वयं मनोरथावेदनम् अन्यापदेशेन ताम् एवोद्दिश्य बाल-चुम्बनम् आलिङ्गनं च जिह्वया चास्य ताम्बूल-दानं प्रदेशिन्या हनु-देश-घट्टनं तत् तद्-यथा- योगं यथावकाशं च प्रयोक्तव्यम्।   ॥५।२।७॥  
तस्याश् चाङ्क-गतस्य बालस्य लालनं बाल-क्रीडनकानां चास्य दानं ग्रहणं तेन सन्निकृष्टत्वात् कथा-योजनं तत्-सम्भाषण-क्षमेण जनेन च प्रीतिम् आसाद्य कार्यं तद्-अनुबन्धं च गमनागमनस्य योजनं संश्रये चास्यास् ताम् अ-पश्यतो नाम काम-सूत्र-सङ्कथा।   ॥५।२।८॥  
प्रसृते तु परिचये तस्या हस्ते न्यासं निक्षेपं च निदध्यात्। तत् प्रति-दिनं प्रति-क्षणं चैकदेशतो गृह्णीयात्। सौगन्धिकं पूग-फलानि च।   ॥५।२।९॥  
ताम् आत्मनो दारैः सह विस्रम्भ-गोष्ठ्यां विविक्तासने च योजयेत्।   ॥५।२।१०॥  
नित्य-दर्शनार्थं विश्वासनार्थं च॥५।२।१२ सुवर्णकार-मणिकार-वैकटिक-नीली-कुसुम्भ-रञ्जकादिषु च कामार्थिन्यां सहात्मनो वश्यैश् चैषां तत्-सम्पादने स्वयं प्रयतेत।   ॥५।२।११॥  
तद्-अनुष्ठान-निरतस्य लोक-विदितो दीर्घ-कालं सन्दर्शन-योगः।   ॥५।२।१३॥  
तस्मिंश् चान्येषाम् अपि कर्मणाम् अनुसन्धानम्।   ॥५।२।१४॥  
येन कर्मणा द्रव्येण कौशलेन चार्थिनी स्यात् तस्य प्रयोगम् उत्पत्तिम् आगमम् उपायं विज्ञानं चात्मायत्तं दर्शयेत्।   ॥५।२।१५॥  
पूर्व-प्रवृत्तेषु लोक-चरितेषु द्रव्य-गुण-परीक्षासु च तया तत्-परिजनेन च सह विवादः।   ॥५।२।१६॥  
तत्र निर्दिष्टानि पणितानि तेष्व् एनां प्राश्निकत्वेन योजयेत्।   ॥५।२।१७॥  
तया तु विवदमानो ऽत्य्-अन्ताद्भूतमिति ब्रूयाद्। ॥५।२।१८॥  

इति परिचय-कारणानि((१३८))। ॥५।२।१८च्॥  



### ४४ 

कृत-परिचयां दर्शितेङिताकारां कन्याम् इवोपायतो ऽभियुञ्जीतेति। प्रायेण तत्र सूक्ष्मा अभियोगाः। कन्यानाम् अ-सम्प्रयुक्तत्वात्। इतरासु तान् एव स्फुटम् उपदध्यात्। सम्प्रयुक्तत्वात्।   ॥५।२।१९॥  
सन्दर्शिताकारायां निर्भिन्न-सद्-भावायां समुपभोग-व्यतिकरे तदीयान्य् उपयुञ्जीत।   ॥५।२।२०॥  
तत्र महार्ह-गन्धम् उत्तरीयं कुसुमं स्याद् अङ्गुलीयकं च। तद्-धस्ताद् गृहीत-ताम्बूलया गोष्ठी-गमनोद्यतस्य केश-हस्त-पुष्प-याचनम्।   ॥५।२।२१॥  
तत्र महार्ह-गन्धं स्पृहणीयं स्व-नख-दशन-पद-चिह्नितं साकारं दद्यात्।   ॥५।२।२२॥  
अधिकैर् अधिकैश् चाभियोगैः साध्वस-विच्छेदनम्।   ॥५।२।२३॥  
क्रमेण च विविक्त-देशे गमनम् आलिङ्गनं चुम्बनं ताम्बूलस्य ग्राहणं दानान्ते द्रव्याणां परिवर्तनं गुह्य-देशाभिमर्शनं चेत्य् अभियोगाः।   ॥५।२।२४॥  
यत्र चैकाभियुक्ता न तत्रापराम् अभियुञ्जीत।   ॥५।२।२५॥  
तत्र या वृद्धानुभूत-विषया प्रियोपग्रहैश् च ताम् उपगृह्णीयात्।   ॥५।२।२६॥  
श्लोकाव् अत्र भवतः   ॥५।२।२७॥  
अन्यत्र दृष्ट-सञ्चारस् तद्-भर्ता यत्र नायकः। न तत्र योषितं कां चित् सुप्रापाम् अपि लङ्घयेत्॥   ॥५।२।२७व्॥  
शङ्कितां रक्षितां भीतां स-श्वश्रूकां च योषितम्। न तर्कयेत मेधावी जानन् प्रत्ययम् आत्मनः((१३९))॥ ॥५।२।२८व्॥  

इति श्रीवात्स्यायनीये कामसूत्रे पारदारिके पञ्चमे ऽधिकरणे परिचय-कारणान्य् अभियोगाः द्वितीयो ऽध्यायः। ॥५।२च्॥  


**************************************************************************  

## ३
तृतीयो ऽध्यायः।  

### ४५  भाव-परीक्षाप्रकरणम्

अभियुञ्जानो योषितः प्रवृत्तिं परीक्षेत। तया भावः परीक्षितो भवति। अभियोगांश् च प्रतिगृह्णीयात्।   ॥५।३।१॥  
मन्त्रम् अ-व्र्ण्वानां दूत्यैनां साधयेत्।   ॥५।३।२॥  
अ-प्रतिगृह्याभियोगं पुनर् अपि संसृज्यमानां द्विधा-भूत-मानसां विद्यात्। तां क्रमेण साधयेत्।   ॥५।३।३॥  
अ-प्रतिगृह्याभियोगं स-विशेषम् अलङ्कृता च पुनर् दृशेत तथैव तम् अभिगच्छेच् च विविक्ते बलाद् ग्रहणीयां विद्यात्।   ॥५।३।४॥  
बहून् अपि विषहते ऽअभियोगान् न चिरेणापि प्रयच्छत्य् आत्मानं सा शुष्क-प्रतिग्राहिणी परिचय-विघटन-साध्या।   ॥५।३।५॥  
मनुष्य-जातेश् चित्ता-नित्यत्वात्।   ॥५।३।६॥  
अभियुक्तापि परिहरति न च संसृज्यते। न च प्रत्याचष्टे। तस्मिन्न् आत्मनि च गौरवाभिमानात्। सातिपरिचयात् कृच्छ्र-साध्या। मर्म-ज्ञया दूत्या तां साधयेत्।   ॥५।३।७॥  
सा चेद् अभियुज्यमाना पारुष्येण प्रत्यादिशत्य् उपेक्ष्या।   ॥५।३।८॥  
परुषयित्वापि तु प्रीति-योजिनीं साधयेत्।   ॥५।३।९॥  
कारणात् संस्पर्शनं सहते नावबुध्यते नाम द्विधा-भूत-मनसा सातत्येन क्षान्त्या वा साध्या।   ॥५।३।१०॥  
समीपे शयानायाः सुप्तो नाम करम् उपरि विन्यसेत्। सापि सुप्तेवोपेक्षते। जाग्रती त्व् अपनुदेद् भूयो ऽभियोगाकाङ्क्षिणी।   ॥५।३।११॥  
एतेन पादस्योपरि पादन्यासो व्याख्यातः((१४०))।   ॥५।३।१२॥  
तस्मिन् प्रसृते भूयः सुप्त-संश्लेषणम् उपक्रमेत्।   ॥५।३।१३॥  
तद् अ-सहमानाम् उत्थितां द्वितीये ऽहनि प्रकृति-वर्तिनीम् अभियोगार्थिनीं विद्यात्। अ-दृश्यमानां तु दूती-साध्याम्।   ॥५।३।१४॥  
चिरम् अ-दृष्टापि प्रकृतिस्थैव संसृज्यते कृत-लक्षणां तां दर्शिताकाराम् उपक्रमेत्॥५।३।१६ अ-नभियुक्ताप्य् आकारयति। विविक्ते चात्मानं दर्शयति। स-वेपथु-गद्गदं वदति। स्विन्न-कर-चरनाङ्गुलिः स्विन्न-मुखी च भवति। शिरः-पीडने संवाहने चोर्वोर् आत्मानं नायके नियोजयति।   ॥५।३।१५॥  
आतुरासंवाहिका चैकेन हस्तेन संवाहयन्ती द्वितीयेन बाहुना स्पर्शम् आवेदयति श्लेषयति च। विस्मित-भावा।   ॥५।३।१७॥  
निद्रान्धा वा परिस्पृश्योरुभ्यां बाहुभ्याम् अपि तिष्ठति। अलिकैकदेशम् ऊर्वोर् उपरि पातयति। ऊरु-मूल-संवाहने नियुक्ता न प्रतिलोमयति। तत्रैव हस्तम् एकम् अ-विचलं न्यस्यति। अङ्ग-सन्दंशेन च पीडितं चिराद् अपनयति।   ॥५।३।१८॥  
प्रतिगृह्यैवं नायकाभियोगान् पुनर् द्वितीये ऽहनि संवाहनायोपगच्छति।   ॥५।३।१९॥  
नात्यर्थं संसृज्यते। न च परिहरति।   ॥५।३।२०॥  
विविक्ते भावं दर्शयति निष्कारणं चा-गूढम् अन्यत्र प्रछन्न-प्रदेशात्।   ॥५।३।२१॥  
सन्निकृष्ट-परिचारकोपभोग्या सा चेद् आकारितापि तथैव स्यात् सा मर्मज्ञया दूत्या साध्या।   ॥५।३।२२॥  
व्यावर्तमाना तु तर्कणीया   ॥५।३।२३॥  
इति भाव-परीक्षा((१४१))।   ॥५।३।२३च्॥  
भवन्ति चात्र श्लोकाः   ॥५।३।२४॥  
आदौ परिचयं कुर्यात् ततश् च परिभाषणम्। परिभाषण-सम्मिश्रं मिथश् चाकारवेदनम्॥   ॥५।३।२४व्॥  
प्रत्युत्तरेण पश्येच् चेद् आकारस्य परिग्रहम्। ततो ऽभियुञ्जीत नरः स्त्रियं विगत-साध्वसः॥   ॥५।३।२५व्॥  
आकारेणात्मनो भावं या नारी प्राक् प्रयोजयेत्। क्षिप्रम् एवाभियोज्या सा प्रथमे त्व् एव दर्शने॥   ॥५।३।२६व्॥  
श्लक्ष्णम् आकारिता या तु दर्शयेत् स्फुटम् उत्तरम्। सापि तत्-क्षण-सिद्धेति विज्ञेया रति-लालसा॥   ॥५।३।२७व्॥  
धीरायाम् अ-प्रगल्भायां परीक्षिण्यां च योषिति। एष सूक्ष्मो विधिः प्रोक्ताः सिद्धा एव स्फुटं स्त्रियः॥ ॥५।३।२८व्॥  

इति श्रीवात्स्यायनीये कामसूत्रे पारदारिके पञ्चमे ऽधिकरणे भाव-परीक्षा तृइतीयो ऽध्यायः। ॥५।३च्॥  


**************************************************************************  

## ४
चतुर्थो ऽध्यायः  

### ४६  दूती-कर्म-प्रकरणम्

दर्शितेङ्गिताकारं तु प्रविरल-दर्शनाम्((१४२)) अ-पूर्वां च दूत्योपसर्पयेत्।   ॥५।४।१॥  
सैनां शीलतो ऽनुप्रविश्याख्यान-कपटैः सुभगं-करण-योगैर् लोक-वृत्तान्तैः कवि-कथाभिः पारदारिक-कथाभिश् च तस्याश् च रूप-विज्ञान-दाक्षिण्य-शीलानुप्रशंसाभिश् च तां रञ्जयेत्।   ॥५।४।२॥  
कथम् एवं-विधायास् तवायम् इत्थं-भूतः पतिर् इति चानुशयं ग्राहयेत्।   ॥५।४।३॥  
न तव सुभगे दास्यम् अपि कर्तुं युक्त इति ब्रूयात्।   ॥५।४।४॥  
मन्द-वेगताम् ईर्ष्यालुतां शठताम् अ-कृत-ज्ञतां चासम्भोग-शीलतां कदर्यतां चपलताम् अन्यानि च यानि तस्मिन् गुप्तान्य् अस्या अभ्याशे सति सद्-भावे ऽतिशयेन भाषेत।   ॥५।४।५॥  
येन च दोषेणोद्विग्नां लक्षयेत् तेनैवानुप्रविशेत्।   ॥५।४।६॥  
यदासौ मृगी तदा नैव शशता-दोषः।   ॥५।४।७॥  
एतेनैव बडव-हस्तिनी-विषयश् चोक्तः।   ॥५।४।८॥  
नायिकाया एव तु विश्वास्यताम् उपलभ्य दूतीत्वेनोपसर्पयेत् प्रथम-साहसायां सूक्ष्म-भावायां चेति गोणिकापुत्रः।   ॥५।४।९॥  
सा नायकस्य चरितम् अनुलोमतां कामितानि च कथयेत्।   ॥५।४।१०॥  
प्रसृत-सद्भावायां च युक्त्या कार्य-शरीरम् इत्थं वदेत्।   ॥५।४।११॥  
शृणु विचित्रम् इदं सुभगे त्वां किल दृष्त्वामुत्रासाव् इत्थं गोत्र-पुत्रो नायकश् चित्तोन्मादम् अनुभवति। प्रकृत्या सु-कुमारः कदा चिद् अन्यत्रापरिक्लिष्ट-पूर्वस् तपस्वी। ततो ऽधुना शक्यम् अनेन मरणम् अप्य् अनुभवितुम् इति वर्णयेत्।   ॥५।४।१२॥  
तत्र सिद्धा द्वितीये ऽहनि वाचि वक्त्रे दृष्ट्यां च प्रसादम् उपलक्ष्य पुनर् अपि कथां प्रवर्तयेत्।   ॥५।४।१३॥  
शृण्वत्यां चाहल्याविमारक-शाकुन्तलादीन्य् अन्यान्य् अपि लौकिकानि च कथयेत् तद्-युक्तानि।   ॥५।४।१४॥  
वृषतां चतुःषष्टि-विज्ञतां सौभाग्यं च नायकस्य। श्लाघनीयतां चास्य प्रच्छन्नं सम्प्रयोगं भूतम् अ-भूत-पूर्वं वा वर्णयेत्।   ॥५।४।१५॥  
आकारं चास्य लक्षयेत्।   ॥५।४।१६॥  
स-विहसितं दृष्ट्वा सम्भाषते।   ॥५।४।१७॥  
आसने चोपनिमन्त्रयते।   ॥५।४।१८॥  
क्वासितं क्व शयितं क्व भुक्तं क्व चेष्टितं किं वा कृतम् इति पृच्छति।   ॥५।४।१९॥  
विविक्ते दर्शयत्य् आत्मानम्।   ॥५।४।२०॥  
आख्यानकानि नियुङ्क्ते॥५।४।२२ चिन्तयन्ती निःश्वासीति विजृम्भते च।   ॥५।४।२१॥  
प्रीति-दायं च ददाति।   ॥५।४।२३॥  
इष्टेषूत्सवेषु च स्मरति।   ॥५।४।२४॥  
पुनर्-दर्शनानुबन्धं विसृजति।   ॥५।४।२५॥  
साधु-वादिनी सती किम् इदम् अ-शोभनम् अभिधत्स इति कथाम् अनुबध्नाति।   ॥५।४।२६॥  
नायकस्य शाठ्य-चापल्य-सम्बद्धान् दोषान् ददाति।   ॥५।४।२७॥  
पूर्व-प्रवृत्तं च तत्-सन्दर्शनं कथाभियोगं च स्वयम् अ-कथयन्ती तयोच्यमानम् आकाङ्क्षति।   ॥५।४।२८॥  
नायक-मनोरथेषु च कथ्यमानेषु स-परिभवं नाम हसति। न च निर्वदतीति।   ॥५।४।२९॥  
दूत्य् एनां दर्शिताकारां नायकाभिज्ञानैर् उपबृंहयेत्।   ॥५।४।३०॥  
अ-संस्तुतां तु गुण-कथनैर् अनुराग-कथाभिश् चावर्जयेत्।   ॥५।४।३१॥  
नासंस्तुतादृष्टाकारयोर् दूत्यम् अस्तीत्य् औद्दालकिः।   ॥५।४।३२॥  
अ-संस्तुतयोर् अपि संसृष्टाकारयोर् अस्तीति बाभ्रवीयाः।   ॥५।४।३३॥  
संस्तुतयोर् अप्य् अ-संसृष्टाकारयोर् अस्तीति गोणिकापुत्रः।   ॥५।४।३४॥  
अ-संस्तुतयोर् अ-दृष्टाकारयोर् अपि दूती-प्रत्ययाद् इति वात्स्यायनः।   ॥५।४।३५॥  
तासां मनो-हराण्य् उपायनानि ताम्बूलम् अनुलेपनं स्रजम् अङ्गुलीयकं वासो वा तेन प्रहितं दर्शयेत्।   ॥५।४।३६॥  
तेषु नायकस्य यथार्थं नख-दशन-पदानि तानि तानि च चिह्नानि स्युः।   ॥५।४।३७॥  
वाससि च कुङ्कुमाङ्कम् अञ्जलिं निदद्यात्।   ॥५।४।३८॥  
पत्र-च्छेद्यानि नानाभिप्रायाकृतीनि दर्शयेत्। लेख-पत्त्र-गर्भाणि कर्ण-पत्त्राण्य् आपीडांश् च।   ॥५।४।३९॥  
तेषु स्व-मनोरथाख्यापनम्। प्रतिप्राभृत-दाने((१४३)) चैनां नियोजयेत्।   ॥५।४।४०॥  
एवं कृत-परस्पर-परिग्रहयोश् च दूती-प्रत्ययः समागमः।   ॥५।४।४१॥  
स तु देवताभिगमने यात्रायाम् उद्यान-क्रीडायां जलावतरणे विवाहे यज्ञ-व्यसनोत्सवेष्व् अग्न्य्-उत्पाते चौर-विभ्रमे जनपदस्य चक्रारोहणे प्रेक्ष-व्यापारेषु तेषु तेषु च कार्येष्व् इति बाभ्रवीयाः।   ॥५।४।४२॥  
सखी-भिक्षुकी-क्षपणिका-तापसी-भवनेषु सुखोपाय इति गोणिकापुत्रः।   ॥५।४।४३॥  
तस्या एव तु गेहे विदित-निष्क्रम-प्रवेशे चिन्तितात्यय-प्रतीकारे प्रवेशनम् उपपन्नं निष्क्रमणम् अ-विज्ञात-कालं च तन् नित्यं सुखोपायं चेति वात्स्यायनः।   ॥५।४।४४॥  
निसृष्टार्था[१] परिमितार्था[२] पत्र-हारी[३] स्वयन्दूती[४] मूढ-दूती[५] भार्या-दूती[६] मूक-दूती[७] वात-दूती[८] चेति दूती-विशेषाः।   ॥५।४।४५॥  
नायकस्य नायिकायाश् च यथामनीषितम् अर्थम् उपलभ्य स्व-बुद्ध्या कार्य-सम्पादिनी निसृष्टार्था[१]।   ॥५।४।४६॥  
सा प्रायेण संस्तुत-सम्भाषणयोः।   ॥५।४।४७॥  
नायिकया प्रयुक्ता अ-संस्तुत-सम्भाषणयोर् अपि।   ॥५।४।४८॥  
कौतुकाच् चानुरूपौ युक्ताव् इमौ परस्परस्येत्य् अ-संस्तुतयोर् अपि।   ॥५।४।४९॥  
कार्यैकदेशम् अभियोगैकदेशं चोपलभ्य शेषं सम्पादयतीति परिमितार्था[२]।   ॥५।४।५०॥  
सा दृष्ट-परस्पराकारयोः प्रविरल-दर्शनयोः।   ॥५।४।५१॥  
सन्देश-मात्रं प्रापयतीति पत्र-हारी[३]।   ॥५।४।५२॥  
सा प्रगाढ-सद्भावयोः संसृष्टयोश् च देश-काल-सम्बोधनार्थम्।   ॥५।४।५३॥  
दौत्येन प्रहितान्यया स्वयम् एव नायकम् अभिगच्छेद् अजानती नाम तेन सहोपभोगं स्वाप्ने वा कथयेत्। गोत्र-स्खलितं भार्यां चास्य निन्देत्। त्द्-व्यपदेशेन स्वयम् ईर्ष्यां दर्शयेत्। नख-दशन-चिह्नितं वा किं चिद् दद्यात्। भवते ऽहम् आदौ दातुं सङ्कल्पितेति चाभिदधीत। मम भार्याया का रमणीयेति विविक्ते पर्यनुयुञ्जीत सा स्वयं-दूती[४]।   ॥५।४।५४॥  
तस्य विविक्ते दर्शनं प्रतिग्रहश् च।   ॥५।४।५५॥  
प्रतिग्रह-च्छलेनान्याम् अभिसन्धायास्याः सन्देशाश्रवण-द्वारेण नायकं साधयेत् तां चोपहन्यात् सापि स्वयं-दूती[४]।   ॥५।४।५६॥  
एतया नायको ऽप्य् अन्य-दूतश् च व्याख्यातः।   ॥५।४।५७॥  
नायक-भार्यां मुग्धां विश्वास्यायन्त्रणयानुप्रविश्य नायकस्य चेष्टितानि पृच्छेत्। योगाञ् शिक्षयेत्। साकारं मण्डयेत्। कोपम् एनां ग्राहयेत्। एवं च प्रतिपद्यस्वेति श्रावयेत्। स्वयं चास्यां नख-दशनपदानि निर्वर्तयेत्। तेन द्वारेण नायाकम् आकारयेत् सा मूढ-दूती[५]।   ॥५।४।५८॥  
तस्यास् तयैव प्रत्युत्तराणि योजयेत्।   ॥५।४।५९॥  
स्व-भार्यां वा मूढं प्रयोज्य तया सह विश्वासेन योजयित्वा तयैवाकारयेत्। आत्मनश् च वैचक्षण्यं प्रकाशयेत्। सा भार्या-दुती[६] तस्यास् तयैवाकार-ग्रहणम्।   ॥५।४।६०॥  
बालां वा परिचारिकाम् अ-दोष-ज्ञाम् अ-दुष्टेनोपायेन प्रहिणुयात्। तत्र स्रजि कर्णपत्त्रे वा गूढ-लेख-निधानं नख-दशन-पदम् वा सा मूक-दूती[७]। तस्यास् तयैव प्रत्युत्तर-प्रार्थनम्।   ॥५।४।६१॥  
पूर्व-प्रस्तुतार्थ-लिङ्ग-सम्बद्धम् अन्य-जना-ग्रहणीयं लौकिकार्थं व्यर्थं वा वचनम् उदासीना या श्रावयेत् सा वात-दूती[८]। तस्या अपि तयैव प्रत्युत्तर-प्रार्थनम्   ॥५।४।६२॥  
इति तासां विशेषाः॥५।४।६३ भवन्ति चात्र श्लोकाः   ॥५।४।६२च्॥  
विधवेक्षणिका दासी भिक्षुकी शिल्प-कारिका। प्रविशत्य् आसु विश्वासं दूती-कार्यं च विन्दति॥   ॥५।४।६३व्॥  
सङ्क्षेपेण दूती-कर्माण्य् आह   ॥५।४।६४॥  
विद्वेषं ग्राहयेत् पत्यौ रमणीयानि वर्णयेत्। चित्रान् सुरत-सम्भोगान् अन्यासाम् अपि दर्शयेत्॥   ॥५।४।६४व्॥  
नायकस्यानुरागं च पुनश् च रति-कौशलम्। प्रार्थनां चाधिक-स्त्रीभिर् अवष्टम्भं च वर्णयेत्॥   ॥५।४।६५व्॥  
अ-सङ्कल्पितम् अप्य् अर्थम् उत्सृष्टं दोष-कारणात्। पुनर् आवर्तयत्य् एव दूती वचन-कौशलात्((१४४))॥ ॥५।४।६६व्॥  

इति श्रीवात्स्यायनीये कामसूत्रे पारदारिके पञ्चमे ऽधिकरणे दूती-कर्माणि चतुर्थो ऽध्यायः। ॥५।४च्॥  


**************************************************************************  

## ५
पञ्चमो ऽध्यायः।  

### ४७  ईश्वर-कामित-प्रकरणम्  
न राज्ञां महामात्राणां वा पर-भवन-प्रवेशो विद्यते।महाजनेन हि चरितम् एषां दृश्यते ऽनुविधीयते च।   ॥५।५।१॥  
सवितारम् उद्यन्तं त्रयो लोकाः पश्यन्ति अनूद्यन्ते च। गच्छन्तम् अपि पश्यन्त्य् अनुप्रतिष्ठन्ते च।   ॥५।५।२॥  
तस्माद् अ-शक्यत्वाद् गर्हणीयत्वाच् चेति न ते वृथा किं चिद् आचरेयुः।   ॥५।५।३॥  
अ-वश्यं त्व् आचरितव्ये योगान् प्रयुञ्जीरन्।   ॥५।५।४॥  
ग्रामाधिपतेर् आयुक्तकस्य हलोत्थवृत्ति-पुत्रस्य((१४५)) यूनो ग्रामीण-योषितो वचन-मात्र- साध्याः। ताश् चर्षण्य((१४६)) इत्य् आचक्षते विटाः।   ॥५।५।५॥  
ताभिः सह विष्टि-कर्मसु कोष्ठागार-प्रवेशे द्रव्याणां निष्क्रमण-प्रवेशनयोर् भवन-प्रतिसंस्कारे क्षेत्र-कर्मणि कर्पासोर्णातसी-शण-वल्कलादाने सूत्र-प्रतिग्रहे द्रव्याणां क्रय-विक्रय-विनिमयेषु तेषु तेषु च कर्मसु प्रयोगः।   ॥५।५।६॥  
तथा व्रज-योषिद्भिः गवाध्यक्षस्य।   ॥५।५।७॥  
विधवानाथा-प्रव्रजिताभिः सह सूत्राध्यक्षस्य।   ॥५।५।८॥  
मर्मज्ञात्वाद् रात्राव् अटने चाटन्तीभिर् नागरस्य।   ॥५।५।९॥  
क्रय-विक्रये पण्याध्यक्षस्य।   ॥५।५।१०॥  
अष्टमी-चन्द्रकौमुदी-सु-वसन्तकादिषु पत्तन-नगर-खर्वट-योषिताम् ईश्वर-भवने सहान्तः-पुरिकाभिः प्रायेण क्रीडा।   ॥५।५।११॥  
तत्र चापानकान्ते नगर-स्त्रियो यथा-परिचयम् अन्तः-पुरिकानां पृथक् पृथग् भोगावासकान् प्रविश्य कथाभिर् आसित्वा पूजिताः प्रतीताश् चोपप्रदोषं निष्क्रामयेयुः।   ॥५।५।१२॥  
तत्र प्रणिहिता राज-दासी प्रयोज्यायाः पूर्व-संसृष्टा तां तत्र सम्भाषेत।   ॥५।५।१३॥  
रामणीयक-दर्शनेन योजयेत्।   ॥५।५।१४॥  
प्राग् एव स्व-भवन-स्थां ब्रूयात्। अमुष्यां क्रीडायां तव राज-भवन-स्थानानि रामणीयकानि दर्शयिष्यामीति काले च योजयेत्। बहिः-प्रवाल-कुट्टिमं((१४७)) ते दर्शयिष्यामि।   ॥५।५।१५॥  
मणि-भूमिकां वृक्ष-वाटिकां मृद्वीका-मण्डपं((१४८)) समुद्र-गृह-प्रासादान् गूढ-भित्ति-सञ्चारांश् चित्र-कर्माणि क्रीडा-मृगान् यन्त्राणि शकुनान् व्याघ्र-सिंह-पञ्जरादीनि च यानि पुरस्ताद् वर्णितानि स्युः।   ॥५।५।१६॥  
एकान्ते च तद्-गतम् ईश्वरानुरागं श्रावयेत्।   ॥५।५।१७॥  
सम्प्रयोगे चातुर्यं चाभिवर्णयेत्।   ॥५।५।१८॥  
अ-मन्त्र-श्रवं च प्रतिपन्नां योजयेत्।   ॥५।५।१९॥  
अ-प्रतिपद्यमानां स्वयम् एवेश्वर आगत्योपचारैः सान्त्वितां रञ्जयित्वा सम्भूय च सानुरागं विसृजेत्।   ॥५।५।२०॥  
प्रयोज्यायाश् च पत्युर् अनुग्रहोचितस्य दारान् नित्यम् अन्तः-पुरम् औचित्यात् प्रवेशयेत्। तत्र प्रणिहिता राज-दासीति समानं पूर्वेण।   ॥५।५।२१॥  
अन्तः-पुरिका वा प्रयोज्यया सह स्व-चेटिका-सम्प्रेषणेन प्रीतिं कुर्यात्। प्रसृत-प्रीतिं च सापदेशं दर्शने नियोजयेत्। प्रविष्टां पूजितां पीतवतीं प्रणिहिता राज-दासीति समानं पूर्वेण।   ॥५।५।२२॥  
यस्मिन् वा विज्ञाने प्रयोज्या विख्याता स्यात् तद्-दर्शनार्थम् अन्तः-पुरिका सोपचारं ताम् आह्वयेत्। प्रविष्टां प्रणिहिता राज-दासीति समानं पूर्वेण।   ॥५।५।२३॥  
उद्भूतान्-अर्थस्य भीतस्य वा भार्यां भिक्षुकी ब्रूयात् असाव् अन्तः-पुरिका राजनि सिद्धा गृहीत-वाक्या मम वचनं शृणोति। स्व-भावतश् च कृपा-शीला ताम् अनेनोपायेनाधिगमिष्यामि। अहम् एव ते प्रवेशं कारयिष्यामि। सा च ते भर्तुर् महान्तम् अन्-अर्थं निवर्तयिष्यतीति प्रतिपन्नां द्विस् त्रिर् इति प्रवेशयेत्। अन्तः-पुरिका चास्या अ-भयं दद्यात्। अ-भय-श्रवणाच् च सम्प्रहृष्टां प्रणिहिता राज-दासीति समानं पूर्वेण॥५।५।२५ एतया वृत्त्य्-अर्थिनां महामात्राभितप्तानां बलाद् विगृहीतानां व्यवहारे दुर्-बलानां स्व-भोगेना-सन्तुष्टानां राजनि प्रीति-कामानां राज्य-जनेषु पङ्क्तिम् इच्छतां स-जातैर् बाध्यमानानां स-जातान् बाधितु-कामानां सूचकानाम् अन्येषाम् कार्य-वशिनां जाया व्याख्याताः।   ॥५।५।२४॥  
अन्येन वा प्रयोज्यां सह संसृष्टां सङ्ग्राह्य दास्यम् उपनीतां क्रमेणान्तः-पुरं प्रवेशयेत्।   ॥५।५।२६॥  
प्रणिधिना चायतिम् अस्याः सन्दूष्य राजनि विद्विष्ट इति कलत्रावग्रहोपायेनैनाम् अन्तः-पुरं प्रवेशयेत्। इति प्रच्छन्न-योगाः((१४९))। एते राज-पुत्रेषु प्रायेण।   ॥५।५।२७॥  
न त्व् एवं पर-भवनम् ईश्वरः प्रविशेत्।   ॥५।५।२८॥  
आभीरं कोट्ट-राजं((१५०)) पर-भवन-गतं भ्रातृ-प्रयुक्तो रजको जघान। काशि-राजं जयसेनम् अश्वाध्यक्ष इति।   ॥५।५।२९॥  
प्रकाश-कामितानि तु देश-प्रवृत्ति-योगात्।   ॥५।५।३०॥  
प्रत्ता जनपद-कन्या दशमे ऽहनि किं चिद् औपायनिकम् उपगृह्य प्रविशन्त्य् अन्तः-पुरम् उपभुक्ता एव विसृज्यन्त इत्य् आन्ध्राणाम्((१५१))।   ॥५।५।३१॥  
महामात्रेश्वराणाम् अन्तः-पुराणि निशि सेवार्थं राजानम् उपगच्छन्ति वात्सगुल्मकानाम्।   ॥५।५।३२॥  
रूपवतीर् जनपद-योषितः प्रीत्य्-अपदेशेन मासं मासार्धं वातिवासयन्त्य् अन्तः-पुरिका वैदर्भाणाम्।   ॥५।५।३३॥  
दर्शनीयाः स्व-भार्याः प्रीति-दायम् एव महामात्र-राजभ्यो ददत्य् अपरान्तकानाम्।   ॥५।५।३४॥  
राज-क्रीडार्थं नगर-स्त्रियो जनपद-स्त्रियश् च सङ्घश एकशश् च राजकुलं प्रविशन्ति सौराष्ट्रकाणाम् इति।   ॥५।५।३५॥  
श्लोकाव् अत्र भवतः   ॥५।५।३६॥  
एते चान्ये च बहवः प्रयोगाः पारदारिकाः। देशे देशे प्रवर्तन्ते राजभिः सम्प्रवर्तिताः॥   ॥५।५।३६व्॥  
न त्व् एवैतान् प्रयुञ्जीत राजा लोक-हिते रतः। निगृहीतारि-षड्-वर्गस् तथा विजयते महीम्((१५२))॥ ॥५।५।३७व्॥  

इति श्रीवात्स्यायनीये कामसूत्रे पारदारिके पञ्चमे ऽधिकरणे ईश्वर-कामितम् पञ्चमो ऽध्यायः। ॥५।५च्॥  


**************************************************************************  

## ६
षष्ठो ऽध्यायः।  

### ४८  अन्तः-पुरिका-वृत्त-प्रकरणम्

नान्तः-पुराणां रक्षण-योगात् पुरुष-सन्दर्शनं विद्यते पत्युश् चैकत्वाद् अन्-एक-साधारणत्वाच् चा-तृप्तिः। तस्मात् तानि प्रयोगत एव परस्-परं रञ्जयेयुः।   ॥५।६।१॥  
धात्रेयिकां सखीं दासीं वा पुरुषवद् अलङ्कृत्याकृति-संयुक्तैः कन्द-मूल-फलावयवैर् अपद्रव्यैर् वात्माभिप्रायं निवर्तयेयुः।   ॥५।६।२॥  
पुरुष-प्रतिमा अ-व्यक्त-लिङ्गाश् चाधिशयीरन्।   ॥५।६।३॥  
राजानश् च कृपा-शीला विनापि भाव-योगाद् आयोजितापद्रव्या यावद् अर्थम् एकया रात्र्या बह्वीभिर् अपि गच्छन्ति। यस्यां तु प्रीतिर् वासक ऋतुर् वा तत्राभिप्रायतः प्रवर्तन्त इति प्राच्योपचाराः।   ॥५।६।४॥  
स्त्री-योगेणैव पुरुषाणाम् अप्य् अ-लब्ध-वृत्तीनां वियोनिषु विजातिषु स्त्री-प्रतिमासु केवलोपमर्दनाच् चाभिप्राय-निवृत्तिर् व्याख्याता।   ॥५।६।५॥  
योषावेषांश् च नागरकान् प्रायेणान्त-पुरिकाः परिचारिकाभिः सह प्रवेशयन्ति।   ॥५।६।६॥  
तेषाम् उपावर्तने धात्रेयिकाश् चाभ्यन्तर-संसृष्टा आयतिं दर्शयन्त्यः प्रयतेरन्।   ॥५।६।७॥  
सुख-प्रवेशिताम् अपसार-भूमिं विशलतां वेश्मनः प्रमादं रक्षिणाम् अ-नित्यतां परिजनस्य वर्णयेयुः।   ॥५।६।८॥  
न चा-सद्-भूतेनार्थेन प्रवेशयितुं जनम् आवर्तयेयुर् दोषात्।   ॥५।६।९॥  
नागरकस् तु सु-प्रापम् अप्य् अन्तः-पुरम् अपाय-भूयिष्ठत्वान् न प्रविशेद् इति वात्स्यायनः।   ॥५।६।१०॥  
सापसारं तु प्रमद-वनावगाढं विभक्त-दीर्घ-काक्ष्यम् अल्प-प्रमत्त-रक्षकं प्रोषित-राजकं कारणानि समीक्ष्य बहुष आहूयमानो ऽर्थ-बुद्ध्या कक्ष्या-प्रवेशं च दृष्ट्वा ताभिर् एव विहितोपायः प्रविशेत्।   ॥५।६।११॥  
शक्ति-विषये च प्रति-दिनं निष्क्रामेत्।   ॥५।६।१२॥  
बहिश् च रक्षिभिर् अन्यद् एव कारणम् अपदिश्य संसृजेत।   ॥५।६।१३॥  
अन्तश्-चारिण्यां च परिचारिकायां विदितार्थायां सक्तम् आत्मानं रूपयेत्। तद्-अ-लाभाच् च शोकम् अन्तः-प्रवेशिनीभिश् च दूती-कल्पं सकलम् आचरेत्।   ॥५।६।१४॥  
राज-प्रनिधींश् च बुध्येत।   ॥५।६।१५॥  
दूत्यास् त्व् अ-सञ्चारे यत्र गृहीताकारायाः प्रयोज्याया दर्शन-योगस् तत्रावस्थानम्।   ॥५।६।१६॥  
तस्मिन्न् अपि तु रक्षिषु परिचारिका-व्यपदेशः।   ॥५।६।१७॥  
चक्षुर् अनुबध्नन्त्याम् इङ्गिताकार-निवेदनम्॥५।६।१९ यत्र सम्पातो ऽस्यास् तत्र चित्र-कर्मणस् तद्-युक्तस्य व्यर्थानां गीत-वस्तुकानां क्रीडनकानां कृत-चिह्नानाम् आपीनकानाम्((१५३)) अङ्गुलीयकस्य च निधानम्।   ॥५।६।१८॥  
प्रत्य्-उत्तरं तया दत्तं प्रपश्येत्। ततः प्रवेशने यतेत।   ॥५।६।२०॥  
यत्र चास्य नियतं गमनम् इति विद्यात् तत्र प्रछन्नस्य प्राग् एवावस्थानम्।   ॥५।६।२१॥  
रक्षि-पुरुष-रूपो वा तद्-अनुज्ञात-वेलायां प्रविशेत्।   ॥५।६।२२॥  
आस्तरण-प्रावरण-वेष्टितस्य वा प्रवेश-निर्हारौ।   ॥५।६।२३॥  
पुटा-पुट-योगैर् वा नष्टच्छाया-रूपः।   ॥५।६।२४॥  
तत्रायं प्रयोगः ण् नकुल-हृदयं चोरकतुम्बी-फलानि सर्पाक्षीणि चान्तर्धूमेन पचेत्। ततो ऽञ्जनेन सम-भागेन पेषयेत्। अनेनाभ्यक्त-नयनो नष्ट-च्छाया-रूपश् चरति [अन्यैष् च जल-ब्रह्म-क्षेम-शिरः-प्रणीतैर् बाह्य-पानकैर् वा।   ॥५।६।२५॥  
रात्रि-कौमुदीषु च दीपिका-सम्बाधे सुरङ्गया वा।   ॥५।६।२६॥  
तत्रैतद् भवति((१५४))।   ॥५।६।२७॥  
द्रव्याणाम् अपि निर्हारे पानकानां प्रवेशने। आपानकोत्सवार्थे ऽपि चेटिकानां च सम्भ्रमे॥   ॥५।६।२७व्॥  
व्यत्यासे वेश्मनां चैव रक्षिणां च विपर्यये। उद्यान-यात्रा-गमने यात्रातश् च प्रवेशने॥   ॥५।६।२७व्॥  
दीर्घ-कालोदयां यात्रां प्रोषिते चापि राजनि। प्रवेशनं भवेत् प्रायो यूनां निष्क्रमणं तथा॥   ॥५।६।२७व्॥  
परस्परस्य कार्याणि ज्ञात्वा चान्तःपुरालयाः। एक-कार्यास् ततः कुर्युः शेषाणाम् अपि भेदनम्॥   ॥५।६।२८व्॥  
दूषयित्वा ततो ऽन्योन्यम् एक-कार्यार्पणे स्थिरः। अ-भेद्यतां गतः सद्यो यथेष्टं फलम् अश्नुते॥   ॥५।६।२८व्॥  
तत्र राज-कुल-चारिण्य एव लक्षण्यान् पुरुषान् अन्तः-पुरं प्रवेशयन्ति नाति-सु-रक्षत्वाद् अपरान्तिकानाम्।   ॥५।६।२९॥  
क्षत्रिय-सञ्ज्ञकैर् अन्तः-पुर-रक्षिभिर् एवार्थं साधयन्त्य् आभीरकाणाम्।   ॥५।६।३०॥  
प्रेष्याभिः सह तद्-वेषान् नागरक-पुत्रान् प्रवेशयन्ति वात्सगुल्मकानाम्।   ॥५।६।३१॥  
स्वैर् एव पुत्रैर् अन्तः-पुराणि काम-चारैर् जननी-वर्जम् उपयुज्यन्ते वैदर्भकानाम्।   ॥५।६।३२॥  
तथा प्रवेशिभिर् एव ज्ञाति-सम्बन्धिभिर् नान्यैर् उपयुज्यन्ते स्त्रैराजकानाम्।   ॥५।६।३३॥  
ब्राह्मणैर् मित्रैर् भृत्यैर् दास-चेटैश् च गौडानाम्।   ॥५।६।३४॥  
परिस्पन्दाः कर्मकराश् चान्तः-पुरेष्व् अ-निषिद्द्धा अन्ये ऽपि तद्-रूपाश् च सैन्धवानाम्।   ॥५।६।३५॥  
अर्थेन रक्षिणम् उपगृह्य साहसिकाः संहताः प्रविशन्ति हैमवतानाम्।   ॥५।६।३६॥  
पुष्प-दान-नियोगान् नगर-ब्राह्मणा राज-विदितम् अन्तः-पुराणि गच्छन्ति। पटान्तरितश् चैषाम् आलापः। तेन प्रसङ्गेन व्यतिकरो भवति बङ्ग-अङ्ग-कलिङ्गकानाम्।   ॥५।६।३७॥  
संहत्य नवदशेत्य् एकैकं युवानं प्रच्छादयन्ति प्राच्यानाम् इति। एवं पर-स्त्रियः प्रकुर्वीत। ॥५।६।३८॥  

इत्य् अन्तः-पुरिका-वृत्तम्((१५५))। ॥५।६।३८च्॥  



### ४९ 

एभ्य एव च कारणेभ्यः स्व-दारान् रक्षेत्।   ॥५।६।३९॥  
कामोपधा-शुद्धान्((१५६)) रक्षिणो ऽन्तः-पुरे स्थापयेद् इत्य् आचार्याः।   ॥५।६।४०॥  
ते हि भयेन चार्थेन चान्यं प्रयोजयेयुस् तस्मात् काम-भयार्थोपधा-शुद्धान् इति गोणिकापुत्रः((१५७))।   ॥५।६।४१॥  
अ-द्रोहो धर्मस् तम् अपि भयाज् जह्याद् अतो धर्म-भयोपधा-शुद्धान् इति वात्स्यायनः।   ॥५।६।४२॥  
वाक्याभिधायिनीभिश् च गूढाकाराभिः प्रमादभिर् आत्म-दारान्((१५८)) उपदध्याच् छौचा-शौच-परिज्ञानार्थम् इति बाभ्रवीयाः   ॥५।६।४३॥  
दुष्टानां युवतिषु सिद्धत्वान् ना-कस्माद् अ-दुष्ट-दूषणम् आचरेद् इति वात्स्यायनः((१५९))।   ॥५।६।४४॥  
अति-गोष्ठी निर्-अङ्कुशत्वं भर्तुः स्वैरता पुरुषैः सहा-नियन्त्रणता प्रवासे ऽवस्थानं विदेशे निवासः स्व-वृत्त्य्-उपघातः स्वैरिणी-संसर्गः पत्युर् ईर्ष्यालुता चेति स्त्रीणां विनाश-कारणानि।   ॥५।६।४५॥  
सन्दृश्य शास्त्रतो योगान् पारदारिक-लक्षितान्। न याति च्छलनां कश् चिद् स्व-दारान् प्रति शास्त्रवित्॥   ॥५।६।४६व्॥  
पाक्षिकत्वात् प्रयोगाणाम् अपायानां च दर्शनात्। धर्मार्थयोश् च वैलोम्यान् नाचरेत् पारदारिकम्॥   ॥५।६।४७व्॥  
तद् एतद् दार-गुप्त्य्-अर्थम् आरब्धं श्रेयसे नृणाम्। प्रजानां दूषणायैव न विज्ञेयो ऽस्य संविधिः((१६०))॥ ॥५।६।४८व्॥  

इति श्रिवात्स्यायनीये कामसूत्रे पारदारिके पञ्चमे ऽधिकरणे ईश्वर्कामितं पञ्चमो ऽध्यायः॥ ॥५।६च्॥  
