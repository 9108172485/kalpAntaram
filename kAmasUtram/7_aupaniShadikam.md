+++
title = "७ औपनिषदिकम्"

+++
ग्रन्थः ७ औपनिषदिकं नाम सप्तमम् अधिकरणम्


**************************************************************************  


## १
प्रथमो ऽध्यायः  

### ५९  सुभगं-करणादि-प्रकरणम्

व्याख्यातं च काम-सूत्रम्।   ॥७।१।१॥  
तत्रोक्तेस् तु विधिभिर् अभिप्रेतम् अर्थम् अन्-अधिगच्छन् औपनिषदिकम् आचरेत्।   ॥७।१।२॥  
रूपं गुणो वयस्-त्याग इति सुभगं-करणम्।   ॥७।१।३॥  
तगर-कुष्ठ-तालीस-पत्त्रकानुलेपनं सुभगं-करणम्।   ॥७।१।४॥  
एतैर् एव सु-पिष्टैर् वर्तिम् आलिप्याक्ष-तैलेन नरकपाले साधितम् अञ्जनं च।   ॥७।१।५॥  
पुनर् नवासहदेवीसारिवाकुरण्टोत्पल-पत्त्रैश् च सिद्धं तैलम् अभ्यञ्जनम्।   ॥७।१।६॥  
तद्-युक्ता एव स्रजश् च।   ॥७।१।७॥  
पद्मोत्पल-नागकेसराणां शोषितानां चूर्णं मधु-घृताभ्याम् अवलिह्य सुभगो भवति।   ॥७।१।८॥  
तान्य् एव नगरतालीस-तमाल-पत्त्र-युक्तान्य् अनुलिप्य।   ॥७।१।९॥  
मयूरस्याक्षि तरक्षोर् वा सुवर्णेनावलिप्य दक्षिण-हस्तेन धारयेद्   ॥७।१।१०॥  
इति सुभगं-करणम्((१८४))।   ॥७।१।१०च्॥  
तथा बादर-मणिं शङ्ख-मणिं च तथैव तेषु चाथर्वणान् योगान् गमयेत्।   ॥७।१।११॥  
विद्या-तन्त्राच् च विद्या-योगात् प्राप्त-यौवनां परिचारिकां स्वामी संवत्सर-मात्रम् अन्यतो वारयेत्। ततो वातितां बालां वामत्वाल् लालसी-भूतेषु गम्येषु यो ऽस्यै सङ्घर्षेण बहु दद्यात् तस्मै विसृजेद् इति सौभाग्य-वर्धनम्।   ॥७।१।१२॥  
गणिका प्राप्त-यौवनां स्वां दुहितरं तस्या विज्ञान-शील-रूपानुरूप्येण तान् अभिनिमन्त्र्य सारेण यो ऽस्या इदम् इदं च दद्यात् स पाणिं गृह्णीयाद् इति सम्भाष्य रक्षयेद् इति।   ॥७।१।१३॥  
सा च मातुर् अ-विदिता नाम नागरिक-पुत्रैर् धनिभिर् अत्य्-अर्थं प्रीयेत।   ॥७।१।१४॥  
तेषां कला-ग्रहणे गन्धर्व-शालायां भीक्षुकी-भवने तत्र तत्र च सन्दर्शन-योगाः।   ॥७।१।१५॥  
तेषां यथोक्त-दायिनां माता पाणिं ग्राहयेत्।   ॥७।१।१६॥  
तावद् अर्थम् अ-लभमाना तु स्वेनाप्य् एक-देशेन दुहित्र एतद् दत्तम् अनेनेति ख्यापयेत्।   ॥७।१।१७॥  
ऊढाया वा कन्या-भावं विमोचयेत्।   ॥७।१।१८॥  
प्रच्छन्नं वा तैः संयोज्य स्वयम् अ-जानती भूत्वा ततो विदितेष्व् एतं धर्मस्थेषु((१८५)) निवेदयेत्।   ॥७।१।१९॥  
सख्यैव तु दास्या वा मोचित-कन्या-भावां सु-गृहीत-काम-सूत्राम् आभ्यासिकेषु योगेषु प्रतिष्ठितां प्रतिष्ठिते वयसि सौभाग्ये च दुहितरम् अवसृजन्ति गणिका इति प्राच्योपचाराः।   ॥७।१।२०॥  
पाणि-ग्रहश् च संवत्सरम् अ-व्यभिचार्यस् ततो यथा कामिनी स्यात्।   ॥७।१।२१॥  
ऊर्ध्वम् अपि संवत्सरात् परिणीतेन निमन्त्र्यमाणा लाभम् अप्य् उत्सृज्य तां रात्रिं तस्यागच्छेत्।   ॥७।१।२२॥  
इति वेश्यायाः पाणि-ग्रहण-विधिः सौभाग्य-वर्धनं च।   ॥७।१।२२च्॥  
एतेन रङ्गोपजीविनां कन्या व्याख्याताः।   ॥७।१।२३॥  
तस्मै तु तां दद्युर् य एषां तूर्ये विशिष्टम् उपकुर्यात्। ॥७।१।२४॥  

\# ५९च् इति सु-भगं-करणम्((१८६))।



### ६० 

धत्तूरक-मरिच-पिप्पली-चूर्णैर् मधु-मिश्रैर् लिप्त-लिङ्गस्य सम्प्रयोगो वशी-करणम्।   ॥७।१।२५॥  
वातोद्भान्त-पत्त्रं मृतक-निर्माल्यं मयूरास्थि-चूर्णावचूर्णं वशी-करणम्।   ॥७।१।२६॥  
स्वयं मृताया मण्डल-कारिकायाश् चूर्णं मधु-संयुक्तं सहामलकैः स्नानं वशी-करणम्।   ॥७।१।२७॥  
वज्र-स्नुही-गण्डकानि खण्डशः कृतानि मनःशिला-गन्ध-पाषाण-चूर्णेनाभ्यज्य सप्तकृत्वः शोषितानि चूर्णयित्वा मधुना लिप्त-लिङ्गस्य सम्प्रयोगो वशी-करणम्।   ॥७।१।२८॥  
एतेनैव रात्रौ धूमं कृत्वा तद्-धूम-तिरस्-कृतं सौवर्णं चन्द्रमसं दर्शयति।   ॥७।१।२९॥  
एतैर् एव चूर्णितैर् वानर-पुरीष-मिश्रितैर् यां कन्याम् अवकिरेत् शान्यस्मै न दीयते।   ॥७।१।३०॥  
वचागण्डकानि सहकार-तैल-लिप्तानि शिशपा-वृक्ष-स्कन्धम् उत्कीर्य षण्-मासं निदध्यात् ततः षड्भिर् मासैर् अपनीतानि देवकान्तम् अनुलेपनं वशी-करणं चेत्य् आचक्षते।   ॥७।१।३१॥  
तथा खदिर-सार-जानि शकलानि तनूनि यं वृक्षम् उत्कीर्य षण्-मासं निदध्यात् तत् पुष्प-गन्धानि भवन्ति गन्धर्व-कान्तम् अनुलेपनं वशी-करणं चेत्य् आचक्षते।   ॥७।१।३२॥  
प्रियङ्गवस् तगर-मिश्राः सहकार-तैल-दिग्धा नाग-वृक्षम् उत्कीर्य षण्-मासं निहिता नाग-कान्तम् अनु-लेपनं वशी-करणम् इत्य् आचक्षते॥७।१।३४ उष्ट्रास्थि भृगराज-रसेन भावितं दग्धम् अञ्जनं नलिकायां निहितम् उष्ट्रास्थि-शलाकयैव स्नातो ऽञ्जन-सहितं पुण्यं चक्षुष्यं वशी-करणं चेत्य् आचक्षते।   ॥७।१।३३॥  
एतेन श्येन-भास-मयूरास्थि-मयान्य् अञ्जनानि व्याख्यातानि((१८७))। ॥७।१।३५॥  



### ६१ 

उच्चटा-कन्दश् चव्या यष्ठी-मधुकं च स-शर्करेण पयसा पीत्वा वृषी-भवति।   ॥७।१।३६॥  
मेष-वस्त-मुष्क-सिद्धस्य पयसः स-स्शर्करस्य पानं वृषत्व-योगः।   ॥७।१।३७॥  
तथा विदार्याः क्षीरिकायाः स्वयं-गुप्तायाश् च क्षीरेण पानम्।   ॥७।१।३८॥  
तथा प्रियाल-बीजानां मोरटा-विदार्योश् च क्षीरेणैव।   ॥७।१।३९॥  
शृङ्गाटक-कसेरुका-मधूलिकानि क्षीरकाकोल्या सह पिष्टानि सशर्करेण पयसा घृतेन मन्दाग्निनोत्करिकां पक्त्वा यावद् अर्थं भक्षितवान् अन्-अन्ताः स्त्रियो गच्छतीत्य् आचार्याः प्रचक्षते।   ॥७।१।४०॥  
माषकमलिनीं पयसा धौताम् उष्णेन घृतेन मृदु-कृत्योद्धृतां वृद्ध-वत्सायाः गोः पयः-सिद्धं पायसं मधु-सर्पिर्भ्याम् अशित्वान्-अन्ताः स्त्रियो गच्छतीत्य् आचार्याः प्रचक्षते।   ॥७।१।४१॥  
विदारी स्वयं-गुप्ता शर्करा मधु-सर्पिर्भ्यां गोधूम-चूर्णेन पोलिकां कृत्वा यावद् अर्थं भक्षितवान् अन्-अन्ताः स्त्रियो गच्छतीत्य् आचार्याः प्रचक्षते।   ॥७।१।४२॥  
चटकाण्ड-रस-भावितैस् तण्डुलैः पायसं सिद्धं मधु-सर्पिर्भ्यां प्लावितं यावद् अर्थम् इति समानं पूर्वेण।   ॥७।१।४३॥  
चाटकाण्ड-रस-भावितान् अपगत-त्वचस् तिलाञ् शृगाटक-कसेरुक-स्वयङ्गुप्ता-फलानि गोधूम-माष-चूर्णैः स-शर्करेण पयसा सर्पिषा च पक्वं संयावं यावद् अर्थं प्राशितवान् इति समानं पूर्वेण।   ॥७।१।४४॥  
सर्पिषो मधुनः शर्कराया मधुकस्य च द्वे द्वे पले मधु-रसायाः कर्षः प्रस्थं पयस इति षडङ्गम् अ-मृतं मेध्यं वृष्यम् आयुष्यं युक्त-रसम् इत्य् आचार्याः प्रचक्षते।   ॥७।१।४५॥  
शतावरी-श्वदंष्ट्रा-गुड-कषाये पिप्पली-मधुकल्के गो-क्षीर-च्छाग-घृते पक्वे तस्य पुष्यारम्भेणान्व्-अहं प्राशनं मेध्यं वृष्यम् आयुष्यं युक्त-रसम् इत्य् आचार्याः प्रचक्षते।   ॥७।१।४६॥  
शतावर्याः श्वदंष्ट्रायाः श्रीपर्णी-फलानां च क्षुण्णानां चतुर्-गुणित-जलेन पाक आ प्रकृत्य्-अवस्थानात् तस्य पुष्यारम्भेण प्रातः प्राशनं मेध्यं वृष्यम् आयुष्यं युक्त-रसम् इत्य् आचार्याः प्रचक्षते।   ॥७।१।४७॥  
श्वदंष्त्रा-चूर्ण-समन्वितं तत्-समम् एव यव-चूर्णं प्रातर् उत्थाय द्वि-पलकम् अनु-दिनं प्राश्नीयान् मेध्यं वृष्यं युक्त-रसम् इत्य् आचार्याः प्रचक्षते।   ॥७।१।४८॥  
आयुर्-वेदाच् च वेदाच् च विद्यात् तन्त्रेभ्य एव च। आप्तेभ्यश् चावबोद्धव्या योगा ये प्रीति-कारकाः॥   ॥७।१।४९व्॥  
न प्रयुञ्जीत सन्दिग्धान् न शरीरात्ययावहान्। न जीव-घात-सम्बद्धान् ना-शुचि-द्रव्य-संयुतान्॥   ॥७।१।५०व्॥  
तपो-युक्तः प्रयुञ्जीत शिष्टैर् अनुगतान् विधीन्। ब्राह्मणैश् च सुहृद्भिश् च मङ्गलैर् अभिनन्दितान्((१८८))॥ ॥७।१।५१व्॥  

इति श्रीवात्स्यायनीये कामसूत्रे औपनिषदिके सप्तमे ऽधिकरणे सुभगं-करणं वशी-करणं वृष्य-योगाः प्रथमो ऽध्यायः। ॥७।१च्॥  


**************************************************************************  


## २
द्वितीयो ऽध्यायः।  

### ६२  नष्ट-राग-प्रत्यानयन-प्रकरणम्

चण्ड-वेगां रञ्जयितुम् अ-शक्नुवन् योगान् आचरेत्।   ॥७।१।१॥  
रागस्योपक्रमे सम्बाधस्य करेणोपमर्दनं तस्या रस-प्राप्ति-काले च रत-योजनम् इति राग-प्रत्यानयनम्।   ॥७।१।२॥  
औपरिष्टकं मन्द-वेगस्य गत-वयसो व्यायतस्य रत-श्रान्तस्य च राग-प्रत्यानयनम्।   ॥७।१।३॥  
अपद्रव्याणि वा योजयेत्।   ॥७।१।४॥  
तानि सुवर्ण-रजत-ताम्र-कालायस-गजदन्त-गवल-द्रव्य-मयाणि।   ॥७।१।५॥  
त्रापुषाणि सैसकानि च मृदूनि शीत-वीर्याणि कर्मणि च धृष्णूनि भवन्तीति बाभ्रवीया योगाः।   ॥७।१।६॥  
दारु-मयानि साम्यतश् चेति वात्स्यायनः।   ॥७।१।७॥  
लिङ्ग-प्रमाणान्तरं बिन्दुभिः कर्कश-पर्यन्तं बहुलं स्यात्।   ॥७।१।८॥  
एते एव द्वे सङ्घाटी।   ॥७।१।९॥  
त्रि-प्रभृति यावत् प्रमाणं वा चूडकः।   ॥७।१।१०॥  
एकाम् एव लतिकां प्रमाण-वशेन वेष्टयेद् इत्य् एक-चूडकः।   ॥७।१।११॥  
उभयतो-मुख-च्छिद्रः स्थूल-कर्कश-वृषण-गुटिकायुक्तः प्रमाण-वश-योगी कट्यां बद्धः कञ्चुको जालकं वा।   ॥७।१।१२॥  
तद्-अ-भावे ऽलाबूनालकं वेणुश् च तैल-कषायैः सु-भावितः सूत्रेण कट्यां बद्धः श्लक्ष्णा काष्ठ-माला वा ग्रथिता बहुभिर् आमलकास्थिभिः संयुक्तेत्य् अपविद्ध-योगाः॥७।१।१४ न त्व् अ-विद्धस्य कस्य चिद् व्यवहृतिर् अस्तीति।   ॥७।१।१३॥  
दाक्षिणात्यानां लिङ्गस्य कर्णयोर् इव व्यधनं बालस्य।   ॥७।१।१५॥  
युवा तु शस्त्रेण छेदयित्वा यावद् रुधिरस्यागमनं तावद् उदके तिष्ठेत्।   ॥७।१।१६॥  
वैशद्यार्थं च तस्यां रात्रौ निर्बन्धाद् व्यवायः।   ॥७।१।१७॥  
ततः कषायैर् एक-दिनान्तरितं शोधनम्।   ॥७।१।१८॥  
वेतस-कुटज-शङ्कुभिः क्रमेण वर्धमानस्य वर्धनैर् बन्धनम्।   ॥७।१।१९॥  
यष्टी-मधुकेन मधु-युक्तेन शोधनम्।   ॥७।१।२०॥  
ततः सीसक-पत्त्र-कर्णिकया वर्धयेत्।   ॥७।१।२१॥  
म्रक्षयेद् भल्लातक-तैलेनेति व्यधन-योगाः।   ॥७।१।२२॥  
तस्मिन्न् अन्-एकाकृति-विकल्पान्य् अपद्रव्याणि योजयेत्।   ॥७।१।२३॥  
वृत्तम् एकतो वृतअम् उदूखलकं कुसुमकं कण्टकितं कङ्कास्थि गज-करकम् अष्ट-मण्डलकं भ्रमरकं शृङ्गाटकम् अन्यानि वोपायतः कर्मतश् च बहु-कर्म-सहता चैषां मृदु-कर्कशता यथा-सात्म्यम् ॥७।१।२४॥  

\# ६२च् इति नष्ट-राग-प्रत्यानयनम् द्विषष्टितमं प्रकरणम्((१८९))।



### ६३ 

एवं वृक्ष-जानां जन्तूनां शूकैर् उपहितं लिङ्गं दशरात्रं तैलेन मृदितं पुनर् उपतृंहितं पुनः प्रमृदितम् इति जात-शोफं खट्वायाम् अधो-मुखस् तद्-अन्तरे लम्बयेत्।   ॥७।१।२५॥  
तत्र शीतैः कषायैः कृत-वेदना-निग्रहं सोपक्रमेण निष्पादयेत्।   ॥७।१।२६॥  
स यावज्-जीवं शूकजो नाम शोफो विटानाम्।   ॥७।१।२७॥  
अश्वगन्धा-शबरकन्द-जलशूक-बृहतीफल-महीष-नवनीत-हस्तिकर्ण-वज्रवल्ली-रसैर् एकैकेन परिमर्दनं मासिकं वर्धनम्।   ॥७।१।२८॥  
एतैर् एव कषायैः पक्वेन तैलेन परिमर्दनं षाण्मास्यम्।   ॥७।१।२९॥  
दाडिम-त्रापुष-बीजानि बालुका बृहती-फल-रसश् चेति मिद्व्-अग्निना पक्वेन तैलेन परिमर्दनं परिषेको वा।   ॥७।१।३०॥  
तांस् तांश् च योगान् आप्तेभ्यो बुध्येत। ॥७।१।३१॥  

\# ६३च् इति वर्धन-योगाः((१९०))।



### ६४ 

अथ((१९१)) स्नुही-कण्टक-चूर्णैः पुनर्नवा-वानर-पुरिष-लाङ्गलिका-मूल-मिश्रैर् याम् अवकिरेत् सा नान्यं कामयेत्।   ॥७।१।३२॥  
तथा सोमलतावल्गुजा-भृङ्ग-लोहोपजिह्विका-चूर्णैर् व्याधि-घातक-जम्बू-फल-रस-निर्यासेन घनी-कृतेन च लिप्त-सम्बाधां गच्छतो रागो नश्यति।   ॥७।१।३३॥  
गोपालिका-बहुपादिका-जिह्विका-चूर्णैर् माहिष-तक्र-युक्तैः स्नातां गच्छतो रागो नश्यति।   ॥७।१।३४॥  
नीपाम्रातक-जम्बू-कुसुम-युक्तम् अनु-लेपनं दौर्भाग्य-करं स्रजश् च।   ॥७।१।३५॥  
कोकिलाक्ष-प्रलेपो हस्तिन्याः संहतम् एकरात्रे करोति।   ॥७।१।३६॥  
पद्मोत्पल-कदम्ब-सर्जक-सुगन्ध-चूर्णानि मधुना पिष्टानि लेपो मृग्या विशाली-करणम्।   ॥७।१।३७॥  
स्नुही-सोमार्क-क्षारैर् अवल्गुजा-फलैर् भावितान्य् आमलकानि केशानां श्वेती-करणम्।   ॥७।१।३८॥  
मदयन्तिका-कुटज-काञ्जनिका-गिरिकर्णिका-श्लक्ष्णपर्णी-मूलैः स्नानं केषानां प्रत्यानयनम्।   ॥७।१।३९॥  
एतैर् एव सु-पक्वेन तैलेनाभ्यङ्गात् कृष्णी-करणात् क्रमेणास्य प्रत्यानयनम्।   ॥७।१।४०॥  
श्वेताश्वस्य मुष्क-स्वेदैः सप्त-कृत्वो भावितेनालक्तकेन रक्तो ऽधरः श्वेतो भवति।   ॥७।१।४१॥  
मदयन्तिकादीन्य् एव प्रत्यानयनम्।   ॥७।१।४२॥  
बहुपादिका-कुष्ठ-तगर-तालीस-देवदारु-वज्रकन्दकैर् उपलिप्तं वंशं वादयतो या शब्दं शृणोति सा वश्या भवति।   ॥७।१।४३॥  
धत्तूर-फल-युक्तो ऽभ्यवहार उन्मादकः।   ॥७।१।४४॥  
गुडो जीर्णितश् च प्रत्यानयनम्।   ॥७।१।४५॥  
हरिताल-मनःशिला-भक्षिणो मयूरस्य पुरीषेण लिप्त-हस्तो यद् द्रव्यं स्पृशति तन् न दृश्यते।   ॥७।१।४६॥  
अङ्गार-तृण-भस्मना तैलेन विमिश्रम् उदकं क्षीर-वर्णं भवति।   ॥७।१।४७॥  
हरीतकाम्रातकयोः श्रवण-प्रियङ्गुकाभिश् च पिष्टाभिर् लिप्तानि लोह-भाण्डानि ताम्री-भवन्ति।   ॥७।१।४८॥  
श्रवण-प्रियङ्गुका-तैलेन दुकूल-सर्पनिर्मोकेण वर्त्त्या दीपं प्रज्वाल्य पार्श्वे दीर्घी-कृतानि काष्ठानि सर्पवद् दृश्यन्ते।   ॥७।१।४९॥  
श्वेतायाः श्वेत-वत्साया गोः क्षीरस्य पानं यशस्यम् आयुष्यम्।   ॥७।१।५०॥  
ब्राह्मणानां प्रशास्तानाम् आशिषः((१९२))।   ॥७।१।५१॥  
पूर्व-शास्त्राणि सन्दृश्य प्रयोगान् अनुसृत्य च। काम-सूत्रम् इदं यत्नात् सङ्क्षेपेण निवेदितम्॥   ॥७।१।५२व्॥  
धर्मम् अर्थं च कामं च प्रत्ययं लोकम् एव च। पश्यत्य् एतस्य तत्त्व-ज्ञो न च रागात् प्रवर्तते॥   ॥७।१।५३व्॥  
अधिकार-वशाद् उक्ता ये चित्रा राग-वर्धनाः। तद्-अन्-अन्तरम् अत्रैव ते यत्नाद् विनिवारिताः॥।७।१।५५व् न शास्त्रम् अस्तीत्य् एतेन प्रयोगो हि समीक्ष्यते। शास्त्रार्थान् व्यापिनो विद्यात् प्रयोगांस् त्व् एक-देशिकान्।   ॥७।१।५४व्॥  
बाभ्रवीयांश् च सूत्रार्थान् आगमय्य विमृश्य च। वात्स्यायनश् चकारेदं काम-सूत्रं यथा-विधि॥   ॥७।१।५६व्॥  
तद् एतद् ब्रह्मचर्येण परेण च समाधिना। विहितं लोक-यात्रार्थं न रागार्थो ऽस्य संविधिः॥   ॥७।१।५७व्॥  
रक्षन् धर्मार्थ-कामानां स्थितिं स्वां लोक-वर्तिनीम्। अस्य शास्त्रस्य तत्त्व-ज्ञो भवत्य् एव जितेन्द्रियः॥   ॥७।१।५८व्॥  
तद् एतत् कुशलो विद्वान् धर्मार्थाव् अवलोकयन्। नाति-रागात्मकः कामी प्रयुञ्जानः प्रसिध्यति((१९३))॥। ॥७।१।५९व्॥  




****************************************************************************************************************************************************  
****************************************************************************************************************************************************  

