+++
title = "दिव्य-तत्त्वम्"
unicode_script = "devanagari"
+++

<details><summary>English</summary>



**Searchable Electronic Edition of the _Divyatattva_ of Raghunandana Bhaṭṭācārya**, **ed. Richard W. Lariviere**, transcribed by Donald R. Davis, Jr., is licensed under a [Creative Commons Attribution 4.0 International License](https://creativecommons.org/licenses/by-sa/4.0/).

_Last updated: April 2022_

Donald R. Davis, Jr. ([drdj@austin.utexas.edu](mailto:drdj@austin.utexas.edu))

University of Texas at Austin



Based on the following edition: 

_The Divyatattva of Raghunandana Bhaṭṭācārya: Ordeals in Classical Hindu Law_. Critically edited and translated by Richard W. Lariviere. New Delhi: Manohar, 1981.

Note: Lariviere’s edition frequently employs _anusvāra_ (ṃ) instead of the homologous nasal, e.g. paṃca for pañca, saṃyuṃjāt for saṃyuñjāt, aṃga for aṅga, etc. But, the reverse also occurs, e.g. alaṅkṛtāṃ for alaṃkṛtāṃ. Searches should accommodate this fact.

Cited verses are indented and bolded. Page numbers in Lariviere’s edition are noted in brackets.

</details>


<details><summary>English</summary>

<span style="text-decoration:underline;">Abbreviations for cited texts</span>

B	Bṛhaspatismṛti, ed. K.V. Rangaswami Aiyanger, 1941

Dhko	Dharmakośa, Vyavahārakāṇḍa, vol. 1, ed. L.S. Joshi, 1937

DP	Devī Purāṇa, ed. Pañcānana Tarkaratna, 1927

K	Kātyāyanasmṛti, ed. P.V. Kane, n.d. [1930]

M	Manusmṛti, ed. G. Jhā, 1939

MP	Matysa Purāṇa, ed. J. Vidyāsāgara, 1876

N	Nāradasmṛti, ed. J. Jolly, 1885

Pi	Pitāmahasmṛti, ed. K. Scriba, 1902

Śāti	Śāradātilaka, ed. J. Vidyāsāgara, 1892

Vi	Viṣṇusmṛti, ed. V. Krishnamacharya, 1964

Vyā	Vyāsasmṭi, ed. B. Ghosh, 1944

Vyci	Vyavahāracintāmaṇi, ed. L. Rocher, 1956

Y	Yājñavalkyasmṛti, ed. N.R. Ācārya, 1949

YDkā	Dīpakālikā of Śūlapāṇi, ed. J.R. Gharpure, 1939

YMtā	Mitākṣarā of Vijñāneśvara, ed. N.R. Ācārya, 1949
</details>

ॐ

नमो गणेषाय ।


    **प्रणम्य सच्चिदानन्दं गोविन्दम् अजम् अव्ययम् । **


        **स्ंर्तितत्त्वे दिव्यतत्त्वं वक्ति श्रीरघुनन्दनः ॥ १ ॥**

**अथ दिव्यानि**

तत्र बृहस्पतिः ।


    **धटो ऽग्निर् उदकं चैव विषं कोषं च पंचमम् । **


    **षष्ठश् च तण्डुलः प्रोक्तः सप्तमस् तप्तमाषकः ॥ २ ॥ [ब् ८।५१]**


    **अष्टमं फालम् इत्य् उक्तं नवमं धर्मजं स्मृतम् ।**


    **दिव्यान्य् एतानि सर्वाणि निर्दिष्टानि स्वयंभुवा ॥ ३ ॥ [ब् ८।५२]**

अथ किं तद् दिव्यम् । तत्र मानुषप्रमाणानिर्णेयस्यापि निर्णायकं यत् तद् दिव्यम् इति लोकप्रसिद्धम् । अपिना मानुषप्रमाणसत्त्वे ऽपि यत्र धटाद्यङ्गीकारस् तत्रापि तद् भवतीति सूचितम् । अत एव लिखितसाक्षिभुक्तिलक्षणत्रिविधमानुषप्रमाणभिन्नप्रमाणम् । यद् दिव्यं तच् च न भावैकगोचरं किं तु भावाभावाविशेषेण गोचरयतीति ।

[प्।८०]

तत्र महाभियोगे दिव्यान्य् आह याज्ञवल्क्यः ।


    **तुल्याग्न्यापो विषं कोषो दिव्यानीह विशुद्धये ।**


    **महाभियोगेष्व् एतानि शीर्षक्स्थे ऽभियोकतरि ॥ ४ ॥ [य् २।९५]**

विशुद्धये संदिग्धार्थस्य संदेहनिवृत्तये । महाभियोगेषु महापातकादिगुरुतराभियोगेषु । शीर्षकस्थे शीर्षकं प्रधानं शिरो व्यवहारस्य चतुर्थपादो जयपराजयलक्षणस् तेन दण्दो लक्ष्यते तत्र तिष्ठतीति शीर्षकस्थस् तत् प्रयुक्तदण्डभागीत्य् अर्थः ।

महाभियोगान् स्पष्टयति कालिकापुराणम् ।


    **परदाराभिशपे च चौर्यागम्यागमेषु च ।**


    **महापातकशस् तेषु स्याद् दिव्यं नृपसाहसे ॥ ५ ॥ [ध्को ४७०]**


    **विप्रतिपत्तौ विवादे च पणस्य स्थापने कृते ।**


    **तत्रैव स्थापयेद् दिव्यं शिरःपूर्वं महीपतिः ॥ ६ ॥ [ध्को ४७०]**


    **परदाराभिशापे च बहवो यत्र वादिनः ।**


    **शिरोहीनं भवेद् दिव्यम् आत्मनः शुद्धिकारणात् ॥ ७ ॥ [ध्को ४७०]**

[प्।८१]

पितामहः ।


    **शिरःस्थायिविहीनानि दिव्यानि परिवर्जयेत् । [पि ३८अब्]**


    **चत्वारि तु धटादीनि कोषश् चैवाशिराः स्मृतः ॥ ८ ॥ [ध्को ४६२]**

महाभियोगेतरत्रापि कोषम् आह स्मृतिः । कोषम् अल्पे ऽपि दापयेत् । याज्ञवल्क्येनाभियोक्तुर् वादिनः शिरोवर्त्तित्वाभिधानाद् अभियोगस्य दिव्यकर्तृत्वं प्रतिपादितम् ।

व्यक्तम् आह कात्यायनः ।


    **न कश्चिद् अभियोक्तारं दिव्येषु विनियोजयेत् ।**


    **अभियुक्ताय दातव्यं दिव्यं दिव्यविशारदैः ॥ [क् ४११]**

प्रत्यर्थिस्वीकारेणार्थिनो ऽपि दिव्यम् आह याज्ञवल्क्यः ।


    **रुच्या वान्यतरः कुर्याद् इतरो वर्तयेच् छिरः ।**


    **विनापि शीर्षकान् कुर्यान् नृपद्रोहे ऽथ पातके ॥ [य् २।९६]**

इतरो ऽभियुक्तः । शिरः शारीरं दण्डम् अर्थदण्डं वा वर्तयेत् स्वीकुर्यात् ।

[प्।८२]

बृहस्पतिः ।


    **स्नेहात् क्रोधाल् लोभतो वा भेदम् आयान्ति साक्षिणः ।**


    **विधिदृष्टस्य दिव्यस्य न भेदो जायते क्वचित् ॥ ११ ॥ [ब् ८।१४]**

भेदः सत्याद् वैपरीत्यम् ।

यत् तु कात्यायनवचनम् ।


    **क्रिया न दैविकी प्रोक्ता विद्यमानेषु साक्षिषु ।**


    **लेख्ये च सति वादेषु न स्याद् दिव्यं न साक्षिणः ॥ १२ ॥ [क् २३३] **

इति तद् गुणान्वितसाक्षिसत्त्वे ।

यथा व्यासः ।


    **मणिमन्त्रौषधिबलात् प्रदत्तं वाविधानतः ।**


    **विसंवदेद् दिव्यम् अपि न तु साक्षी गुणान्वितः ॥ १३ ॥ [व्या ११०]**

अत एव नारदः ।


    **युक्तिष्व् अप्य् अवसन्नासु शपथेनैनम् अर्दयेत् । १४ ॥ [न् १।२३९अब्]**

अर्दयेत् पीडयेन् निर्धारयेद् इति यावत् । शपथान् आह नारदः ।


    **सत्यं वाहनशस्त्राणि गोबीजकनकानि च ।**


    **देवता पितृपादांश् च दत्तानि सुकृतानि च ॥ १५ ॥ [न् १।२४८]**

[प्।८३]


    **स्पृशेच् छरांसि पुत्राणां दाराणां सुहृदां तथा । [ध्को ४४१]**


    **अभियोगेषु सर्वेषु कोषपानम् अथापि वा । [ध्को ४४१]**


    **इत्य् एते सपथाः प्रोक्ताः मनुना स्वल्पकारणात् । १६ ॥ [न् १।२५०अब्] **

बृहस्पतिः ।


    **यथोक्तविधिना देयं दिव्यं दिव्यविशारदैः ।**


    **अयथोक्तप्रदत्तं तु न शक्तं साध्यसाधने ॥ १७ ॥ [ब् ८।१५]**


    **अदेशकालदत्तानि बहिर्वादिकृतानि च ।**


    **व्यभिचारं सदा त्व् एवं कुर्वन्तीह न संशयः ॥ १८ ॥ [ब् ८।१६]**

बहिर्वादिकृतान्य् अभियोक्तारं विना कृतानि । एतच् च प्रायिकम् । आत्मशुद्धिपराणाम् अभियोक्तारं विनापि दिव्यविधानात् ।

तथा च नारदः ।


    **राजभिः शङ्कितानां च निर्दिष्टानां च दस्युभिः ।**


    **आत्मशुद्धिपराणां च देयं दिव्यं शिरो विना ॥ १९ ॥ [ध्को ४५४]**

**अथ दिव्यदेशः**

कात्यायनः ।


    **इन्द्रस्थाने ऽभिशस्तानां महापातकिनां नृणाम् ।**


    **नृपद्रोहे प्रवृत्तानां राजद्वारे प्रयोजयेत् ॥ २० ॥ [क् ४३४]**

[प्।८४]


    **प्रतिलोम्यप्रसूतानां दिव्यं देयं चतुष्पदे ।**


    **अतो ऽन्येषु कार्येषु च सभामध्ये विदुर् बुधाः ॥ २१ ॥ [क् ४३५]**

इन्द्रस्थाने इन्द्रध्वजस्थाने ।

**अथ दिव्यकालाः**

तत्र पितामहः ।


    **चैत्रो मार्गशिराश् चैव वैशाखश् च तथैव हि । **


    **एते साधारणा मासा दिव्यानाम् अविरोधिनः ॥ २२ ॥ [पि ३३]**


    **धटः सर्वर्तुकः प्रोक्तो वाते वाति विवर्जयेत् । [पि ३४]**


    **अग्निः शिशिरहेमन्तवर्षासु परिकीर्तितः ॥ २३ ॥ [पि ३५अब्]**


    **शरद्ग्रिष्मे तु सलिलं हेमन्ते शिशिरे विषम् । [पि ३५च्द्]**


    **कोषस् तु सर्वदा देयस् तुला स्यात् सर्वकालिकी ॥ २४ ॥ [ध्को ४६४]**

इति मिताक्षरा । [य्म्ता २।९७]

नारदः ।


    **न शीते तोयशुद्धिः स्यान् नोष्णकाले ऽग्निशोधनम् ।**


    **न प्रावृषि विषं दद्यात् प्रवाते न तुलां नृप ॥ २५ ॥ [न् १।२५९]**

शीते हेमन्तशिशिर्वर्षासु । उष्णकाले ग्रीष्मशरदोः । वर्षासु विषनिषेधश् चतुर्यवातिरिक्तविषनिषेधपरः वर्षे चतुर्यवमात्रेति [प्।८५] वक्ष्यमाननारदवचनात् । तण्डुलादीनां तु विशेषकालानभिधानात् सर्वकालिकत्वम् । अत्र विषे विशेषतो वर्षनिषेधाद् वक्ष्यमानवचनेन सिंहस्थवराव् एव परीक्षामात्रनिषेधाच् च दिव्यान्तरं सिंहेतरवर्षास्व् अपि कुर्वीत । अतो


    **याम्यायने हरौ सुप्ते सर्वकर्माणि वर्जयेत् । २६ ॥ [?]**

इत्य् अस्य न विषयः । ज्योतिषे ।


    **सिंहस्थे मकरस्थे च जीवे चास्तमिते तथा ।**


    **मलमासे न कर्तव्या परीक्षा जयकाङ्क्षिणा ॥ २७ ॥ [?]**


    **रविशुद्धौ गुरौ चैव न शुक्रे ऽस्तं गते पुनः ।**


    **सिंहस्थे च रवौ नैव परीक्षा शस्यते बुधैः ॥ २८ ॥ [?]**


    **नाष्टम्यां न चतुर्दश्यां प्रायश्चित्तपरीक्षणे ।**


    **न परीक्षा विवाहश् च शनिभौमदिने तथा ॥ २९ ॥ [?]**

रविशुद्धौ गुरौ चैवेत्य् अत्र शस्यत इति शेषः । तथा च दीपकलिकायाम् । नो शुक्रास्ते ऽष्टमे ऽर्के गुरुसहितरवौ जन्म-[प्।८६]-मासे ऽष्टमेन्दौ विष्टौ मासे मलाख्ये कुजशनिदिवसे जन्मतारासु चाथ । नाडीनक्षत्रहीने गुरुविरजनीनाथताराविशुद्धौ प्रातः कार्या परीक्षा द्वितनुचरगृहां छोदये शस्तलग्ने ।

पितामहः ।


    **प्रत्यक्षं दापयेद् दिव्यं राजा वाधिकृतो ऽपि वा ।**


    **ब्राह्मणानां श्रुतवतां प्रकृतीनां तथैव च ॥ ३० ॥ [पि ५१]**

ब्राह्मणानां प्रकृतीनां च प्रत्यक्षं दिव्यं दापयेद् इत्य् अर्थः । प्रकृतयो ऽमात्यादयः ।


    **स्वाम्य् आमात्यः सुहृत् कोषो राष्ट्रदुर्गबलानि च ।**


    **राज्याङ्गानि प्रकृतयः पौराणां श्रेणयो ऽपि च ॥ ३१ ॥ [अको २।८।१८]**

इत्य् अमरसिंहोक्ताः ।

**अथ दिव्यविशेषाधिकारिणः**

तत्र नारदः ।


    **ब्राह्मणस्य धटो देयः क्षत्रियस्य हुताशनः । [न् १।३३४च्द्]**


    **वैश्यस्य सलिलं देयं शूद्रस्य विषम् एव च ॥ ३२ ॥ [न् १।३३५अब्]**

[प्।८७]


    **साधारणः समस्तानां कोषः प्रोक्तो मनीषिभिः । **


    **विषवर्जं ब्राह्मणस्य सर्वेषां तु तुला स्मृता ॥ ३३ ॥ [ध्को ४५३]**

यत् पुनर् अनेन ।


    **सव्रतानां भृशार्तानां व्याधितानां तपस्विनाम् ।**


    **स्त्रीणां च न भवेद् दिव्यं यदि धर्मस् त्व् अपेक्षितः ॥ ३४ ॥ [न् १।२५६]**

इति स्त्र्यादीनां दिव्यं निषिद्धं तण्डुलेतरविषयम् इति शूलपाणिः । मिताक्षरायां तु पुंस्त्रियोर् विवादे न स्त्रिणां दिव्यम् इति रुच्या वान्यतरः कुर्याद् इति विकल्पनिषेधार्थम् । एतद् उक्तं भवति । अवष्टम्भाभियोगेषु स्त्र्यादिनाम् अभियोक्तृत्वे ऽभियोज्यानाम् एव दिव्यम् एतेषाम् अभियोज्यत्वे ऽप्य् अभियोक्तृ̄णाम् एव दिव्यं परस्पराभियोगे तु विकल्प एव । तत्रापि तुलैवेति नियम्यते । तथा महापातकादिशङ्काभोयोगे तु स्त्र्यादिनां तु तुलैव ।

यथा याज्ञवल्क्यः ।

[प्।८८]


    **तुला स्त्रीबालवृद्धान्धपङ्गुब्राह्मणरोगिणाम् ।**


    **अग्निर् जलं वा शूद्रस्य यवाः सप्त विषस्य वा ॥ ३५ ॥ [य् २।९८]**

स्त्रीमात्रं जातिवयो’वस्थाविशेषान् आदरेण बालस् त्व् आषोदशाद् वर्षाज् जातिविशेषान् आदरेण वृद्धो शीतिपारगः । एतद् वचनं सर्वदिव्यसाधारणेषु मार्गशीर्षचैत्रवैशाखेषु स्त्रिआदीनां सर्वदिव्यसाधारणविधाने नियामकतयार्थवत् । न च सर्वकालं स्त्रीणां तु तुलैवेति ।


    **स्त्रीणां तु न विषं प्रोक्तं न चापि सलिलं स्मृतम् । **


    **धटकोषादिभिस् तासाम् अन्यस् तत्त्वं विचारयेत् ॥ ३६ ॥ [ध्को ४५२]**

इति विषसलिलव्यतिरिक्तधटकोषादिभिः शुद्धिविधानात् । एवं बालादिष्व् अपि योजनीयम् । तथा ब्राह्मणादीनाम् अपि न सर्वकालिकस् तुलादिनियमः ।


    **सर्वेषाम् एव वर्णानां कोषाच् छुद्धिर् विधीयते ।**


    **सर्वण्य् एतानि सर्वेषां ब्राह्मणस्य विषं विना ॥ ३७ ॥ [पि ४१]**

[प्।८९]

इति पितामहस्मरणात् । तस्मात् साधारणकाले बद्धदिव्यसमवधाने तुलादिनियमार्थम् एवेदं वचनम् । कालान्तरे तु तत्तत्कालविहितं सर्वेषाम् । तथा हि वर्षास्व् अग्निर् एव सर्वेषाम् । हेमन्तशिशिरयोस् तु क्षत्रियादिनां त्रयाणाम् अग्निविषययोर् विकल्पः । ब्राह्मणस्य त्व् अग्निर् एव न कदाचिद् विषं ब्राह्मणस्य विषं विनेति निषेधात् । ग्रीष्मशरदोस् तु सलिलान्य् एव येषां कुष्ट्यादीनां तु विशेषेणाग्न्यादिनिषेधः ।


    **कुष्ठिनां वर्जयेद् अग्निं सलिलं श्वासकासिनाम् ।**


    **पित्तश्लेष्मवतां नित्यं विषं तु परिवर्जयेत् ॥ ३८ ॥ [पि ४२]**

इति वचनात् तेषाम् अग्न्यादिकाले ऽपि साधारणं काले तुलाद्य् एव दिव्यं भवति । तथा तोयम् अग्निर् विषं चैव दातव्यं बलिनां नृणाम् इति स्मरणाद् दुर्बलानाम् अपि सर्वथा विषप्रतिषेधाद् उक्तकालान् अति-[प्।९०]-क्रमेण जातिवयो’वस्थाविशेषाश्रितानि दिव्यानि देयानि । अत्र च यस्य यानि विशेषसामान्यपर्युदस्तेतरविहितानि मुख्यकल्पानुकल्पापत्कल्पानि वेदितव्यानि । यथा ब्राह्मणस्य धटो मुख्यः कोषस् त्व् अनुकल्पः जलाग्न्यापत्कल्पो प्रागुक्तनारदवचन एवकार श्रुतेर् मुख्यकल्पादित्वं न तु प्रशस्ततमादित्वम् इति । एवं चान्यत्राप्य् अप्य् अयथोक्तप्रदत्तं तु न शक्तं साध्यसाधन इति प्रागुक्तं बोध्यम् ।

स्मृतिः ।


    **अवष्टम्भाभियुक्तानां धटादीनि विनिर्दिशेत् ।**


    **तण्डुलश् चैव कोषश् च शङ्कास्व् एव न संशयः ॥ ३९ ॥ [पि ३६]**

अवष्टम्भो ऽत्र निश्चयः शिरोवर्त्तितेति केचिद् इति व्यवहारदीपिका ।

कात्यायनः ।


    **अस्पृश्याधमदासानां म्लेच्छानां पापकारिणाम् ।**


    **प्रतिलोम्यप्रसूतानां निश्चयो न च राजनि ।**


    **तत्प्रसिद्धानि दिव्यानि समये तेषु निर्दिशेत् ॥ ४० ॥ [क् ४३३]**

[प्।९१]

तत्प्रसिद्धानि सर्पघटादीनि । तथा ।


    **देशकालाविरोधे तु यथायुक्तं प्रकल्पयेत् ।**


    **अन्येन हारयेद् दिव्यं विरोधेषु विपर्यये ॥ ४१ ॥ [क् ४३६]**

अन्येन प्रतिनिधिना । हारयेत् कारयेत् । विपर्यये ऽभियुक्तस्यासामर्थे । अत एव महापातक्यादीनाम् अन्यद्वारा दिव्यम् आह स एव ।


    **मातापितृद्विजगुरुबालस्त्रीराजघातिनाम् ।**


    **महापातकयुक्तानां नास्तिकानां विशेषतः ॥ ४२ ॥ [क् ४२७]**

इत्य् अभिधाय


    **दिव्यं प्रकल्पयेन् नैव राजा धर्मपरायणः । [क् ४२९च्द्]**


    **एभिर् एव प्रयुक्तानां साधूनां दिव्यम् अर्हति ॥ ४३ ॥ [क् ४३०अब्]**

कात्यायनः ।


    **न लौहशिल्पिनाम् अग्निं सलिलं नाम्बुजीविनाम् । **


    **तण्डुलैर् न प्रयुञ्जीत ब्राह्मणं मुखरोगिनम् ॥ ४४ ॥ [क् ४२४अबेफ़्]**

[प्।९२]


    **श्वित्र्यन्धकुनखादीनां नाग्निकर्म विधीयते । [न् १।२५५च्द्]**


    **न मज्जनं स्त्रीबालयोर् धर्मशास्त्रविṡआरदैः ॥ ४५ ॥ [न् १।३१३अब्]**


    **निरुत्साहान् व्याधिकृṡआन् नार्तांस् तोये निमज्जयेत् । [न् १।३१४अब्]**


    **न चापि हारयेद् अग्निं न विषेण विशोधयेत् ॥ ४६ ॥ [न् १।३१५च्द्]**

यत् तु ।


    **स्थावरेषु विवादेषु दिव्यानि परिवर्जयेत् । ४७ ॥ [पि ३९अब्]**

इति पितामहवचनम् । तल्लिखितसामन्तादिसत्त्वे दिव्यनिषेधकम् । यद्य् अपि ।


    **अलेख्यसाहसिके दिव्यं व्यवहारे विनिर्दिशेत् । ४८ ॥ [क् २२४च्द्]**

इति स्मृतेः । विवादान्तरे ऽपिलेख्यादिसत्त्वे दिव्यान् आदरः । तथापि ऋणादानादिविवादे साक्ष्युपन्यासे कृते ऽपि प्रत्यर्थी यदि दण्डस्वीकारेण दिव्यम् अङ्गीकरोति । तदा दिव्यम् अपि भवति । [प्।९३] साक्षिणां दोषसम्भवाद् दिव्यस्य तु निर्दोषत्वेन वस्तुतत्त्वविषयत्वात् तल्लक्षणत्वाच् च धर्मस्य ।

यथा नारदः ।


    **तत्र सत्ये स्थितो धर्मो व्यवहारस् तु साक्षिणि । [न्मा १।११अब्]**


    **दैवसाध्ये पौरुषं तु न लेख्यं तु प्रयोजयेत् ॥ ४९ ॥ [य्म्ता २।९६, क् २२४च्द्]**

स्थावरविवादे तु प्रत्यर्थिना दण्डाङ्गीकारेण दिव्यावलम्बने कृते सामन्तादिदृष्टप्रमाणसत्त्वे ऽपि दिव्यं ग्राह्यम् इति विकल्पनिराकरणाय स्थावरेष्व् इत्यादिपितामहवचनं नात्यन्तिकदिव्यनिराकरणाय लिखिताद्यभावे स्थावरादिषु निर्णयाप्रसक्तेः ।

**अथ द्रव्यसंख्यया दिव्यविशेषाः **

विष्णुः ।


    **अथ समयक्रिया । राजद्रोहसाहसेषु यथाकामम् । निक्षेपर्णस्तेयेष्व् अर्थप्रमाणात् । ५०-५२ ॥  [वि ९।१-३]**

इति । समयो दिव्यम् । राजद्रोहादिषु यथाकामं राजेच्छानुरोधाद् दिव्यम् । निक्षेपादिषु तु धनप्रमाणतारतम्याद् इत्य् अर्थः ।

[प्।९४]

बृहस्पतिः ।


    **संख्या रश्मिरजोमूला मनुना समुदाहृता ।**


    **कार्षापणान्ता सा दिव्ये नियोज्या विनये तथा ॥ ५३ ॥ [ब् ८।२८]**


    **विषं सहस्रे ऽपहृते पादोने च हृताशनः ।**


    **त्रिभागोने च सलिलम् अर्द्धे देयो धटः सदा ॥ ५४ ॥ [ब् ८।२९]**


    **चतुःशताभियोगे तु दातव्यस् तप्तमाषकः ।**


    **त्रिशते तण्डुला देयाः कोषश् चैव तदर्द्धके ॥ ५५ ॥ [ब् ८।३०]**


    **शते हृते ऽपह्नुते च दातव्यं धर्मशोधनम् ।**


    **गोचौरस्य प्रदातव्यं सभ्यैः फालं प्रयत्नतः ॥ ५६ ॥ [ब् ८।३१]**


    **एषा संख्या निकृष्टानां मध्यानां द्विगुणा स्मृता ।**


    **चतुर्गुणोत्तमानां च कल्पनीया परीक्षकैः ॥ ५७ ॥ [ब् ८।४८]**

रश्मिरजः ।


    **जालान्तरगते भानौ यत् सूक्ष्मं दृश्यते रजः ।**


    **प्रथमं तत्प्रमाणानां त्र्यसरेणुं प्रचक्षते ॥ ५८ ॥ [म् ८।१३२]**

इति मनूक्तम् । कार्षापणान्ता पणान्ता कार्षापणः पण इति [प्।९५] पर्यायदर्शनात् । विनये दण्डे । एवं च सहस्र इत्यादौ पण इति ज्ञेयम् उपक्रमान् निकृष्टानां जातिकर्मगुणाः । एवं च ।


    **नासहस्राद् धरेद् अग्निं न तुलां न विषं तथा । ५९ ॥ [य् २।९९अब्]**

इति याज्ञवल्क्यवचनम् । मध्यमोत्तमविषयत्वेन बृहस्पतिवचनैकवाक्यत्वाद् अविरुद्धम् ।


    **सहस्रे तु धटं दद्यात् सहस्रर्द्धे तथायसम् ।**


    **अर्द्धस्यार्द्धे तु सलिलं तस्यार्द्धे तु विषं स्मृतम् ॥ ६० ॥ [ध्को ४६३]**

इति । वचनं यत्राल्पापराधे पातित्यं तद्विषयम् इति । एतत् सर्वं स्तेयसाहसविषयम् ।

अपह्नवे तु कात्यायनः ।


    **दत्तस्यापह्नवो यत्र प्रमाणं तत्र कारयेत् ।**


    **स्तेयसाहसयोर् दिव्यं स्वल्पे ऽप्य् अर्थे प्रदापयेत् ॥ ६१ ॥ [क् ४१६]**


    **सर्वद्रव्यप्रमाणं तु ज्ञात्वा हेमं प्रकल्पयेत् ।**


    **हेमप्रमाणयुक्तं तु तदा दिव्यं प्रकल्पयेत् ॥ ६२ ॥ [क् ४१७]**


    **ज्ञात्वा संख्यां सुवर्णानां शतनाशे विषं स्मृतम् ।**


    **अशीतेश् च विनाशे तु दद्याच् चैव हुताशनम् ॥ ६३ ॥ [क् ४१८]**

[प्।९६]


    **षष्ठ्या नाशे जलं देयं चत्वारिंशति वै धटम् ।**


    **विंशद्दशविनाशे तु कोशपानं विधीयते ॥ ६४ ॥ [क् ४१९]**


    **पञ्चाधिकस्य वा नाशे ततो ऽर्द्दार्द्धे तु तण्डुलाः ।**


    **ततो ऽर्द्धार्द्धविनाशे तु स्पृशेत् पुत्रादिमस्तकान् ॥ ६५ ॥ [क् ४२०]**


    **ततो ऽर्द्धार्द्द्गविनाशे तु लौकिक्यश् च क्रियाः स्मृताः ।**


    **एवं विचारयन् राजा धार्मार्थाभ्यां न हीयते ॥ ६६ ॥ [क् ४२१]**

सुवार्णानाम् ।


    **पञ्चकृष्णलको माषस् ते सुवर्णस् तु षोदश । ६७ ॥ [म् ८।१३४च्द्]**

इत्य् उक्ताशीतिरक्तिकापरिमितहेम्नाम् । नाशे ऽपह्नवे । दशाधिकस्य पञ्चाधिकस्य वा विंशतेर् वा नाशे कोषपानम् इत्य् अर्थः । तण्डुलाः पुनर् अल्पचौर्याभिशङ्कायाम् एव न साहसादौ ।


    **चौर्ये च तण्डुला देया नान्यत्रेति विनिश्चयः । ६८ ॥ [पि १६३च्द्]**

इति पितामहस्मृतेः ।

तप्तमाषो महाचौर्याभिशङ्कायाम् ।


    **महाचौर्याभियुक्तानाम् तप्तमाषो विधीयते । ६९ ॥ [ध्को ४६३]**

इति स्मृतेः ।

[प्।९७]

व्यवहारमातृकायाम्


    **समत्वं साक्षिणां यत्र दिव्यैस् तम् अपि शोधयेत् ।**


    **प्राणान्तिकविवादेषु विद्यमानेषु साक्षिषु ।**


    **दिव्यम् आलम्बते वादी न पृच्छेत् तत्र साक्षिनः ॥ ७० ॥ [व्य्मा ३१६, क् २३२]**

**अथ धटोत्पत्तिविधिः**

पितामहः ।


    **छित्त्वा तु यज्ञियं वृक्षं यूपवन् मन्त्रपूर्वकम् ।**


    **प्रणम्य लोकपालेभ्य्स् तुला कार्या मनीषिभिः ॥ ७१ ॥ [पि ८४]**

यूपवद् इति यूपछेदनविहितसर्वेतिकर्तव्यतातिदेशः । सा च स्वधिते मैनं हिंसीर् इति छेदनमन्त्रविशेषादिरूपेति व्यवहारप्रदीपः ।


    **मन्त्रः सौम्यो वानस्पत्यछेदने जप्य एव च । ७२ ॥ [पि ८५]**


    **चतुरस्रा तुला कार्या दृढा ऋज्वी तथैव च ।**


    **कटकानि च देयानि त्रिषु स्थानेषु चार्थवत् ॥ ७३ ॥ [पि ८६]**

कटकानि वलयानि ।


    **चतुर्हस्ता तुला कार्या पादौ चोपरि तत्समौ । ७४ ॥ [पि ८७अब्]**

अत्र साधारणत्वेन शारदातिलकोक्तो हस्तो गाह्यः । यथा ।

[प्।९८]


    **चतुर्विंशत्य् अङ्गुलाढ्यं हस्तं तन्त्रविदो विदुः । **


    **यवानाम् अष्टभिः कॢप्तम् मानाङ्गुलम् उदीरितम् ॥ ७५ ॥ [शति २।५१च्द् अन्द् २।५३अब्]**

यवानां यवतण्डुलानाम् ।


    **यवानाम् तण्डुलैर् एकम् अङ्गुलं चाष्टभिर् भवेत् ।**


    **अदीर्घयोजितैर् हस्तश् चतुर्विंशतिर् अङ्गुलैः ॥ ७६ ॥ [ध्को ५३५]**

इति कालिकापुराणात् । प्रमाणं तु पार्श्वेन । षड् यवाः पार्श्वसंमिता इति कात्यायनवचनात् । अन्योर् व्यवस्थाम् आह कापिलपंचरात्रम् ।


    **अष्टभिस् तैर् भवेज् ज्येष्ठं मध्यमं सप्तभिर् यवैः ।**


    **कन्यसं षड्भिर् उद्दिष्टम् अङ्गुलं मुनिसत्तम ॥ ७७ ॥ [ध्को ५३५]**

कनय्सं कनिष्ठम् । पादौ स्तम्भौ । उपरि मृत्तिकोपरि । तत्समौ चतुर्हस्ताव् इत्य् अर्थः । वस्तुतस्तूपरि तम्समाव् उपरि तत्समं काष्ठान्तरं ययोः पादयोस् तौ ।

स्तम्भप्रमाणम् आह व्यासः ।


    **हस्तद्वयं निखेयं तु प्रोक्तं मुण्डकयोर् द्वयोः ।**


    **षड्ढस्तं तु तयोः प्रोक्तं प्रमाणां परिमाणतः ॥ ७८ ॥ [व्या ११८अब्च्द्]**

[प्।९९]

मुण्डकयोः स्तम्भयोः । षड्ढस्तं निखातहस्तद्वयेन समम् । अर्थान् मृत्तिकोपरि हस्तचतुष्टयम् इत्य् अर्थः ।


    **अन्तरं तु तयोर् हस्तौ भवेद् अध्यर्द्धम् एव वा । ७९ ॥ [पि ८७च्द्]**

तयोः स्तम्भयोः । हस्तावन्तरं हस्तद्वयपरिमितमध्यमम् इत्य् अर्थः । अध्यर्द्धं सार्द्धहस्तद्वयम् । एतत् तु ।


    **शालवृक्षोद्भवा कार्या पंचहस्तायता तुला । ८० ॥ [वि १०।३]**

इति विष्णूक्तपंचहस्तायततुलाविषयम् । व्यवहारदीपिकाप्य् एवम् ।

**अथ धटारोपणविधिः **

पितामहः ।


    **हस्तद्वयं निखेयं तु पादयोर् उभयोर् अपि ॥ ८१ ॥ [पि ८८अब्]**

अत्र हस्तद्वयं मृत्तिकाभ्यन्तरे हस्तचतुष्टयं मृत्तिकोपरि ।

तथा ।


    **तोरणे च तथा कार्ये पार्श्वयोर् उभयोर् अपि । [पि ८८च्द्]**


    **धटाद् उच्चतरे स्यातां नित्यं दशभिर् अङ्गुलैः ॥ ८२ ॥ [पि ८९]**


    **अवलम्बो च कर्तव्यो तोरणाभ्याम् अधोमुखौ । [पि ९०अब्]**


    **मृण्मयो सूत्रसम्बन्धौ धटमस्तकचुम्बितौ ॥ ८३ ॥ [पि ९०च्द्]**


    **प्राङ्मुखो निश्चयः कार्यः शुचौ देशे धटस् तथा । ८४ ॥ [पि ९१अब्]**

[प्।१००]

नारदः ।

**शिक्यद्वयं समासाद्य धटकर्कटयोर् दृढम् ।**

**एकत्र शिक्ये पुरुषम् अन्यत्र तुलयेच्छिलाम् ॥ ८५ ॥ [न् १।२७१]**

पितामहः ।


    **प्राङ्मुखान् कल्पयेद् दर्भान् शिक्ययोर् उभयोर् अपि । [पि ९२च्द्]**


    **पश्चिमे तोलयेत् कर्तृ̄न् अन्यस्मिन् मृत्तिकं शुभाम् । [पि ९३अब्]**


    **पिटकं पूरयेत् तस्मिन् इष्टकाग्राव् अपांशुभिः ॥ [८६ ॥ [ध्को ४८२]**


    **परीक्षका नियोक्तव्यास् तुलामानविशारदाः ।**


    **वणिजो हेमकाराश् च कांस्यकारास् तथैव ॥ ८७ ॥ [पि ९४]**


    **कार्यः परीक्षकैर् नित्यम् अवलम्बसमो धटः ॥ ८८ ॥ [पि ९५]**


    **उदकं च प्रदातव्यं धटस्योपरि पण्डितैः ।**


    **यस्मिन् न प्लवते तोयं स विज्ञेयः समो धटः ॥ ८९ ॥ [पि ९६]**


    **तोलयित्वा नरं पूर्वं पश्चात् तम् अवतार्य तु ।**


    **धटं तु कारयेन् नित्यं पताकाध्वजशोभितम् ॥ ९० ॥ [पि ९७]**


    **तत आवाहयेद् देवान् विधिनानेन मन्त्रवित् ।**


    **वादित्रतूर्यघोषैश् च गन्धमाल्यानुलेपैः ॥ ९१ ॥ [पि ९८]**


    **प्राङ्मुखः प्रांजलिर् भूत्वा प्राङ्विवाकस् ततो वदेत् ॥ ९२ ॥ [पि ९९]**

प्राण्विवाकसमाख्या तु पृच्छतीति प्राङ्विवेचयतीति विवाक इति व्यवहारमातृका । [च्फ़्। व्य्मा २७८-२७९]

तथा च बृहस्पतिः ।

[प्।१०१]


    **विवादे पृच्छति प्रश्नं प्रतिपन्नं तथैव च ।**


    **प्रियपूर्वं प्राग्वदति प्राड्विवाकस् ततः स्मृतः ॥ ९३ ॥ [ब् १।६९]**

प्राड्विवाकसमाख्याम् आह कात्यायनः ।


    **व्यवहाराश्रितं प्रश्नं पृच्छति प्राड् इति स्मृतिः ।**


    **विवेचयतीति यस् तस्मिन् प्राड्विवाकस् ततः स्मृतः ॥ [क् ६९]**

अभिशापं पृच्छतीति प्राक् तदनुरूपं दिव्यं विविनक्तीति विवाकः प्राक् चासौ विवाकश् चेति । ततश् च प्राड्विवाकः पूर्वं कार्यं पृच्छेत् निवेदितं च विवेचयेत् ।

अस्य काम्यत्वेन नवग्रहपूजाम् आह मत्स्यपुराणम् ।


    **नवग्रहमखं कृत्वा ततः कर्म समारभेत् । [म्प् ९२।१३८च्द्]**

[प्।१०२]


    **अन्यथा फलदं पुंसां न काम्यं जायते क्वचित् ॥ ९५ ॥ [म्प् ९३।१३९अब्]**

ततो ऽभियुक्तं तोलयित्वावतार्य धर्मावाहनादिकं कुर्यात् ।

पितामहः ।


    **एह्येहि भगवन् धर्म दिव्ये ह्य् अस्मिन् समाविश । [पि ५६च्द्]**


    **सहितो लोकपालैश् च वस्वादित्यमरुद्गणैः ।**


    **आवाह्य च धटे धर्मं पश्चाद् अङ्गानि विन्यसेत् ॥ ९६ ॥ [पि ५७]**

अङ्गानि परिवारदेवतादीनि ।


    **इन्द्रं पूर्वं तु संस्थाप्य प्रेतेशं दक्षिणे तथा ।**


    **वरुणं पश्चिमे भागे कुबेरम् उत्तरे तथा ॥ ९७ ॥ [पि ५९]**


    **अग्न्यादिलोकपालांश् च कोणभागेषु विन्यसेत् ।**


    **इन्द्रः पीतो यमः स्यामो वरुणः स्फाटिकप्रभः ॥ ९८ ॥ [पि ६०]**


    **कुबेरस् तु सुवर्णाभो वह्निश् चापि सुवर्णभः ।**


    **तथैव निरृतिः स्यामो वायुर् धुम्नः प्रशस्यते ॥ ९९ ॥ [पि ६१]**


    **íशानस् तु भवेत् शुक्लो ऽनन्तः शुक्ल एव च ।**


    **ब्रह्मा चैव भवेद् रक्तम् एवं ध्यायेत् क्रमादिमान् ॥ १०० ॥ [ध्को ४६६]**

[प्।१०३]


    **इन्द्रस्य दक्षिणे पार्श्वे वसून् आवाहयेद् बुधः । [पि ६२च्द्]**


    **धरो ध्रुवस् तथा सोम आपश् चैवानिलो ऽनलः ॥ १०१ ॥ [पि ६३अब्]**


    **प्रत्युषश् च प्रभासश् च वसवो ऽष्टौ प्रकीर्तितः । [पि ६३च्द्]**


    **देवेशेशानयोर् मध्ये आदित्यानां तथायनम् । [पि ६४अब्]**


    **धातार्यमा च मित्रश् च वरुणो ऽंशुभगस् तथा ॥ १०२ ॥ [पि ६४च्द्]**


    **इन्द्रओ विवस्वान् पूषा च पर्जन्यो दशमः स्मृतः ।**


    **ततस् त्व् अष्टा ततो विष्णुर् अजधन्यो जघन्यजः ॥ १०३ ॥ [पि ६५]**

अजधन्यो जघन्यज इति विष्णोर् विशेषणम् ।


    **इत्य् एते द्वादशादित्या मनुना परिकीर्तितः ।**


    **अग्नेः पश्चिमभागे तु रुद्राणाम् अयनं विदुः ॥ १०४ ॥ [पि ६६]**


    **वीरभद्रश् च शम्भुश् च गिरीशश् च महायशाः ।**


    **अजैकपादहिर्बुध्न्यः पिनाकी चापराजितः ॥ १०५ ॥ [पि ६७]**


    **भुवनाधिश्वरश् चैव कपाली च विशांपतिः ।**


    **स्थाणुर् भवश् च भगवान् रुद्राश् चैकादशः स्मृताः ॥ १०६ ॥ [पि ६८]**

[प्।१०४]

महायशाविशांपतिभगवांश् चेति विशेषणानि ।


    **प्रेतेशरक्षसोर् मध्ये मातृस्थानं प्रकल्पयेत् । [पि ६९अब्]**


    **ब्राह्मी महेश्वरी चैव कौमारी वैष्णवी तथा । [पि ६९च्द्]**


    **वाराही चैव माहेन्द्री चामुण्डा गणसंयुता ॥ १०७ ॥ [पि ७०अब्]**

गणसंयुतेति विशेषणम् ।


    **निरृतेर् उत्तरे भागे गणेशायतनं विदुः । [पि ७०च्द्]**


    **वरुणस्योत्तरे भागे मरुतां स्थानम् उच्यते ॥ १०८ ॥ [पि ७१अब्]**


    **श्वसनः स्पर्शनो वायुर् अनिलो मारुतस् तथा । [पि ७१च्द्]**


    **प्राणः प्राणेशजीवौ च मरुतो ऽष्टौ प्रकीर्तिताः ॥ १०९ ॥ [पि ७२अब्]**


    **धटस्यओत्तरभागे तु दुर्गाम् आवाहयेद् बुधः । [पि ७२च्द्]**


    **एतासां देवतानां च स्वनाम्ना पूजने विदुः ॥ ११० ॥ [पि ७३अब्]**

विशेषम् आह ब्रह्मपुराणम् ।


    **ओंकारादिसमायुक्तं नमस्कारान्तकीर्तितम् ।**


    **स्वनाम सर्वसत्त्वानां मन्त्र इत्य् अभिधीयते ॥ १११ ॥**


    **अनेनैव विधानेन गन्धपुष्पे निवेदयेत् ।**


    **एकैकस्य प्रकुर्वीत यथोद्दिष्टं क्रमेण तु ॥ ११२ ॥**

मन्त्र इत्य् अभिधानाद् अनेनैवेत्य् एवकारश्रुतेश् च । इदं द्रव्यम्ब् ओम् अमुकाय [प्। १०५] नम इति प्रयोज्यम् । न तु धर्मायार्घ्यं प्रकल्प्यामि नम इति मिताक्षरोक्तं प्रमाणाभावाद् अनन्वयाच् च ।

पितामहः ।


    **भूषावसानं धर्माय दत्त्वा चार्घ्यादिकं क्रमात् । [पि ७३च्द्]**


    **अर्घ्यादि पश्चाद् अङ्गानां भूषान्तम् उपकल्पयेत् ।**


    **गन्धादिकं नैवेद्यान्तां परिचर्यां प्रकल्पयेत् ॥ ११३ ॥ [पि ७४]**

एतत् सर्वं प्राड्विवाकः कुर्यात् । यथा ।


    **प्राड्विवाकस् ततो विप्रो वेदवेदाङ्गपारगः ।**


    **श्रुतव्रतोपपन्नश् च शान्तचित्तो विमत्सरः ॥११४ ॥  [ध्को ४७५]**


    **सत्यसन्धः शुचिर् दक्षः सर्वप्राणिहिते रतः ।**


    **उपोषितः शुद्धवासाः कृतदन्तादिधावनः ।**


    **सर्वासां देवतानां च पूजां कुर्याद् यथाविधि ॥ ११५ ॥ [ध्को ४७५]**

रक्तगन्धपुष्पान्य् आह नारदः ।

[प्।१०६]


    **रक्तैर् गन्धैश् च माल्यैश् च धूपदीपाक्षतादिभिः ।**


    **अर्चयेत् तु धटं पूर्वं ततः शिष्टांश् च पूजयेत् ॥ ११६ ॥ [ध्को ४७५]**

धर्मं धटम् । तथा च विष्णुनारदौ ।


    **धर्मपर्यायवचनं धट इत्य् अभिधीयते ॥ ११७ ॥ [वि १०।१०, न् १।२७७]**

शिष्टान् इन्द्रादीन् । अविशेषात् सर्वत्र रक्तान्वयः । मिताक्षरायां तु धर्मपूजन एव रक्तत्वनियमः । तथा


    **चतुर्दिक्षु ततो होमः कर्तव्यो वेदपारगैः ।**


    **आज्येन हविषा चैव समिद्भिर् होमसाधनैः ॥ ११८ ॥ [पि ७५]**


    **सवित्र्या प्रणवेनाथ स्वाहान्तेनैव होमयेत् ॥ ११९ ॥ [पि ७६]**

प्रणवादिकं गायत्रीम् उच्चार्य पुनः स्वाहाकारान्तं प्रणवम् उच्चार्य समिदाज्यचरून् प्रत्येकम् अष्टोत्तरशतं जुहुयाद् इति मिताक्षरा । वस्तुतस् तु गायत्रीहोमे योगियाज्ञवल्क्यः ।

[प्।१०७]


    **प्रणवव्याहृतिभ्यां च स्वाहान्ते होमकर्मणि । १२० ॥ [ब्य्य् ४।४०च्द्]**

तेन प्रणवादिकं सव्याहृतिकां गायत्रीम् उच्चार्य स्वाहाकारान्तं पुनः प्रणवम् उच्चार्याज्यपायस्समिधो मिलित्वाष्टोत्तरशतं जुहुयाल् लाघवात् । अत एव देवतैक्यो हि दधिपयसोस् तन्त्रेणानुष्ठानम् ऐन्द्रं दधि अमावास्यायाम् ऐन्द्रं पयो ऽमावास्यायाम् इत्य् अत्रेति श्राद्धविवेकः । यत् तु पंचलाङ्गलमहादाने ।


    **पर्जन्याद् इत्य् अरुद्रेभ्यः पायसं निर्वपेच् चरुम् । [म्प् २८२।७अब्]**


    **एकस्मिन् नेव कुण्डे तु गुरुर् यस्मै निवेदयेत् । [म्प् २८२।७च्द्]**


    **पलाशसमिधस् तद्वद् आज्यं कृष्णतिलांस् तथा ॥ १२१ ॥ [म्प् २८२।८अब्]**

इत्य् मत्य्स पुराणात् । चतुर्णां होतृ̄णां मध्ये यस्मै गुरुः पर्जन्यादिभ्यो होमं कुर्व् इत्य् आज्ञां करोति । स एव पर्जन्यायादित्याय [प्।१०८] रुद्रेभ्यस् तत् तन्मन्त्रैः पायसं पलाशसमिधाज्यकृष्णतिलांश् च प्रत्येकं जुहुयाद् इति भूपालप्रभृत्भिर् उक्तं । तद् युक्तं तद्वद् इति तथेत्य् आभ्यां प्रत्येकद्रव्येण होमविधानात् । अत एव रत्नाकरकृद्भिश् चरुम् जुहुयाद् इत्य् उक्त्वा तद्वद् इति पलाशादिभिर् जुहुयाद् इत्य् उक्तम् । अत एव वृषोत्सर्गे वाचस्पतिमिश्रप्रभृतिभिर् अग्न्यादिहोमशेषपायसपूषहोमशेषपिष्टकाभ्यां मिलिताभ्यां सकृत् स्विष्टकृद् धोमो विहितः । अशक्तौ तु ।


    **होमो ग्रहादिपूजायां शतम् अष्टाधिकं भवेत् ।**


    **अष्टाविंशतिर् अष्टौ वा शक्त्यपेक्षम् अथापि वा ॥ १२२ ॥ [द्प् ५४।१५च्द्-१६अब्]**

इत्य् देवीपुराणीयादिपदाद् अत्राप्य् अन्या संख्योल्लेख्या ।

एवं मत्स्यपुराणे ।


    **शृणु राजन् महाबाहो तडागादिषु यो विधिः । [म्प् ५७।४अब्]**


    **वेद्यास् तु परितो गर्तारत्निमात्रास्त्रिमेखलाः । [म्प् ५७।७च्द्]**

[प्।१०९]


    **नव सप्ताथवा पंच योनिवक्त्रा नृपात्मज ॥ १२३ ॥ [म्प् ५७।८अब्]**

इति नवादिकुण्डान् उक्त्वा ।


    **स्वल्पे ऽप्य् एकाग्निमत् कार्या वित्तशाठाद् ऋते नृभिः । १२४ ॥ [म्प् ५८।५२एफ़्]**

इति दर्शनाद् अत्राप्य् अशक्ताव् एकाग्निविधिर् इति वदन्ति । अत्र प्राड्विवाकग्रह्येनैव होमः ।

मिताक्षराधृतपितामहवचनात् । अध्वर्युर् यजमानमात्रम् । न चात्र भिन्नशाखिनाम् ऋत्विजां रथकारवद् विद्याप्रयुक्तिकल्पनेति वाच्यं ब्राह्मणमात्रस्य नाना शाखापाठविधानेन कल्पनानुउपपत्तेः ।

तथा च मनुः ।

[प्।११०]


    **वेदान् अधीत्य वेदौ वा वेदं वापि यथाक्रमम् ।**


    **अविप्लुतब्रह्मचर्यो गृहस्थाश्रमम् आचरेत् ॥ १२६ ॥ [म् ३।२]**

इति । प्रायश्चित्तहोमस् तु सामगानां महाव्याहृतिभिः ।


    **यत्र व्याहृतिभिर् होमः प्रायश्चित्तात्मको भवेत् ।**


    **चतस्रस् तत्र विज्ञेयाः स्त्रीपाणिग्रहणे यथा ॥ १२७ ॥**


    **अपि वा ज्ञातम् इत्य् एषा प्राजापत्यापि वाहुतिः ।**


    **होतव्या त्रिविकल्पो ऽयं प्रायश्चित्तविधिः स्मृतः ॥ १२८ ॥**

इति छन्दोगपरिशिष्टात् । न तु शाट्यायनहोमः त्रिविकल्प इत्य् अनेन तस्य तस्य निरासात् भट्ट्नारायणादिभिर् अप्रमाणीकृताच् च ।

पितामहः ।


    **तोलयित्वा नरं पूर्वं तस्मात् तम् अवतार्य च । [पि ९७अब्]**


    **प्राङ्मुखः प्रांजलिर् भूत्वा प्राड्विवाकस् ततो वदेत् ॥ १२९ ॥ [पि ५६अब्]**

[प्।१११]


    **एह्य् एहि भगवन् धर्म दिव्ये ह्य् अस्मिन् समाविश । [पि ५६च्द्]**


    **सहितो लोकपालैश् च वस्वादित्यमरुद्गणैः ॥ १३० ॥ [पि ५७अब्]**


    **तं चार्थम् अभियुक्तस्य लेखयित्वा तु पत्रके ।**


    **मन्त्रेणानेन सहितं कुर्यात् तस्य शिरोगतम् ॥ १३१ ॥ [पि ७७]**


    **आदित्यचन्द्राव् अनिलो ऽनलश् च **


    **द्यौर् भूमिर् आपो हृदयं यमश् च ।**


    **अहश् च रात्रिश् च उभे च सन्ध्ये **


    **धर्मो हि जानाति नरस्य वृत्तम् ॥ १३२ ॥ [पि ७८]**


    **इमं मन्त्रं विधिं कृत्स्नं सर्वदिव्येषु योजयेत् ।**


    **आवाहनं च देवानां तथैव परिकल्पयेत् ॥ १३३ ॥ [पि ५८]**


    **धटम् आमन्त्रयेच् चैवं विधिनानेन मन्त्रवित् । [ध्को ४८२]**


    **त्वं धटो ब्रह्मणा सृष्टः परीक्षार्थं दुरात्मनाम् ॥ १३४ ॥ [पि १००अब्]**


    **धकाराद् धर्ममूर्तिस् त्वं टकारात् कुटिलं नरम् । [पि १००च्द्]**


    **धृतो धारयसे यस्माद् धटस् तेनाभिधीयते ॥ १३५ ॥ [पि १०१अब्]**


    **त्वं वेत्सि सर्वभूतानां पापानि सुकृतानि च । [पि १०१च्द्]**


    **त्वम् एव देव जानीषे न विदुर् यानि मानवाः ॥ १३६ ॥ [पि १०२अब्]**


    **व्यवहाराभिशस्तो ऽयं मानुषः शुद्धिम् इच्छति । [पि १०२च्द्]**


    **तद् एनं संशयाद् अस्माद् धर्मतस् त्रातुम् अर्हसि ॥ १३७ ॥ [पि १०३]**

लिखनप्रकारम् आह नन्दिपुराणम् ।

[प्।११२]


    **शुभे नक्षत्रदिवसे शुभे राशिदिनग्रहे ।**


    **लेखयेत् पूज्यदेवेशान् ब्रह्मरुद्रजनार्दनान् ॥ १३७ ॥**


    **पूर्वदिग्वन्दनो भूत्वा लिपिज्ञो लेखकोत्तमः । **


    **निरोधो हस्तबाह्वोश् च मसीपत्रविधारणे ॥ १३८ ॥**

मत्स्यपुराणं च ।


    **सीर्षोपेतान् सुसम्पन्नान् समश्रेणिगतआन् समान् ।**


    **अक्षरान् लेखयेद् यस् तु स परो लेखकः स्मृतः ॥ १३९ ॥**

इति दानसागरः । धारयसे इत्य् अत्र भावयसे इति पाठो ऽनुयुक्तः । तथा हि कुटिलं पापिनं संशयापन्नं वा । आद्ये पापिनम् एतावन्मात्राभिधानम् अनुपपन्नम् ऊर्द्ध्वगत्या शुद्धस्यापि ज्ञापनाद् द्वितीये पूर्वसिद्धत्वेन ज्ञापनानुपपत्तिः । तस्मात् कुटिलं व्यवहाराभिशस्तं धारयसे इत्य् एवार्थः । अत एवोपसंहारे संशयाद् अस्माद् इत्य् उक्तम् । अत एव मानुषस् तोल्यते त्वयीत्य् उक्तम् इति स्मृतिसमुच्चयव्यवहारदीपिकयोः ।

विष्णुः ।


    **धटं च समयेन गृह्णीयात् । १४० ॥**


    **तुलाधारकं च । १४१ ॥ [वि १०।७-८]**

[प्।११३]


    **धर्मपर्यायवचनं धट इत्य् अभिधीयते ।**


    **त्वम् एव धट जानीषे न विदुर् यानि मानवाः ॥ १४२ ॥ [वि १०।१०]**


    **व्यवहाराभिशस्तो ऽयं मानुषः शुद्धिम् इच्छति ।**


    **तद् एनं संशयाद् अस्माद् धर्मतस् त्रातुम् अर्हसि ॥ १४३ ॥ [वि १०।११]**


    **ब्रह्मघ्नां ये स्मृता लोका ये लोकाः कूटसाक्षिणः ।**


    **तुलाधारस्य ते लोकास् तुलां धारयतो मृषा ॥ १४४ ॥ [वि १०।९]**

समयेन त्वम् एव धट जानीषे इत्यादि नियमेन धटं गृह्णीयाद् योजयेत् । तुलाधारकं च ब्रह्मघ्नां ये इत्यादिना नियमेनेत्य् अर्थः । अत्र नानामुनिप्रणीतमन्त्राणाम् एकतरपाठ्यानां समानप्रयोजकानां यवव्रीहिवद् विकल्प इति ग्रन्थगौरवात् ते न लिखिताः । अभिशस्तप्राड्विवाकपाठ्यानां तु दृष्टार्थानां समुच्चयः ।

पितामहः ।


    **नित्यं देयानि दिव्यानि शुचये चार्द्रवाससे । १४५ ॥ [पि ५३च्द्]**

शुचये जननमरणाशौचरहिताय । क्षतिनं प्रति याज्ञवल्क्यदीपकालिकायां नारदः ।


    **हस्तक्षतेषु सर्वेषु कुर्याद् धंसपदानि च ।**


    **तान्य् एव पुनर् आलक्षेद् धस्तौ बिन्दुविचित्रितौ ॥ १४६ ॥ [न् १।३०१, य्द्का २।१०३]**

[प्।११४]

इत्य् अग्निविधो क्षतिनो हस्तक्षतम् अलक्तादिना चिह्नितं कृत्वा क्षतान्तरं जातं न वा इति ज्ञातव्यम् इति सुतरां क्षतिनो दिव्याधिकारः ।

नारदः ।


    **अहोरात्रोषिते स्नाते आर्द्रवाससि मानवे ।**


    **पूर्वाह्ने सर्वदिव्यानां प्रदानम् अनुकीर्तितम् ॥ १४७ ॥ [न् १।२६८]**

धटामन्त्रणात् प्राग् अपि पुनस् तोलनम् आह कालिकापुराणम् ।


    **उपोषितं तथा स्नातं मृत्समं प्रथमं तुलाम् ।**


    **संतोल्य कारयेद् रेखाम् अवतार्यानुमन्त्रयेत् ॥ १४८ ॥ [ध्को ४८४, ४७१]**

याज्ञवल्क्यः ।


    **तुलाधारणविद्वद्भिर् अभियुक्तस् तुलाश्रितः । **


    **प्रतिमानसमीभूतो रेखां कृत्वावतारितः ॥१४९ ॥ [य्।२।१००]**


    **त्वं तुले सत्यधामासि पुरा देवैर् विनिर्मिता ।**


    **तत् सत्यं वद कल्याणि संशयान् मां विमोचय ॥ १५० ॥ [य् २।१०१]**


    **यद्य् अस्मि पापकृन् मातस् ततो मां त्वम् अधो नय ।**


    **शुद्धश् चेद् गमयोर्ध्वं मां तुलाम् इत्य् अभिमन्त्रयेत् ॥ १५१ ॥ [य् २।१०२]**

तुलाधारणाभिज्ञैर् वणिजादिभिः पाषाणादिप्रतिमानसमीकृतस् तुलाधिरुढो ऽभिशस्तो ऽभिशस्ता वा दिव्याधिकारी येन [प्।११५] संनिवेशेन प्रतिमानसमीकरणदशायाम् । यत्र पादादयो व्यवस्थिताः शिक्यरज्जवश् च तत्र पाण्डुलेखेनाङ्कयित्वा पिटकाद् अवतारितस् त्वं तुल इति मन्त्रेण तुलां प्रार्थयेत् । सत्यं संदिग्धार्थस्य्स स्वरूपम् । वद दर्शय । पापकृद् असत्यवादी शुद्धश् च सत्यवादी । मन्त्रश् चायं स्मार्तः शूद्रैर् अपि पाठ्यः वेदमन्त्रवर्जं शूद्रस्येति छन्दोगाह्निकधृतस्मृतौ वेदेति विशेषणात् । श्राद्धविश्वदेवादौ तु विशेषतो नमस्कारमन्त्रविधानात् स्मार्तमन्त्रो ऽपि निषिद्धः प्रपंचस् तु तिथितत्त्वे ऽनुसंधेयः । स्त्रीपरीक्षायाम् अपि अविकृत एव प्रयोज्यो दिव्यानीह विशुद्धये इत्य् अनेन संदिग्धार्थसंदेहनिवृत्तिफलतयाविशेषेण स्त्रीपुंसकर्तृकदिव्यविधानेन मानुषः शुद्धिम् इच्छत्य् अनेन प्रकृतावूहायोगात् । अत एव पत्नीं संनह्याज्येनादेहीति [श्ब् १।२।५।२१] मन्त्रे द्विबहुपत्नीकयजमानकर्तृकप्रयोगे ऽपि न द्विबहुवचनोह इत्य् उक्तम् ।

पत्रस्य प्रतिज्ञेयार्थस्य शोध्याय श्रवणम् आह नारदः ।

[प्।११६]


    **अमुम् अर्थं च पत्रस्थम् अभियुक्तं यथार्हतः ।**


    **संश्राव्य मूर्ध्नि तस्यैव न्यस्य देयो यथाक्रमम् ॥ १५२ ॥ [न् १।२९५]**

देयो दिव्यविशेषः प्राड्विवाकेनेति शेषः । ततः शिरो ऽवस्थितपत्रकं शोध्यं नरं धटे पुनर् आरोपयेत् ।


    **पुनर् आरोपयेत् तस्मिन् शिरो ऽवस्थितपत्रकम् । १५३ ॥ [ध्को ४८४]**

इति स्मरणात् । तुलारोपितं च नरं विनाडीपंचककालं शतत्रयगुर्वक्षरोच्चारणयोग्यम् ।


    **मा कान्ते पक्षस्यान्ते पर्याकाशे देशे स्वाप्सीः**


    **कान्तं वक्त्रं वृत्तं पूर्णं चन्द्रं मत्वा रात्रौ चेत् ।**


    **क्षुत्क्षामः प्राटंश् चेतश् चेतो राहुः क्रूरः प्राद्यात् **


    **तस्माद् ध्वान्ते हर्म्यस्यान्ते शय्यैकान्ते कर्तव्या ॥ १५४ ॥**

इति श्लोकस्य पंचधा पाठकालं पंचपलात्मकं यावत् तावत् स्थापयेत् ।

यथा स्मृतिः ।


    **ज्योतिर्विद् ब्राह्मणः श्रेष्ठः कुर्यात् कालपरीक्षणम् ।**


    **विनाड्यः पंच विज्ञेयः परीक्षाकालकोविदैः ॥ १५५ ॥ [पि १०४]**

तत्कालश् च ज्योतिषे ।

[प्।११७]


    **दशगुर्वक्षरः प्राणः षट्प्राणाः स्युर् विनाडिका ।**


    **तासां षष्ठ्यां घटी ज्ञेयाहोरात्रं घटिकास् तथा ॥ १५६ ॥ [ध्को ५३६]**

तथा षष्ठ्या ।

पितामहः ।


    **साक्षिणो ब्राह्मणाः श्रेष्ठा यथादृष्टार्थवादिनः ।**


    **ज्ञानिनः शुचयो ऽलुब्धा नियोक्तव्या नृपेण तु ॥ १५७ ॥ [पि १०५]**


    **शंसन्ति साक्षिणः सर्वे शुद्ध्य् अशुद्धी नृपे तथा । १५८ ॥ [पि १०६]**


    **तुलितओ यदि वर्धेत स शुद्धः स्यान् न संशयः । [पि १०७अब्]**


    **समो वा हीयमानो वा न विशुद्धये भवेन् नरः । [ध्को ४७७]**


    **अल्पदोषः समो ज्ञेयो बहुदोषस् तु हीयते ॥ १५९ ॥ [पि १०८]**

अल्पत्वं व्यभिचारे आलिङ्गनादिना चौर्ये तद्देशगमनादिना ।

तत्र तोलनम् आह बृहस्पतिः ।


    **धटे ऽभियुक्तस् तुलितो हीनश् चेद् धानिम् आप्नुयात् ।**


    **तत्समस् तु पुनस् तोल्यो वर्धितो विजयी भवेत् ॥ १६० ॥ [ब् ८।४९]**

शोध्यः स्वल्पदोषाङ्गीकारे प्रधानदोषनिर्णयार्थं तत्रैव पुनस् तोलनीयः । अन्यथाङ्गवैगुण्यसम्भावनायां तु प्रयोगान्तरम् इति यदा चानुपलभ्यमानदृष्टकारणक एव कक्षादीनां छेदनादिस् तदाप्य् अशुद्धिः ।

[प्।११८]


    **कक्षच्छेदे तुलाभङ्गे धटकर्कटयोस् तथा ।**


    **रज्जुच्छेदे ऽक्षभङ्गे च तथैवाशुद्धिम् आदिशेत् ॥ १६१ ॥ [ब्। ८।५२]**

इति बृहस्पतिवचनात् । कक्षं शिक्यतलम् । धटकर्कटौ तुलान्तयोः शिक्याधाराव् ईषद्वक्राव् आयसकीलकौ कर्कटशृङ्गनिभौ । अक्षः पादस्तम्भयोर् उपरि परिनिविष्टस् तुलाधारपट्ट इति मिताक्षरा [य्म्ता २।१०२] । दाढा प्रयोजकः कीलक इति हलायुधः । कटकम् इति पारिजातः । यदा तु दृश्यमानकारणक एवैषां भङ्गस् तदा पुनर् आरोपयेत् ।


    **शिक्यादिच्छेदभङ्गेषु पुनर् आरोपयेन् नरम् ॥ १६२ ॥ [ध्को ४८४]**

इति स्मृतेः । ततश् च ।


    **ऋत्विक्पुरोहिताचार्यान् दक्षिणाभिश् च तोषयेत् । [पि ७९च्द्]**


    **एवं कारयिता भुक्त्वा राजा भोगान् मनोरमान् । [पि ८०अब्]**


    **महतीं कीर्तिम् आप्नोति ब्रह्मभूयाय कल्प्यते ॥ १६३ ॥ [पि ८०च्द्]**

प्राड्विवाको लोकपालादिनमस्कारपूर्वकं यथोक्तलक्षणां तुलां कुर्यात् । ततः षड् ढस्तौ स्तम्भौ कृत्वा हस्तद्व्ययव्यवधानेन दक्षिणोत्तरयोर् दिशोर् हस्तद्वयनिखननं कृत्वा पट्टधारककीलकाग्रस्तम्भयोर् [प्।११९] उपरि मध्ये पार्श्वद्वये च विहितछिद्रं मध्यनिवेशितलौहाङ्कुशपट्टकं निधाय तत् पट्टकं समध्यस्थिताङ्कुशेन तुलायां मध्यवलयस्थलौहं संयुंजात् । एवं च स्तभययोर् अन्तरा तिर्यक् तुलादण्डास् तिष्ठति तुलाग्रस्थिताभ्याम् आयसकीलकाभ्यां शिक्यद्वयरज्जुबन्धनं कुर्यात् । तुलायाः पार्श्वयोः प्राक् प्रत्यक्दिशोस् तोरणस्तम्भौ तुलातो दशाङ्गुलोच्छ्रयौ कार्यौ । तोरणयोर् उपरि सूत्रसम्बद्धौ मृण्मयाव् अधोमुखौ धटमस्तकचुम्बिताव् अवलम्बौ कार्यौ । यथावलम्बनविश्लेषाब्यां तुलायाम् अवनतिर् उन्नतिश् च ज्ञेया तथा जलद्वारापि ।

**अथैतत्प्रयोगः ।**

कृतोपवासः कृतस्नानादिः प्राड्विवाकओ ब्राह्मणः कार्यं पृच्छेन् निवेदितं विवेचयेत् ततो ऽभियुक्तं तोलत्वावतार्य धर्मावाहनादिं कुर्यात् । ॐ तत् सद् इत्य् उच्चार्य ब्राहमणत्रयं गन्धादिना पूजयित्वा तान् अस्मिन्न् अमुकपरीक्षाकर्मणि पुण्याहं स्वस्ति ऋद्धिं च प्रत्येकं त्रिर् वाचयित्वा [प्।१२०] दिव्याङ्गभूतहोमार्थं ब्राह्मणचतुष्टयम् ऋत्विक्चतुष्टयं च पाद्यादिभिर् अभ्यर्च्य वृणुयात् । अशक्ताव् एकं ब्राह्मणम् एकम् ऋत्विजं च । ततो तत्र तुलां समपातकां ध्वजालङ्कृतां भूमौ निधाय तस्यां प्राङ्मुखः पुष्पाक्षतम् आदाय ॐ भूर् भुवः स्वर् इत्य् उच्चार्य ॐ ।


    **एह्य् एहि भगवन् धर्म दिव्ये ह्य् अस्मिन् समाविश । [पि ५६च्द्]**


    **सहितो लोकपालैश् च वस्वादित्यमरुद्गणैः ॥ १६४ ॥ [पि ५७अब्]**

इति मन्त्रेण धर्मावाह्य एषो ऽर्घ ॐ धर्माय नम इत्यादिप्रयोगेनार्घ्य-पाद्याचमनीय-मधुपर्क-पुनराचमनीय-स्नानीयवस्त्र-यज्ञोपवीत-मुकुटकादिभूषणान्तं दत्त्वा तथैवार्घ्यादिभूषणान्तं प्रणवादिनमो’न्तेन स्वस्वनाम्ना पूजयेत् । पूर्वस्याम् इन्द्राय । दक्षिणस्यां यमाय । पश्चिमायां वरुणाय । उत्तरस्यां कुबेराय । आग्नेयाम् अग्नये । नैरृत्यां नैरृतये । वायव्यां वायवे । ऐशान्याम् इशानाय । इन्द्रस्य दक्षिणे पार्श्वे ऽष्टवसुभ्यः प्रत्येकं स्वस्वनामभिः ।

[प्।१२१]

वसूनां ध्यानम् आदित्यपुराणे ।


    **प्रसन्नवदनाः सौम्या वरदाः शक्तिपाणयः ।**


    **पद्मासनस्था द्विभूजा वसवो ऽष्टौ प्रकीर्तिताः ॥ १६५ ॥**

तत्र धराय ध्रुवाय सोमाय आपाय अनिलाय अनलाय प्रत्यूषाय प्रभासाय । इन्द्रेशानयोर् मध्ये तथा द्वादशादित्येभ्यः तेषां ध्यानम् आदित्यपुराणे ।


    **पद्मासनस्था द्विभुजाः पद्मगर्भाङ्गकान्तयः ।**


    **करादिस्कन्धपर्यन्तनीलपङ्कजधारिणः ।**


    **धात्राद्या द्वादशादित्यस् तेजोमण्डलमध्य्गाः ॥ १६६ ॥ **

तत्र धात्रे अर्यम्ने मित्राय वरुणाय अंशवे भगाय इन्द्राय विवस्वते पूष्णे पर्जन्याय त्वष्ट्रे विष्णवे । अग्नेः पश्चिमभागे तथैएकादश रुद्रेभ्यः ध्यानम् आदित्यपुराणे ।


    **करे त्रिशूलिनो वामे दक्षिणे चाक्षमालिनः ।**


    **एकादश प्रकर्तव्या रुद्रास् त्र्यक्षेन्दुमौलयः ॥ १६७ ॥**

तत्र वीरभद्राय शम्भवे गिरिशाय अजेकपादे अहिर्बुध्न्याय पिनाकिने अपराजिताय भुवनाधीश्वराय कपालिने स्थाणवे भवाय । [प्।१२२] यमरक्षसोर् मध्ये तथा मातृभ्यः । तत्र ब्राह्म्यै माहेश्वर्यै कौमार्यै वैष्णव्यै वाराह्यै माहेन्द्र्यै चामुण्ड्यै । निरृत्त्युत्तरे गणेशाय वरुणोत्तरे ऽष्टमरुद्भ्यः । तत्र श्वसनाय स्पर्शनाय वायवे अनिलाय मारुताय प्राणाय प्रानेशाय जीवाय । धटोत्तरभागे दुर्गायै । धर्माय रक्तगन्धपुष्पधूपदीपनिवेद्यानि पूर्ववद् दत्त्वेन्द्रादिदुर्गान्तभ्यो गन्धादीनि दद्यात् । ततश् चतुर्दिक्षु चतुर्भिर् ऋत्विज्भिश् चतुरो ऽग्नीन् अशक्ताव् एकेन ऋत्विजा । एकम् अग्निं प्राड्विवाकगृह्योक्तविधिना संस्थाप्य प्रणवपुटिआं सव्याहृतिकां गायत्रीं स्वाहान्ताम् उच्चार्य घतपायस्समिद्भिर् मिलिताभिर् अष्टोत्तरशतम् अष्टाविंशतिर् अष्टौ वा जुहुयात् । सामगानां प्रायश्चित्तहोमस् तु व्यस्तसमस्तमहाव्याहृतिभिः । ततो दक्षिणां दद्यात् । एवं हवनान्तां देवपूजाविधाय दक्षिणां दद्यात् । ततः शोध्यं कृतोपवासम् आर्द्रवाससं पश्चिमशिक्ये कृत्वा इष्टकां च पूर्वशिक्ये कृत्वोत्तोल्य धटोपरि जलदानेन साम्यम् अवगत्यावतारयेत् । ततः प्राड्विवाकस् तद्दिनकृतकज्जलम् अस्या विच्छेदांज्यादिशून्यां पङ्क्तिद्वयेन समसंख्याक्षरेण ।

[प्।१२३]


    **आदित्यचन्द्राव् अनिलो ऽनलश् च द्यौर् भूमिर् आपो हृदयं यमश् च ।**


    **अहश् च रात्रिश् च उभे च सन्ध्ये धर्मो हि जानाति नरस्य वृत्तम् ॥ १६८ ॥ [पि ७८]**

इति चतुश् चत्वारिंशदक्षरमन्त्रसमेतां अभियुक्तार्थकरणाकरणरूपाम् इदम् ऋणम् अस्मै दत्तम् इदम् ऋणम् अस्मान् मया न गृहीतम् इत्य् आदिरूपां प्रतिज्ञां पत्रे विलिख्य तत् पत्रं शोध्यस्य शिरोगतं कुर्यात् । लिखनप्रकारविशेषस् तु हरिहरादिपद्धतिव्यवहारदीपिकयोर् अनुरोधात् कृतः । ततश् च प्राड्विवाको धटम् आमन्त्रयेद् एभिः ।


    **त्वं धटो ब्रह्मणा सृष्टः परीक्षार्थं दुरात्मनाम् ।**


    **धकाराद् धर्ममूर्तिस् त्वं टकारात् कुटिलम् नरम् ॥ १६९ ॥ [पि १००]**


    **धृतो धारयसे यस्माद् धटस् तेनाभिधीयते ।**


    **त्वं वेत्सि सर्वभूतानां पापानि सुकृतानि च ॥ १७० ॥ [पि १०१]**


    **त्वम् एव देव जानीषे न विदुर् यानि मानवाः ।**


    **व्यवहाराभिशस्तो ऽयं मानुषः शुद्धिम् इच्छति ॥ १७१ ॥ [पि १०२]**


    **तद् एनं संशयाद् अस्माद् धर्मतस् त्रातुम् अर्हसि ॥ १७२ ॥ [पि १०३]**

तुलाधारकं नियमेद् अनेन मन्त्रेण ।


    **ब्रह्मघ्नां ये स्मृता लोका ये लोकाः कूटसाक्षिणः ।**


    **तुलाधारस्य ते लोकास् तुलां धारयतो मृषा ॥ १७३ ॥ [वि १०।९]**

ततो ऽभिशस्तस् तुलाम् आमन्त्रयेद् अनेन ।

[प्।१२४]


    **त्वं तुले सत्यधामासि पुरा देवैर् विनिर्मिता ।**


    **तत्सत्यं वद कल्याणि संशयान् मां विमोचये ॥ १७४ ॥ [य् २।१०१]**


    **यद्य् अस्मि पापकृन् मातस् ततो मां त्वम् अधो नय ।**


    **शुद्धश् चेद् गमयोर्ध्वं मां तुलाम् इत्य् अभिमन्त्रयेत् ॥ १७५ ॥ [य् २।१०२]**

ततः प्राड्विवाकः पूर्वाननं तं पूर्ववद् धटम् अरोपयेत । आरोपितं च पलपंचककालं तत्र शुद्धाशुद्धज्ञापनाय स्थापयेत् । ततः प्रतिमानद्रव्याद् ऊर्ध्वावस्थाने शुद्धः । अधो ऽवस्थाने ऽशुद्धः समावस्थाने ऽप्य् अल्पदोषः कक्षकीलककर्कटशिक्यपादाक्षादीनां दृष्टकारणव्यतिरेकेण छेदे भङ्गे वाप्य् अशुद्धिम् आदिशेत् । ततः पुरोहिताचार्यादीन् दक्षिणाभिस् तोषयेत ।

**अथ अग्निपरीक्षा ।**


    **अग्निविधिं प्रवक्ष्यामि यथावच् छास्त्रभाषितम् ।**


    **कारयेन् मण्डलान्य् अष्टौ पुरस्तान् नवमं तथा ॥ १७६ ॥ [पि १०९]**


    **आग्नेयं मण्डलं त्व् आद्यं द्वितीयं वारुणं स्मृतम् ।**


    **तृतीयं वायुर्दैवत्यं चथुर्थं यमदैवतम् ॥ १७७ ॥ [पि ११०]**


    **पंचमं त्व् इन्द्रदैवत्यं षष्ठं कौबेरम् उच्यते ।**


    **सप्तमं सोमदैवत्यं सावित्रम् अष्टमं तथा ॥ १७८ ॥ [पि १११]**

[प्।१२५]


    **नवमं सर्वदैवत्यम् इति दिव्यविदो विदुः । [पि ११२अब्]**


    **पुरस्तान् नवमं यच् च तन् महत्पार्थिवं विदुः ॥ १७९ ॥ [ध्को ४९५]**

महत्पार्थिवम् इत्य् अपरिमिताङ्गुलम् इत्य् अर्थः ।


    **गोमयेन कृतानि स्युर् अद्भिः पर्युक्षितानि च । [पि ११२च्द्]**


    **द्वात्रिंशदङ्गुलान्य् आहुर् मण्डलान्तरम् ॥ १८० ॥ [पि ११३]**


    **अष्टाभिर् मण्डलैर् एवम् अङ्गुलीनां शतद्वयम् ।**


    **षट्पंचाशत् समधिकं भूमेस् तु परिकल्पना ॥ १८१ ॥ [पि ११४]**


    **कर्तुः पादसमं कार्यं मण्डलं तु प्रमाणतः ॥ १८२ ॥ [पि ११५]**

आग्नेयम् अग्निदेवताकम् । एवम् अन्यत्र । तेनाग्न्यादयस् तेन पूज्याः । मण्डलं षोडशाङ्गुलं तदन्तरालं च षोदशाङ्गुलं मिलित्वा द्वात्रिंशदङ्गुलम् इति ।

तथा च याज्ञवल्क्यः ।


    **षोडशाङ्गुलकं ज्ञेयं मण्डलं तावद् अन्तरम् ॥ १८३ ॥ [य् २।१०६ च्द्]**

इति । तथा ।


    **मण्डले मण्डले देयाः कुशाः शास्त्रप्रचोदिताः ।**


    **विन्यसेत् तु पदं तेषु नित्यम् इति स्थितिः ॥ १८४ ॥ [पि ११६]**


    **प्राण्मुखस् तु ततस् तिष्ठेत् प्रसारितकरांजलिः ।**


    **आर्द्रवासाः शुचिश् चैव शिरस्य् आरोप्य पत्रकम् ॥ १८५ ॥ [ध्को ४९८]**


    **पश्चिमे मण्डले तिष्ठेत् प्राङ्मुखः प्रांजलिः शुचिः ।**


    **लक्षयेयुः क्षतादीनि हस्तयोस् तस्य कारिणः ॥ १८६ ॥ [ध्को ४९६]**

तस्यावधृष्टव्रीहेः ।

[प्।१२६]

तथा च याज्ञवल्क्यः ।


    **करौ विमृदितव्रीहेर् लक्षयित्वा ततो न्यसेत् ।**


    **सप्ताश्वत्थस्य पत्राणि तावत् सूत्रेण वेष्टयेत् ॥ १८७ ॥ [य् २।१०३]**

विमृदितव्रीहेः कराभ्याम् इति शेषः । विमृदितव्रीहेः करौ लक्ष्ययित्वा क्षतितिलकालकादिस्थानेषु हंसपदाक्ŗतिरेखारूपेण रक्तचन्दनादिबिन्दुनाङ्कयित्वा ।

तथा नारदः ।


    **हस्तक्षतेषु सर्वेषु कुर्यात्द् धंसपदानि तु ।**


    **तान्य् एव पुनर् आलक्षेद् धस्तौ बिन्दुविचित्रितौ ॥ १८८ ॥ [न्। १।३०१]**

ततश् च हस्तयोर् उपरि सप्ताश्वत्थपत्राणि सप्तशमीपत्राणि सप्तदूर्वापत्राणि दध्यक्तान् यवान् पुष्पाणि च विन्यसेत् ।


    **सप्तपिप्पलपत्राणि शमीपत्राण्य् अथ क्रमात् ।**


    **दूर्वायाः सप्तपत्राणि दध्यक्तांश् चाक्षतान् न्यसेत् ॥ १८९ ॥ [य्म्ता २।१०३]**

इति मिताक्षराधृतवचनात् ।


    **सप्तपिप्पलपत्राणि अक्षतं सुमनो दधि ।**


    **हस्तयोर् निक्षिपेत् तत्र सूत्रेण वेष्टनं तथा ॥ १९० ॥ [पि ११८]**

इति पितामहवचनाच् च ।

सूत्रं विशेषयति नारदः ।


    **वेष्टयीत सितर् हस्तौ सप्तभिः सूत्रतन्तुभिः । १९१ ॥ [ध्को ४९०]**

तथा

[प्।१२७]


    **जात्यैव लौहकारो यः कुशलश् चाग्निकर्मणि ।**


    **दृष्टप्रयोगश् चान्यत्र तेनायो ऽग्नौ प्रतापयेत् ॥ १९२ ॥ [न् १।२८८]**


    **अग्निवर्णमयःपिण्डं सस्फुलिङ्गं सुरंजितम् ।**


    **पंचाशत् पलिकं भूयः कारयित्वा शुचिर् द्विजः ॥ १९३ ॥ [न् १।२८९]**


    **तृतीयतापे तप्यन्तं ब्रुयात् सत्यपुरस्कृतम् । १९४ ॥ [न् १।२९०अब्]**

सत्यपुरस्कृतं सत्यशब्दयुक्तम् । त्वम् अग्ने सर्वभूतानाम् इति याज्ञवल्क्योक्तं मन्त्रं ब्रुयाद् इत्य् अर्थः ।

अयःपिण्डं विशेषयति पितामहः ।


    **अस्रहीनं तथा कृत्वा अष्टाङ्गुलमयोमयम् ।**


    **पिण्डं तु तापयेद् अग्नौ पंचाशत् पलिकं समम् ॥ १९५ ॥ [पि १२१]**

अस्रं कोणम् । अङ्गुलमानं तु ।


    **तिर्यग्यवोदराण्य् अष्टाव् ऊर्ध्वा वा व्रीहयस् त्रयः ।**


    **प्रमाणम् अङ्गुलस्योक्तं वितस्तिर् द्वादशाङ्गुलः ॥ १९६ ॥ [ध्को ५३४]**

पलपरिमाणम् आह मनुः ।


    **पंचकृष्णलको माषस् ते सुवर्णस् तु षोदश ॥ [म् ८।१३४च्द्]**


    **पलं सुवर्णाश् चत्वारः । १९७ ॥ [म् ८।१३५अ]**

इत्य् तेन लौकिकमानेनाष्टतोलकपरिमितपलान्य् विंशतिः षट् तोलकाः पंचमाषकाश् चतस्रो रत्तिकावैदिकपंचाशतः पलेभ्यो [प्।१२८] निष्पद्यन्ते ।

ततः ।


    **शान्त्यर्थं जुहुयात्द् अग्नौ घृतम् अष्टोत्तरं शतम् । १९८ ॥ [ध्को ४९६]**

इति मिताक्षराधृतात् । प्राड्विवाको मण्डलभूमेर् दक्षिणदेशे स्वगृह्योक्तविधिनाग्निं संस्थाप्य ॐ अग्नये पावकाय स्वाहेति मिताक्षरोक्तमन्त्रेणाज्येनाष्टोत्तरशतं हुत्वा तस्मिन्न् अग्नौ तल्लौहपिण्डं प्रतप्य तत्पिण्डं जले क्षिप्त्वा पुनः संताप्य जले पुनः क्षिप्त्वा पुनस् तस्मिन् तप्यमाने धर्मावाहनादिहवनान्तपूर्वोक्तविधिं विधाय पिण्डस्थम् अग्निम् एभिः पितामहाद्युक्तैर् मन्त्रैर् अभिमन्त्रयेत् ॐ ।


    **त्वम् अग्ने वेदाश् चत्वारस् त्वं च यज्ञेषु हूयसे ।**


    **त्वं मुखं सर्वदेवानां त्वं मुखं ब्रह्मवादिनाम् ॥ १९९ ॥ [पि १२३]**


    **जठरस्थो हि भूतानां ततो वेत्सि शुभाशुभम् ।**


    **पापं पुनासि वै यस्मात् तस्मात् पावक उच्यते ॥ २०० ॥ [पि १२४]**


    **पापेषु दर्शयात्मानम् अर्चिष्मान् भव पावक ।**


    **अथवा शुद्धभावेषु शीतो भव हूताशन ॥ २०१ ॥ [पि १२५]**


    **त्वम् अग्ने सर्वभूतानाम् अन्तश्चरसि साक्षिवत् ।**


    **त्वम् एव देव जानीषे न विदुर् यानि मानवाः ॥ २०२ ॥ [पि १२६]**


    **व्यवहाराभिशस्तो ऽयं मानुषः शुद्धिम् इच्छति ।**


    **तद् एनं संशयाद् अस्माद् धर्मतस् त्रातुम् अर्हसि ॥ २०३ ॥ [पि १२७]**

[प्।१२९]

ततो व्रीहिमर्दनसंस्कृतकरयोर् उपरि सप्ताश्वत्थपत्राणि विन्यस्य सप्तसूत्रैः संवेष्ट्याद्यमण्डले तिष्ठन् प्राड्विवाकेन संदेशानीतं लौहपिण्डम् अनेन याज्ञवल्क्योक्तेनाभिमन्त्रयेत् ।


    **त्वम् अग्ने सर्वभूतानां अन्तश्चरति पावक ।**


    **साक्षिवत् पुण्यपापेभ्यो ब्रूहि सत्यं कवे मम ॥ २०४ ॥ [य् २।१०४]**

अस्यार्थः हे अग्ने त्वं सर्वभूतानां जरायुजाण्डजस्वेदजोद्भिज्जानाम् अन्तः शरीराभ्यन्तरे चरसि उपभुक्तान्नपानादीनां पाचकत्वेन वर्तसे सर्वस्य हृदयगतं जानासीति वा । पावक शुद्धिहेतो । कवे अन्तर्दर्शिन् सर्वज्ञेति यावत् । अतः साक्षिवत् पुण्यपापेभ्यः सत्यं ब्रूहि । पुण्यपापेभ्य इति ल्यब्लोपे पंचमी । पुण्यपापान्य् अवेक्ष्य सत्यं ब्रूहि दर्शयेत्य् अर्थः ।

तदनन्तरं याज्ञवल्क्यः ।


    **तस्येत्य् उक्तवतो लौहं पंचाशत् पलिकं समम् ।**


    **अग्निवर्णं न्यसेत् पिण्डं हस्तयोर् उभयोर् अपि ॥ २०५ ॥ [य् २।१०५]**

न्यसेद् राजा प्राड्विवाको वा ।

यथा पितामहः ।


    **ततस् तं समुपादाय राजा धर्मपरायणः ।**


    **संदंशेन नियुक्तो वा हस्तयोर् ह्य् अस्य निक्षिपेत् ॥ २०६ ॥ [पि १२८]**

[प्।१३०]

तं लौहपिण्डं । नियुक्तः प्राड्विवाकः । अस्य दिव्यकर्तुः ।

याज्ञवल्क्यः ।


    **स तम् आदाय सप्तैव मण्डलानि शनैर् व्रजेत् ॥ २०७ ॥ [य् २।१०६अब्]**

एककारेण मण्डलेष्व् एव पादन्यासो मण्डलान् अतिक्रमणं च दर्शितम् ।

व्यक्तम् आह पितामहः ।


    **न मण्डलम् अतिक्रामेन् नाप्य् अर्वाक् स्थापयेत् पदम् । [पि १२९च्द्]**


    **अष्टमं मण्डलं गत्वा नवमं क्षेपयेद् बुधः ॥ २०८ ॥ [पि १३० अब्]**

कालिकापुराणम् ।


    **मण्डलानि तथा सप्तं षोडशाङ्गुलमानतः ।**


    **तावद् अन्तरितो गच्छेद् गत्वा नवतृणे क्षिपेत् ॥ २०९ ॥ [ध्को ४९८]**

अत्र च गन्तव्यानि सप्तैव मण्डलानि यतः प्रथमे तिष्ठति नवमे क्षिपति तेन न विरुध्यते ।

याज्ञवल्क्यः ।


    **अन्तरा पतिते पिण्डे संदेहे वा पुनर् हरेत् ॥ २१० ॥ [य् २।१०७च्द्]**

संदेहे दग्धत्वादग्धत्वसंदेहे । पुनर् हरेत् तस्मिन्न् एव प्रयोगे पिण्डं पुनर् आरोप्य शेषं समापयेत् न तु प्रयोगान्तरम् आरोपमाणमात्रस्य पुनर् विधानात् तत्प्रयोगस्य विगुणत्वानिश्चयाच् च ।

कात्यायनः ।


    **प्रस्खलन्न् अभियुक्तश् चेत् स्थानाद् अन्यत्र दह्यते ।**


    **न दग्धं तं विदुर् देवांस् तस्य भूयो ऽपि दापयेत् ॥ २११ ॥ [क् ४४१]**

[प्।१३१]

याज्ञवल्क्यः ।


    **मुक्त्वाग्निं मृदितव्रीहिर् अदग्धः शुद्धिम् आप्नुयात् ॥ २१२ ॥ [य् २।१०७अब्]**

नारदः ।


    **व्रीहिम् अतिप्रयत्नेन सप्तवारांश् च मर्दयेत् ॥ २१३ ॥ [न् १।३०२च्द्]**

पितामहः ।


    **निर्विशङ्केन तेषां तु हस्ताभ्यां मर्दने कृते ।**


    **निर्विकारे दिनस्यान्ते शुद्धिं तस्य विनिर्दिशेत् ॥ २१४ ॥ [पि १३१]**

**अथाग्निपरीक्षानुष्ठानम् ।**

पूर्वेद्युर् भूमिशुद्धिं विधाय परेद्युर् यथापूर्वम् अष्टमण्डलानि षोडशाङ्गुलप्रमाणानि तदन्तरालानि च षोडशाङ्गुलप्रमाणानि नवमं मण्डलम् अपरिमिताङ्गुलप्रमाणं तेषु प्रागग्राङ्कुशानास्तीर्य प्रथमे मण्डले रक्तपुष्पाक्षतम् आदाय ॐ भूर् भुवः स्वर् अग्ने इहागच्छ इह तिष्ठ इत्य् आवाह्य स्थापयित्वा गन्धादिभिः प्राड्विवाको ऽभ्यर्चयेत् । एवं द्वितीये वरुणम् । तृतीये वायुम् । चतुर्थे यमम् । पंचमे इन्द्रम् । षष्ठे कुबेरम् । सप्तमे सोमम् । अष्टमे सूर्यम् । नवमे सर्वदेवताः । ततो मण्डलदक्षिणे स्वगृह्योक्तविधिनाग्निम् उपसमाधाय ॐ अग्नये पावकाय स्वाहेत्य् अनेनाष्टोत्तरशतम् आज्येन शान्तिहोमं कृत्वा तद् अग्नौ लौकिकमानेन चतूरत्तिकाधिकपंचमाषका-[प्।१३२]धिकषट्षष्ट्यधिकशततोलकमितं कोणरहितम् अष्टाङ्गुलं लौहपिण्डं प्रतप्य जले प्रक्षिप्य पुनः प्रतप्य पुनर् जले प्रक्षिप्य पुनः प्रतप्य तत् पिण्डे धर्मावाहनादिसर्वदेवतापूजां हवान्तां तुलोक्तां विधाय दक्षिणां दद्यात् । उपोषितस्य स्नातस्यार्द्रवाससो गत्वाद्यमण्डले तिष्ठतो व्रीहिमर्दनकरसंस्कारं विधाय प्रतिज्ञापत्रं समन्त्रकं कर्तुः शिरसि बद्ध्वा प्राड्विवाकस् तृतीये तापे ऽयःपिण्डस्थम् अग्निम् अभिमन्त्रयेद् एभिः ।

ॐ


    **त्वम् अग्ने वेदाश् चत्वारस् त्वं च यज्ञेषु हूयसे ।**


    **त्वं मुखं सर्वदेवानां त्वं मुखं ब्रह्मवादिनाम् ॥ २१५ ॥ [पि १२३]**


    **जठरस्थो हि भूतानां ततो वेत्सि शुभाशुभम् ।**


    **पापं पुनासि वै यस्मात् तस्मात् पावक उच्यते ॥ २१६ ॥ [पि १२४]**


    **पापेषु दर्शयात्मानम् अर्चिष्मान् भव पावक ।**


    **अथवा शुद्धभावेन शीतो भव हुताशन ॥ २१७ ॥ [पि १२५]**


    **त्वम् अग्ने सर्वभूतानाम् अन्तश्चरसि साक्षिवत् ।**


    **त्वम् एव देव जानीषे न विदुर् यानि मानवाः ॥ २१८ ॥ [पि १२६ ]**


    **व्यवहाराभिशस्तो ऽयं मानुषः शुद्धिम् इच्छति ।**


    **तद् एनं संशयाद् अस्माद् धर्मतस् त्रातुम् अर्हसि ॥ २१९ ॥ [पि १२७]**

[प्।१३३]

ततः कर्तृहस्तयोर् उपरि सप्ताश्वत्थपत्राणि सप्तशमीपत्राणि सप्तदूर्वापत्राणि दध्यक्तान् यवान् पुष्पाणि च न्यस्य शुक्लसूत्रेण सप्तकृत्या वेष्टयेत् । कर्ता लौहपिण्डस्थम् अग्निम् अभिमन्त्रयेद् अनेन मन्त्रेण ।


    **त्वम् अग्ने सर्वभूतानाम् अन्तश्चरसि पावक ।**


    **साक्षिवत् पुण्यपापएभ्यो ब्रूहि सत्यं कवे मम ॥ २२० ॥ [य् २।१०४]**

ततस् तद् धस्तयोर् उपरि लौहपिण्डं निदध्यात् । ततस् तं गृहीत्वा शनैर् अकुटिलं क्रमशः सप्तमण्डलानि गत्वा नवमण्डलस्थतृणोपरि त्यजेत् । ततः पुनर् अपि व्रीहिभिर् मर्दयेत् । अदग्धश् चेत् शुद्धिम् आप्नुयात् । अन्तरापतिते पिण्डे दग्धादग्धत्वसंदेहे वा पुनर् हरेत् । स्खलने हस्तयोर् अन्यत्र दाहे न दोषः । ततो गुरुपुरोहितादीन् दक्षिणाभिः परितोषयेत् ।

**अथ उदकपरीक्षा ।**

पितामहः ।


    **तोयस्याथ प्रवक्ष्यामि विधिं धर्म्यं सनातनम् । **


    **मण्डलं पुष्पधूपाभ्यां कारयेत् सुविचक्षणः ॥ [पि १३२]**

[प्।१३४]


    **शरान् संपूजयेद् भक्त्या वैणवं च धनुस् तथा ॥ २२१ ॥ [पि १३३ अब्]**

तत्र प्रथमो वरुणं पूजयेत् ।

यथा नारदः ।


    **गन्धमाल्यैः सुरभिभिर् मधुक्षीरघृतादिभिः ।**


    **वरुणाय प्रकुर्वीत पूजाम् आदौ समाहितः ॥ २२२ ॥ [ध्को ५०१]**

ततो धर्मावाहनादिसकलदेवतापूजाहोमसमन्त्रकप्रतिज्ञापत्रशिरोनिवेशितान्तं कर्म कुर्यात् ।

कात्यायनः ।


    **शरांस् त्व् अनायसाग्रांस् तु प्रकुर्वीत विशुद्धये ।**


    **वेणुकाष्ठम् अंशांश् चैव क्षेप्ता च सुदृधं क्षिपेत् ॥ २२३ ॥ [क् ४४२]**

पितामहः ।


    **क्षेप्ता च क्षत्रियः कार्यस् तद्वृत्तिर् ब्राह्मणो ऽथवा ।**


    **अक्रूरहृदयः शान्तः सोपवासस् तथा शुचिः ॥ २२४ ॥ [पि १४१]**


    **इषुं न प्रक्षिपेद् धीमान् मारुते वाति वा भृशम् ।**


    **विषमे भूप्रदेशे च वृक्षस्थाणुसमाकुले ॥ २२५ ॥ [पि १४७]**

नारदः ।


    **क्रूरं धनुः सप्तशतं मध्यमं षट्शतं स्मृतम् ।**


    **मन्दं पंचशतं प्रोक्तम् एष ज्ञेयो धनुर्विधिः ॥ २२६ ॥ [न् १।३०७]**

अङ्गुलीनां सप्ताधिकं शतं यस्य धनुषः परिमाणः तत्सप्तशतम् एव षट्शतादिकम् ।

[प्।१३५]

पितामहः ।


    **मध्यमेन तु चापेन प्रक्षिपेत् तु शरत्रयम् ।**


    **हस्तानां तु शते सार्द्धे लक्ष्यं कृत्वा विचक्षणः ॥ २२७ ॥ [ध्को ५०४]**


    **तेषां च प्रेषितानां तु शराणां शास्त्रदेशनात् ।**


    **मध्यमस् तु शरो ग्राह्यः पुरुषेण बलीयसा ॥ २२८ ॥ [ध्को ५०४]**


    **शराणां पतनं ग्राह्यं सर्पणं परिवर्जयेत् ।**


    **सर्पन् सर्पन् शरो याति दुराद् दूरतरं यतः ॥ २२९ ॥ [पि १४६]**

पतनं ग्राह्यम् इति शरपतनस्थानपर्यन्तं गच्छेद् इत्य् अर्थः । तेन प्रसरणपक्षे ऽपि पतनस्थानकशरग्रहणं ततश् च प्रथमतः पुरुषान्तरेण तत्स्थाने शर आनेतव्यः ।

नारदः ।

नदीषु नातिवेगासु तडागेषु सरःसु च ।

ह्रदेषु स्थिरतोयेषु कुर्यात् पुंसां निमज्जनं ॥ २३० ॥ [न् १।३०५]

नातिवेदासु स्थितिविरोधिवेगशून्यासु ।

विष्णुः ।


    **पङ्कशैवालदुष्टग्राहमत्स्यजलौकादिवर्जिते ॥ २३१ ॥ [वि १२।२]**


    **तस्य नाभिमात्रजले मग्नस्यारागद्वेषिणः पुरुषसान्यस्योरू गृहीत्वाभिमन्त्रिताम्भः प्रविशेत् ॥ २३२ ॥ [वि १२।३]**


    **तत्समकालं च नातिक्रूरमृदुना धनुषा पुरुषो परः शरमोक्षं कुर्यात् ॥ २३३ ॥ [वि १२।४]**

[प्।१३६]

तस्य शोध्यस्येत्य् अर्थः । अन्यथा तस्येति व्यर्थं स्यात् । अन्यपुरुषस्य स्तम्भधारणम् आह स्मृतिः ।


    **उदके प्राण्मुखस् तिष्ठेद् धर्मस्थूणां प्रगृह्य च ॥ २३४ ॥ [ध्को ५०५]**

प्राड्विवाककर्तृजलाभिमन्त्रणम् आह पितामहः ।


    **तोय त्वं प्राणिनां प्राणः सृष्टेर् आद्यं तु निर्मितम् ।**


    **शुद्धेश् च कारणं प्रोक्तं द्रव्याणां देहिना तथा ॥ २३५ ॥ [पि १३९]**


    **अतस् त्वं दर्शयात्मानं शुभाशुभपरीक्षणे ॥ २३६ ॥ [पि १४०]**

शोध्यकर्तृकाभिमन्त्रणम् आह याज्ञवल्क्यः ।


    **सत्येन माभिरक्षस्व वरुणेत्य् अभिशाप्य कम् ।**


    **नाभिमात्रोदकस्थस्य गृहीत्वोरू जलं विशेत् ॥ २३७ ॥ [य् २।१०८]**

मा माम् । अभिशाप्य शपथं कारयित्वा । कं जलम् । विशेत् निमज्जेत् । तोरणं च निमज्जनसमीपे समे स्थाने शोध्यकर्णप्रमाणोच्छ्रितं कार्यम् ।

यथा नारदः ।


    **गत्वा तु तज् जलस्थानं तटे तोरणम् उच्छ्रितम् ।**


    **कुर्वीत कर्णमात्रं तु भूमिभागे समे शुचौ ॥ २३८ ॥ [ध्को ५००]**

शरमोक्षे विशेषम् आहुर् नारदबृहस्पती ।


    **शरप्रक्षेपणस्थानाद् युवा जवसमन्वितः ।**


    **गच्छेत् परमया शक्त्या यत्रासौ मध्यमः शरः ॥ २३९ ॥ [न् १।३०९; ब् ८।५८]**


    **मध्यमं शरम् आदाय पुरुषो ऽन्यस् तथाविधः ।**


    **प्रत्यागच्छेत् तु वेगेन यतः स पुरुषो गतः ॥ २४० ॥ [न् १।३१०; ब् ८।५९]**

[प्।१३७]


    **आगन्तस् तु शरग्राही न पश्यति यदा जले ।**


    **अन्तर्जलगतं सम्यक् तदा शुद्धिं विनिर्दिशेत् ॥ २४१ ॥ [न् १।३११; ब् ८।६०]**


    **अन्यथा न विशुद्धः स्याद् एकाङ्गस्यापि दर्शनात् ।**


    **स्थानाद् वान्यत्र गमनाद् यस्मिन् पूर्वं निवेशयेत् ॥ २४२ ॥ [न् १।३१२; ब् ८।६१च्देफ़्]**

जविनौ विशेषयति नारदः ।


    **पंचाशतो धावकाणां यौ स्याताम् अधिकौ जव ।**


    **तौ च तत्र नियोक्तव्यौ शरानयनकारणात् ॥ २४३ ॥ [ध्को ५०१]**

एकाङ्गस्यापि दर्शनाद् इति च कर्णाद्यभिप्रायेण ।


    **शिरोमात्रं तु दृश्यते न कर्णौ नापि नासिका ।**


    **अप्सु प्रवेशने यस्य शुद्धं तम् अपि निर्दिशेत् ॥ २४४ ॥ [ध्को ५०३]**

इति विशेषाभिधानात् ।


    **निमज्जोत्प्लवते यस् तु दष्टश् चेत् प्राणिना नरः ।**


    **पुनस् तत्र निमज्जेत् स दंशचिह्नविचारितः ॥ २४५ ॥ [ध्को ५०३]**

जलान्तर्गतमत्स्यजलौकादिना दष्टः समुत्प्लवते तदा दष्टे पुनर् निमज्जनीयम् इत्य् अर्थः ।

[प्।१३८]

पितामहः ।


    **गन्तुश् चापि च कर्तुश् च समं गमनमज्जनम् ।**


    **गच्छेत् तोरणमूलात् तु शरस्थानं जवी नरः ॥ २४६ ॥ [पि १४२]**


    **तस्मिन् गते द्वितीयो ऽपि वेगाद् आदाय शायकम् ।**


    **गच्छेत् तोरणमूलं तु यतः स पुरुषो गतः ॥ २४७ ॥ [पि १४३]**


    **आगन्तुस् तु शरग्राही न पश्यति यदा जले ।**


    **अन्तर्जलगतं सम्यक् तदा शुद्धिं विनिर्दिशेत् ॥ २४८ ॥ [पि १४४]**

अत्र मज्जनसमकालगमनाभिधानाच् छरमोक्षसमकालं गमनं शूलपाण्युक्तम् अयुक्तं मज्जनसमकालक्षिप्तं मध्यमं शरम् आदायेत्य् अपरमुक्तम् अपि प्रमाणशून्यम् । ततश् च त्रिषु शरेषु मुक्तेषु एको वेगवान् मध्यशरपतनस्थानं गत्वा तम् आदाय तत्रैव तिष्ठति । एवं स्थितयोस् तृतीयायां करतालिकायां प्रड्विवाकदत्तायां शोध्यो निमज्जति । तत्समकालम् एव तोरणमूलस्थितो ऽपि द्रुततरं मध्यमशरपतनस्थानं गच्छति । शरग्राही च तस्मिन् प्राप्ते द्रुततरं तोरणमूलं प्राप्यान्तर्जलगतं यदि न पश्यति तदा शुद्धो भवतीति वर्तुलार्थः ।

**तत्र प्रयोगः**

उक्तलक्षणजलाशयनिकटे तथा तोरणं विधाय उक्तदेशे लक्ष्यं कृत्वा तोरणसमीपे सशरं धनुः जलाशये वरुणम् आवाह्य पूजयित्वा तत्तीरे धर्मादींश् च देवान् हवनान्तम् इष्ट्वा दक्षिणां [प्।१३९] कृत्वा शोध्यस्य शिरसि प्रतिज्ञापत्रं बद्ध्वा प्राड्विवाको जलम् अभिमन्त्रयेत् ।


    ॐ


    **तोय त्वं प्राणिनां प्राणः सृष्टेर् आद्यं तु निर्मितम् ।**


    **शुद्धेश् च कारणं प्रोक्तं द्रव्याणां देहिनां तथा ॥ २४९ ॥ [पि १३९]**


    **अतस् त्वं दर्शयात्मानं शुभाशुभपरीक्षणे ॥ २५० ॥ [पि १४०]**

इति मन्त्रेण । शोध्यस् तु ॐ सत्येन माभिरक्षस्व वरुणेत्य् अनेन जलम् अभिमन्त्र्य गृहीतस्थूणस्य शोध्यस्य नाभिमात्रोदकावस्थितस्य बलीयसः प्रङ्मुखपुरुषस्य समीपं जलमध्ये गच्छेत् । ततश् च शरेषु त्रिषु मुक्तेषु मध्यमशरपातस्थाने मध्यमशरं गृहीत्वा जविन्येकस्मिन् पुरुषे स्थिते अन्यस्मिंश् च तोरणमूलस्थिते प्राड्विवाकेन तालत्रये दत्ते शोध्यो गृहीतस्थूणप्राङ्मुखपुरुषोरू गृहीत्वा निमज्जति । तत्समकालम् एव तोरणमूलस्थो ऽपि द्रुतं गच्छति । ततः शरग्राही च तस्मिन् प्राप्ते द्रुतं तोरणमूलं प्राप्य जलान्तःस्थं यदि न पश्यति तदा शुद्धः । कर्णाद्यङ्गं विना शिरोमात्रदर्शने ऽपि शुद्धः । दक्षिणादिकं दद्यात् ।

**अथ विषविधिः ।**

नारदः ।


    **शार्ङ्गहैमवतं शस्तं गन्धवर्णरसान्वितम् । [न् १।३२२अब्]**


    **अकृत्रिमसमं गूḑहम् अमन्त्रोपहतं च यत् ॥ २५१ ॥ [ध्को ५०७]**

[प्।१४०]


    **वर्षे चतुर् यवा मात्रा ग्रीष्मे पञ्च यवाः स्मृताः ।**


    **हेमन्ते स्युः सप्त यवाः शरद्य् अल्पं ततो ऽपि हि ॥ २५२ ॥ [न् १।३२४]**


    **दद्याद् द्विषं सोपवासो देवब्राह्मणसंनिधौ ।**


    **धूपोपहारमन्त्रैश् च पूजयित्वा महेश्वरम् ॥ २५३ ॥ [ध्को ५०८]**


    **द्विजानां संनिधाव् एव दक्षिणाभिमुखे स्थिते ।**


    **उदङ्मुखः प्रङ्मुखो वा दद्याद् विप्रः समाहितः ॥ २५४ ॥ [ध्को ५०८]**

शार्ङ्गस्वरूपम् आह कात्यायनः ।


    **अजाशृङ्गनिभं श्यामं सुशीतं शृङ्गसम्भवम् ।**


    **भङ्गे च शृङ्गवेराभं तत्ख्यातं शृङ्गिणं विषम् ॥ [क् ४४६ ]**


    **रक्तस्थम् असितं कुर्यात् कठिनं चैव तत्क्षणात् ॥ [क् ४४७अब्]**

शृङ्गवेरम् आर्द्रकं तदाभं तत्तुल्यम् । रक्तस्थम् इति यद् विषं रक्ते स्थापितं सत्तद्रक्तस्थं श्यामं कठिनं करोतीति अर्थः । अल्पेति षड्यवमात्रेत्य् अर्थः । हेमन्तग्रहणे शिशिरस्यापि ग्रहणं हेमन्तशिशिरयोः समान्तत्वम् इति श्रुतेः । वसन्तस्य सर्वदिव्यसाधारणत्वेन तत्रापि सप्त यवाः सप्त विषस्य वेति याज्ञवल्क्येन [य् २।९८द्] सामान्यतो ऽभिधानात् ।

कात्यायनः ।


    **पूर्वाह्णे शीतले देशे विषं देयं तु देहिनाम् ।**


    **घृतेन योजितं श्लक्ष्णं पिष्टं त्रिंशद्गुणेन च ॥ २५६ ॥ [क् ४५०]**

देयं प्राड्विवाकेन ।

तत् पाठ्यम् आह पितामहः ।

[प्।१४१]


    **दीयमानं करे कृत्वा विषं तु परिशापयेत् ॥ २५७ ॥ [पि १५१]**


    **विष त्वं ब्रह्मणा सृष्टं परीक्षार्थं दुरात्मनाम् ।**


    **पापिनां दर्शयात्मानं शुद्धानाम् अमृतं भव ॥ २५८ ॥ [पि १५२]**


    **मृत्युमूर्ते विष त्वं हि ब्रह्मणा परिनिर्मितम् ।**


    **त्रायस्वैनं नरं पापात् सत्येनास्यामृतं भव ॥ २५९ ॥ [पि १५३]**

परिशापयेत् शपथं कारयेत् ।

शोध्यपाठ्यम् आह याज्ञवल्क्यः ।


    **विष त्वं ब्रह्मणः पुत्रः सत्यधर्मे व्यवस्थितः ।**


    **त्रायस्वास्माद् अभिशापात् सत्येन भव मे ऽमृतम् ॥ २६० ॥ [य् २।११०]**


    **एकम् उक्त्वा विषं शार्ङ्गं भक्षयेद् धिमशैलजम् ॥ २६१ ॥ [य् २।१११अब्]**

पितामहः ।


    **भक्षिते च यदा सुस्थो मूर्छार्छदिविवर्जितः ।**


    **निर्विकारि दिनस्यान्ते शुद्धं तम् इति निर्दिशेत् ॥ २६२ ॥ [पि १५६]**


    **त्रिरात्रं पंचरात्रं वा पुरुषैः स्वैर् अधिष्ठितम् ।**


    **कुहकादिभयाद् राजा वारयेद् दिव्यकारिणम् ॥ २६३ ॥ [पि १५४]**


    **ओषधीर् मन्त्रयोगांश् च मणीन् अथ विषापहान् ।**


    **कर्तुः शरीरसंस्थांश् च गूढोत्पन्नान् परीक्षयेत् ॥ २६४ ॥ [पि १५५]**

विषतन्त्रे वेगो रोमांश् चमाद्यो रचयति विषजः स्वेदवक्त्रोपशेषौ तस्योर्द्ध्वस् तत्परौ द्वौ वपुषि जनयतो वर्णभेदप्रवेपौ यो वेगः पंचमो ऽसौ नयनविरसतां कण्ठभङ्गं च हिक्कां षष्ठो निश्वासमोहौ वितरति मृतिं सप्तमो भक्षकस्य ।

[प्।१४२]

बृहस्पतिः ।

विधिदत्तं विषं येन जीर्णं मन्त्रौạसधं विना ।

स शुद्धः स्याद् अन्यथा तु दण्ड्यो दाप्यश्फ़् च तद् धनम् ॥ २६५ ॥ [ब् ८।६४]

**अथात्र प्रयोगः ।**

सोपवासः प्राड्विवाकः शिवं संपूज्य तत्पुरतो विषम् उक्तपरिमाणं पिष्टं त्रिंशद् गुणघृतयुक्तं संस्थाप्य धर्मादीन् हवनान्तम् इष्ट्वा दक्षिणां दत्त्वा शोध्यशिरसि प्रतिज्ञापत्रं निधाय


    ॐ


    **विष त्वं ब्रह्मणा सृष्टं परीक्षार्थं दुरात्मनाम् ।**


    **पापिनां दर्शयात्मानं शुद्धानाम् अमृतं भव ॥ २५८ ॥ [पि १५२]**


    **मृत्युमूर्ते विष त्वं हि ब्रह्मणा परिनिर्मितम् ।**


    **त्रायस्वैनं नरं पापात् सत्येनास्यामृतं भव ॥ २५९ ॥ [पि १५३]**

इत्य् आभ्यां प्राण्मुखः उदङ्मुखओ वा विषम् अभिमन्त्र्य दक्षिणाभिमुखाय शोध्याय ददाति ।

शोध्यस् तु ।


    ॐ


    **विष त्वं ब्रह्मणः पुत्रः सत्यधर्मे व्यवस्थितः ।**


    **त्रायस्वास्माद् अभिशापात् सत्येन भव मे ऽमृतम् ॥ २६० ॥ [य् २।११०]**

इत्य् अनेनाभिमन्त्र्य भक्षयति । यदि दिनान्तं निर्विकारस् तदा शुद्ध इति ।

[प्।१४३]

**अथ कोषविधिः ।**

नारदः ।


    **पूर्वाह्णे सोपवासस्य स्नातस्याद्रपटस्य च ।**


    **सशूकस्याव्यसिनः कोषपानं विधीयते ॥ [न् १।३२८]**


    **इच्छतः श्रद्दधानस्य देवब्राह्मणसंनिधौ ॥ २६९ ॥ ध्को ५१३]**


    **मद्यपस्त्रीव्यसनिनां कितवानां तथैव च ।**


    **कोषः प्राज्ञैर् न दातवयो ये च नास्तिकवृत्तयः ॥ २७० ॥ [ध्को ४६४]**


    **महापराधे निर्धर्मे कृतघ्ने क्लीबकुत्सिते ।**


    **नास्तिकव्रात्यदासेषु कोषपानं विवर्जयेत् ॥ २७१ ॥ [ध्को ४६४]**


    **तम् आहूयाभिशस्तं तु मण्डलाभ्यान्तरे स्थितम् ।**


    **आदित्याभिमुखं कृत्वा पाययेत् प्रसृतित्रयम् ॥ २७२ ॥ [ध्को ५१३]**


    **ऊर्ध्वं यस्य हि सप्ताहाद् वैकृतं तु महद् भवेत् ।**


    **नाभियोज्यः स विदुषा कृतकालव्यतिक्रमात् ॥ २७३ ॥ [न् १।३३१]**

सशूक आस्तिक इति मिताक्षरा । महापराधी महापातकी । निर्धमो वर्णाश्रमरहितः । कुत्सितः प्रतिलोमजः । दासः कैवर्त्तः । मण्डलाभ्यन्तरे गोमयकृतमण्डलाभ्यन्तरे । वैकृतं रोगादि । महन् नाल्पं तस्य देहिनाम् अपरिहार्यत्वात् ।

तद् आह कात्यायनः ।


    **अथ दैवविसंवादे द्विसप्ताहं तु दापयेत् ।**


    **अभियुक्तं प्रयत्नेन तदर्थं दण्डम् एव च ॥ २७४ ॥ [क् ४५६]**

[प्।१४४]


    **तस्यैकस्य न सर्वस्य जनस्य यदि तद् भवेत् ।**


    **रोगो ऽग्निर् ज्ञातिमरणम् ऋणं दाप्यो दमं च सः ॥ २७५ ॥ [क् ४५७]**


    **ज्वरातिसारविस्फोटगूढास्थिपरिपीडनम् ।**


    **नेत्ररुग् गलरोगश् च तथोन्मादः प्रजायते ।**


    **शिरोरुग्भुजभङ्गश् च दैविका व्याधयो नृणाम् ॥ २७६ ॥ [क् ४५८]**

गलरोग इत्य् अत्र शूलरोग इति क्वचित् पाठः । द्विसप्ताहं तु महाभियोगस्विषयम् । महाभियोगेष्व् एतानीति [य् २।९५च्] प्रस्तुत्याचतुर्दशकाद् अह्ण इति [य् २।११३अ] याज्ञवल्कयाभिदानात् । मिताक्षराप्य् एवम् [य्म्ता २।११३] ।

यत् तु ।


    **त्रिरात्रात् सप्तरात्राद् व द्वादशाहात् द्विसप्तकात् ।**


    **वैकृतं यस्य दृश्यते पापकृत् स उदाहृतः ॥ २७७ ॥ [पि १६१]**

इत्य् पितामहोक्तं तन् महाभियोगात् कृत्स्नद्रव्याद् अर्वाचीनं द्रव्यं त्रिधा विभज्य त्रिरात्रादिपक्षत्रयं व्यवस्थापनीयम् इति मिताक्षरा [य्म्ता २।११३] ।

तथा ।


    **भक्तो यो यस्य देवस्य पाययेत् तस्य तज्जलम् । **


    **समभावे तु देवानाम् आदित्यस्य तु पाययेत् ॥ २७८ ॥ [पि १५७]**


    **दुर्गायाः पाययेच् चौरान् ये च शस्त्रोपजीविनः ।**


    **भास्करस्य तु यत् तोयं ब्राह्मणं तन् न पाययेत् ॥ २७९ ॥ [पि १५८]**

[प्।१४५]


    **दुर्गायाः स्नापयेच् छूलम् आदित्यस्य तु मण्डलम् ।**


    **अन्येषाम् अपि देवानां स्नापयेद् आयुधानि च ॥ २८० ॥ [पि १५९]**

अत्र ।


    **स्वल्पापराधे देवानां स्नापयित्वायुधोकअम् ।**


    **पाय्यो विकारे चाशुद्धो नियम्यः शुचिर् अन्यथा ॥ २८१ ॥ [क् ४५२]**

इति कात्यायनोक्तविशेषात् महापराधे देवस्नानोदकम् इति विषयभेदः । रत्नाकरो ऽप्य् एवम् । मण्डलं व्योमेत् व्यवहारदीपिका । तस्यां विष्णुः ।


    **उग्रान् देवान् समभ्यर्च्य तत् स्नानोदकप्रसृतित्रयं पिबेत् ॥ २८२ ॥ [वि १४।२]**


    **इदं मयान कृतम् इति व्याहरन् देवताभिमुखः ॥ २८३ ॥ [वि १४।३]**

इति एतदनुसाराद् एवान्यत्र । प्रतिज्ञा प्रागुक्ता ।

**अत्र प्रयोगः ।**

प्राड्विवाको गोमयकृतमण्डलाभ्यन्तरे धर्मावाहनादिसर्वदेवतापूजां हवनान्तां निर्वर्त्य दक्षिणां दत्त्वा समन्त्रकं प्रतिज्ञापत्रकं शोध्यशिरसि निधाय यथाविहितदेवं संपूज्य तत् स्नानोदकम् आनीय ।

[प्।१४६]


    ॐ


    **तोय त्वं प्राणिनां प्राणः सृष्टेर् आद्यं तु निर्मितम् ।**


    **शुद्धेश् च कारणं प्रोक्तं द्रवाणां देहिनां तथा ॥ [पि १३९]**


    **अतस् त्वं दर्शयात्मानं शुभाशुभपरीक्षणे ॥ २८४ ॥ [पि १४०]**

इत्य् आभ्याम् अभिमन्त्र्य गोमयकृतमण्डलाभ्यन्तरे स्थितं सोपवासं स्नातार्द्रवासनम् आदित्याभिमुखं ॐ सत्येन माभिरक्षस्व वरुणेत्य् अनेन शोध्यपथितेनाभिमन्त्रितं प्रसृतित्रयं जलम् पाययेत् । ततो यद्य् अवधिकालाभ्यन्तरे रोगादिपीडा न भवति तदा शुद्ध इति । ततो दक्षिणा देया ।

**अथ तण्डुलविधिः ।**

पितामहः ।


    **चौर्ये तु तण्डुला देया दान्यत्रेति विनिश्चयः । [पि १६३च्द्]**


    **तण्डुलान् कारयेच् छुक्लान् शालेर् नान्यस्य कस्यचित् । [पि १६४अब्]**


    **मृण्मये भाजने कृत्वा आदित्यस्याग्रतः शुचिः ॥ २८५ ॥ [पि १६४च्द्]**


    **स्नानोदकेन संमिश्रान् रात्रौय् तत्रैव वासयेत् ॥ २८६ ॥ [पि १६५अब्]**


    **प्राङ्मुखोपोषितं स्नातं शिरोरोपितपत्रकम् । [पि १६६अब्]**


    **तण्डुलान् भक्षयित्वा तु पत्रे निष्ठीवयेत् त्रिधा । [पि १६६च्द्]**


    **भूर्जस्यैव तु नान्यस्य अभावे पिप्पलस्य तु ॥ २८७ ॥ [पि १६७]**


    **शोणितं दृश्यते यस्य हनुस् तालु च शीर्यते । [पि १६८अब्]**


    **गात्रं च कम्पते यस्य तम् अशुद्धं विनिर्दिशेत् ॥ २८८ ॥ [पि १६८च्द्]**

स्नानोदकेन देवतास्नानोदकेन ।

तथा च कात्यायनः ।

[प्।१४७]


    **देवतास्नानपानीयस्निग्धतण्डुलभक्षणे ।**


    **शुद्धनिष्ठीवनाच् छुद्धो नियम्यो ऽशुचिर् अन्यथा ॥ २८९ ॥ [क् ४५३]**

शिरोरोपितपत्रकं तण्डुलान् भक्षयित्वा निष्ठीवयेत् । प्राड्विवाक इति निष्ठीवयेद् इति ण्यन्तान् निरूपितम् । सर्वदिव्यसाधारणं च धर्मावाहनादिहवनान्तं पूर्ववद् इहापि कर्तव्यम् ।

**अथ तप्तमाषविधिः ।**

पितामहः ।


    **कारयेद् आयसं पात्रं ताम्रं वा षोडशाङ्गुलम् ।**


    **चतुरङ्गुलखातं तु मृण्मयं वाथ मण्डलम् ॥ २९० ॥ [पि १७०]**

मण्डलं सूर्यमण्डलाकारं वर्तुलम् इति यावत् ।


    **पूरयेद् घृततैलाभ्यां विंशत्या तु पलैस् तु तत् ॥ २९१॥ [पि १७१]**


    **सुवर्णमाषकं तस्मिन् सुतप्ते निक्षिपेत् ततः ।**


    **अङ्गुष्ठाङ्गुलियोगेन उद्धरेत् तप्तमाषकम् ॥ २९२ ॥ [पि १७२]**


    **कराग्रं यो न धुनुयात् विस्फोटो वा न जायते ।**


    **शुद्धो भवति धर्मेण पितामहवचो यथा ॥ २९३ ॥ [पि १७३]**

कल्पान्तरम् आह ।


    **सौवर्णे राजते ताम्रे आयसे मृण्मये ऽपि वा ।**


    **गव्यं घृतम् उपादाय तद् अग्नौ तापयेच् छुचिः ॥ २९४ ॥ [पि १७४]**


    **सौवर्णीं राजतीं ताम्रीम् आयसीं च सुशोधिताम् ।**


    **सलिलेन सकृद् धौतां प्रक्षिपेत् तत्र मुद्रिकाम् ॥ २९५ ॥ [पि १७५]**

[प्।१४८]


    **भ्रमद्वीचितरङ्गाढ्ये न नखस्पर्शगोचरे ।**


    **परीक्षेत् आर्द्रपर्णेन चुचुकारं सघोषकम् ॥ २९६ ॥ [पि १७६]**


    **ततश् चानेन मन्त्रेण सकृत् तद् अभिमन्त्रयेत् ॥ २९७ ॥ [पि १७७]**


    **परं पवित्रम् अमृतं घृत त्वं यज्ञकर्मसु ।**


    **दह पावक पापं त्वं हिमशीतं शुचौ भव ॥ २९८ ॥ [पि १७८]**


    **उपोषितं ततः स्नातम् आर्द्रवाससम् आगतम् ।**


    **ग्राहयेन् मुद्रिकां तां तु घृतमध्यगतां तथा ॥ २९९ ॥ [पि १७९]**


    **प्रदेशिनीं च तस्याथ परीक्षेयुः परीक्षकाः ।**


    **यस्य विस्पोटका न स्युः शुद्धो ऽसाव् अन्यथाशुचिः ॥ ३०० ॥ [पि १८०]**

**प्रयोगस् तु ।**

मध्यविधाष्टयवतण्डुलमध्यमिताङ्गुलिषोडशाङ्गुलमितप्रस्तारे तथाविधाङ्गुलिचतुष्टयखाते ताम्रादिघाटिते ऽशक्तौ मृण्मये वा चक्राकारवर्तुले पात्रे लौकिकाष्टरत्तिकाधिकमाषकद्वयाधिकत्रयस्त्रिंशत्तोलकरूपवैदिकपलदशकमितं घृतम् एवं तैलं च निक्षिप्य लौकिकचतुरत्तिकाधिकपञ्चमाषकषट्षष्टितोलकरूपवैदिकविंशतिपलपरिमितं केवलं गव्यघतं वा निक्षिप्य तस्मिन् सुतप्ते सकृद् धौतां पञ्चरत्तिकामितां काञ्चनमुद्रिकां राजतादिकां वा निक्षिपेत् । धर्मावाहनादिहवनान्तं तुलोक्तं सदक्षिणं कर्म कृत्वा ।

[प्।१४९]


    ॐ


    **परं पवित्रम् अमृतं घृत त्वं यज्ञकर्मसु ।**


    **दह पावक पापं त्वं हिमशीतं शुचौ भव ॥ ३०१ ॥ [पि १७८]**

इत्य् अनेनाभिमन्त्रयेत् । प्राड्विवाकः ततः कृतोपवासः स्नातार्द्रवासः शोध्यशिरसि प्रतिज्ञापत्र निधाय ।


    ॐ


    **त्वम् अग्ने सर्वभूतानाम् अन्तश्चरति पावक ।**


    **साक्षिवत् पुण्यपापेभ्यो ब्रूहि सत्यं कवे मम ॥ ३०२ ॥ [य् २।१०४]**

इत्य् अनेनाभिमन्त्र्यार्द्रपत्रनिक्षेपकृतचुचुकशब्दाद् घृताद् मुद्रिकां तर्जन्यङ्गुष्ठाभ्याम् उत्तोलयेत् । घृततैलाभ्याम् वा तप्तमाषकम् उत्तोलयेत् । अदग्धश् चेत् तदा शुद्ध इति ।

**अथ फलविधिः ।**

बृहस्पतिः ।


    **आयसं द्वादशपलघटितं फालम् उच्यते ।**


    **अष्टाङ्गुलं बेहवेद् दीर्घं चतुरङ्गुलविस्तरम् ॥ ३०३ ॥ [ब् ८।८०अब्]**


    **अग्निवर्णं ततश् चौरो जिह्वया लेहयेत् सकृत् । [ब् ८।८०च्द्]**


    **न दग्ध्श् चेच् छुद्धिम् इयाद् अन्यथा स तु हीयते ॥ ३०४ ॥ [ब् ८।८०एफ़्]**

चौरो ऽत्र गोचौरः ।


    **गोचौरस्य प्रदातव्यं तप्तफालावलेहनम् ॥ ३०५ ॥ [ब् ८।३१च्द्]**

इति स्मृतेर् इति मैथिलाः [व्य्चि ६६०] । अत्रापि त्वम् अग्ने इत्यादिमन्त्रानन्तरम् ।

[प्।१५०]


    **आयसं लेलिहानस्य जिह्व्यापि समादिशेत् ॥ ३०६ ॥ [ध्को ५२३]**

इति पितामहोक्तः प्राड्विवाकशोध्याभ्याम् अग्न्यभिमन्त्रणं कार्यम् ।

**अथ प्रयोगः ।**

लौकिकचत्वारिंशत्तोलकमितं लौहघटितम् अष्टयवमध्यात्मकाङ्गुलाष्ट्दीर्घं तथाविधचतुरङ्गुलप्रस्तारं फालम् अग्नौ च तापयेत् । तत्र प्राड्विवाको धर्मावाहनादिहवनान्तं कर्म कृत्वा दक्षिणां दत्त्वा ।


    ॐ


    **त्वम् अग्ने वेदाश् चत्वारस् त्वं च यज्ञेषु हूयते ।**


    **त्वं मुखं सर्वदेवानां त्वं मुखं ब्रह्मवादिनाम् ॥ ३०७ ॥ [पि १२३]**


    **जठरस्थो हि भूतानां ततो वेत्सि शुभाशुभम् ।**


    **पापं पुनासि वै यस्मात् तस्मात् पावक उच्यते ॥ ३०८ ॥ [पि १२४]**


    **पापेषु दर्शयात्मानम् अर्चिष्मान् भव पावक । **


    **अथवा शुद्धभावेन शीतो भव हुताशन ॥ ३०९ ॥ [पि १२५]**


    **त्वम् एव सर्वभूतानाम् अन्तश्चरसि साक्षिवत् ।**


    **त्वम् एव देव जानीषे न विदुर यानि मानवाः ॥ ३१० ॥ [पि १२६]**


    **व्यवहाराभिशस्तो ऽयं मानुषः शुद्धिम् इच्छति ।**


    **तद् एनं संशयाद् अस्माद् धर्मतस् त्रातुम् अर्हसि ॥ ३११ ॥ [पि १२७]**

इत्य् एतैः फालस्थम् अग्निम् अभिमन्त्रयेत् ।

[प्।१५१]

शोध्यस् तु ।


    **त्वम् अग्ने सर्वभूतानाम् अन्तश्चरति पावक ।**


    **साक्षिवत् पुण्यपापेभ्यो ब्रूहि सत्यं कवे मम ॥ ३०२ ॥ [य् २।१०४]**

इत्य् अनेनाभिमन्त्राग्निवर्णं फालं जिह्वया सकृल् लिह्यात् । न दग्धश् चेत् शुद्धः ।

**अथ धर्मजविधिः ।**

बृहस्पतिः ।


    **पत्रद्वये लेखनीयौ धर्माधर्मौ सितासितौ ।**


    **जीवदानादिकैर् मन्त्रैः गायत्र्याद्यैश् च सामभिः ॥ ३१३ ॥ [ब् ८।८२]**


    **आमन्त्र्य पूजयेद् गन्धैः कुसुमैश् च सितासितैः ।**


    **अभ्युक्ष्य पञ्चगव्येन मृत्पिण्डान्तरितौ ततः ।**


    **समौ कृत्वा नवे कुम्भे स्थाप्यौ चानुपलक्षितौ ॥ ३१४ ॥ [ब् ८।८३, ८।८४अब्]**


    **ततः कुम्भात् पिण्डम् एकं गृह्णीयाद् अविलम्बितः । [ब् ८।८४च्द्]**


    **धर्मे गृहीते शुद्धः स्यात् संपूज्यश् च परीक्षकैः ॥ ३१५ ॥ [ब् ८।८५अब्]**

जीवदानमन्त्रस् तु शारदायाम् ।


    **पाशाङ्कुशपुटाशक्तिर् वाणीबिन्दुविभूषिता ।**


    **याद्याः सप्त सकारान्ता व्योम सत्येन्दुसंयुतम् । ३१६ ॥ [शाति २३।७२]**


    **तदन्ते हंसमन्त्रः स्यात् ततो ऽमुष्यपदं वदेत् ।**


    **प्राणा इति वदेत् पश्चाद् इह प्राणास् ततः परम् ॥ ३१७ ॥ [शाति २३।७३]**


    **अमुष्यजीव इह स्थितस् ततो ऽमुष्यपदं वदेत् । [शाति २३।७४अब्]**


    **सर्वेन्द्रियाण्य् अमुष्यान्ते वाङ्मनश् चक्षुर् अन्ततः ॥ ३१८ ॥ [शाति २३।७४च्द्]**


    **श्रोत्रघ्राणपदे प्राणा इहागत्य सुखं चिरम् । [शाति २३।७४एफ़्]**


    **तिष्ठत्व् अग्निवधूर् अन्ते प्राणमन्त्रो ऽयम् ईरितः ॥ ३१९ ॥ [शाति २३।७५अब्]**


    **प्रत्यमुष्यपदात् पूर्वं पाशाद्यानि प्रयोजयेत् । [शाति २३।७५च्द्]**


    **प्रयोगेषु समाख्यातः प्राणमन्त्रो मनीषिभिः ॥ ३२० ॥ [शाति २३।७६अब्]**

पाशाङ्कुशपुटाशक्तिर् इत्य् अनेन प्रथमं पाशबीजम् ॐ । ततः शक्तिबीजं ह्रीं । ततो ऽङ्कुशबीजं क्रों । तेन आं ह्रीं क्रों । वाणियकारः बिन्दुविभूषितः तेन यं । याद्याः सप्त सकारान्ता उद्धृतयकारम् आदाय ।


    **सप्ताङ्कुशवाय्वनलाव् अग्निवरुणबीजानि । ३२० ॥**

इत्य् अत्रोक्तेः पृथग् उपन्यासः सप्तानां सबिन्दुत्वार्थः । अत एवान्यत्र बीजानीत्य् उक्तम् । व्योमसत्येन्दुभूषितं व्योमहकारः सत्य उकार इन्दुर् बिन्दुः । तेनाहों अमुष्येति षष्ट्यन्तदेवतानामोपलक्षणम् ।


    **अदः पदं हि यद् रूपं यत्र मन्त्रे प्रदृश्यते ।**


    **साध्याभिधानं तद् रूपं तत्र स्थाने नियोजयेत् ॥ ३२१ ॥**

इति नारायणीयात् । अग्निवधुः स्वाहा । गायत्र्यादिसामाज्ञाने [प्।१५३] तु सप्रणवव्याहृतिगायत्रीमात्रं पठितव्यम् ।


    **जपहोमादि यत् किंचित् कृत्स्नोक्तं सम्भवेन् न चेत् ।**


    **सर्वं व्याहृतिभिः कुर्याद् गायत्र्या प्रणवेन च ॥ ३२२ ॥ [य्म्ता ३।३२५]**

इति मिताक्षराधृतषट्त्रिंशन्मतवचनदर्शनात् ।

अत्रापि तथा कल्प्यते पितामहः ।


    **अधुना संप्रवक्ष्यामि धर्माधर्मपरीक्षणम् ।**


    **हन्तृ̄णां याचमानानां प्रायश्चित्तार्थिनां नृणाम् ॥ ३२३ ॥ [पि १८१]**


    **राजतं कारयेद् धर्मम् अधर्मं सीमकायसम् ।**


    **लिखेद् भूर्जे पटे वापि धर्माधर्मौ सितासितौ ॥ ३२४ ॥ [पि १८२]**


    **अभ्युक्ष्य पञ्चगव्येन गन्धमाल्यैः समर्चयेत् ।**


    **सितपुष्पस् तु धर्मः स्याद् अधर्मो ऽसितपुष्पकः ॥ ३२५ ॥ [पि १८३]**


    **एवं विधायोपलिख्य पिण्डयोस् तौ निधापयेत् ।**


    **गोमयेन मृदा वापि पिण्डौ कार्यौ समौ ततः ॥ ३२६ ॥ [पि १८४]**


    **मृद्भाण्डके ऽनुपहते स्थाप्यौ चानुपलक्षितौ ।**


    **उपलिप्ते शुचौ देशे देवब्राह्मणसंनिधौ ॥ ३२७ ॥ [पि १८५]**


    **आवाहयेत् ततो देवान् लोकपालांश् च पूर्ववत् ।**


    **धर्मावाहनपूर्वं तु प्रतिज्ञापत्रकं लिखेत् ॥ ३२८ ॥ [पि १८६]**


    **यदि पापवियुक्तो ऽहं धर्मस् त्व् आयाच् च मे करम् । [पि १८७अब्]**


    **अभियुकस् तयोश् चैकं प्रगृह्णीताविलम्बितः ॥ ३२९ ॥ [पि १८८अब्]**

[प्।१५४]


    **धर्मे गृहीते शुद्धः स्याद् अधर्मे स तु हीयते । [पि १८८च्द्]**


    **एवं समासतः प्रोक्तं धर्माधर्मपरीक्षणम् ॥ ३३० ॥ [पि १८९]**

हन्तृ̄णाम् इति साहसाभियोगेषु । याचमानानाम् इति अत्यन्तार्थाभियोगेषु । प्रायश्चित्तार्थिनाम् इति पावकाभियोगेषु ।

**तत्र प्रयोगः ।**

पत्रद्वये शुक्लं कृष्णम् अधर्मं पुत्तलकरूपं निधाय । आं ह्रीं क्रों यं रं लं वं शं षं हों हंसः धर्मस्य प्राणा इह प्राणाः आम् इत्यादिधर्मस्य जीव इह स्थितः आम् इत्यादिधर्मस्य वाङ्मनश्चक्षुःश्रोत्रघ्राणप्राणा इहागत्य सुखं चिरं तिष्ठन्तु स्वाहेत्य् अनेन जीवदानं धर्मप्रतिमायाम् । एवम् अधर्मप्रतिमायां कृत्वा गायत्र्यादिसामज्ञाने तेनैव नो चेत् सप्रणवव्याहृतिगायत्रीं पठित्वा धर्मस्यावाहनादिकं कृत्वा यथाक्रमं शुक्लपुष्पयुक्तं धर्मं कृष्णपुष्पयुक्तम् अधर्मं मृत्पिण्डद्वये कृत्वा नवे कुम्भे स्थापयेत् । प्राड्विवाकस् ततो देवब्राह्मणसंनिधौ धर्मावाहनादिहवनान्तं कर्म कृत्वा दक्षिणां दत्त्वा समन्त्रकप्रतिज्ञापत्रं लिखित्वा शोध्यशिरसि दद्यात् । शोध्यस् तु ।


    ॐ


    **यदि पापवियुक्तो ऽहं धर्मस् तु आयाच् च मे करम् ॥ ३३१ ॥ [पि १८७अब्]**

इत्य् उच्चार्य कुम्भात् तयोर् एकं गृह्णीयात् । धर्मं गृहीते शुद्ध इति । अन्यथा त्व् अशुद्ध इति ।

**अथ शपथविधिः ।**

मनुः ।


    **सत्येन शापयेद् विप्रं क्षत्रियं वाहनायुधैः ।**


    **गोबीजकाञ्चनैर् वैश्यं शूद्रं सर्वैस् तु पातकैः ॥ ३३२ ॥ [म् ८।११३]**


    **पुत्रदारस्य वाप्य् एनं शिरांसि स्पर्शयेत् पृथक् ॥ ३३३ ॥ [म् ८।११४च्द्]**

मयेइतत् कृतं न कृतं वा सत्यम् इत्य् उच्चारणेन ब्राह्मणं शापयेत् । सम्भाव्यमानं चालीकव्यलीकत्वं तदुक्तस्यालिकत्वं मिथ्यात्वं निवेशयेत् । उक्तम् इदं सत्यम् इत्य् अवगमयेद् इत्य् अर्थः ।

तदवगमप्रकारम् आह कात्यायनः ।


    **आ चतुर्दशकाद् अह्नो यस्य नो राजदैविकम् ।**


    **व्यसनं जायते घोरं स ज्ञेयः शपथे शुचिः ॥ ३३४ ॥ [क् ४६३]**

व्यसनं आपत् । घोरम् अतिपीडाकरम् । अल्पस्थ शरीरधर्मत्वात् तच् च प्रागुक्तरोगादि । एवं मयैतत् कृतं न कृतं वेति प्रतिज्ञाम् उच्चारयन्तं वाहनस्पर्शनेन एवम् आयुधेनापि क्षत्रियम् । एवं [प्।१५६] गोबीजकाञ्चनानाम् अन्यतमेन वैश्यम् । सर्वैः पातकैर् इति वृथाकरेण पातकहेतुत्वात् । पातकैः प्रकृतैः गोबीजकाञ्चनैः सर्वैर् मिलितैः । तेन मयैतत् कृतं न कृतं वेति प्रतिज्ञाम् उच्चारयन्तम् गोबीजकाञ्चनत्रितयस्पर्शनेन शूद्रम् इति । एतेषां स्पर्शने किं मानम् इति चेत् ।


    **पुत्रदारस्य वाप्य् एनं शिरांसि स्पर्शयेत् पृथक् ॥ ३३३ ॥ [म् ८।११४च्द्]**

इति मनुवचनान्तरे तथा दर्शनात् । एनं शपथकारिणम् । ततश् च मयैतत् कृतं न कृतं वेति प्रतिज्ञाम् उच्चारयनतम् पुत्रस्य दाराणाम् वा शिरः स्पर्शयेत् । एवं वक्ष्यमाणस्पर्शे कल्प्यम् । स्पर्शनं तु दक्षिणकरेण ।


    **यत्रोपदिश्यते कर्म कर्तुर् अङ्गं न तूच्यते ।**


    **दक्षिणस् तत्र विज्ञेयः कर्मणां पारगः करः ॥ ३३६ ॥ [क् ४६२]**

इति कात्यायनोक्तेः । अत एव विष्णुना दूर्वाकराद्यभिहितम् ।

यथा ।


    **सर्वेष्व् एवार्थजातेषु मूल्यं कनकं प्रकल्पयेत् ॥ ३३७ ॥ [वि ९।४]**


    **तत्र कृष्णलोने शूद्रं दूर्वाकरं शापयेत् ॥ ३३८ ॥ [वि ९।५]**


    **द्विकृष्णलोने तिलकरम् ॥ ३३९ ॥ [वि ९।६]**


    **त्रिकृष्णलोने जलकरम् ॥ ३४० ॥ [वि ९।७]**


    **चतुःकृष्णलोने सुवर्णकरम् ॥ ३४१ ॥ [वि ९।८]**


    **पञ्चकृष्णलोने सीतोद्धृतमहीकरम् ॥ ३४२ ॥ [वि ९।९]**

[प्।१५७]


    **सुवर्णाद् अर्धोने कोषो देयः शूद्रस्य ॥ ३४३ ॥ [वि ९।१०]**

तथा ।


    **द्विगुणे ऽर्थे यथाविहिता समयक्रिया वैश्यस्य ॥ ३४४ ॥ [वि ९।१२]**


    **त्रिगुणे ऽर्थे राजन्यस्य ॥ ३४५ ॥ [वि ९।१३]**


    **चतुर्गुणे ऽर्थे ब्राह्मणस्य ॥ ३४६ ॥ [वि ९।१४]**

इति । कृष्णलोने काञ्चनरत्तिकामूल्यद्रव्याद् ऊने ।

एवम् अन्यत्र बृहस्पतिः ।


    **सत्यं वाहनशस्त्राणि गोबीजकनकानि च ।**


    **देवब्राह्मणपादांश् च पुत्रदारशिरांसि च ॥ ३४७ ॥ [ब् ८।३३]**


    **इत्य् एते शपथाः प्रोक्ताः स्वल्पे ऽर्थे सुकराः सदा ।**


    **साहसेष्व् अभियोगेषु दिव्यान्य् आहुर् विशोधनम् ॥ ३४८ ॥ [ब् ८।३४]**

स्वल्पे ऽर्थे धर्मजादिविषयाद् अल्पविषय इत्य् अर्थः । अत्र शपथानां दिव्याद् भेदेनोपन्यासाद् धटादिमध्ये ऽगणितत्वाच् च न दिव्यत्वम् । अतो ऽत्र दिव्यधर्माणाम् उपवासर्द्रवासस्त्वादिना नातिदेशः । शौचार्थं तु स्नानाचमनादीनाम् आदरः कर्तव्यः ।

यमः ।


    **कृत्वा मृषा तु शपथं कीटस्य वधसंयुतम् ।**


    **अनृतेन च युज्यते वधेन च तथा नरः ॥ ३४९ ॥ [ध्को ४४२]**

[प्।१५८]


    **तस्मान् न शपथं कुर्यान् नरो मिथ्या वधेप्सितम् ॥ ३५० ॥ [ध्को ४४२]**

कीटस्येति प्राणिमात्रोपलक्षणम् । तेन प्राणिनो ऽत्यन्तानुपयुक्तस्यापि वधसंयुक्तः शपथो ऽनर्थहेतुस् तद्वधपापेन मृषा शपथकर्ता युज्यत इत्य् अर्थः ।

इत्य् वध्यघटीयश्रीहरिहरभट्टाचार्यात्मजश्रीरघुनन्दनभट्टाचार्यविरचिते स्मृतितत्त्वे दिव्यतत्त्वं समाप्तम् ॥
