+++
title = "01"

+++

[[1.1]] || namo gaṇeśāya ||

	manvādivākyāny avimṛśya yeṣāṃ yasmin vivādo bahudhā budhānām |

	teṣāṃ prabodhāya sa dāyabhāgo nirūpaṇīyaḥ sudhiyaḥ śṛṇudhvam ||

[[1.2]] atha dāyabhāgo nirūpyate | tatra nāradaḥ |

	vibhāgo 'rthasya pitryasya putrair yatra prakalpyate |

	dāyabhāga iti proktaṃ tad vivādapadaṃ budhaiḥ || [N 13.1]

[[1.3]] pitṛta āgataṃ pitryam | tac ca pitṛmaraṇopajātasvatvam ucyate | pitryasyeti putrair iti ca dvayam api saṃbandhimātropalakṣaṇaṃ saṃbandhimātreṇa saṃbandhimātradhanavibhāge 'pi dāyabhāgapadaproyogāt | ata eva dāyabhāgaṃ vivādapadam upakramya nārado 'pi mātrādidhanavibhāgam apy upadarśitavān | tathā manur api pitrādipadam adattvaiva,

	eṣa strīpuṃsayor ukto dharmo vo ratisaṃhitaḥ |

	āpady apatyaprāptiś ca dāyabhāgaṃ nibodhata || [M 9.103]

ity upakramya yāvat saṃbandhidhanavibhāgam uktavān |

[[1.4]] dīyata iti vyutpattyā dayaśabdaḥ | dadātiprayogaś ca gauṇaḥ mṛtapravrajitādisvatvanivṛttipūrvakaparasvatvotpattiphalasāmyāt | na tu mṛtādīnāṃ tatra tyāgo 'sti | [[1.5]] tataś ca pūrvasvāmisaṃbandhādhīnaṃ tatsvāmyoparame yatra dravye tatra nirūḍho dāyaśabdaḥ |

[[1.6]] nanu kiṃ dāyasya vibhāgo vibhaktāvayavatvaṃ yad vā dāyena saha vibhāgo 'saṃyuktatvam | na tāvat pūrvo dāyavināśāpatteḥ | nāpi dvitīyaḥ saṃyukte 'pi na mamedaṃ vibhaktaṃ svaṃ bhrātur iti prayogāt | 

[[1.7]] na ca saṃbandhāviśeṣāt sarveṣāṃ sarvadhanotpannasya svatvasya dravyaviśeṣe vyavasthāpanaṃ vibhāga iti vācyam | saṃbandhyantarasadbhāvapratipakṣasya saṃbandhasyāvayaveṣv eva vibhāgavyaṅgyasvatvāpādakatvāt | kṛtsnapitṛdhanagatasvatvotpādavināśakalpanāgauravāt | yatheṣṭaviniyogaphalābhāvenānupayogāc ca | 

[[1.8]] ucyate — ekadeśagatasyaiva bhūhiraṇyādāv utpannasya svatvasya vinigamanāpramāṇābhāvena vaiśeṣikavyavahārānarhatayā avyavasthitasya guṭikāpātādinā vyañjanaṃ vibhāgaḥ | [[9]] viśeṣeṇa bhajanaṃ svatvajñāpanaṃ vā vibhāgaḥ |

[[1.10]] yatrāpi caikaṃ dāsīgavādikaṃ bahusādhāraṇaṃ tatrāpi tattatkālaviśeṣavahanadohanādiphalena svatvaṃ vyajyate | tad āha bṛhaspatiḥ —

	ekāṃ strīṃ kārayet karma yathāṃśena gṛhe gṛhe | [B 26.2ab]

	uddhṛtya kūpavāpyambhas tv anusāreṇa gṛhyate | [B 26.3ab]

	yuktyā vibhajanīyaṃ tad anyathānarthakṃ bhavet || [B 26.4]

idaṃ ślokārdhatrayaṃ nānāsthānasthaṃ na tu kramikam |

[[1.11]] nanu —

	pitary ūrdhvaṃ gate putrā vibhajeyur dhanaṃ pituḥ | [N 13.2ab]

iti nāradavacanāt pitur dhanaṃ vibhajeryur ity anvayād vibhāgāt pūrvaṃ na putrāṇāṃ tatra svatvam | na ca vibhāgasya svatvakāraṇatā asaṃbandhidhane 'py atiprasaṅgāt |

[[1.12]] ucyate — pitrādinidhanānantaram evāsmadīyam iti prayogāt ekaputre ca vibhāgaṃ vinaiva svatvasvīkārāt saṃbandhinidhanam eva svatvakāraṇam ato nātiprasaṅgaḥ |

[[1.13]] nanv arjayitṛvyāpāro 'rjanam | arjanādhīnasvāmibhāvaś cārjayitā | tena putravyāpāro janmaivārjanaṃ yuktam | ato jīvaty eva pitari putrāṇāṃ tatra svatvaṃ na tu tannidhanāt | ata evoktam — kvacij janmaiva yathā pitrye dhane |

[[1.14]] naitan manvādivirodhāt | tathā manuḥ —

	ūrdhvaṃ pituś ca mātuś ca sametya bhrātaraḥ samam |

	bhajeran paitṛkaṃ riktham anīśās te hi jīvatoḥ || [M 9.104]

[[1.15]] jīvator api putroḥ putrāṇāṃ kuto na vibhāga ity āśaṅkāyām idam uttaraṃ tadānīm asvāmitvād iti |

[[1.16]] na ca bhāryā putraś cetyādivad asvātantryābhiprāyam idam iti vācyaṃ tadānīṃ svatve pramāṇābhāvāt | bhāryādiṣu tu yat te samadhigacchanty arjayantīti svatve siddhe yuktam asvātantryavarṇanam |

[[1.17]] kiṃ ca svopātte 'pi teṣām asvāmitve svadhanasādhyavaidikakarmocchedāt śrutivirodhaḥ syāt |

[[1.18]] devalaś ca pitṛdhane 'svāmyam eva spaṣṭayati | yathā —

	pitary uparate putrā vibhajeyur dhanaṃ pituḥ |

	asvāmyaṃhi bhaved eṣāṃ nirdoṣe pitari sthite || [D 1563]

[[1.19]] kiṃ ca jīvaty api pitari pitṛdhane putrāṇāṃ svāmitve pitur anicchayāpi vibhāgaḥ syāt |

	janmanaiva svatvam iti pramāṇābhāvāc ca arjanarūpatayā janmanaḥ smṛtāv anadhigamāt | [[1.20]] kvacic janmaiveti ca janmanibandhanatvāt pitāputrasaṃbandhasya pitṛmaraṇasya ca svatvakāraṇatvāt paramparayā varṇanam |

[[1.21]] anyavyāpāreṇānyasya svatvam aviruddhaṃ śāstramūlatvād asya | dṛṣṭaṃ ca loke 'pi | dāne hi cetanoddeśaviśiṣṭatyāgād eva dātṛvyāpārāt saṃpradānasya dravye svāmitvam |

[[1.22]] na ca svīkaraṇāt svatvaṃ svīkartur eva dātṛtvāpatteḥ | parasvatvāpattiphalena hi dānarūpatā | tac ca phalaṃ saṃpradānādhīnam | yathā hi devatoddeśena dravyatyāgaṃ kurvann api yajamāno na hotā | kiṃ tu tasyaiva tyāgasya homābhidhānanimittaṃ prakṣepaṃ kurvann ṛtvig eva hotery ucyate | tadvad atrāpi syāt |

	kiṃ ca manasā pātram uddiśyetyādiśāstre svīkārāt prāg eva dānapadaṃ dṛṣṭam |

[[1.23]] nanu grahaṇaṃ svīkāraḥ | abhūtatadbhāve cviprayogāt | asvaṃ svaṃ kurvan vyāpāraḥ svīkāro bhavati | kathaṃ tataḥ prāg api svatvam |

[[1.24]] ucyate — utpannan api svatvaṃ saṃpradānavyāpāreṇa mamedam iti jñānena yatheṣṭavyavahārārhaṃ kriyata iti svīkāraśabdārthaḥ |

	yājanādhyāpanasāhacaryāc ca pratigrahasya svatvam ajanayato 'py arjanarūpatā na viruddhā yājanādau dakṣiṇādānād eva svatvāt |

[[1.25]] pitṛnidhanakālīnaṃ vā jīvanam eva putrasyārjanaṃ bhaviṣyati |

	kiṃ ca bhrātrādidhane tanmaraṇāt tanmaraṇakālīnajīvanād vā bhrātrantarādeḥ svatvam akāmenāpi vācyam |

[[1.26]] ata ūrdhvaṃ pituś cetyādi tatkālīnasvatvajñāpanārthaṃ tadānīm eva cecchāprāptaṃ vibhāgam anuvadati prāptatvād vidhānānupapatteḥ |

[[1.27]] na ca niyamaḥ saṃbhavati —

	evaṃ saha vaseyur vā pṛthag vā dharmakāmyayā | [M 9.111ab]

iti manuvirodhāt | dṛṣṭārthatvāc ca vibhāgasya na tanniyamaḥ kālaniyamo vā saṃbhavati | [[1.28]] kiṃ ca pitary uparata ity anantarakāla eva vibhāgaḥ syān na tu parastād api jāteṣṭivaj jātaprāṇaviyogāpattisamānasyātra virodhasyābhāvāt pittruparamānantarasya ca yāvajjīvaparyantasya svecchāta eva prāptatvāt |

[[1.29]] ato jīvati pitari saty api putrāṇāṃ svāmye vibhāganiṣedharthaṃ manuvacanam vācyam | tac cānyāyyam asvārthaparatvāpatteḥ |

[[31.0]] ato jīvatoḥ pitros taddhane svāmyaṃ nāsti kiṃ tūparatayor iti jñāpanārthaṃ manvādivacanam | ekaḥ śābdo 'paraś cārthaḥ |

[[1.31]] na coparamamātram eva vivakṣitaṃ kiṃ tu patitapravrajitatvādy upalakṣayati svatvavināśahetutāsāmyāt | [[1.32]] tad āha nāradaḥ —

	mātur nivṛtte rajasi dattāsu bhaginīṣu ca |

	vinaṣṭe vāpy aśaraṇe pitary uparataspṛhe || [N 13.3]

[[1.33]] vinaṣṭe patite | aśaraṇa iti gṛhasthāśramarahite | yadā nivṛtte vāpi maraṇād iti pāṭhas tadā maraṇān nivṛtte jīvati nispṛhe iti pāṭhāntaram anākaram |

[[1.34]] atrāpy uparataspṛhatvādinā putrāṇāṃ svatvaṃ pitṛdhane bhavatīti jñāpanās ayam ekaḥ kālo vibhāgasyecchāprāpto 'nūdyate prāptyanusāritvāc cānuvādasya svāmitvāc ca prāpteḥ |

[[1.35]] ekasyāpi svadhane svāmyād ekecchayāpi vibhāgaprāpteḥ sametyeti sahitatvaṃ pakṣaprāptam anūdyate | anyathā sāhityavad bahutvasyāpy avagater dvayor vibhāgo na syād eva dvayor vibhāgapratipādakaśāstrābhāvāt | 

[[1.36]] nanūparate pitari jyeṣṭha eva dhanādhikārī netaraḥ | yathā manuḥ —

	jyeṣṭha eva tu gṛhṇīyāt pitryaṃ dhanam aśeṣataḥ |

	śeṣās tam upajīveyur yathaiva pitaraṃ tathā || [M 9.105]

jyeṣṭho 'tra punnāmanarakavyāvartako 'bhipreto na tu jīvadapekṣaḥ | yathā manuḥ —

	jyeṣṭhena jātamātreṇa putrī bhavati mānavaḥ |

	pitṝṇām anṛṇaś caiva sa tasmāl labdhum arhati || [9.106]

	yasminn ṛṇaṃ saṃnayati yena cānantyam aśnute |

	sa eva dharmajaḥ putraḥ kāmajān itarān viduḥ || [M 9.107]

[[1.37]] naitat, sarvecchādhīnajyeṣṭhādhikāraśruteḥ | yathā nāradaḥ —

	bibhṛyād vecchataḥ sarvān jyeṣṭho bhrātā yathā pitā |

	bhrātā śaktaḥ kaniṣṭho vā śaktyapekṣā kule sthitiḥ || [N 13.5]

svecchayā kaniṣṭho 'pi śaktaḥ san bibhṛyād iti jyeṣṭhatā cātantram | yathā manuḥ —

	evaṃ saha vaseyur vā pṛthag vā dharmakāmyayā |

	pṛthag vivardhate dharmas tasmād dharmyā pṛthakkriyā || [M 9.111]

saha pṛthag veti padābhyāṃ kāmyayeti cecchāto vaikalpakatvaṃ darśayati |

[[1.38]] tad evaṃ pitṛsvatvāpagama ekaḥ kālo 'paraś cānapagata eva pitṛsvāmye pitur icchayeti kāladvayam |

[[1.39]] na punaḥ pitary uparata ity ekaḥ pitary uparataspṛhe mātuś ca nivṛtte rajasīty aparo 'nivṛtte 'pi mātṛrajasi pitari saspṛhe tadiccayeti kālatrayam ādaraṇīyam |

	mātṛrajonivṛtteḥ pitruparataspṛhatvaviśeṣaṇatve

	triṃśadvarṣo vahet kanyāṃ hṛdyāṃ dvādaśavārṣikīm |

	tryaṣṭavarṣo 'ṣṭavarṣāṃ vā dharme sīdati satvara || [M 9.94]

iti manunā vivāhakālavidhānāt | vanaṃ pañcāśato vrajed ity āśramāntaragamanakālavidhānāt | tadā ca rajonivṛtter mātur asaṃbhave pitari coparataspṛhe vānaprasthye tatputrāṇām icchatām apy avibhāgaprasaṅgāt |

[[1.40]] nirviśeṣaṇam uparataspṛhatvam eva pitṛdhanavibhāgakāla iti cen na, anuparataspṛhe pitari patite 'py avibhāgaprasaṅgāt | [[1.41]] ayam apy aparaḥ kāla ity abhidhāne kālacatuṣṭayāpattiḥ pitur uparamaḥ patitatvaṃ nispṛhatvam icchā ceti |

[[1.42]] yac ca kāryākṣame pitari putrāṇāṃ vibhāge svātantryam uktaṃ tadvacanānabhijñatvena | tathā ca hārītaḥ — "jīvati pitari putrāṇām arthādānavisargākṣepeṣu na svātantryam | kāmaṃ dīne proṣite ārtiṃ gate vā jyeṣṭho 'rthāṃś cintayet" [H 4.1, 3] | suvyaktam āhatuḥ śaṅkhalikhitau — "pitary aśakte kuṭumbavyavahārān jyeṣṭhaḥ pratikuryād anantaro vā kāryajñas tadanumato na tv akāme pitari rikthavibhāgaḥ | vṛddhe viparītacetasi dīrgharogiṇi vā jyeṣṭha eva pitṛvad arthān pālayed itareṣām | rikthamūlaṃ hi kuṭumbam asvatantrāḥ pitṛmanto mātur apy evam avasthitāyāḥ" [ŚL 270] | [[1.43]] etad vacanadvayaṃ kāryākṣame dīrgharogiṇi vā pitari vibhāgaṃ niṣidhya jyeṣṭha eva gṛhaṃ cintayet tadanujo vā kāryajña ity āha | ato na tv akāme pitarīty etad eva | kāryākṣame pitari rikthavibhāga iti bhrātilikhitam |

[[1.44]] tasmāt patitatvanispṛhatvoparamaiḥ svatvāpaga ekaḥ kālo 'paraś ca sati svatve tadicchāta iti kāladvayam eva yuktam | 

[[1.45]] mātur nivṛtte rajasīti tu pitāmahādidhanābhiprāyaṃ nivṛtte rajasi putrāntarasaṃbhāvābhāvāt | tadānīm api pitur icchayaiva putrāṇāṃ vibhāgaḥ anivṛtte rajasi kramāgatadhanavibhāge paścājjātānāṃ vṛttilopāpatteḥ | na cāsau yuktaḥ —

	ye jātā ye 'py ajātāś ca ye ca garbhe vyavasthitāḥ |

	vṛttiṃ te 'pi hi kāṅkṣanti vṛttilopo vigarhitaḥ || [Vy 253]

iti vacanāt |

[[1.46]] yata eva pitṛdhane kāladvayam ata eva manu-gautamādibhir mṛtapadaṃ parityajya ūrdhvam ity uktam ūrdhvaṃ pitur iti pitus tadā svatvāpagamāt | tadartham evordhvam ity uktam | ato 'yam eko vibhāgakālaḥ | ūrdhvaṃ vibhāgāj jātas tv ity anena ca saspṛhe pitari tadicchayā vibhāgakālo 'paro darśitaḥ |

[[1.47]] dattāsu bhaginīṣu ceti na kālārthaṃ kiṃ tu tāsām avaśyaṃdānārtham | tathā —

	yac chiṣṭaṃ pitṛdāyebhyo dattvarṇaṃ paitṛkaṃ tataḥ |

	bhrātṛbhis tad vibhaktavyam ṛṇī na syād yathā pitā || [N 13.32]

idaṃ nāradavacanaṃ pitrarṇaśodhanāvaśyaṃbhāvārthaṃ na vibhāgakālārtham |

[[1.48]] asmāc ca nāradavacanād ayam arthaḥ sidhyati yad vibhāgakartṛbhir uttamarṇānumatyaiva pitrādyṛṇaṃ vibhajanīyaṃ pariśodhyaṃ vā śodhanāvaśiṣṭadhanavibhāgapratipādanasyaiva tatprayojanatvāt |

	ata eva mātṛdhanasyāpy ṛṇāvaśiṣṭasyaiva vibhāgam āha yājñavalkyaḥ —

	mātur duhitaraḥ śeṣam ṛṇāt tābhya ṛte 'nvayaḥ | [Y 2.117cd]

etac ca vistareṇarṇādāne vakṣyate |

[[1.49]] yad vā dattāsu bhaginīṣu mātṛdhanaṃ putrair eva vibhajanīyam | adattāsu tābhiḥ saha sādhāraṇam | etac cāvasare vācyam |

[[1.50]] evaṃ tāvat pitṛdhanavibhāsya kāladvayam uktam |
