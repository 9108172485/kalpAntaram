+++
title = "11"

+++

## 01

[[11.1.1]] athāputrasya mṛtasya dhane parasparaviruddhavacanadarśanād vyākhyātāro vivadante | [[11.1.2]] tathā bṛhaspatiḥ|

	āmnāye smṛtitantre ca lokācāre ca sūribhiḥ |

	śarīrārdhaṃ smṛtā jāyā puṇyāpuṇyaphale samā || [B 26.92]

	yasya noparatā bhāryā dehārdhaṃ tasya jīvati |

	jīvaty ardhaśarīre 'rthaṃ katham anyaḥ samāpnuyat || [26.93]

	sakulyair vidyamānais tu pitṛmātṛsanābhibhiḥ |

	aputrasya pramītasya patnī tadbhāgahāriṇī || [B 26.94]

	pūrvapramītāgnihotraṃ mṛte bhartari taddhanam |

	vindet pativratā nārī dharma eṣa sanātanaḥ || [B 26.95]

	jaṅgamaṃ sthāvaraṃ hema kupyaṃ dhānyaṃ rasāmbaram |

	ādāya dāpayec chrāddhaṃ māsaṣānmāsikādikam || [B 26.96]

	pitṛvyagurudauhitrān bhatuḥ svasrīyamātulān |

	pūjayet kavyapūrtābhyāṃ vṛddhān athātithīn striyaḥ || [B 26.98]

	tatsapiṇḍā bāndhavā vā ye tasyāḥ paripanthinaḥ |

	hiṃsyur dhanāni tān rājā cauradaṇḍena śāsayet || [B 26.105]

[[11.1.3]] tad etaiḥ saptavacanair aputrasya mṛtasya yad yāvad dhanaṃ sthāvarajaṅgamahemādikaṃ bhartus tat sarvaṃ sodarabhrātṛpitṛvyadauhitrādiṣu satsv api patyā eveti | ye tu taddhanagrahaṇe pratipakṣāḥ svayam eva vā gṛhṇanti te cauravad daṇḍanīyā iti bruvāṇo bṛhaspatiḥ patnīsadbhāve pitṛbhrātṛprabhṛtīnāṃ dhanādhikāraṃ sudūraṃ nirasyati |

[[11.1.4]] tathā ca yājñavalkyaḥ |

	patnī duhitaraś caiva pitarau bhrātaras tathā |

	tatsuto gotrajo bandhuḥ śiṣyaḥ sabrahmacāriṇaḥ || [Y 2.135]

	eṣām abhāve pūrvasya dhanabhāg uttarottaraḥ |

	svaryātasya hy aputrasya sarvavarṇeṣv ayaṃ vidhiḥ || [Y 2.136]

anena pūrvapūrvasyābhāve paraparasyādhikāraṃ vadan sarvebhyaḥ pūrvaṃ patnyā eva dhanādhikāram abhidhatte |

[[11.1.5]] tathā viṣṇuḥ: "aputradhanaṃ patnyabhigāmi | tadabhāve duhitṛgāmi | tadabhāve pitṛgāmi | tadabhāve mātṛgāmi | tadabhāve bhrātṛgāmi | tadabhāve bhrātṛputragāmi | tadabhāve sakulyagāmi | tadabhāve bandhugāmi | tadabhāve śiṣyagāmi | tadabhāve sahādhyāyigāmi | tadabhāve brāhmaṇadhanavarjaṃ rājagāmi" [Vi 17.4–13] | anenāpi kramapareṇa prathamaṃ patnyā eva dhanādhikāro nirūpitaḥ |

	na ca vartanopayuktadhanamātrādhikārārthaṃ patnīvacanaṃ vācyam | sakṛcchrutadhanapadasya patnyapekṣam akṛtsnaparatvaṃ ca bhrātrādyapekṣam iti tātparyabhedasyānyāyyatvāt | ataḥ kṛtsnadhanagocara eva patnyadhikāro vācyaḥ | [[11.1.7]] tathā vṛddhamanuḥ |

	aputrā śayanaṃ bhartuḥ pālayantī vrate sthitā |

	patny eva dadyāt tatpiṇḍaṃ kṛtsnam aṃśaṃ labheta ca || [vM 92]

[[11.1.8]] tatpiṇḍam ity atas tad ity anuṣajyate | tacchabdena bhartuḥ parāmarśād bhartuḥ kṛtsnam aṃśaṃ patnī labheta na tu svāṃśaṃ kṛtsnam ity arthaḥ | kṛtsnasvāṃśoddeśena labheteti vidhānānupapatteḥ svāmibhāvajñāpanārthatvād asya | na ca svāṃśe svāmibhāvajñāpanam arhati svāṃśajñāpanenaiva jñātatvāt |

[[11.1.9]] na ca grahaṇavidhānārthaṃ tad iti vācyam | svadhanagrahaṇasya rāgād eva prāptatvāt |

[[11.1.10]] na ca niyamārthaṃ vacanam iti vācyam | adṛṣṭārthatvāpatteḥ | niyame ca niyojyādikalpanam api syāt |

[[11.1.11]] yac coktam — na hy anandhādiḥ putro 'ṃśaṃ kṛtsnaṃ labhetety ukte pitryaṃ kṛtsnam aṃśam iti kiṃ tarhi kṛtsnaṃ svāṃśam iti | tathātrāpi kṛtsnaṃ svāṃśāpekṣam iti |

	tan na | anandhādiḥ putro 'ṃśaṃ kṛtsnaṃ labheteti vacanābhāvād dṛṣṭāntānupapatteḥ | bhavatu vā | tathāpi pūrvoktahetunā svāṃśaṃ labheteti vidhyanupapatteḥ pitrāṃśāpekṣam eva varṇanaṃ yuktam | [[11.1.12]] ata eva sarvatrānyadhana evānyasaṃbandhajñāpanaṃ munayaḥ kurvanti | yathā pitṛdhane putrāṇām aputradhane patnyādīnām ityādi | na punaḥ svāṃśagrahaṇe prerayanti |

[[11.1.13]] yac ca saṃbandhiśabdhatvena svasaṃbandhyupasthāpakatvam | yathā māteti na paramātāvagamyata ity uktam |

	tad apy ayuktam | anupāttasaṃbandhiviṣayatvāt tasya | na hi ḍitthasya mātaram ānayety ukte prayojyasya mātāvagamyate prayojakasya vā | tadvad atrāpi tatpiṇḍam iti tatpadopāttatvāt saṃbandhinaḥ kathaṃ patnyapkṣitā | vidhānānupapattiś ca pūrvam uktaiva |

[[11.1.14]] tasmāt kṛtsnaṃ tadaṃśagrahaṇam eva patnyā vṛddhamanur bodhayati |

[[11.1.15]] tathā patnyadhikāraviparītāni vacanāni | yathā śaṅkhalikhita-paiṭhīnasi-yamāḥ: "aputrasya svaryātasya bhrātṛgāmi dravyam | tadabhāve pitarau labhetāṃ patnī vā jyeṣṭhā sagotraśiṣyasabrahmacāriṇaḥ" [ŚL 293 = Pai 119] | 

[[11.1.16]] atra bhrātur abhāve pitros tayor abhāve patnyadhikāra iti virodhaḥ | 

[[11.1.17]] tathā devalaḥ |

	tato dāyam aputrasya vibhajeran sahodarāḥ |

	tulyā duhitaro vāpi dhriyamāṇaḥ pitāpi vā || [D 1570]

	davarṇā bhrātato mātā bhāryā ceti yathākramam |

	teṣām abhāve gṛhṇīyuḥ kulyānāṃ sahavāsinaḥ || [D 1571]

[[11.1.18]] atra sarvādau bhrātur adhikāraḥ sarvaśeṣe ca bhāryāyā iti virodhaḥ |

[[11.1.19]] atra <u>kecid</u> avibhaktasaṃsṛṭagocaro bhrātradhikāraḥ prathamaṃ vibhaktāsaṃsṛṣṭagocaraś ca patnyadhikāra iti samādadhati |

[[11.1.20]] tad bṛhaspativiruddham | yad āha |

	vibhaktā bhrātaro ye ca saṃprītyaikatra saṃsthitāḥ |

	punar vibhāgakaraṇe teṣāṃ jyaiṣṭhyaṃ na vidyate || [B 26.106cdef]

	yadā kaścit pramīyeta pravrajed vā kathaṃcana |

	na lupyate tasya bhāgaḥ sodarasya vidhīyate || [B 26.107]

	yā tasya bhaginī sā tu tato 'ṃśaṃ labdhum arhati |

	anapatyasya dharmo 'yam abhāryāpitṛkasya ca || [B 26.108]

	saṃsṛṣṭānāṃ tu yaḥ kaścid vidyāśauryādinā dhanam |

	prāpnoti tasya dātavyo dvyaṃśaḥ śeṣāḥ samāṃśinaḥ || [B 26.112]

[[11.1.21]] atropakramopasaṃhārayoḥ saṃsṛṣṭatvakīrtanāt tatsaṃdaṃśapathitam,

		na lupyate tasya bhāgaḥ sodarasya vidhīyat | [B 26.107cd]

iti vacanaṃ saṃsṛṣṭaviṣayaṃ vācyam | tatra,

		anapatyasya dharmo 'yam abhāryāpitṛkasya ca | [B 26.108cd]

iti putraduhitṛpatnīpitṝṇām abhāve saṃsṛṣṭasya sodarabhrātur adhikāraṃ bodhayatīti kathaṃ tasya patnībādhakatvam |

[[11.1.22]] kiṃ ca na lupyata iti | avibhaktatve saṃsṛṣṭatve ca bhrātrantarīyadravyamiśrībhūtasya pṛthag apratītau lopāśaṅkāyāṃ na lupyata iti vacanam upapadyate | vibhaktasyāsaṃsṛṣṭasya tu dhane vibhaktatvaprītau kā lopāśaṅkā |

	tasmāt saṃsṛṣṭaviṣayatvam evāmīṣāṃ vacanānām |

[[11.1.23]] kiṃ c patnyādeḥ pūrvaṃ bhrātradhikārajñāpakaśaṅkhādivacanānāṃ saṃsṛṣṭabhrātṛviṣayatvaṃ vacanād vā nyāyād vā | tatra na tāvad vacanād viśeṣavacanābhāvāt | saṃsṛṣṭinas tu saṃsṛṣṭītyādivacanānāṃ tu bhrātradhikārāvasare viśeṣajñāpanaparatvena bhrātradhikāramātraparatvānupapatteḥ | [[11.1.24]] anantaropanyastabṛhaspativacanānāṃ ca saṃsṛṣṭaviṣayatve putraduhitṛpatnīpitṛparyantābhāve (-paryantarābhāve ?) sodarabhrātradhikārajñāpakatvāt tadviruddhatvād asaṃsṛṣṭaviṣayatvam eva tāvad yuktaṃ na tu saṃsṛṣṭaviṣayatvam | 

[[11.1.25]] atha nyāyād idam abhidhīyate | tathā hi saṃsṛṣṭatve yad ekasya bhrātur dhanaṃ tad aparasyāpi | tatraikasya maraṇena svatvanāśe 'pi jīvatas tatra svāmitvānapāyāt tasyaiva tad bhavati na tu patnyā bhartṛmaraṇena patnīsvatvasyāpi nāśāt | yathā satsu putrādiṣu na taddhanaṃ patnyā iti |

[[11.1.26]] tan mandam | na hi saṃsṛṣṭatve 'pi yad evaikasya tad aparasyāpi | kiṃ tv avijñātaikadeśaviṣayam | tad dvayor na tu samagram eva | samagrasvatvakalpanāpramāṇābhāvād ity uktam ādāv eva | pariṇayanotpannaṃ bhartṛdhane patnyāḥ svāmitvam | bhartṛmanarān naśyatīty atra ca pramāṇābhāvāt | sati tu putre tadadhikāraśāstrād eva patnīsvatvanāśo 'vagamyate |

[[11.1.27]] atrāpi saṃsṛṣṭabhrātradhikāraśāstrāt tadvināśo 'vagamyata iti cen na saṃsṛṣṭabhrātṛgocaratvasyādyāpy asiddheḥ | siddhe hi bhrātṛsaṃsṛṣṭabhartṛmaraṇena patnīsvāmitvanāśe bhrātradhikāraśāstrasya saṃsṛṣṭaviṣayatvam | sati ca tadviṣayatve śāstrasya patnīsvāmitvanāśa itītaretarāśrayatvam |

[[11.1.28]] kiṃ ca śaṅkhalikhitādivacanānām avibhaktasaṃsṛṣṭagocaratve 'vibhaktasya saṃsṛṣṭasya ca dhanaṃ tadvidhabhrātṛgāmi | tasya tu tathāvidhasyābhāve pitarau haretām ity anvayo vācyaḥ |

	tathā ca vikalpanīyam | kiṃ vibhaktāsaṃsṛṣṭau pitarau gṛhṇīyātām | utāvibhaktasaṃsṛṣṭau |

	na tatra prathamaḥ kalpaḥ | patnī duhitaraś cetyādinā vibhaktāsaṃsṛṣṭayoḥ pitroḥ patnībādhyatvā kathaṃ patnītaḥ pūrvaṃ tayor adhikāraḥ |

	nāpi dvitīyaḥ | avibhaktasaṃsṛṣṭabhrātṛsadbhāve 'py avibhaktasaṃsṛṣṭapitṛgrāhyatvasya sarveṣām avivādāt |

[[11.1.29]] kiṃ ca yathā pitrā bhrātrā ca vibhaktāsaṃsṛṣṭadhane śarīradātṛtayā ātmā vai jāyate putra ity ekatvaśruter dhanaśarīrayoś ca prabhutvāt tatpitṛdeyapitāmahaprapitāmahapiṇḍadvaye ca sapiṇḍanena mṛtasya bhoktṛtvāj jīvati ca pitari putrāṇāṃ pārvaṇapiṇḍadānābhāvāt bhrātṛbhyaḥ pūrvaṃ pitur adhikāraḥ tathetaratrāpi yuktaḥ |

	avibhāgasaṃsargayor vāviśeṣāt pitṛbhrārtos tulayavad adhikāro yuktaḥ | na tu bhrātur abhāve pitur iti yuktam |

[[11.1.30]] kiṃ cāvibhaktasaṃsṛṣṭau pitarau gṛhṇīyātām iti dvivacanam anupapannam | mātrā saha vibhāgāvibhāgayor abhāvāt | ata eva saṃsargābhāvo 'pi | yad āha bṛhaspatiḥ |

		vibhakto yaḥ punaḥ pitrā bhrātrā vaikatra saṃsthitaḥ |

		pitṛveṇātha vā prītyā sa tu saṃsṛṣṭa ucyate || [B 26.113]

anenaitad darśayati — yeṣām eva hi pitṛbhrātṛpitṛvyādīnāṃ pitṛpitāmahārjitadravyeṇāvibhaktatvam utpattitaḥ saṃbhavati ta eva vibhaktāḥ santaḥ parasparaprītyā yadi pūrvakṛtavibhāgadhvaṃsena yat tava dhanaṃ tan mama yan mama dhanaṃ tat taveti ekagṛha ekagṛhirūpatayā saṃsthitāḥ sasṛjyante |

	na punar anevaṃrūpāṇāṃ dravyasaṃsargamātreṇa saṃbhūya vaṇijām api saṃsargatvam | nāpi vibhaktānāṃ dravyasaṃsargamātreṇa pūrvoktaprītipūrvakābhisaṃdhānaṃ vinā | ataḥ saṃsargitvāvibhaktatvayor mātrā sahāsaṃbhavāt kathaṃ mātṛgato bhrātṛsadbhāvādhikāravirodhaḥ samādheyaḥ |

[[11.1.31]] saṃprati dhīmadbhiḥ samādhīyate | tatra viṣṇvādivacanebhyaḥ putrādhyabhāvamātreṇa patnyadhikāraḥ spaṣṭam avagamyate | yuktaṃ caitad yan mṛtadhanaṃ putrapautraprapautrāṇām eva prathamaṃ bhavati |

	tathā hi manu-viṣṇū |

		punnāmno narakād yasmāt pitaraṃ trāyate sutaḥ |

		tasmāt putra iti proktaḥ svayam eva svayaṃbhuvā || [M 9.138 = Vi 15.44]

tathā hārītaḥ |

		punnāmā nirayaḥ proktaś cinnatantuś ca nairayaḥ |

		tatra vai trāyate yasmāt tasmāt putra iti smṛtaḥ || [H 4.10]

tathā śaṅkhalikhitau |

	pitṝṇām anṛno jīvan dṛṣṭvā putramukhaṃ pitā |

	svargīṃ sa tena jātena tasmin saṃnyasya tad ṛṇam || [ŚL 285]

	agnihotraṃ trayo vedā yajñāś ca śatadakṣiṇāḥ |

	jyeṣṭhaputraprasūtasya kalāṃ nārhanti ṣoḍaśīm || [ŚL 284]

atra manu-śaṅkha-viṣṇu-vasiṣṭha-hārītāḥ |

	putreṇa lokān jayati pautreṇānantyam aśnute |

	atha putrasya pautreṇa bradhnasyāpnoti viṣṭapam ||

		[M 9.137 = ŚL 283 = Vi 15.46 = H 4.14]

tathā yājñavalkyaḥ |

	lokānantyaṃ divaḥ prāptiḥ putrapautraprapautrakaiḥ | [Y 1.78ab]

	&lt;11.1.32] tad evaṃ putrādibhir janmataḥ prabhṛti pituḥ paralokocitamahopakāraniṣpādanāt mṛtasya tasya pārvaṇavidhinā piṇḍadānāt putrādyarthaṃ taddhanaṃ mṛtam evopakarotīti nyāyaprāptaṃ putrādīnāṃ svāmitvaṃ śrutam | 

	tathopakārakatvenaiva dhanasaṃbandhaṃ manur apy āha |

		jyeṣṭhena jātamātreṇa putrī bhavati mānavaḥ |

		pitṝṇām anṛṇaś caiva sa tasmāl labdhum arhati || [M 9.106]

[[11.1.33]] tasmād iti hetūpanyāsād dāyabhāgaprakaraṇe ca putrādīnāṃ nānāvidhapitrādyupakārakatvakīrtanasyānanyaprayojakatvād upakārakatvād eva dhanasaṃbandho manor anumat iti gamyate | [[11.1.34]] ata eva putrapadaṃ prapautraparyantaparaṃ tatparyantānām eva pārvaṇavidhinā piṇḍadānopakārakatvasyāviśeṣāt | [[11.1.35]] anyathā putrapadasya svārthatyāgānupapatteḥ pautrādhikārajñāpakaṃ vacanaṃ kathaṃcid yadi labhyetāpi prapaurasya na tu pṛthagvacanam asti | [[11.1.36]] tasmād upakārakatvād eva prapautrasyāpy adhikāra iti putrapadam upalakṣaṇam |

[[11.1.37]] ata eva baudhāyanaḥ: "prapitāmahaḥ pitāmahaḥ pitā svayaṃ sodaryā bhrātaraḥ savarṇāyāṃ putraḥ pautraḥ prapautraḥ etān avibhaktadāyādān sapiṇḍān ācakṣate | vibhaktadāyādān sakulyān ācakṣate | satsv aṅgajeṣu tadgāmī hy artho bhavati | sapiṇḍābhāve sakulyaḥ | tadabhāve cācāryo 'ntevāsy ṛtvig vā haret | tadabhāve rājā" [Bau 1.5.11.9–14] | 

[[11.1.38]] asyāyam arthaḥ — pitrāditrayapiṇḍeṣu sapiṇḍanena bhoktṛtvāt putrādibhis tribhis tatpiṇḍasyaiva dānāt yaś ca jīvan yatpiṇḍadātā sa mṛtaḥ san sapiṇḍanāt tatpiṇḍabhoktā | 

	evaṃ ca sati madhyasthitaḥ puruṣaḥ pūrveṣāṃ jīvan piṇḍadātā mṛtas tatpiṇḍabhoktā ca pareṣāṃ jīvatāṃ piṇḍasaṃpradānabhūta āsīt | mṛtaiś ca taiḥ saha dauhitrādideyapiṇḍabhoktā |

	ato yeṣām ayaṃ piṇḍādātā ye vā tatpiṇḍadātāras te 'vibhaktaṃ piṇḍarūpaṃ dāyam aśnantīty avibhaktadāyādāḥ sapiṇḍāḥ |\

	pañcamasya tu pūrvasya madhyamaḥ pañcamo na piṇḍadātā | na ca tatpiṇḍabhoktā | evam adhastano 'pi pañcamo na madhyamasya piṇḍadātā nāpi tatpiṇḍabhoktā | tena vṛddhaprapitāmahāt prabhṛti trayaḥ pūrvapuruṣāḥ pratipraṇaptuś ca prabhṛty adhastanās trayaḥ puruṣā ekapiṇḍabhoktṛtvābhāvād vibhaktadāyādāḥ sakulyā ity ācakṣate |

[[11.1.39]] idaṃ ca sapiṇḍatvaṃ sakulyatvaṃ ca dāyagrahaṇārthm uktam | [[11.1.40]] ata eva manunāpi,

		na bhrātaro na pitaraḥ putrā rikthaharāḥ pituḥ | [M 9.185ab]

ity abhidhāya kuta ity apekṣāyām,

		trayāṇām udakaṃ kāryaṃ triṣu piṇḍaḥ pravartate |

		caturthaḥ saṃpradātaiṣāṃ pañcamo nopapadyate || [M 9.186]

ity uktam |

[[11.1.41]] aśaucādyarthaṃ tu piṇḍalopabhujām api taddattapiṇḍalepabhoktṛtvena sapiṇḍatvaṃ mārkaṇḍeyapurāṇe nirdiṣṭam | yathā –

	piṇḍalepabhujaś cānye pitāmahapitāmahāt |

	prabhṛty uktās trayas teṣāṃ yajamānaś ca saptamaḥ |

	ityevaṃ munibhiḥ proktaḥ saṃbandhaḥ sāptapauruṣaḥ || [Mpu 31.4–5ab]

aśaucakara ity arthaḥ | [[11.1.42]] ata eva manunāpy uktam aśaucaprakaraṇe –

	sapiṇḍatā tu puruṣe saptame vinivartate |

	samānodakabhāvas tu janmanāmnor avedane || [M 5.60]

anyathā trayāṇām ity anena virodhaḥ syāt |

[[11.1.43]] prapautraparyantābhāve tu vaidhavyāt prabhṛti vratādinā bhartuḥ paralokahitācareṇena putrādibhyo jaghanyeti teṣām abhāve dhanādhikāriṇī patnī | tad āha vyāsaḥ |

	mṛte bhartari sādhvī strī brahmaryavrate sthitā |

	snātā pratidinaṃ dadyāt svabhartre salilāñjalīn || [Vy 241]

	kuryāc cānuditaṃ bhaktyā devatānāṃ ca pūjanam |

	viṣṇor ārādhanaṃ caiva kuryān nityam upoṣitā || [Vy 242]

	dānāni vipramukhyebhyo dadyāt puṇyavivṛddhaye |

	upavāsāṃś ca vividhān kuryāc chāstroditān śubhe || [Vy 243]

	lokāntarasthaṃ bhartāram ātmānaṃ ca varānane |

	tārayaty ubhayaṃ nārī nityaṃ dharmaparāyaṇā || [Vy 244]

[[11.1.44]] tad evamādibhir vacanaiḥ patnyā api narakanistārakatvaśruteḥ dhanahīnatayā vākāryaṃ kurvatī puṇyāpuṇyaphalasamatvena bhartāram api pātayatīti tadarthaṃ taddhanaṃ pūrvasvāmyartham eva bhavatīti yuktaṃ patnyāḥ svāmyam |

[[11.1.45]] ataḥ śaṅkhādivacaneṣu vyavahitayojanā kāryā | aputrasya svaryātasya dhanaṃ jyeṣṭhā patnī haret | tadabhāve pitarau haretām | tadabhāve bhrātṛgāmīti | tadabhāva iti madhapaṭhitaṃ pūrveṇa bhrātṛgāmīty anena pareṇa ca pitarau haretām ity anena saṃbadhyate avirodhān nyāyasya coktatvāt |

[[11.1.46]] na tv aśrutāvibhaktasaṃsṛṣṭagocaratvakalpanā | ato 'viśeṣeṇaiva vibhaktatvādyanapekṣayaivāputrasya bhartuḥ kṛtsnadhane patnyadhikāro jitendriyanigadita ādaraṇīyaḥ |

[[11.1.47]] patnītvaṃ ca prathamam uttaravarṇāyāḥ | jyeṣṭhā patnītyabhidhānād varṇakrameṇa jyeṣṭhatvāt | tad āha manuḥ |

		yadi svāś ca parāś caiva vinderan yoṣito dvijāḥ |

		tāsāṃ varṇakrameṇaiva jyaiṣṭhyaṃ pūjā ca veśva ca || [M 9.85]

ataḥ pariṇayanakaniṣṭhāpi savarṇā jyeṣṭhaiva | tasyā eva yajñādiṣu vyāpārādhikārāt patnītvam | tathā ca manuḥ |

	bhartuḥ śarīraśuśrūṣāṃ dharmakāryaṃ ca naityakam |

	svā caiva kuryāt sarveṣāṃ nānyajātiḥ kathaṃcana || [M 9.86]

	yas tu tat kāreyen mohāt svajātyā sthitayānyayā |

	yathā brāhmaṇacāṇḍālaḥ pūrvadṛṣṭas tathaiva saḥ || [M 9.87]

savarṇāyāḥ punar abhāve 'nantaravarṇā patnī | tathā viṣṇuḥ: "savarṇāyā abhāve tv anantarayaivāpadi | na tv eva dvijaḥ śūdrayā [Vi 26.3–4] | dharmakāryaṃ kuryād ity anuvartate |

	tena brāhmaṇasya brāhmaṇī patnī tadabhāve kṣatriyāpy āpadi na tu pariṇīte 'pi vaiśyāśūdre | kṣatriyasya kṣatriyā patnī tadabhāve vāśyāpy anantaravarṇatvān na tu śūdrā | vaiśyasya vaiśyaivaikā na tv eva dvijaḥ śūdrayeti dvijamātrasya śūdrāniṣedhāt | 

[[11.1.48]] anenaiva patnībhāvakrameṇaiva dhanādhikāritā boddhavyā | ataḥ pariṇītastrīṇām apy apatnītvāt tadabhiprāyeṇa nāradavacanam |

		bhrātṝṇām aprajaḥ preyāt kaścic cet pravarjed yadi |

		vibhajeran dhanaṃ tasya śeṣās te strīdhanaṃ vinā || [N 13.25/24]

		bharaṇaṃ cāsya kurvīran strīṇām ā jīvitakṣayāt |

		rakṣanti śayyāṃ bhartuś ced ācchindyur itarāsu ca || [N 13.26/25]

tathā tasyaiva |

		anyatra brāhmaṇāt kiṃ tu rājā dharmaparāyaṇaḥ |

		tatstrīṇāṃ jīvanaṃ dadyād eṣa dāyavidhiḥ smṛtaḥ || [N 13.52/49]

tadīyastrīṇām apatnīnāṃ vartanadhanadāna patnīnāṃ punaḥ kṛtsnadhanādhikāritety avirodhaḥ | [[11.1.49]] ata eva bṛhaspatiḥ |

		ye 'putrāḥ kṣatraviṭśūdrāḥ patnībhrātṛvivarjitāḥ |

		teṣāṃ dhanaṃ hared rājā sarvasyādhipatir hi saḥ || [B 26.119]

patnyabhāve rājño dhanasaṃbandhaṃ darśayati | nāradas tu tatstrīṇāṃ jīvanaṃ dadyād iti vartanadhanaṃ datvā rājñā sarvadhanaṃ grahītavyam iti yo virodhaḥ sa patnīstriyor bhedena samādheyaḥ |

	ata eva patnyadhikāravacaneṣu patnīpadānusmṛtiḥ | vartanavacaneṣu ca strīnārībhāryādiśabdaprayogaḥ | 

[[11.1.50]] yad api devalavacanam:

		tato dāyam aputrasya vibhajeran sahodarāḥ |

		tulyā duhitaro vāpi dhriyamānaḥ pitāpi vā || [D 1570]

		savarṇā bhrātaro mātā bhāryā ceti yathākramam |

		teṣām abhāve gṛhṇīyuḥ kulyānāṃ sahavāsinaḥ || [D 1571]

tulyāḥ savarṇā duhitaraḥ | savarṇā bhrātaraḥ sāpatnyā abhimatāḥ | sahodarāṇāṃ svapadopāttatvād viśeṣaṇānupapatteḥ |

	tatrāpi sahodarādibhāryāntasya likhanakramo nādhikārakramārthaḥ viṣṇvādivirodhāt | kiṃ tu viṣṇvādyuktakrameṇa gṛhṇīyur ity etadarthaḥ | likhanakrame 'nāsthāvyañjanārtham eva duhitaro vāpi pitāpi vety api vāśabdam ubhayatra prayuktatvāt | tac cānyatrāpy anuṣajyate | tena sahodarā vā duhitaro vā pitā vety anāsthā kīrtanakramasya devalena darśitā | 

[[11.1.51]] yac ca bālokenoktam — asavarṇāviṣayaṃ vā yuvatyabhiprāyaṃ vāvibhaktasaṃsṛṣṭaviṣayaṃ vā śaṅkhāgivacanam iti tenāvyavasthitaśāstrārthakathanenātmano bālarūpatvam eva prakaṭīkṛtam | saṃdehād ekatarānuṣṭhānānupapatteḥ | 

[[11.1.52]] yad apy anūḍhāvaruddhābhiprāyaṃ vartanavacanaṃ varṇitaṃ tad api dharmapatnīnām anugrahārtham iti heyam eva | vartanavidhānaviṣayasya strīṇāṃ pūrvam eva darśitatvāt |

[[11.1.53]] kiṃ ca svarṇatvāsavarṇatvābhyāṃ patnīgataviśeṣe 'pi pitror bhrātṝṇāṃ cādhikāre virodhaḥ kathaṃ samādheyaḥ | saṃsargāsaṃsargābhyāṃ cet sa eva viśeṣaḥ sarvavyāpī bhavatu | kiṃ patnīgocarasavarṇādiviśeṣaparikalpanenāyam api viśeṣo dūṣito 'smābhiḥ pūrvaprapañcena |

[[11.1.54]] sodarāsodarakṛtaś ca viśeṣo bṛhaspatinā parāhataḥ | tad āha:

		sakulyair vidyamānais tu pitṛmātṛsanābhibhiḥ |

		aputrasya pramītasya patnī tadbhāgahāriṇī || [B 26.94]

sanābhayaḥ sodarāḥ | teṣu satsv api patnyā dhanasaṃbandhaṃ bodhayati | tadbhāgaśabdāc ca kṛtsna eva bhartṛbhāgo 'vagamyate na punas tadekadeśaḥ |

[[11.1.55]] tasmād asmaddarśitaiva vyavasthā śāstrārthaḥ |

[[11.1.56]] patnī ca bhartṛdhanaṃ bhuñjītaiva paraṃ na tu tasya dānādhānvikryān kartum arhati | tad āha kātyāyanaḥ |

		aputrā śayanaṃ bhartuḥ pālayantī gurau sthitā |

		bhuñjītā maraṇāt kṣāntā dāyādā ūrdhvam āpnuyuḥ || [K 921]

[[11.1.57]] gurau śvaśurādau bhartṛkule sthitā yāvajjīvaṃ bhartṛdhanaṃ bhuñjīta | na tu strīdhanavat svacchandaṃ dānādhānavikryān api kurvīta |

	tasyāṃ tu mṛtāyāṃ patnyabhāve ye duhitrādayo dāyādhikāriṇas te gṛhṇīyuḥ |

	na punar jñātayaḥ | teṣāṃ duhitrādibhyo jaghanyatvāt tadbādhakatvānupapatteḥ | patnī hi teṣāṃ bādhikā | tadadhikārasya prāgabhāve pradhvaṃse ca bādhakābhāvasyāviśeṣād bādhānupapatteḥ |

[[11.1.58]] nāpi strīdhanādhikāriṇo grḥṇīyuḥ | teṣāṃ strīdhanaviṣayatvāt | kātyāyanenaiva ca strīdhanādhikāriṇāṃ vacanāntarair uktatvāt punaruktatvāpatteḥ |

[[11.1.59]] ataḥ patnī duhitaraś cetyādinā ye pūrvapūrvasyābhāve parabhūtādhikāriṇo nirdiṣṭās te yathā patnyadhikāraprāgabhāve gṛhṇīyus tathā jātādhikārāyāḥ patnyā adhikārapradhvaṃse 'pi bhogāvaśiṣṭaṃ gṛhṇīyuḥ |

	tadānīṃ duhitrādīnām evānyāpekṣayā mṛtopakārakatvād yukto dhanādhikāraḥ |

[[11.1.60]] tathā dānadharme |

	strīnāṃ svapatidāyas tu upabhogaphalaḥ smṛtaḥ |

	nāpahāraṃ striyaḥ kuryuḥ patidāyāt kathaṃcana || [Mbh 13.47.24]

[[11.161]] upabhoge 'pi na sūkṣmavastraparidhānādinā kiṃ tu svaśarīradhāraṇena patyur upakārakatvād dehadhāraṇocitopabhogānujñānam | evaṃ ca patyur aurdhvadehikakriyādyarthaṃ dānādikam apy anumatam | ata eva nāpahāraṃ striyaḥ kuryur ity āha | apahāraś ca dhanasvāmyupayoge bhavati | [[11.1.62]] ata eva vartanāśaktāv ādhānam apy anumatam | tatrāpy aśaktau vikrayaṇam api nyāyasyāviśeṣāt |

[[11.1.63]] bhartur aurdhvadehikakriyārtham arthānurūpaṃ bhartṛpitṛvyādibhyo dadyāt | tad āha bṛhaspatiḥ |

		pitṛvyagurudauhitrān bhartuḥ svasrīyamātulān |

		pūjayet kavyapūrtābhyāṃ vṛddhān athātithīn striyaḥ || [B 26.98]

pitṛvyapadaṃ bhartṛsapiṇḍaparam | dauhitrapadaṃ bhartṛduhitṛsaṃtānaparam | svasrīyapadaṃ bhartuḥ svasrīyasaṃtānaparam | mātulapadaṃ ca bhartṛmātṛkulaparam | tad evamādibhyo dadyāt | na punar eteṣu satsv eva svapitṛkulebhyo dadyāt pitṛvyādivacanānarthakyāt | [[11.1.64]] tadanumatyā tu savpitṛmātṛkulebhyo 'pi dadyāt | tad āha nāradaḥ |

	mṛte bhartary aputrāyāḥ patipakṣaḥ prabhuḥ striyāḥ |

	viniyogārtharakṣāsu bharaṇe ca sa īśvaraḥ || [N 13.28/27]

	parikṣīṇe patikule narmanuṣye nirāśraye |

	tatsapiṇḍeṣu cāsatsu pitṛpakṣaḥ prabhuḥ striyāḥ || [N 13.29/28]

viniyoge dānādau | patiputrābhāve bhartṛkulaparatantratā tasyāḥ |

[[11.1.65]] evaṃ ca duhitur apy adhikāre jāte tasyāṃ mṛtāyāṃ tadabhāvokāḥ pitṛdhanādhikāriṇo gṛhṇīyuḥ | na tu duhitṛdhanādhikāriṇaḥ |

[[11.1.66]] patnyā ca bhartṛdhanāt kanyāyai vivāhārthaṃ turīyāṃśo deyaḥ | putrāṇām eva taddānapratipādanād daṇḍāpūpāyitaṃ patnyādīnāṃ dānam |

[[11.1.67]] iti patnyadhikāraḥ |

## 02

[[11.2.1]] patnyabhāve duhitur adhikāraḥ | tatra manu-nāradau |

		yathaivātmā tathā putraḥ putreṇa duhitā samā |

		tasyām ātmani jīvantyāṃ katham anyo hared dhanam || [M 9.130 = N?]

duhitaraṃ viśinaṣṭi nāradaḥ |

		putrābhāve tu duhitā tulyasaṃtānadarśanāt |

		putraś ca dhitā cobhe pituḥ saṃtānakārike || [N 13.50/47]

duhitur adhikāre saṃtānadarśanaṃ hetutayā nigaditam | saṃtānaś ca piṇḍado 'bhimataḥ | apiṇḍadasyānupakārakatvenānyasaṃtānād asaṃtānāc cāviśeṣāt |

[[11.2.2]] dauhitraś ca tatpiṇḍadātā na ca tatputro nāpi dauhitrī | tatparyantena piṇḍavicchedāt | [[11.2.3]] ataḥ putravatī saṃbhāvitaputrā cādhikāriṇī | vidhavātvavandhyātvaduhitṛprasūtvādinā viparyastaputrā punar anadhikāriṇy eveti dīkṣitamatam ādaraṇīyam |

[[11.2.4]] tatra prathamaṃ kanyaivaikā pitṛdhanahāriṇī | yathā parāśaraḥ: "aputrasya mṛtasya kumārī rikthaṃ gṛhṇīyāt tadabhāve coḍhā" | ūḍhāpadaṃ pūrvoktaviśeṣaparam |

[[11.2.5]] tathā devalaḥ |

		kanyābhyaś ca pitṛdravyād deyaṃ vaivāhikaṃ vasu |

		aputrikasya kanyā svā dharmajā putravad dharet || [D 1598]

putrikāpadaṃ putropalakṣaṇam | svā savarṇā | dharmajā aurasī |

[[11.2.6]] yuktaṃ caitat | dhanam antareṇāpariṇītāyāḥ kanyāyā ṛtudarśane pitrādīnāṃ narakapātaśruteḥ | tad āha vasiṣṭhaḥ |

		yāvat tu kanyām ṛtavaḥ spṛśanti tulyaiḥ sakāmām api yācyamānām |

		tāvanti bhūtāni hatāni tābhyāṃ mātāpitṛbhyām iti darmavādaḥ || [Va 17.71]

tathā paiṭhīnasiḥ: "yāvan nodbhidyete stanau tāvad eva deyā | athartumatī bhavati tadā dātā pratigrahītā ca narakam āpnoti | pitṛpitāmahaprapitāmahāś ca viṣṭhāyāṃ jāyante | tasmān nagnikā dātavyā" [Pai 11] |

[[11.2.7]] tasmād vivāhopayuktatvena pitrādīnāṃ narakanistārāt pariṇītāyāś ca putradvāreṇāpy upakārakatvāt tadarthaṃ dhanaṃ svāmyartham eva bhavatīti patnyabhāve nyāyyaṃ kanyāsvatvam |

[[11.2.8]] kanyāyās svabāve saṃbhāvitaputrāyāḥ putravatyāś cādhikāraḥ | tad āha bṛhaspatiḥ |

		sadṛśī sadṛśenoḍhā sādhvī śuśrūṣaṇe ratā |

		kṛtākṛtā vāputrasya pitur dhanaharī tu sā || [B 26.132]

[[11.2.9]] sadṛśī pitṛsavarṇā | sadṛśenoḍhety uttamādhamavarṇapariṇayanavirāsārtham | uttamādhamaparṇītaduhitṛjātasyādhamottamavarṇamātāmahādiśrāddaniṣedāt | savarṇenoḍhāyās tu putradvāreṇa pitrupakārakatvā |

[[11.2.10]] putrikāputrasya tu putravad evopakārakatvātiśayāt taddvāreṇa putrikāyāḥ putratulyatvāt putrikaurasayoḥ samo dhanādhikāraḥ | aputrikāyās tūḍhāyāḥ putrādinyūnopakārakasvaputradvāreṇopakārakatvam iti kanyāparyantānām abhāva eva dhanādhikāritā yuktā |

[[11.2.11]] na ca vācyam — evaṃ tarhi putravatyā eva prathamādhikāro 'stu | tadabhāve tu saṃbhāvitaputrāyā iti | 

	yatas tasyāḥ paścād utpannasya dauhitrasyānadhikārāpatteḥ | na ca tad yuktaṃ dauhitratayā dvayor apy upakārāviśeṣāt | [[11.2.12]] bhartṛśuśrūṣāparatvenāvaidhavyaṃ pradarśayan saṃbhāvitaputatāṃ darśayati |

[[11.2.13]] seti ca pūrvavacanopāttā duhitā parāmṛśyate | tad evaṃ sadṛśī sadṛśenoḍhā ityādiviśeṣaṇān na duhitṛmātratayā pitṛdhanādhikāriteti darśayati | [[11.2.14]] anyathā –

		aṅgād aṅgāt saṃbhavati putravad duhitā nṛṇām |

		tasyāḥ pitṛdhanaṃ tv anyaḥ kathaṃ gṛhṇīta mānavaḥ || [B 26.127]

ityanena duhitradhikāre kathite sadṛśī sadṛśenoḍhetyādina tasyaivābhidhānaṃ punaruktaṃ syāt | sāmānyaprāptes tu viśeṣakathanam apunaruktam eva |

[[11.2.15]] yata eva svaputradvāreṇa piṇḍadātṛtayā duhituḥ pitṛdhanādhikāro 'ta eva putrikāyā api pitruparamajātadhanasaṃbandhāyāḥ paścād vandhyātvena tadbhartur vā prasavāsāmarthyena viparyastaputrāyā maraṇe tad dhanaṃ na bhartuḥ | yathā śaṅkhalikhitau | "pretāyāḥ putrikāyās tu na bhartā dravyam arhaty aputrāyāḥ" [ŚL 295] | tathā paiṭhīnasiḥ |

		pretāyāṃ putrikāyāṃ tu na bhartā dravyam arhati |

		aputrāyāṃ kumāryā vā svasrā grāhyaṃ tadanyayā || [Pai 120]

tataḥ kumāryā svasrānyā vā putravatyā saṃbhāvitaputrayā svasrā taddhanaṃ grāhyam | ataḥ stryadhikāre vyāvṛttir anyādhikārasya |

[[11.2.16]] yat tu manuvacanam –

		aputrāyāṃ mṛtāyāṃ tu putrikāyāṃ kathaṃcana |

		dhanaṃ tatputrikābhartā haretaivāvicārayan || [M 9.135]

tad aviparyastaputrāyā utapannamṛtaputrāyāḥ putrikāyā maraṇe veditavyam |

[[11.2.17]] piṇḍadānam eva ca dvayor ekaṃ nimittam anuvadati bṛhaspatiḥ |

		yathā pitṛdhane svāmyaṃ tasyāḥ satsv api bandhuṣu |

		tathaiva tatsuto 'pīṣṭe mātṛmātāmahe dhane || [B 26.133]

yathā yena dauhitradayapiṇḍena duhitā pitṛdhanādhikāriṇī tathaiva tenaiva piṇḍadānena duhitṛsuto 'pi mātāmahadhane svāmī satsv api pitrādiṣu |

[[11.2.18]] na a putikāputrābhiprāyeṇedaṃ vacanam |

		kṛtākṛtā vāputrasya pitur dhanaharī tu sā | [B 26.132cd]

etadvacanopāttakṛtākṛtaduhitror eva tasyā iti tatsuta iti ca tatpadena parāmarśāt | pratyāsattyatirekād vā akētāparāmarśa eva yukto na tu tatparityāgaḥ |

[[11.2.19]] ata eva manuḥ |

		dauhitro hy akhilaṃ riktham aputrasya pitur haret |

		sa eva dadyād dvau piṇḍau pitre mātāmahāya ca || [M 9.132]

		pautradauhitrayor loke viśeṣo nāsti dharmataḥ |

		tayor hi mātāpitarau saṃbhūtau tasya dehataḥ || [M 9.133]

mātāmahadehād duhituḥ saṃbhavaṃ dauhitrasya dhanādhikāre hetutvena nirdiśati | na tu putrikākaraṇam | itarathā tad eva nirdeiśet |

[[11.2.20]] tathā vyaktam āha sa eva |

		akṛtā vā kṛtā vāpi yaṃ vindet sadṛśāt sutam |

		pautrī mātāmahas tena dadyāt piṇḍaṃ hard dhanam || [M 9.136]

akṛtājātasyāpi dautrasyādhikāraṃ abhidadhāti |

[[11.2.21]] kiṃ ca smṛtiṣu dauhitrapadam akṛtaputrikājātaparaṃ niyatam | tathā baudhāyanaḥ: "abhyupagamya duhitari mātaṃ putrikāputram anyaṃ dauhitram" [Bau 2.2.3.15] | vidyād ity anuvartate |

[[11.2.22]] ata eva bhojadevenāpi kṛtākṛtaduhitradhikāre bṛhaspatir ity abhidhāya yathā pitṛdhane svāmyam iti vacanaṃ likhitam | 

[[11.2.23]] tathā govindarājenāpi manuṭīkāyām,

		aputrapautre saṃsāre dauhitrā dhanam āpnuyuḥ |

		pūrveṣāṃ hi svadhākāre pautradauhitrakāḥ samāḥ || [Dhko p. 1471]

etad viṣṇuvacanabalena ūḍhātaḥ prāg eva dauhitrasyādhikāro darśitaḥ |

[[11.2.24]] sa cāsmabhyaṃ na rocate sadṛśī sadṛśenoḍhetyādivirodhāt | [[11.2.25]] kiṃ tūḍhāyāḥ pūrvoktarūpāyā abhāva eva satsv api pitrādiṣu dauhitrasyādhikāraḥ | tathaiveti duhitṛvadbhāvavidhānāt | tatsuto 'pīty apy arthatayā ca nirdeśāt | dauhitrasya jaghanyatāvagateḥ |

	ato duhitranantaraṃ dauhitrasādhikāra iti siddham |

[[11.2.26]] satsv api bandhuṣv ity anena pitror adhikāraḥ patnyabhāve nyājjyo 'pi duhitṛdauhitrābhyāṃ bādhita iti | bādhakābhāve pitror adhikāraḥ sūcitaḥ | ata evānantaraṃ bṛhaspatiḥ |

		tadabhāve bhrātaras tu bhrātṛputrāḥ sanābhayaḥ |

		sakulyā bāndhavāḥ śiṣyāḥ śrotriyāś ca dhanārhakāḥ || [B 26.134]

tacchabdena dauhitrasya pitroś ca sūcitayoḥ parāmarśaḥ | tenāmīṣām abhāve bhrātrādīnām adhikāraḥ |

[[11.2.27]] yat tu bālakavacanaṃ,

		patnī duhitaraś caiva pitarau bhrātaras tathā | [Y 2.185ab]

ityādiniyatakramād adhastana eva dauhitrasyādhikāra iti tad bṛhaspativirodhād bālavacanam eva | bahuvacanāntaduhitṛpadenaiva kanyoḍādauhitrāṇāṃ nirdiṣṭatvāt kramavirodhābhāvāt |

	yathā svaryātasya h aputrasyeti putrapadaṃ prapautraparyantaparaṃ piṇḍadatvāviśeṣāt tathā dauhitrasyāpi piṇḍadatvāt tatparyantaṃ duhitṛpadam |

	yathā vā —

		putrābhāve tu duhitā tulyasaṃtānadarśanāt | [N 13.50ab/47ab]

ity atra putrapadaṃ patnīparyantaparam | anyathā duhitara iti bahuvacanam anarthakaṃ syāt | patnī tatsuta ityādivad ekavacanam eva kuryāt | bhrātara ity asyāpi bahuvacanasyārthavattāṃ vakṣyāmaḥ |

[[11.2.28]] kiṃ ca pitrādīnāṃ rājaparyantānāṃ kramaniyamād rājño 'bhāve dauhitrasyādhikāro vācyaḥ | na ca kadācid rājño 'bhāve dauhitrasyānadhikāra evābhihito bhavet |

[[11.2.29]] tasmād viśvarūpa-jitendriya-bhojadeva-govindarājair duhitrabhāve dauhitrasyādhikāro nirūpita ādaraṇīyaḥ |

[[11.2.30]] yadā ca kanyā jātādhikārā paścāt pariṇītā satī mriyate tadā taddhanaṃ kanyāyā anutpannādhikārāyā abhāve yeṣām ūḍhādīnāṃ pratipāditam utpannādhikārāyā apy abhāve teṣām eva taddhanam | na tu tadbhartrādīnāṃ tad bhavati tasya strīdhanaviṣayatvāt |

	bhuñjītā maraṇāt kṣānteti vacanena jātādhikārāyāḥ patnyā abhāve 'nutpannādhikārapatnyabhāvokānāṃ pūrvadhanasvāmidāyagrāhiṇāṃ duhitrādīnām adhikārasya darśitatvāt patnīto jaghanyaduhitṛdauhitrayor adhikāre daṇḍāpūpanyāyasiddho 'yam arthaḥ | [[11.2.31]] yad vā patnīty upalakṣaṇam | strīmātrādhikāre 'yam artho boddhavya iti tātparyam |

[[11.2.32]] iti duhitṛdauhitrayor adhikāraḥ |

## 03

[[11.3.1]] dauhitrasyābhāve pitur adhikāro na mātuḥ nāpi yugapan mātāpitroḥ, "tadabhāve pitṛgāmi | tadabhāve mātṛgāmi" [Vi 17.6–7]| iti viṣṇuvacanavirodhāt |

[[11.3.2]] yat tu manuvacanam,

		anapatyasya putrasya mātā dāyam avāpnuyāt |

		mātary api ca vṛttāyāṃ pitur mātā hared dhanam || [M 9.217]

yac ca bṛhaspativacana,

		bhāryāsutavihīnasya tanayasya mṛtasya ca |

		mātā rikthaharī jñeyā bhrātā vā tadanujñayā || [B 26.135cdef]

tat pitṛparyantābhāve boddhavyam |

[[11.3.3]] nyāyāgataṃ caitat | dauhitrāt parato mātṛtaś ca pūrvaṃ pitur adhikāra iti mṛtapiṇḍamṛabhogyāny apiṇḍadvayadātur dauhitrān mṛtabogyāny apiṇḍadvayamātradātṛtayā pitur jaghanyatvāt | mātrādibhyas tu mṛtabhogyāny apiṇḍadvayadātṛtayā |

		bījasya caiva yonyāś ca bījam utkṛṣṭam ucyate | [M 9.35ab]

iti manuvacanāvagatotkarṣeṇa ca balavattvāt |

[[11.3.4]] pitarāv ity atra ca pitṛkrama evāvagamyate | tathā hi pitṛpadāt prātipadikāt prathamaṃ pitur avagateḥ paścād dvivacanabalenaikaśeṣakalpanayā mātur avagamāt |

[[11.3.5]] ataḥ kramajñānaṃ kramābhidhānavyāptam | tannivartamānaṃ kramajñānaṃ nivartayatīty anumānaṃ tad apramāṇam | vyāpakanivṛtter asiddhatvād viṣṇuvacanavirodhāc ca heyam |

[[11.3.6]] iti pitur adhikāraḥ |

## 04

[[11.4.1]] pitur abhāve mātur adhikāraḥ | pitur adhikārānantaram "tadabhāve mātṛgāmi" [Vi 17.7] iti viṣṇuśruteḥ |

[[11.4.2]] yuktaṃ caitat | garbhadhāraṇapoṣaṇābhyāṃ kṛtopakārakatayā tanniṣkrayasyāvaśyakartavyatvāt | 

[[11.4.3]] ataḥ pitṛto gauravātirekaśurer mātur adhikāraḥ pitṛtaḥ pūvam iti heyam | gauravātirekasya dhanasaṃbandhahetutve,

		utpādakabrahmadātror garīyān brahmadaḥ pitā | [M 9.146ab]

iti pitṛtaḥ pūrvam ācāryasyādhikārāpatteḥ | kaniṣṭhe ca bhrātari bhrātṛsuto va saty api pitṛvyādīnām adhikārāpatteś ca |

[[11.4.4]] evaṃ ca mṛtasya pitṛsaṃtānāt pūrvaṃ pituś ca parato mātur adhikāra iti vadatā pitāmahasaṃtānāt pūrvaṃ pitāmahāc ca parataḥ pitāmahyā dhanādhikāraḥ sūcitaḥ | anyathā pitarau bhrātaras tatheti kramavirodhāt |

	at eva manuḥ 

		mātary api ca vṛttāyāṃ pitur mātā hared dhanam | [M 9.217cd]

sasaṃtānāyāṃ vṛttāyām ity arthaḥ | [[11.4.5]] apiśabdacakārayoś cobhayatrānvaya kāryaḥ | tena mātari ca vṛttāyāṃ pitāmahy api gṛhṇīyāt | kiṃ punar bhrātrādayaḥ | pitāmahaparyantā ity apiśabdasūcitā bhrātrādayaḥ| [[11.4.6]] tad ayaṃ vacanārthaḥ — dauhitrāntān mṛtasaṃtānāt parataḥ svasaṃtānāc ca pūrvamuktakrameṇa pitror adhikāraḥ | ataḥ svasaṃtānāt pūrvaṃ pitāmahapitāmahyor adhikāro 'nenaiva darśitaḥ |

	ata eva yājñavalkyena mātur adhikārapradarśanenaiva pitṛvyādibhyaḥ pūrvaṃ pitāmahapitāmahyor adhikārasyāpy anuktatvān na pṛthag uktaḥ |

[[11.4.7]] iti mātur adhikāraḥ |

## 05

[[11.5.1]] mātur abhāve bhrātur dhanam, "mātṛgāmi" ity abhidhāya "tadabhāve bhrātṛgāmi" [Vi 17.8] iti viṣṇuvacanāt | tad iti mātuḥ parāmarśaḥ | "pitarau bhrātaras tathā" [Y 2.135b] ity atrāpi pitror abhāve bhrātur adhikārāvagateḥ |

[[11.5.2]] na ca bhrātaras tathā tatsuta iti yathā bhrātaro 'dhikṛtās tathā bhrātṛputro 'pi mātur anantaram adhikārī syād iti vācyam, "bhrātṛgāmi" ity abhidhāya "tadabhāve bhrātṛputragāmī" iti viṣṇuvirodhāt | tad iti bhrātuḥ parāmarśaḥ |

[[11.5.3]] nyāyyaṃ caitat | mṛtadhanibhogyapitrāditrayapiṇḍadānena mātur upakārakatvāt | tathā taddeyamātāmahādipiṇḍatrayadānena tatsthānapātāc ca | anevaṃrūpād bhrātṛputrād balavattvān mātṛmūlatvāc ca bhātur evaṃrūpasya mātṛto jaghanyateti mātṛtaḥ parata evādhikāro yuktaḥ |

[[11.5.4]] kiṃ ca tathāpadaṃ bhrātraiva kuto na saṃbadhyate | tena yathā pitarau bhrātaro 'pi tatheti pitror bhrātṝṇāṃ ca tulyo 'dhikāraḥ syāt |

[[11.5.5]] tasmād viṣṇuvacanavirodhenaivāyaṃ paryanuyogaḥ parihartavyaḥ | sa cānyatrāpi samānaḥ | tathā manuḥ |

		pitā hared aputrasya rikthaṃ bhratara eva vā | [M 9.185cd]

bhrātara eva hareyur na tu bhrātṛputro 'dhikārīty āha |

[[11.5.6]] kiṃ ca jīvatpitṛkasyāpi bhrātṛputrasya kim adhikāro neṣyate | nātrānyo hetur jīvatpiṛkasya piṇḍadatvābhāvenānupakārakatvād ity ataḥ | evaṃ cen mṛtapitṛkasyāpi bhrātṛtulyopakārakatvābhāvāt kathaṃ tulyavad adhikāritā | ata eva devalena,

		tato dāyam aputrasy vibhajeran sahodarāḥ |

		tulyā duhitaro vāpi dhriyamāṇaḥ pitāpi vā || [D 1570]

		savarṇā bhrātaro mātā bhāryā ceti yathākramam | [D 1571ab]

ity anena bhāryāsavarṇduhitṛpitṛmātṛsahodarabhrātṛsāpatnabhrātṛparyantādhikāriśṛṅkhayāyāṃ bhrātṛputrasyākīrtanāt sāpatnabhrātṛparyantābhāva eva bhrātṛputrāṇām adhikāraḥ kathitaḥ |

[[11.5.7]] tac ca "sarve te tena putreṇa" [M 9.182c] iti putratvasmaraṇaṃ tatpiṇḍadānārtham | bhrātrabhāve ca dhanādhikārārthaṃ pūrvoktavacanavirodhāt | anyathā bhrātṛbhyaḥ pūrvam eva kṛto na syāt |

[[11.5.8]] tasmād bhrātur eva prathamam adhikāraḥ |

[[11.5.9]] tatrāpi prathamaṃ sodarasyaiva | tad uktam "sodarasya tu sodaraḥ" [Y 2.138b] | bhrātaras tathety ukta bhrātur adhikārāvasare prathamaṃ sodaro gṛhṇīyād ity arthaḥ | tasya tv abhāve sāpatno bhrātā | ekaprabhavatvena tasyāpi bhrātṛśabdārthatvāt | [[11.5.10]] tathā ca

		saṃsṛṣṭinas tu saṃsṛṣṭī sodarasya tu sodaraḥ |

		dayāc cāpahared aṃśaṃ jātasya ca mṛtasya ca || [Y 2.138]

idam api yājñavalkyavacanaṃ sodarāsodarayor bhrātṛśabdārthatvaṃ darśayati | anyathā sodaramātrasya tadarthatve sodarasya tu sodara iti na punar viśeṣaṇīyam iti | bhrātṛśabdād eva sodarāvagateḥ |

[[11.5.11]] tasmāt pitarau bhrātara ity anena sodarāsodarayor evādhikāro darśitaḥ | sodaravacanena tu sodarasya prathamam adhikāraḥ | 

[[11.5.12]] sāpatnasya ca sodarān mṛtadeyaṣāṭpauruṣikapiṇḍadātur mṛtabhogyamātrapitrādipiṇḍatrayadātṛtayā jaghanyatvāt bhātṛputrāc ca mṛtabogyapiṇḍadvayadātur mṛtabhogyapiṇḍatrayadātṛtayā upakārakatvātirekeṇa balavattvān madhya evādhikāraḥ śrīkara-viśvarūpokta evādaraṇīyaḥ | 

[[11.5.13]] tatra kiṃ saṃsṛṣṭino 'py asodarasya sodarāj jaghanyatvaṃ na vety apekṣāyām āha yājñavalkyaḥ |

		anyodaryas tu saṃsṛṣṭī nānyodaryo dhanaṃ haret |

		asaṃsṛṣṭy api cādadyāt saṃsṛṣṭo nānyamātṛjaḥ || [Y 2/139]

[[11.5.14]] asyārthaḥ — saṃsṛṣṭī punar anyodaryaḥ prathamaṃ haret | na punar anyodaryamātraḥ | prathamaṃ ca haran sodaraṃ bādhitvaiva vā tena saha vety apekṣāyām uttarārdhaḥ – asaṃsṛṣṭy api sodaro gṛhṇīyāt | sodarapadan anuvartate | nānyamātṛja eva saṃsṛṣṭī gṛhṇīyāt |

	saṃsṛṣṭapadam eva vā sodaram abhidhatte | ata eva bṛhadyājñavalkyavacanaṃ sodaro nānyamātṛja iti jitendriyeṇa likhitam | tadā ca pūrvārdhasya saṃsṛṣṭīty anuvartate |

[[11.5.15]] tena na kevalam anyodarya eva saṃsṛṣṭī gṛhṇīyāt kiṃ tv asasṛṣṭy api sodara ity arthaḥ | tenāsaṃsṛṣṭinā sodareṇa saṃsṛṣṭina cāsodareṇa vibhajya grahītavyam | ata evāpiśabdaṃ prayuktavān |

[[11.5.16]] yac ca śrīkaramiśrair uktam —


    "saṃsṛṣṭinas tu saṃsṛṣṭīty asyāsodarasaṃsṛṣṭimātraviṣayatve 'nyānapekṣatvāt | sodarasya tu sodara ity asyāpy saṃsṛṣṭasodaramātraviṣaytve nairapekṣāt | asodare saṃsṛṣṭini sodare cāsaṃsṛṣṭiny ubhayoḥ prāptau yadi dvayaṃ eva pravartete tadānyonyasāpekṣam ubhayor vidhāyakatvaṃ bhavet | na caikasya sāpekṣaṃ nirapekṣaṃ ca vidhāyakatvam ucitaṃ vidhivaiṣamyaprasaṅgāt |


    "yathā darśitaṃ dvayoḥ praṇayantīty adhikaraṇe parvacatuṣṭayavihitāyā veder na parvadvaye sodarasya tu sodara ity asya ca pravṛttiḥ syāt | tatrāsodare saṃsṛṣṭini sodare cāsaṃsṛṣṭini saty ubhayor apravṛttes taddhanaṃ na kaścid api gṛhṇīyād ity apatati |


    "tasmāt saṃsṛṣṭinas tu saṃsṛṣṭīti saṃsṛṣṭadhane sāmānyataḥ saṃsṛṣṭino bhāgaprāptau tadapavādārthaṃ sodarasya tu sodara iti vacanam | evaṃ ca saṃsṛṣṭino 'py asodarasya sodare sati na prāptiḥ | kiṃ tarhi vibhāgasaṃsṛṣṭasyāsaṃsṛṣṭasya vā sodarasyaiva vibhāga ity antam" |

[[11.5.17]] tad asaṃgatam | na hi dvayor ubhayatraikaikaśaḥ pravṛttayor yugapad ekatra pravṛttimātreṇa vidhivairūpyam |

[[11.5.18]] kevalodgātṛpratihartrapacchedena nirapekṣapravṛttayoḥ sarvasvadākṣiṇyādākṣiṇyaśāstrayor yugapadubhayāpacchede sati naikam api śāstraṃ pravarteta vidhivairūpyāt |

[[11.5.19]] tathā cāturhotrāṃ paurṇamāsīm abhimṛṣet pañcahotrām amāvāsyām iti śāstrayor upaṃśuyāgāgnīṣomīyayor aindradadhyaindrapayasor ekaikaśaḥ pravṛttayor dvayor āgneye pravṛttau vidhivaiṣamyāpatter naikam api pravarteta | 

[[11.5.20]] tasmād bādhanirapekṣaṃ nityavad vidhānaṃ kvacit kvacid vidhyantarabādhasāpekṣam iti vairūpyalakṣaṇam |

	tathā hi upātra vapantīti vedividhisāpekṣo niṣedhas tadbādhaṃ vinā vidhir eva na syād iti vedividhibādhasāpekṣaṃ vidhānam | na ca nityavad eva tasya bādhaḥ | tathā ca sati niṣedho viphalaḥ | niṣedhaṃ vināpi vedyakaraṇasya prāpteḥ | tataś ca vedividhir api niṣedhavidhibādhasāpekṣavidhibhāvaḥ | parvadvaye tu nirapekṣa iti bhavati | vidhivairūpyaṃ vikalpaś ca syāt | rāgaprāpte tu nityavad bādhaḥ kādācitkasyākaraṇasya niṣedham antareṇa prāpteḥ |

[[11.5.21]] ata eva ṣoḍaśigrahaṇāgrahaṇayor vikalpaḥ |

[[11.5.22]] ye tu bruvate — prāptipūrvakatvān niṣedhasya na nimittaṃ vidhir apabādhata iti nyāyena vikalpa iti | teṣāṃ mate na tau pāśau karotītyādau rāgaprāptaniṣedhe ca vikalpaḥ syāt | 

[[11.5.23]] kiṃcaivaṃ nimittinaḥ svanimittabādhākṣamatvāt kathaṃ pakṣe 'pi bādho 'tulyabalatvāt | atha niṣedhasyaivāyaṃ svabhāvo yat svanimittam unmūlayatīti tadā sarvadaivonmūlayet prāpter eva durbalatvāt |

[[11.5.24]] ye tu bruvate — yādṛcchikagrahaṇaprāptiniṣedho 'yaṃ na tu vidhitaḥ prāptasyeti | tad atīvājñavacanam | vaidhagrahaṇasyāvaidhagrahaṇaniṣedhasya ca yugapadupasaṃhārāsaṃbhavād dvikalpābhāvaprasakteḥ | kratvarthatayā ca yādṛcchikagrahaṇaprasaktyabhāvān niṣedho na kratvarthaḥ syāt |

[[11.5.25]] tasmād asmaduktanyāyād eva vikalpaḥ | tas astu | kiṃ vistareṇa |

[[11.5.26]] yac ca svayam eva varṇitam — asodare saṃsṛṣṭini sodare cāsaṃsṛṣṭini saṃsṛṣṭinas tu saṃsṛṣṭīty anenāsodarasya dhanasaṃbandhaprāptau tadapavādārthaṃ sodarasya tu sodara iti vacanaṃ tad apy ayuktam | asminn eva viṣaye sodarasya tu sodara iti sodarasya dhanasaṃbandhaprasaktau tadapavādarthaṃ saṃsṛṣṭivacanasyāpi saṃbhavād vinigamanākāraṇābhāvāt | 

[[11.5.27]] yac ca saṃsṛṣṭinas tu saṃsṛṣṭīty etadvivaraṇārthatvenānyodarya iti vacanaṃ vyākhyātam | tad apy atīvāyuktam | anyodaryavacanād eva vivakṣitārthalābhāt saṃsṛṣṭina ity asyānarthakyāpatteḥ |

[[11.5.28]] kiṃ cānyodaryas tu saṃsṛṣṭīty asyāyam arthaḥ — anyodaryas tu saṃsṛṣṭī yaḥ sa nānyodaryadhanaṃ haret | kiṃ tv asaṃsṛṣṭy api sodarapadānuṣaṅgāt sodara eva gṛhṇīyāt | saṃsṛṣṭo 'pi nānyamātṛjo gṛhṇīyād iti vyākhyātam | tad api na | pūrvārdha ekasyānyodaryapadasya punaruktatvāt | tathottarārdhe 'pi nānyamatṛja ity asyānarthakyāpatteḥ | apiśabdasya caivakārārthe 'varṇāt | 

[[11.5.29]] kiṃ ca sodare cāsaṃsṛṣṭini asodarasya saṃsṛṣṭino 'pavādārthaṃ sodaravacanasya varṇitatvāt | sodarāsodarayor asaṃsṛṣṭinor apravṛttatvāt tulyavad evādhikāraḥ syān na vā kasyacid api syāt | [[11.5.30]] athātrāpi sodaravacanam eva pravartate tadaikatra saṃsṛṣṭivacanabādhasāpekṣam anyatra tu bādhānapekṣam iti bhavatām eva vidhivairūpyam | yathā some vidhīyamānā vedir dīkṣaṇīyādiṣv atideśaprāptavedibādhenānyatra bādhaṃ vinaiveti vairūpyād avedimatāṃ tad draṣṭavyam ity uktam | 

[[11.5.31]] asmin mate tu śrīkarasaṃmatam api vidhivairūpyaṃ nāsti | saṃsṛṣṭisodaravacanayor ekaikaviṣayatvād anyodaryavacanasya ca sodarasyāsaṃsṛṣṭinaḥ saṃsṛṣṭinaś cāsodarasya tulyavad adhikārajñāpanārthatvāt | tathā hi anyodaryas tu saṃsṛṣṭī san saty api sodare 'saṃsṛṣṭini dhanaṃ haret | nānyodaryo 'saṃsṛṣṭy api gṛhṇīyād iti pūrvārdhasyārthaḥ | tatra kiṃ sodaras tadānīṃ na gṛhṇīyād evety apekṣāyām uttarārdhenottaram | asaṃsṛṣṭy api cādadyāt | sodara ity anuṣajyate | saṃsṛṣṭo 'nyamātṛja eva na kevalaḥ kiṃ tūbhābhyāṃ vibhajya grahītavyam ity arthaḥ| 

[[11.5.32]] tathā manur apy etad eva darśayati |

		sodaryā vibhajeyus taṃ sametya sahitāh samam |

		bhrātaro ye ca saṃsṛṣṭā bhaginyaś ca sanābhayaḥ || [M 9.212]

[[11.5.33]] sodaryamātrāṇāṃ sodaryā ity asodarāṇāṃ ca saṃsṛṣṭānāṃ saṃsṛṣṭā iti bahuvacanāntasvapadād evetaretarayogāvagateḥ sametya sahitā itipadam ubhayasāhityārtham eva yuktam anyathānarthakyāt | ata ubhayor itaretarayogasyāśravaṇād ity ahṛdayavyāhṛtam | kiṃ ca ye ceti cakāraśruteś cārthe dvandavasamāsasyāpi śravanād itaretarayogasyāśravaṇābhidhānaṃ dvandvasyāpy atadarthatām āpādayati |

[[11.5.34]] tasmāt sodarāsodaramātrasadbhāve sodarāṇām eva | ata eva bṛhanmanuḥ |

		ekodare jīvati tu sāpatno na labhed dhanam |

		sthāvare 'py evam eva syāt tadabhāve labheta vai || [bM 93]

[[11.5.35]] sthāvare 'py evam eva syād iti vibhaktasthāvarābhiprāyeṇa | yasmād anantaram evāha yamaḥ |

		avibhaktaṃ sthāvaraṃ yat sarveṣām eva tad bhavet |

		vibhaktaṃ sthāvaraṃ grāhyaṃ nānyodaryaiḥ kathaṃcana || [Dhko p. 1561]

[[11.5.36]] sarveṣāṃ sodarāsodarāṇām ity arthaḥ | sodarāṇām eva madhya ekasya saṃsṛṣṭatve tasyaiva | saṃsṛṭisodarāsodarasaṃsṛṣṭisadbhāve ca dvayor eva | sāpatnamātrasadbhāve 'pi prathamaṃ saṃsṛṣṭinas tadabhāve cāsaṃsṛṣṭino 'sodarasya mṛtadhanaṃ pratyetavyam |

[[11.5.37]] ata evoktakrameṇa bahūnām adhikārapratipattyarthaṃ bhrātara iti bahuvacanam uktam | anyathānarthakaṃ bhavet | [[11.5.38]] saṃsṛṣṭinas tu saṃsṛṣṭīty etac ca tulyarūpasaṃbandhisamavāye saṃsargakṛtaviśeṣapratipattyartham | [[11.5.39]] tena sodarāṇāṃ sāptnānāṃ vā tathā bhrātṛputrāṇāṃ pitṛvyādīnāṃ vā tulyānāṃ sadbhāve saṃsargī gṛhṇīyāt | vākyād aviśeṣaśruteḥ | pūrvavacanena sarveṣām eva prakṛtatvāt sarveṣv eva cāpekṣāsadbhāvāt | ato bhrātṛmātraviṣayaṃ vacanam ity anādaraṇīyam |

[[11.5.40]] iti bhrātradhikāraḥ |

## 06

[[11.6.1]] tadabhāve bhrātṛputrasys | "bhrātṛgāmi" ity abhidhāya "tadabhāve bhrātṛputragāmi" (Vi 17.9) iti viṣṇuvacanāt |

[[11.6.2]] tatra prathamaṃ sodarabhrātṛputrasya tasya cābhāve 'sodarabhrātṛputrasyādhikāraḥ | sodarasya tu sodara iti vacanāt | asodarabhrātṛputro hi dhanino mṛtasya mātaraṃ vihāya svapitāmahīviśiṣṭasya dhanipituḥ piṇḍadāteti sodarabhrātṛputrāj jaghanyas tadanantaraṃ dhanam adhikaroti |

[[11.6.3]] na ca sāpatnīkatvena sapatnīmātuḥ sapatnīpitāmahyāḥ sapatnīprapitāmahyāś ca śrāddhe 'nupraveśaḥ | tair eva ca padaiḥ śrāddhe 'nupraveśāt | yathā –

		svena bhartrā saha śrāddhaṃ mātā bhuṅkte svadhāmayam |

		pitāmahī ca svenaiva prapitāmahī || [B _Śrāddha_ 75]

sapatnīmātrādīnāṃ ca pārvaṇaśrāddhānupraveśo niṣiddha eva | yathā paṭhanti –

		aputrā ye mṛtāḥ kecit striyo vā puruṣāś ca ye |

		teṣām api ca deyam syād ekoddiṣṭaṃ na pārvaṇam ||

[[11.6.4]] kiṃ ca sapatnīkaśrāddhavidhānasya nityatvaṃ sarvajanagāmitvāt | sapatnīmātrādīnāṃ cānityatvāt | nityānityasaṃyogavirodhena mātrādyapekṣam eva sapatnīkaśrāddavidhānaṃ yuktam |

[[11.6.5]] <u>nanu</u> sodarabhrātṛputravat sodarapitṛvyasya dhanideyasapatnīkapūrvapuruṣadvayapiṇḍadātṛtvād dhinipitṛvyābhrātṛputrayoḥ samāno 'dhikāra syāt |

	<u>ucyate</u> — pitṛvyo hi dhaninaḥ pitāmahaprapitāmahayoḥ piṇḍadaḥ | bhrātṛputras tu dhaninaḥ pradhānaṃ pitaram evādāya puruṣadvayasya piṇḍadāteti sa eva balavān iti pitṛvyāt pūrvam adhikriyate |

[[11.6.6]] ata eva bhrātṛnaptāpi pitṛvyasya bādhakaḥ | mṛtadhanikapituḥ pradhānasyaiva piṇḍadātṛtvā |

[[11.6.7]] bhrātuḥ pratinaptā dhaninaḥ pitṛsaṃtatir api pitṛvyeṇa bādhyate | pañcamatvena piṇḍabahirbhāvāt | tathā ca manuḥ |

		trayāṇām udakaṃ kāryaṃ triṣu piṇḍaḥ pravartate |

		caturthaḥ saṃpradātaiṣāṃ pañcamo nopapadyate || [M 9.186]

ity anena pañcamo niṣiddhaḥ |

[[11.6.8]] kiṃ tu pitur api prapautraparyantābhāve pitṛdauhitrasyādhikāro boddhavyo dhanidauhitrasyeva | [[11.6.9]] evaṃ pitāmahaprapitāmahasaṃtater api dauhitrāntāyāḥ piṇḍapratyāsattikrameṇādhikāro boddhavyaḥ |

		dauhitro 'pi hy amutrainaṃ saṃtārayati pautravat | [M 9.139cd]

iti hetor aviśeṣāt svadauhitravat pitrādidauhitrasyāpi tadbhogyapiṇḍadānena saṃtārakatvāt |

[[11.6.10]] ata eva manunā pṛthag amīṣām adhikāro na darśitaḥ | trayāṇām ity anantara iti vacanadvayenaiva saṃgṛhītatvāt | yājñavalkyena ca pitrādidauhitrasyāpi tadgotrajātasya piṇḍadānānantaryakrameṇādhikārapratipattyarthaṃ gotrajapadaṃ kṛtam | sapiṇḍastrīṇāṃ ca vyudāsārthaṃ tāsām atadgotratvāt | [[11.6.11]] ata eva arhati strīty anuvṛttau baudhāyanaḥ: "na dāyaṃ nirindriyā hy adāyāś ca striyo matā iti śruteḥ" (Bau 2.2.3.46) | na dāyam arhati strīty anvayaḥ | patnyādīnāṃ tv adhikāro viśeṣavacanād aviruddhaḥ | 

[[11.6.12]] prapitāmahasaṃtānasya tu dauhitrāntasya mṛtabhogyapiṇḍadātur abhāve mṛtadeyamātāmahādipiṇḍadānena piṇḍadānānantaryavacanenaiva darśitam | 

[[11.6.13]] mṛtadeyamātāmahādipiṇḍatrayasya mātulādibhir dīyamānatvān mātulādyarthatvaṃ dhanasya dhanadvāreṇa tasyāpi tatpiṇḍadātṛtvāt |

	dhanārjanasya hi prayojanadvayam | bhogārthaṃ dānādyadṛṣṭārthaṃ vā | tatrārjakasya mṛtatvād dhane bhogyatvābhāvenādṛṣṭārthatvam eva yuktam |

	ata eva bṛhaspatiḥ |

		samutpannād dhanād ardhaṃ tadarthe sthāpayet pṛthak |

		māsaṣāṇmāsika śrāddhe vārṣike ca prayatnataḥ || [B 26.137]

tathā āpastambaḥ: "antevāsī vārthān tadartheṣu dharmakṛtyeṣu prayojayet | duhitā vā" [Āp 2.6.14.3–4] | māsikādinā tadbhogārthaṃ dharmakṛtyeṣv ity adṛṣṭārthatve hetuḥ | ata eva dattabhuktaphalaṃ dhanam iti paṭhanti |

	tasmāt tadbhogyapiṇḍadātur abhāve taddeyapiṇḍadātur mātulāder adhikāro nyāyyaḥ | 

[[11.6.14]] ata eva trayāṇām ity anantara iti vacanadvayenaivāyam artho darśita iti matvānantaraṃ manunoktam |

		ata ūrdhvaṃ sakulyaḥ syād ācāryaḥ śiṣya eva vā | [M 9.187cd]

[[11.6.15]] sakulyo vṛddhaprapitāmahādisaṃtatiḥ | samanodakāś ca bhaṇyante | teṣām upanyāsakrameṇādhikāraḥ | tadabhāva ācāryaśiṣyādīnām |

[[11.6.16]] anyathā kathaṃ mātulādīnāṃ manuviruddho 'ntarbhāvaḥ śakyate | tasmān manunā pūrvavacanadvayapratipādito 'yam artha ity avirodhaḥ | 

[[11.6.17]] ata eva dāyabhāgaprakaraṇe,

		trayāṇām udakaṃ kāryaṃ triṣu piṇḍaḥ pravartate |

		caturthaḥ saṃpradātaiṣāṃ pañcamo nopapadyate || [M 9.186]

ity uktvā,

		anantaraḥ sapiṇḍādyas tasya tasya dhanaṃ bhavet || [M 9.187ab]

iti likhitam | pañcamasyaikapiṇḍasaṃbandhahīnasya pitṛmātṛkulajātaikapiṇḍasaṃbandhisadbhāve 'nadhikārārtham | anyathā,

		sapiṇḍatā tu puruṣe saptame vinivartate | [M 5.60ab]

iti sapiṇḍatvasyoktatvād anantaraḥ sapiṇḍādya ity anena cānantaryasya dhanagrahaṇakāraṇatvenābhihitatvāt trayāṇām ity anarthakaṃ syāt |

	na ca traipuruṣikaśrāddhavidhānārtham iti vācyam | dāyabhāgasaṃsaṃśamadhyapāṭhāt | tathā ca manuḥ |

		svādhyāyenārcayed ṛṣīn homair devān yathāvidhi |

		pitṝn śrāddhena nṝn annair bhūtāni balikarmaṇā || [M 3.81]

[[11.6.18]] na ca jananakrameṇānantaryagrahaṇārthaṃ vacanam | na tu pradātṛtvenānantaryārtham iti vācyam | jananakramasya vacanād anavagateḥ | kiṃ tūdakavat tribhyaḥ piṇḍadānaṃ caturthādhastanaḥ piṇḍadātā pañcamas tu pūrvatano na saṃpradānaṃ nāpy adhastanaḥ pañcamaḥ piṇḍadātety abhidhāyānantaryam abhidadhāno manuḥ pradātṛtvātiśayenaivānantaryaṃ jñāpayati |

[[11.6.19]] tasmād yo yas tatkulotpanno 'tadgotro 'pi svadauhitrapitṛdauhitrādir atatkulotpanno vā mātulādir dhanino mṛtasya pitṛmātṛkulagatatraipuruṣikapiṇḍadātṛtayā ekapiṇḍasaṃbandhena sapiṇḍas tasya tasyāpy adhikārārthaṃ trayāṇām iti vacanam | ānantaryeṇa ca viśeṣārtham anantara iti vacanaṃ varṇanīyam |

[[11.6.20]] tena mṛtabhogyamṛtadeyapitrāditrayapiṇḍadātuḥ pitṛdauhitrāder abhāve mṛtadeyamātāmahādipiṇḍadātṝṇāṃ mātulādīnām ānantaryakrameṇādhikāro boddhavyaḥ |

[[11.6.21]] etatparyantābhāve tu sakulyaḥ | tad āha manuḥ |

		tadabhāve sakulyaḥ syād ācāryaḥ śiṣya eva vā | [M 9.187cd]

sakulyo vibhaktapiṇḍaḥ pratipraṇaptṛtaḥ prabhṛti puruṣatrayam adhastanaṃ vṛddhaprapitāmahādisaṃtatiś ca |

[[11.6.22]] tatrāpi pratipraṇaptrāder ānantaryaṃ piṇḍalepadvāreṇa teṣām upakārakatvāt | tadabhāve ca vṛddhaprapitāmahādisaṃtatiḥ | mṛtadeyapiṇḍalepabhugbhyo vṛddhaprapitāmahādibhyaḥ piṇḍadātṛtvāt |

[[11.6.23]] evaṃvidhasakulyābhāve ca samānodakāḥ | sakulyapadenaivopāttā mantavyāḥ |

[[11.6.24]] teṣām abhāva ācāryaḥ | tasyāpy abhāve śiṣyaḥ | ācāryaḥ śiṣya eva veti manuvacanāt |

	tadabhāve sabrahmacārī | śiṣyaḥ sabrahmacāriṇa iti nirdeśāt |

[[11.6.25]] tadabhāve caikagotrāḥ | tadabhāve caikapravarāḥ, "piṇḍagotrarṣisaṃbandhā rikthaṃ bhajeran" [G 28.21] iti gotamavacanāt | 

[[11.6.26]] uktaparyantānāṃ tu sarveṣām abhāve brāhmaṇās taddhanaṃ gṛhṇīyuḥ | tad āha manuḥ |

		sarveṣām apy abhāve tu brāhmaṇā rikthabhāginaḥ |

		traividyāḥ śucayo dāntā evaṃ dharmo na hīyate || [M 9.188]

bhogena kṣīyamāṇo 'pi dharmas tadīyadhanasya brāhmaṇagāmitvenāparadharmaprāptyā pūryamāṇo na hīyata ity atrāpi dhanasya tādarthyam eva puraskaroti |

[[11.6.27]] tadabhāve brāhmaṇadhanavarjaṃ rājā gṛhṇīyāt |

	gotrarṣisaṃbandhānāṃ brāhmaṇānāṃ cābhāvas tadgrāme boddhavyaḥ | anyathā rājādhikārasya nirviṣayatvāpatteḥ |

[[11.6.28]] tatra yadi trayāṇām ityādinā pitṛdauhitramātulādīnām adhikāro noktaḥ syāt tadā sakulyādīnāṃ niyatakramāṇāṃ madhye 'nupraveśābhāvād adhikāra eva na syāt |

	na ca mā bhūd iti vācyam | yājñavalkyena teṣāṃ gotrajabandhupadābhyāṃ darśitatvāt | tasmān manunāpi trayāṇām ity anenaiva darśitam iti vācyam |

	tasmād yathā yathā mṛtadhanasya tadupakārakatvaṃ bhavati tathā tathādhikārakramo 'nusaraṇīyaḥ |

[[11.6.29]] ata eva putrapautraprapautrāṇāṃ tulyavad adhikāra sidhyati | putreṇa lokān jayatītyādivākyebhyas tulyavad upakāraśruteḥ tatpiṇḍadānāviśeṣāt |

	ata eva jīvatpitṛkayoḥ pautraprapautrayor anadhikāraḥ sidhyati | na jīvantam atidadyād iti śrutyā jīvantaṃ pitaram atikramya tayoḥ pārvaṇaniṣedhād anupkārakatvāt | anyathā mṛtapitṛkayor tayor api syāt | jananakrameṇa vā sapiṇḍānantaryāt putrasyaiva syān na pautraprapautrayoḥ | na ca putrādīnāṃ trayāṇāṃ yugapadadhikārapratipādakaṃ vacanam asti |

	tasmād upakārāviśeṣād eva tulyavad dhanasaṃbandho 'bhidheyaḥ | [[11.6.30]] evaṃ pūrvoktarītyā mṛtadhanasya mṛtārthatvam anusaṃdheyam uktakrameṇa |

[[11.6.31]] sa cāyam artho dāyabhāgaprakaraṇe putrādīnām upakārakatvātiśayābhidhānasyānanyaprayojanakatvāt |

		piṝṇām anṛṇaś caiva sa tasmāl labdhum arhati | [M 9.106cd]

ityānṛṇyakaraṇasya dhanalābhahetutvena kīrtanāt |

		dauhitre 'pi hy amutrainaṃ saṃtārayati pautravat || [M 9.139cd]

ityanenāpi saṃtāraṇasya dhanasaṃbandhahetutvena nirdeśāt |

	putrādīnāṃ ca trayāṇāṃ saṃtāraṇād anyasya tulyavad dhanasaṃbandhakāraṇasyābhāvāt trayāṇām udakam ityādeś cānarthakyāpatteḥ, klībapatitajātyandhādīnāṃ cānupakārakatvād evānaṃśitvābhidhānasyopapatteḥ, pratisaṃbandhināṃ cādhikārārthaṃ vacanakalpanāgauravāt, tadarjitadhanasya ca tadupakāratāratamyena tādarthyasaṃpādanasya nyāyyatvāt |

	upakārakatvenaiva dhanasaṃbandho nyāyaprāpto manvādīnām abhimata iti gamyate |

[[11.6.32]] iti niravadyavidyodyotena dyotito 'yam arthao vidvadbhir ādaraṇīyaḥ |

[[11.6.33]] athātrāparitoṣo viduṣāṃ vācanika evāyam arthas tathāpi yathokta eva vacanayor artho grāhya ity astu | kiṃ vistareṇa |

[[11.6.34]] brāhmaṇadhanavarjaṃ rājā gṛhṇīyāt | tad āha manuḥ |

		ahāryaṃ brāhmaṇadravyaṃ rājñā nityam iti sthitiḥ |

		itareṣāṃ tu varṇānāṃ sarvābhāve haren nṛpaḥ || [M 9.189]

sarvaśabdena brāhmaṇaparyantasyopādānam |

[[11.6.35]] vānaprasthayatibrahmacāriṇāṃ dhanaṃ dharmabhrātṛsacchiṣyācāryā gṛhṇīyuḥ | tadabhāva ekatīrthy ekāśramī gṛhṇīyāt | tad āha yājñavalkyaḥ |

		vānaprasthayatibrahmacāriṇāṃ rikthabhāginaḥ |

		krameṇācāryasacchiṣyadharmabhrātrekatīrthinaḥ || [Y 2.137]

[[11.6.36]] pratilomakrameṇa yathāsaṃbhavaṃ dhanaṃ jñeyam |

	brahmacārī ca naiṣṭhiko 'bhimataḥ | pitrādiparityāgena yāvajjīvam ācāryakulanivāsaparicaryāniṣṭhāyās tena kṛtatvāt | upakurvāṇasya tu dhanaṃ pitrādibhir eva grāhyam |

[[11.6.37]] ity aputrādidhanādhikāraḥ |
