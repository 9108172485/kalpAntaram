+++
title = "दायभागः"
unicode_script = "devanagari"
+++


## Acknowledgements
**Open Educational Resources**

**for South Asian Language Research**

<u>Language</u>: Sanskrit

**Searchable Electronic Edition of the _Dāyabhāga_ of Jīmūtavāhana**, transcribed, formatted, and color-coded by Patrick Olivelle, is licensed under a [Creative Commons Attribution 4.0 International License](https://creativecommons.org/licenses/by-sa/4.0/).

_Last updated: August 2021_

Patrick Olivelle ([jpo@austin.utexas.edu](mailto:jpo@austin.utexas.edu))

University of Texas at Austin

Jīmūtavāhana

DĀYABHĀGA

Based on: Ludo Rocher, _Jīmūtavāhana's Dāyabhāga: The Hindu Law of Inheritance in Bengal. _New York: Oxford University Press, 2002.

Transcribed by: Patrick Olivelle

### ERRATA

Typos I have noticed in Rocher's edition; only from chapter 11 onward.

[[11.1.33]]	upakāratvād	>>	upakārakatvād

[[11.1.35]] 	पौत्राधि-		>> 	added stroke after प

[[11.1.41]]	ityavaṃ	>> 	ityevaṃ

[[11.1.48]] 	ananaiva	>>	anenaiva

[[11.1.48]]	javinaṃ	>>	jīvanaṃ

[[11.1.59]]	tadānī		>>	tadānīṃ

[[11.1.59]]	evānyapekṣayā >>	evānyāpekṣayā

[[11.1.60]]	dānadharma	>>	dānadharme

[[11.2.3]]	dakṣitamatam	>>	dīkṣitamatam

[[11.2.14]]	pitadhanaṃ	>>	pitṛdhanaṃ

[[11.3.3]] 	nyāyagataṃ	>>	nyāyāgataṃ

[[11.3.3]]	apiṇḍadvadamātra-	>> apiṇḍadvayamātra-

[[11.4.5]]	mātari ca 	>>	mātari va

[[11.5.2]]	bhrātaputrṛgāmī	>>	bhrātṛputragāmī

[[11.5.14]]	apakṣāyām	>>	apekṣāyām

[[11.5.18]]	yugadubhayāpacchede	>> yugapadubhayāpacchede

[[11.5.30]]	bādhānāpekṣam	>>	bādhānapekṣam

[[11.5.33]]	arth□		>> 	arthe

[[11.6.14]]	artho		>> 	arthā

[[11.6.17]]	vacyām	>>	vācyam

[[11.6.29]]	yugapagadhikāra	>>	yugapadadhikāra

[[11.6.35]]	brahmacārināṃ	>>	brahmacāriṇāṃ

[[12.1]]	jayaiṣṭyaṃ		>>	jyaiṣṭhyaṃ

[[13.10]]	-sāmarthyat	>>	-sāmarthyāt

[[14.2]]	teṣe		>>	teṣu

[[14.4]]	-vibhāgārth⧠	>>	-vibhāgārthe

[[14.9]]	anusaṃdhayam	>>	anusaṃdheyam



## 01

[[1.1]] || namo gaṇeśāya ||

	manvādivākyāny avimṛśya yeṣāṃ yasmin vivādo bahudhā budhānām |

	teṣāṃ prabodhāya sa dāyabhāgo nirūpaṇīyaḥ sudhiyaḥ śṛṇudhvam ||

[[1.2]] atha dāyabhāgo nirūpyate | tatra nāradaḥ |

	vibhāgo 'rthasya pitryasya putrair yatra prakalpyate |

	dāyabhāga iti proktaṃ tad vivādapadaṃ budhaiḥ || [N 13.1]

[[1.3]] pitṛta āgataṃ pitryam | tac ca pitṛmaraṇopajātasvatvam ucyate | pitryasyeti putrair iti ca dvayam api saṃbandhimātropalakṣaṇaṃ saṃbandhimātreṇa saṃbandhimātradhanavibhāge 'pi dāyabhāgapadaproyogāt | ata eva dāyabhāgaṃ vivādapadam upakramya nārado 'pi mātrādidhanavibhāgam apy upadarśitavān | tathā manur api pitrādipadam adattvaiva,

	eṣa strīpuṃsayor ukto dharmo vo ratisaṃhitaḥ |

	āpady apatyaprāptiś ca dāyabhāgaṃ nibodhata || [M 9.103]

ity upakramya yāvat saṃbandhidhanavibhāgam uktavān |

[[1.4]] dīyata iti vyutpattyā dayaśabdaḥ | dadātiprayogaś ca gauṇaḥ mṛtapravrajitādisvatvanivṛttipūrvakaparasvatvotpattiphalasāmyāt | na tu mṛtādīnāṃ tatra tyāgo 'sti | [[1.5]] tataś ca pūrvasvāmisaṃbandhādhīnaṃ tatsvāmyoparame yatra dravye tatra nirūḍho dāyaśabdaḥ |

[[1.6]] nanu kiṃ dāyasya vibhāgo vibhaktāvayavatvaṃ yad vā dāyena saha vibhāgo 'saṃyuktatvam | na tāvat pūrvo dāyavināśāpatteḥ | nāpi dvitīyaḥ saṃyukte 'pi na mamedaṃ vibhaktaṃ svaṃ bhrātur iti prayogāt | 

[[1.7]] na ca saṃbandhāviśeṣāt sarveṣāṃ sarvadhanotpannasya svatvasya dravyaviśeṣe vyavasthāpanaṃ vibhāga iti vācyam | saṃbandhyantarasadbhāvapratipakṣasya saṃbandhasyāvayaveṣv eva vibhāgavyaṅgyasvatvāpādakatvāt | kṛtsnapitṛdhanagatasvatvotpādavināśakalpanāgauravāt | yatheṣṭaviniyogaphalābhāvenānupayogāc ca | 

[[1.8]] ucyate — ekadeśagatasyaiva bhūhiraṇyādāv utpannasya svatvasya vinigamanāpramāṇābhāvena vaiśeṣikavyavahārānarhatayā avyavasthitasya guṭikāpātādinā vyañjanaṃ vibhāgaḥ | [[9]] viśeṣeṇa bhajanaṃ svatvajñāpanaṃ vā vibhāgaḥ |

[[1.10]] yatrāpi caikaṃ dāsīgavādikaṃ bahusādhāraṇaṃ tatrāpi tattatkālaviśeṣavahanadohanādiphalena svatvaṃ vyajyate | tad āha bṛhaspatiḥ —

	ekāṃ strīṃ kārayet karma yathāṃśena gṛhe gṛhe | [B 26.2ab]

	uddhṛtya kūpavāpyambhas tv anusāreṇa gṛhyate | [B 26.3ab]

	yuktyā vibhajanīyaṃ tad anyathānarthakṃ bhavet || [B 26.4]

idaṃ ślokārdhatrayaṃ nānāsthānasthaṃ na tu kramikam |

[[1.11]] nanu —

	pitary ūrdhvaṃ gate putrā vibhajeyur dhanaṃ pituḥ | [N 13.2ab]

iti nāradavacanāt pitur dhanaṃ vibhajeryur ity anvayād vibhāgāt pūrvaṃ na putrāṇāṃ tatra svatvam | na ca vibhāgasya svatvakāraṇatā asaṃbandhidhane 'py atiprasaṅgāt |

[[1.12]] ucyate — pitrādinidhanānantaram evāsmadīyam iti prayogāt ekaputre ca vibhāgaṃ vinaiva svatvasvīkārāt saṃbandhinidhanam eva svatvakāraṇam ato nātiprasaṅgaḥ |

[[1.13]] nanv arjayitṛvyāpāro 'rjanam | arjanādhīnasvāmibhāvaś cārjayitā | tena putravyāpāro janmaivārjanaṃ yuktam | ato jīvaty eva pitari putrāṇāṃ tatra svatvaṃ na tu tannidhanāt | ata evoktam — kvacij janmaiva yathā pitrye dhane |

[[1.14]] naitan manvādivirodhāt | tathā manuḥ —

	ūrdhvaṃ pituś ca mātuś ca sametya bhrātaraḥ samam |

	bhajeran paitṛkaṃ riktham anīśās te hi jīvatoḥ || [M 9.104]

[[1.15]] jīvator api putroḥ putrāṇāṃ kuto na vibhāga ity āśaṅkāyām idam uttaraṃ tadānīm asvāmitvād iti |

[[1.16]] na ca bhāryā putraś cetyādivad asvātantryābhiprāyam idam iti vācyaṃ tadānīṃ svatve pramāṇābhāvāt | bhāryādiṣu tu yat te samadhigacchanty arjayantīti svatve siddhe yuktam asvātantryavarṇanam |

[[1.17]] kiṃ ca svopātte 'pi teṣām asvāmitve svadhanasādhyavaidikakarmocchedāt śrutivirodhaḥ syāt |

[[1.18]] devalaś ca pitṛdhane 'svāmyam eva spaṣṭayati | yathā —

	pitary uparate putrā vibhajeyur dhanaṃ pituḥ |

	asvāmyaṃhi bhaved eṣāṃ nirdoṣe pitari sthite || [D 1563]

[[1.19]] kiṃ ca jīvaty api pitari pitṛdhane putrāṇāṃ svāmitve pitur anicchayāpi vibhāgaḥ syāt |

	janmanaiva svatvam iti pramāṇābhāvāc ca arjanarūpatayā janmanaḥ smṛtāv anadhigamāt | [[1.20]] kvacic janmaiveti ca janmanibandhanatvāt pitāputrasaṃbandhasya pitṛmaraṇasya ca svatvakāraṇatvāt paramparayā varṇanam |

[[1.21]] anyavyāpāreṇānyasya svatvam aviruddhaṃ śāstramūlatvād asya | dṛṣṭaṃ ca loke 'pi | dāne hi cetanoddeśaviśiṣṭatyāgād eva dātṛvyāpārāt saṃpradānasya dravye svāmitvam |

[[1.22]] na ca svīkaraṇāt svatvaṃ svīkartur eva dātṛtvāpatteḥ | parasvatvāpattiphalena hi dānarūpatā | tac ca phalaṃ saṃpradānādhīnam | yathā hi devatoddeśena dravyatyāgaṃ kurvann api yajamāno na hotā | kiṃ tu tasyaiva tyāgasya homābhidhānanimittaṃ prakṣepaṃ kurvann ṛtvig eva hotery ucyate | tadvad atrāpi syāt |

	kiṃ ca manasā pātram uddiśyetyādiśāstre svīkārāt prāg eva dānapadaṃ dṛṣṭam |

[[1.23]] nanu grahaṇaṃ svīkāraḥ | abhūtatadbhāve cviprayogāt | asvaṃ svaṃ kurvan vyāpāraḥ svīkāro bhavati | kathaṃ tataḥ prāg api svatvam |

[[1.24]] ucyate — utpannan api svatvaṃ saṃpradānavyāpāreṇa mamedam iti jñānena yatheṣṭavyavahārārhaṃ kriyata iti svīkāraśabdārthaḥ |

	yājanādhyāpanasāhacaryāc ca pratigrahasya svatvam ajanayato 'py arjanarūpatā na viruddhā yājanādau dakṣiṇādānād eva svatvāt |

[[1.25]] pitṛnidhanakālīnaṃ vā jīvanam eva putrasyārjanaṃ bhaviṣyati |

	kiṃ ca bhrātrādidhane tanmaraṇāt tanmaraṇakālīnajīvanād vā bhrātrantarādeḥ svatvam akāmenāpi vācyam |

[[1.26]] ata ūrdhvaṃ pituś cetyādi tatkālīnasvatvajñāpanārthaṃ tadānīm eva cecchāprāptaṃ vibhāgam anuvadati prāptatvād vidhānānupapatteḥ |

[[1.27]] na ca niyamaḥ saṃbhavati —

	evaṃ saha vaseyur vā pṛthag vā dharmakāmyayā | [M 9.111ab]

iti manuvirodhāt | dṛṣṭārthatvāc ca vibhāgasya na tanniyamaḥ kālaniyamo vā saṃbhavati | [[1.28]] kiṃ ca pitary uparata ity anantarakāla eva vibhāgaḥ syān na tu parastād api jāteṣṭivaj jātaprāṇaviyogāpattisamānasyātra virodhasyābhāvāt pittruparamānantarasya ca yāvajjīvaparyantasya svecchāta eva prāptatvāt |

[[1.29]] ato jīvati pitari saty api putrāṇāṃ svāmye vibhāganiṣedharthaṃ manuvacanam vācyam | tac cānyāyyam asvārthaparatvāpatteḥ |

[[31.0]] ato jīvatoḥ pitros taddhane svāmyaṃ nāsti kiṃ tūparatayor iti jñāpanārthaṃ manvādivacanam | ekaḥ śābdo 'paraś cārthaḥ |

[[1.31]] na coparamamātram eva vivakṣitaṃ kiṃ tu patitapravrajitatvādy upalakṣayati svatvavināśahetutāsāmyāt | [[1.32]] tad āha nāradaḥ —

	mātur nivṛtte rajasi dattāsu bhaginīṣu ca |

	vinaṣṭe vāpy aśaraṇe pitary uparataspṛhe || [N 13.3]

[[1.33]] vinaṣṭe patite | aśaraṇa iti gṛhasthāśramarahite | yadā nivṛtte vāpi maraṇād iti pāṭhas tadā maraṇān nivṛtte jīvati nispṛhe iti pāṭhāntaram anākaram |

[[1.34]] atrāpy uparataspṛhatvādinā putrāṇāṃ svatvaṃ pitṛdhane bhavatīti jñāpanās ayam ekaḥ kālo vibhāgasyecchāprāpto 'nūdyate prāptyanusāritvāc cānuvādasya svāmitvāc ca prāpteḥ |

[[1.35]] ekasyāpi svadhane svāmyād ekecchayāpi vibhāgaprāpteḥ sametyeti sahitatvaṃ pakṣaprāptam anūdyate | anyathā sāhityavad bahutvasyāpy avagater dvayor vibhāgo na syād eva dvayor vibhāgapratipādakaśāstrābhāvāt | 

[[1.36]] nanūparate pitari jyeṣṭha eva dhanādhikārī netaraḥ | yathā manuḥ —

	jyeṣṭha eva tu gṛhṇīyāt pitryaṃ dhanam aśeṣataḥ |

	śeṣās tam upajīveyur yathaiva pitaraṃ tathā || [M 9.105]

jyeṣṭho 'tra punnāmanarakavyāvartako 'bhipreto na tu jīvadapekṣaḥ | yathā manuḥ —

	jyeṣṭhena jātamātreṇa putrī bhavati mānavaḥ |

	pitṝṇām anṛṇaś caiva sa tasmāl labdhum arhati || [9.106]

	yasminn ṛṇaṃ saṃnayati yena cānantyam aśnute |

	sa eva dharmajaḥ putraḥ kāmajān itarān viduḥ || [M 9.107]

[[1.37]] naitat, sarvecchādhīnajyeṣṭhādhikāraśruteḥ | yathā nāradaḥ —

	bibhṛyād vecchataḥ sarvān jyeṣṭho bhrātā yathā pitā |

	bhrātā śaktaḥ kaniṣṭho vā śaktyapekṣā kule sthitiḥ || [N 13.5]

svecchayā kaniṣṭho 'pi śaktaḥ san bibhṛyād iti jyeṣṭhatā cātantram | yathā manuḥ —

	evaṃ saha vaseyur vā pṛthag vā dharmakāmyayā |

	pṛthag vivardhate dharmas tasmād dharmyā pṛthakkriyā || [M 9.111]

saha pṛthag veti padābhyāṃ kāmyayeti cecchāto vaikalpakatvaṃ darśayati |

[[1.38]] tad evaṃ pitṛsvatvāpagama ekaḥ kālo 'paraś cānapagata eva pitṛsvāmye pitur icchayeti kāladvayam |

[[1.39]] na punaḥ pitary uparata ity ekaḥ pitary uparataspṛhe mātuś ca nivṛtte rajasīty aparo 'nivṛtte 'pi mātṛrajasi pitari saspṛhe tadiccayeti kālatrayam ādaraṇīyam |

	mātṛrajonivṛtteḥ pitruparataspṛhatvaviśeṣaṇatve

	triṃśadvarṣo vahet kanyāṃ hṛdyāṃ dvādaśavārṣikīm |

	tryaṣṭavarṣo 'ṣṭavarṣāṃ vā dharme sīdati satvara || [M 9.94]

iti manunā vivāhakālavidhānāt | vanaṃ pañcāśato vrajed ity āśramāntaragamanakālavidhānāt | tadā ca rajonivṛtter mātur asaṃbhave pitari coparataspṛhe vānaprasthye tatputrāṇām icchatām apy avibhāgaprasaṅgāt |

[[1.40]] nirviśeṣaṇam uparataspṛhatvam eva pitṛdhanavibhāgakāla iti cen na, anuparataspṛhe pitari patite 'py avibhāgaprasaṅgāt | [[1.41]] ayam apy aparaḥ kāla ity abhidhāne kālacatuṣṭayāpattiḥ pitur uparamaḥ patitatvaṃ nispṛhatvam icchā ceti |

[[1.42]] yac ca kāryākṣame pitari putrāṇāṃ vibhāge svātantryam uktaṃ tadvacanānabhijñatvena | tathā ca hārītaḥ — "jīvati pitari putrāṇām arthādānavisargākṣepeṣu na svātantryam | kāmaṃ dīne proṣite ārtiṃ gate vā jyeṣṭho 'rthāṃś cintayet" [H 4.1, 3] | suvyaktam āhatuḥ śaṅkhalikhitau — "pitary aśakte kuṭumbavyavahārān jyeṣṭhaḥ pratikuryād anantaro vā kāryajñas tadanumato na tv akāme pitari rikthavibhāgaḥ | vṛddhe viparītacetasi dīrgharogiṇi vā jyeṣṭha eva pitṛvad arthān pālayed itareṣām | rikthamūlaṃ hi kuṭumbam asvatantrāḥ pitṛmanto mātur apy evam avasthitāyāḥ" [ŚL 270] | [[1.43]] etad vacanadvayaṃ kāryākṣame dīrgharogiṇi vā pitari vibhāgaṃ niṣidhya jyeṣṭha eva gṛhaṃ cintayet tadanujo vā kāryajña ity āha | ato na tv akāme pitarīty etad eva | kāryākṣame pitari rikthavibhāga iti bhrātilikhitam |

[[1.44]] tasmāt patitatvanispṛhatvoparamaiḥ svatvāpaga ekaḥ kālo 'paraś ca sati svatve tadicchāta iti kāladvayam eva yuktam | 

[[1.45]] mātur nivṛtte rajasīti tu pitāmahādidhanābhiprāyaṃ nivṛtte rajasi putrāntarasaṃbhāvābhāvāt | tadānīm api pitur icchayaiva putrāṇāṃ vibhāgaḥ anivṛtte rajasi kramāgatadhanavibhāge paścājjātānāṃ vṛttilopāpatteḥ | na cāsau yuktaḥ —

	ye jātā ye 'py ajātāś ca ye ca garbhe vyavasthitāḥ |

	vṛttiṃ te 'pi hi kāṅkṣanti vṛttilopo vigarhitaḥ || [Vy 253]

iti vacanāt |

[[1.46]] yata eva pitṛdhane kāladvayam ata eva manu-gautamādibhir mṛtapadaṃ parityajya ūrdhvam ity uktam ūrdhvaṃ pitur iti pitus tadā svatvāpagamāt | tadartham evordhvam ity uktam | ato 'yam eko vibhāgakālaḥ | ūrdhvaṃ vibhāgāj jātas tv ity anena ca saspṛhe pitari tadicchayā vibhāgakālo 'paro darśitaḥ |

[[1.47]] dattāsu bhaginīṣu ceti na kālārthaṃ kiṃ tu tāsām avaśyaṃdānārtham | tathā —

	yac chiṣṭaṃ pitṛdāyebhyo dattvarṇaṃ paitṛkaṃ tataḥ |

	bhrātṛbhis tad vibhaktavyam ṛṇī na syād yathā pitā || [N 13.32]

idaṃ nāradavacanaṃ pitrarṇaśodhanāvaśyaṃbhāvārthaṃ na vibhāgakālārtham |

[[1.48]] asmāc ca nāradavacanād ayam arthaḥ sidhyati yad vibhāgakartṛbhir uttamarṇānumatyaiva pitrādyṛṇaṃ vibhajanīyaṃ pariśodhyaṃ vā śodhanāvaśiṣṭadhanavibhāgapratipādanasyaiva tatprayojanatvāt |

	ata eva mātṛdhanasyāpy ṛṇāvaśiṣṭasyaiva vibhāgam āha yājñavalkyaḥ —

	mātur duhitaraḥ śeṣam ṛṇāt tābhya ṛte 'nvayaḥ | [Y 2.117cd]

etac ca vistareṇarṇādāne vakṣyate |

[[1.49]] yad vā dattāsu bhaginīṣu mātṛdhanaṃ putrair eva vibhajanīyam | adattāsu tābhiḥ saha sādhāraṇam | etac cāvasare vācyam |

[[1.50]] evaṃ tāvat pitṛdhanavibhāsya kāladvayam uktam |

## 02

[[2.1]] saṃprati pitāmahādidhanavibhāgakālo 'bhidhīyate | tatra bṛhaspatiḥ |

	pitror abhāve bhrātṝṇāṃ vibhāgaḥ saṃpradarśitaḥ |

	mātur nivṛtte rajasi jīvator api śasyate || [B 26.9]

[[2.2]] nāsya vacanasya pitṛdhanagocaratvam "urdhvaṃ vibhāgāj jātas tu" [M 9.216] ity asya nirviṣayatvāpatteḥ | nivṛtte rajasi putrotpattyabhāvāt | mātṛdhanaviṣayatvaṃ ca nāśaṅkanīyam evaṃ mātur eva nirdhanatvāpatteḥ | ato "nivṛtte rajasi" ity pitāmahādidhanaviṣayam |

[[2.3]] na cecchām anapekṣya rajonivṛtter vibhāganimittatvaṃ saṃbhavatīti anicchayā vibhāgābhāvāt | [[2.4]] satyām icchāyāṃ kasyecchayety apekṣāyām, "ūrdhvaṃ pituḥ putrā rikthaṃ vibhajeyuḥ | nivṛtte rajasi mātur jīvati cecchati" [G 28.1–2] iti gautamavacanāt pitur evecchāta it nirṇīyate | 

[[2.5]] ataḥ pitror abhāva ekaḥ kālaḥ | pitror iti dvivacananirdeśāt sodarabhrātṝṇāṃ pitṛdhanavibhāge 'pi mātur abhāva eva kāryaḥ | [[2.6]] na tu mātṛdhanavibhāgārthaṃ mātur abhāvasyopādānaṃ jīvator apīty asya mātṛdhanagocaratvānupapatter anyadhanagocaratvam avaśyaṃ vācyam | tena yatraiva pitror abhāvo nimittaṃ tatraiva jīvator apīty api śabdena jīvanasyāpi śastatvakīrtanān na mātur abhāvo mātṛdhane vyākhyeyaḥ | etac ca vistareṇa vaktavyam |

[[2.7]] tasmāt pitāmahādidhanasyāpi pitror abhāva ity eko vibhāgakālaḥ | tathā mātur nivṛtte rajasi pitur icchāta ity aparaḥ | [[2.8]] na tu pitur icchām antareṇaiva tasya vibhāgaḥ | "anīśās te hi jīvatoḥ" [M 9.104d] | tathā — "asvāmyaṃ hi bhaved eṣāṃ nirdoṣe pitari sthite" [D 1563d] | tathā — "jīvati cecchati" [G 28.2] | tathā — "pitur anumatyā dāyavibhāgaḥ" [Bau 2.2.3.8] | tathā — "jīvati pitari rikthavibhāgo 'numataḥ" [ŚL 274] | tad evamādimanu-nārada-gotama-baudhāyana-śaṅkhalikhitādibhir aviśeṣeṇa jīvati pitari purāṇāṃ yāvaddhanagocarāsvāmitvasya pitur icchādhīnavibhāgasya ca pratipādanāt paitāmahadhanavibhāgakālasya ca pṛthag ebhir anabhidhānāt paitāmahadhanagocaratvam apy anīśatvapitranumativacanānām |

[[2.9]] yat tu yājñavalkyavacanam —

	bhūr yā pitāmahopāttā nibandho dravyam eva vā |

	tatra syāt sadṛśaṃ svāmyaṃ pituḥ putrasya cobhayoḥ || [Y 2.121]

tasya naravidyavidyodyotena dyotitas tattvato 'yam arthaḥ — yatra dvayor bhrātror jīvatpitṛkayor aprāptabhāgayor ekaḥ putram utpādya vinaṣṭo 'nyo jīvati anantaraṃ pitā mṛtas tatra putra eva taddhanaṃ prāpnoty atisaṃnikarṣāt | tadarthaṃ sadṛśaṃ svāmyam iti vacanam | yathā paitāmahadhane pituḥ svāmyaṃ tathaiva tasmin mṛte tatputrāṇām api | na tatra saṃnikarṣaviprakarṣābhyāṃ ko 'pi viśeṣaḥ | pārvaṇavidhinā piṇḍadānena dvayor api tadupakārakatvāviśeṣād ity abhiprāyaḥ |

[[2.10]] ata eva mṛtapitṛkaḥ prapautro 'pi putrapautrābhyāṃ saha tulyādhikārī bhavati piṇḍadatvāviśeṣāt |

[[2.11]] jīvati tu pitari putrāṇāṃ paitāmahadhanasvāmitve saputrāputrabhrātṛdvayavibhāge tatputrāṇām api bhāgaḥ syāt svāmitvāviśeṣāt |

[[2.12]] n cāprakrāntatvenātadarthatvaṃ vacanasyānekapitṛkānām eva prakramāt |

[[2.13]] nibandhaḥ kārttikyāṃ kārttikyām idaṃ dāsyāmīti yan nibaddham | [[2.14]] dravyaṃ bhūsāhacaryād dvipadam abhihitam |

[[2.15]] ayaṃ vā dhāreśvarapuraskṛto vacanārthaḥ — icchayā vibhāgadānapravṛttasya pituḥ paitāmahadhane sadṛśaṃ svāmyaṃ putraiḥ saha | na tatra svopārjitadhana iva nyūnādhikavibhāgam icchātaḥ kartum arhatīti | 

[[2.16]] tathā viṣṇuḥ: "pitā cet putrān vibhajet tasya svecchā svayam upātte 'rthe | paitāmahe tu pitāputrayos tulyaṃ svāmitvam" (Vi 17.1–2) | [[2.17]] idaṃ suvyaktam — yadi pitā putrān vibhajati tadā svopātte nyūnādhikavibhāgaṃ svecchayā putrebhyo dadyāt | paitāmahe tu naitad yasmāt tatra tulyaṃ svāmitvam | na punaḥ svacchandavṛttitā |

[[2.18]] ataḥ pitāputrayoḥ paitāmahadhane samavibhāgārthaṃ sadṛśaṃ svāmyam iti vacanaṃ putrāṇāṃ vā vibhāgasvātantyartham iti matadvayam api heyam | [[2.19]] evam evāparam api vacanaṃ vyākhyeyam |

[[2.20]] ataḥ paitāmahādidhane pitur bhāgadvayaṃ pitur icchāta eva vibhāgo na putrecchayeti siddham |

[[2.21]] yac ca manu-viṣṇū:

		paitṛkaṃ tu pitā dravyam anavāptaṃ yad āpnuyāt |

		na tat putrair bhajet sārdham akāmaḥ svayam arjitam || [M 9.209 = Vi 18.43]

svārjitatvena hetunā nākāmo vibhajed iti vadantau svayam anarjite paitāmahadhane pitur aniccayāpi putrāṇāṃ vibhāgaṃ darśayatas tatrāpi vibhāgadānapravṛtteḥ pitā pitāmahadhanaṃ svārjitaṃ nākāmo vibhajet | anyat punar akāmo 'pi vibhajed ity asvecchāta evety arthaḥ | na punaḥ putrecchayā vibhāgaṃ jñāpayataḥ |

[[2.22]] maṇimuktādau punaḥ paitāmahe pitranarjite svājita iva pitur eva svāmyaṃ nyūnādhikavibhāgadānārhatvaṃ ca | yathā yājñavalkyaḥ |

		manimuktāpravālānāṃ sarvasyaiva pitā prabhuḥ |

		sthāvarasya tu sarvasya na pitā na pitāmahaḥ || [Y?]

[[2.23]] pitāmahaśrutes taddhanaviṣayam | maṇimuktādyupādāya punaḥ sarvasyety upādānāt sarveṣāṃ bhūmyādivyatiriktānāṃ dānādiṣu pituḥ prabhutvaṃ na sthāvaranibandhadravyāṇām | tatrāpi sarvasyety upādānāt sarvasya kuṭumbavartanahetor dānādiniṣedhaḥ kuṭumbasyāvaśyaṃ bharaṇīyatvāt | yathā manuḥ |

		bharaṇaṃ poṣyavargasya praśastaṃ svargasādhanam |

		narakaṃ pīḍane cāsya tasmād yatnena taṃ bharet || [M?]

[[2.24]] alpasya tu vartanāvirodhino na dānādiniṣedhaḥ sarvsyety ānarthakyāpatteḥ |

[[2.25]] sthāvaragrahaṇān nibandhadvipadayor daṇḍāpūpanyāyād dānādiniṣedhasiddhiḥ | 

[[2.26]] yadi punaḥ sarvasyāvarādivikrayam antareṇa kuṭumbavartanam eva na bhavati tadā sarvasyāpi vikrayādikam ity arthāt sidhyati, "sarvata evātmānaṃ gopāyīta" [G 9.34] it vacanāt |

[[2.27]] na ca,

		sthāvarasya samastasya gotrasādhāraṇasya ca |

		naikaḥ kuryāt krayaṃ dānaṃ parasparamataṃ vinā || [Vy 254]

		vibhiktā avibhiktā vā sapiṇḍāḥ sthāvare samāḥ |

		eko hy anīśaḥ sarvatra dānādhamanavikraye || {Vy 255]

etad vyāsavacanadvayenaikasya vikrayādyanadhikāra iti vācyaṃ yatheṣṭaviniyogārhatvalakṣaṇasya svatvasya dravyāntara ivātrāpy aviśeṣāt | [[2.28]] vyāsavacanaṃ tu svāmitvena durvṛttapuruṣagocaravikrayadānādinā kuṭumbavirodhād adharmabhāgitājñāpanārthaṃ na tu vikrayādyaniṣpattyartham |

[[2.29]] evaṃ ca 

		sthāvaraṃ dvipadaṃ caiva yady api svayam arjitam |

		asaṃbhūya sutān sarvān na dānaṃ na ca vikrayaḥ || [Vy 252]

ityevamādikaṃ tad apy evam eva varṇanīyam | tathā hi kartavyapadam avaśyam atrādhyāhāryam | [[2.30]] tena dānavikrayakartavyatāniṣedhāt tatkaraṇād vidhyatikramo bhavati na tu dānādyaniṣpattiḥ vacanaśatenāpi vastuno 'nyathākaraṇāśakteḥ |

[[2.31]] ata eva nāradaḥ |

		yady ekajātā bahavaḥ pṛthagdharmāḥ pṛthakkriyāḥ |

		pṛthakkarmaguṇopetā na cet kāryeṣu saṃmatāḥ || [N 13.42/41]

		svabhāgān yadi dadyus te vikrīṇīyur athāpi vā |

		kuryur yatheṣṭaṃ tat sarvam īśās te svadhanasya vai || [N 13.43/42]

[[2.32]] prakṛtam anusarāmaḥ | tad evam uktaprabandhena pitāmahādidhane pitāputrayoḥ samavibhāgavidhānānupapatteḥ, putrāṇāṃ ca vibhāge svātantryapratipattiparatvābhāvāc ca, janakecchādhīnanyūnādhikavibhāganirākaraṇārthaṃ mṛtapitṛkasya bhrātṛputrasya pitṛvyeṇa saha tulyādhikārārthaṃ vā vacanam |

[[2.33]] evaṃ ca pitāmahadhanasyāpi pitur icchayaiva vibhāgaḥ kāryaḥ | kiṃ tu "nivṛtte rajasi" iti viśeṣaḥ | svopātte tu rajonivṛttim antareṇāpi "pitur ūrdhvam" ity ubhayatrāpy aviśiṣṭam |

[[2.34]] tena paitāmahe 'pi kāladvayam |

[[2.35]] tatra yadā pitaivecchātaḥ putrān vibhajati tadā paitāmahādidhanād bhāgadvayaṃ svayaṃ gṛhṇīyāt,

		jīvadvibhāge tu pitā gṛhṇītāṃśadvayaṃ svayam | [B 26.16]

iti bṛhaspatinā | tathā,

		dvāv aṃśau pratipadyeta vibhajann ātmanaḥ pitā | [N 13.12ab]

iti nāradena cāviśeṣeṇa pratipādanāt |

[[2.36]] kiṃ ca ito 'pi pitāmahadhanāt pitur bhāgadvayam,

[[2.37]]	jyeṣṭhasya viṃśa uddhāraḥ sarvadravyāc ca yad varam |

		tato 'rdhaṃ madhyamasya syāt turīyaṃ tu yavīyasaḥ || [B 9.112]

tathā,

		evaṃ samuddhṛtoddhāre samān aṃśān prakalpayet |

		uddhāre 'nuddhṛte tv eṣām iyaṃ syād aṃśakalpanā || [M 9.116]

		ekādhikaṃ harej jyeṣṭhaḥ putro 'dhyardhaṃ tato 'nujaḥ |

		aṃśam aṃśaṃ yavīyāṃsa iti dharmo vyavasthitaḥ || [M 9.117]

etair manuvacanaiḥ sarvadravyavarasahitaviṃśatadardhatatturīyoddhārā darśitāḥ | tathaikāṃśādhikārdhāṃśādhikacaturthabhāgādhikabhāgāḥ pratipāditāḥ | gotamenāpi "viṃśatibhāgo jyeṣṭhasya mithunam ubhayatodadyukto ratho govṛṣaḥ" [G 28.5] | mithunam ajādīnām | ubhayatodat aśvādi | tadyukto rathaḥ | goyukto vṛṣaḥ | etat sarvaṃ jyeṣṭhasya | tathā, "kāṇakhorakūṭavaṇḍā madhyamasyānekāś cet" [G 28.6] | khoro vṛddhaḥ | kūṭo vāmanākṛtiḥ | vaṇḍo vikṛtalāṅgūlaḥ | ete madhyamasya yadi bahavaḥ paśavo bhavanti | tathā, "avir dhānyāyasī gṛham ano yuktaṃ catuṣpadāṃ caikaikaṃ yavīyasaḥ | samam itarat sarvam" [G 28.7–8] | aviprabhṛtayaḥ kanīyasaḥ | avaśiṣṭaṃ sarvaṃ samaṃ vibhajerann iti pratipādya, "dvyaṃśī vā pūrvajaḥ | syād ekaikam itareṣām" [G 28.9–10] iti sūtreṇāṃśadvayaṃ jyeṣṭhasyoktam |

[[2.38]] na copārjakatvena jyeṣṭhasyāṃśadvayam it vācyam, uddhāre 'nuddhṛte bhāgadvayasya vidhānāt, arjakatve coddhārasyāsaṃbhavāt, madhyamakanīyasoś copārjakatayā jyeṣṭhenāpy aviśeṣāt tayor adhyardhādividhānānupapatteḥ, jyeṣṭhādipadānarthakyāc ca | 

[[2.39]] ata eva putrikaurasayoḥ pitṛdhanavibhāge manur āha |

		putrikāyāṃ kṛtāyāṃ tu yadi putro 'nujāyate |

		samas tatra vibhāgaḥ syāj jyeṣṭatā nāsti hi striyāḥ || [M 9.134]

iti strītvena jyeṭhatvābhāvāt samabhāgatāṃ pratipādayan puruṣasya bhāgadvayaṃ jñāpayati |

[[2.40]] yad uktaṃ, holākādhikaraṇe prācyakartṛkaholākānuṣṭhānopapattaye "holākā kartavyā" iti śrutiḥ kalpitā tāvataiva tadupapatteḥ | na tu prācyādipadavatī* kalpanāgauravāt | tadvad atrāpy arjako 'ṃśadvayaṃ gṛhṇīyād iti śrutiḥ kalpanīyā na punaḥ pitrādipadavatīti | 

	tad ayuktam | tatra prācyakartṛkasyānuṣṭānasyāvaśyakalpanīyasāmānyaśrutyaivopapatteḥ | na cāprācyānām ananuṣṭhānārthaṃ prācyapadavatī kalpyatām iti vācyam | teṣām ananuṣṭhānasyānācārarūpasya śrutikalpanānimittatvānupapatteḥ |

	iha tu manvādīnāṃ jyeṣṭhapadaprayogāt tadupapattaye jyeṣṭhapadavatyā eva śruteḥ kalpanārhatvāt | arjakapadavatyā avaśyakalpanīyatvābhāvāt | jyeṣṭhapadavatyā arjakapadavatyāś ca kālpanāyāṃ viśeṣapramāṇābhāvāt |

	na cānyatrārjakasya bhāgadvayārthaṃ śruter avaśyakalpanīyatvād atrāpi saive mulam astu lāghavāt jyeṣṭhapadaṃ cārjakaparam astv iti vācyam | vaiparītyasyāpi saṃbhavāt | atraiva jyeṣṭhapadayuktaśrutikalpanāyām arjakapadasyāpi jyeṣṭhaparatvakalpanāsaṃbhavāt | vinigamanāpramāṇābhāvāt | kiṃ caivaṃ lāghavādinā yat kiṃcit tricaturādipadavatīm ekāṃ śrutim anumāya sakalasmṛtipadānāṃ gauṇyā lakṣaṇayā vā vṛttyā tatparatvam api vācyam ity atīvātmanaḥ smṛtinipuṇatā nirūpitā |

	tasmād yasmād evācārāt smṛtivākyād vā yā śrutir avaśyakalpanīyā tayaiva tadgatasyācārāṃśasya smṛtipadasya copapatter na tatrādhikakalpaneti holākādhikaraṇasyārthaḥ |

[[2.41]] ata eva vasiṣṭhena jyeṣṭhasyāṃśadvayam abhidhāya upārjakasyāṃśadvayaṃ pṛthag abhihitam | yathā: "atha bhrātṝṇāṃ dāyavibhāgaḥ | dvyaṃśaṃ jyeṣṭho haret" [Va 17.40, 42] | tato 'natidūre punar āha: "yena caiṣāṃ samutpāditaṃ syāt so 'pi dvyaṃśam eva haret" [Va 17.51] | anenārjakatayā bhāgadvaye darśite jyeṣṭhasyāṃśadvayābhidhānam anarthakaṃ syāt |

[[2.42]] dvyaṃśaharatvam api na jyeṣṭhatāmātreṇa | yad āha bṛhaspatiḥ |

		janmavidyāguṇajyeṣṭho dvyaṃśaṃ dāyād avāpnuyāt |

		samāṃśabāginas tv anye teṣāṃ pitṛsamas tu saḥ || [B 26.21]

upārjakatvena bhāgadvaye janmavidyādikīrtinam anupayogi |

[[2.43]] etac ca bhāgadvayaṃ sodramātrabhrātṛvibhāgaviṣayam | sodarāsodaravibhāgagocaraś ca jyeṣṭhasya viṃśoddhāraḥ | yad āha bṛhaspatiḥ |

		savarṇāsu ye jātāḥ sarve putrā dvijanmanām |

		uddhāraṃ jyāyase datvā bhajerann itare samam || [B 26.11]

[[2.44]] samavarṇāsu bahvīṣu strīṣu jātānām uddhārapūrvakavibhāgaśruter bhāgadvayaṃ sodaramātragocaram eva sidhyati | yuktaṃ caitat sodaratayādhikagauravāt |

[[2.45]] uddhāro 'pi daśasu gavādiṣu na kāryaḥ | tathā manuḥ |

		uddhāro na daśasv asti saṃpannānāṃ svakarmasu |

		yat kiṃcid eva deyaṃ syāj jyāyase mānavardhanam || [M 9.115]

[[2.46]] tad evam uktaprabandhena yatra jyeṣṭhabhrātur eva pitṛdhane bhāgadvayaṃ kathaṃ tatra janakasya dānavikrayaparityāgakṣamasya pitāmahadhanasaṃbandhamūlasyātiguroḥ pitur eva svapitṛdhane bhāgadvayaṃ na bhavati |

	janmavidyāguṇajyeṣṭha iti vākyena ca pitṛsamatvena bhāgadvayaṃ jyeṣṭhasyātidiśan pitur bhāgadvayopadeśaṃ jñāpayati bṛhaspatiḥ |

		jīvadvibhāge tu pitā gṛhṇītāṃśadvayaṃ svayam | [B 26.16]

iti sāmānyenāṃśadvayābhidhānād upadeśo bṛhaspatinā darśitaḥ | tathā nāradaḥ |

		dvāv aṃśau pratipadyeta vibhajann ātmanaḥ pitā |

		samāṃśahāriṇī mātā putrāṇāṃ syān mṛte patau || [N 13.12]

[[2.47]] dravyaṃ vibhajan pitā dvāv aṃśāv ātmano gṛhṇīyān na punar ātmano dravyaṃ vibhajann iti saṃbandhaḥ pūrvoktavirodhāt |

[[2.48]] kiṃ ca paitāmahadhane pitāputrayoḥ samabhāgatve yāvad dhanaṃ pitus tāvad eva putrasyāpīti vācyam | na tu yad eva yāvad eva dhanaṃ pitus tad eva tāvad eva putrasya madhyagatvāpatteḥ | jāyāpatyor iva vibhāgābhāvaprasaṅgāt | [[2.49]] evaṃ ca sati bhrātṝṇāṃ vibhāge yadā jyeṣṭhasya jyeṣṭhatayā bhāgadvayakalpanaṃ tadā tatputrasyāpi bhāgadvayakalpane putreṇa saha jyeṣṭhasya catvāro 'ṃśāḥ bhrātrantarasyaiko 'ṃśaḥ syāt | bahuputratve ca jyeṣṭhasya tatputrāṇāṃ pitṛsamabhāgakalpane kaniṣṭhabhrātur yat kiṃcid eva syād iti mahājanavirodhaḥ |

[[2.50]] yac ca bṛhaspativacanam,

		dravya pitāmahopātte sthāvare jaṅgame tathā |

		samam aṃśitvam ākhyātaṃ pituḥ putrasya caiva hi || [B 26.14]

aṃśitvaṃ samaṃ samānam | na svecchayā svopāttadravyavan nyūnādhikavibhāgaṃ dātum arhati | na punar aṃśaḥ sama iti tasyārthaḥ | [[2.51]] dvipitṛkapitrabhiprāyaṃ vā samabhāgavacanam |

[[2.52]] tatra syāt sadṛśaṃ svāmyam iti vacanaṃ tu prāg eva vyākhyātam |

[[2.53]] kiṃ ca yady asau pitā svapituḥ punnāmanarakanivartako jyeṣṭhas tadā tasya svabhrātṝn evāpekṣayā yatra pitṛsamatvena bhāgadvayaṃ sutarāṃ tasya putrāpakṣayā bhāgadvayaṃ yuktaṃ putrāṇāṃ kramāgatadhanasaṃbandhasya pitradhīnatvāt | atha yaḥ svapitur na jyeṣṭhaḥ putras tasya svaputraiḥ saha samāṃśitocyate |

[[2.54]] tan na, madhyamādiputrāṇām apy adhyardhādividhānāt pitṛtayā bhāgadvayasyaiva sutarāṃ yuktatvāt | sāmānyena ca pitāputrayoḥ samānāṃśābhidhānasya bhavato munīnāṃ cānucitatvāt |

[[2.55]] kiṃ ca pitur aṃśadvayābhidhānaṃ svopāttadravyagocaram ity apy anupapannam | tadicchānurodhitvād vibhāgasya icchātaś ca bhāgadvayatrayanyūnādhikānām api prāpter viphalo vidhiḥ | niyamārthatvaṃ ca vacanasya na varṇanīyaṃ viṣṇuvirodhāt | tad āha: "pitā cet putrān vibhajet tasya svecchā svayam upātte 'rthe | paitāmahe tu pitāputrayos tulyaṃ svāmyam" [Vi 17.12] | [[2.56]] asyārthaḥ — svopātte yāvad eva grahītum icchaty ardhaṃ bhāgadvayaṃ trayaṃ vā tat sarvaṃ tasya śāstrānumataṃ na tu paitāmahe 'pi |

[[2.57]] tathā hārītaḥ: "jīvann eva vā pravibhajya vanam āśrayed vṛddhāśramaṃ vā gacchet svalpena vā pravibhajya bhūyiṣṭham ādāya vaset | yady upadaśyet* punas tebhyo gṛhṇīyāt" [H 4.5] | [[2.58]] anena svalpasya vibhāgo bhūyiṣṭhadravyagrahaṇaṃ ca pitur abhihitam | vṛddhāśramaḥ pravrajyā |

[[2.59]] yac ca śaṅkhalikhitavacanam: "sa yady ekaputraḥ syād dvau bhāgāv ātmanaḥ kuryāt" [ŚL 268] | asyāyam arthaḥ — ekasya putra ekaputraḥ | na punar eka eva putro yasyeti bahuvrīhiḥ tasyānyapadārthapradhānatvena ṣaṣṭhītatpuruṣād durbalatvāt | 

	ekaputraś caurasaḥ | tathāvidhasya pitur bhāgadvayam | na tu kṣetrajasya pitṛtve 'pi tatra syāt sadṛśaṃ svāmyam iti vacanaṃ kṣetrajapitrabhiprāyam eva varṇanīyam | [[2.60]] kṣetrajo hi dvipitṛkaḥ | tad āha baudhāyanaḥ:

		"mṛtasya ca prasūto yaḥ klībasya vyādhitasya vā |

		anyenānumato vā syāt svakṣetre kṣetrajaḥ smṛtaḥ || [Bau 2.2.3.17]

sa eva dvipitā dvigotraś ca | dvayor api svadhākāro rikthabhāg bhavati" [Bau 2.2.3.18] | [[2.61]] asyārthaḥ — klībādeḥ sve kṣetre tadanumato 'nyena prasūtaḥ kṣetrajaḥ |

[[2.62]] tathā nāradaḥ |

		kṣetrikānumate kṣetre bījaṃ yasya prakīryate |

		tadapatyaṃ dvayor eva bījikṣetrikayor matam || [N 12.58]

[[2.63]] ataś caikaputra ātmano bhāgadvayaṃ kuryād iti vidhāv ekaputratvasya kartṛviśeṣaṇatayā vivakṣārhatvād uddeśyaviśeṣaṇatvenāvivakṣitatvam ity api parāstaṃ bhavati | [[2.64]] kiṃ ca paramaprekṣāvan manu-gotama-dakṣādiprayuktapadānāṃ pratikṣaṇam avivakṣām ācakṣāṇaḥ svasyaiva sākṣād avivakṣitatvaṃ khyāpayati |

[[2.65]] tathā putrārjite 'pi dhane pitur aṃśadvayaṃ "dvāv aṃśau" iti "gṛhṇītāṃśadvayam" iti cāviśeṣaśruteḥ | suvyaktam āha kātyāyanaḥ |

		dvyaṃśaharo 'rdhaharo vā putravittārjanāt pitā |

		mātāpi pitari prete putratulyāṃśabhāginī || [K 851]

[[2.66]] putrasya vittārjanāt pitur dvyaṃśaharatvam ardhaharatvaṃ vety asyārthaḥ |

[[2.67]] na ca putraś ca vittaṃ ca putravitte | tayor arjanāt pitā dvyaṃśaharaḥ putrānarjanāt sarvahar iti vācyam | anarjitaputrasyāpi bhrātṛbhir vibhāge vittārjakatayā aṃśadvayasyeṣṭatvāt kathaṃ sarvaharatvam | ato vibhāgārhasaṃbandhini vidyamāne 'rjakasya dvyaṃśitvam asati tu sarvaharatvam iti vācyam | tathā ca pitāputrapadayoḥ pramattagītatā syāt | kiṃ cārjanaṃ svatvahetubhūto vyāpāraḥ arjanaṃ svatvaṃ nāpādayatīti vipratiṣiddham ity abhidhānāt | na ca putreṣu svatvam astīti sarvasvadāne pradarśitam | atas tatra gauṇam arjakapadaṃ vitte ca mukhyam na caitat sakṛc chrutasya saṃbhavati |

[[2.68]] na ca putreṇārjitatvāt putrasya dvyaṃśaprāpteḥ pituś ca bhāgadvayasyāsmād vacanād ṛte 'pi prāpteḥ samabhāgatvāpātād vidhānam anarthakam iti vācyam | etad vacanam antareṇāpi putradhane pitur bhāgadvayasyāprāpter vacanasyārthavatvāt* | [[2.69]] kiṃ ca putravittārjanād ity asya pitṛdhanaviṣayatve pitur icchāto dvyaṃśaharatvam ardhaharatvaṃ vety anupapannam | icchānurodhitvād grahaṇasyecchāyāś cāniyatatvāt sārdhasapādapādonāṃśagrahaṇasyāpi saṃbhavāt kathaṃ pakṣadvayamātrakīrtanam | niyamārthatvaṃ ca pitṛdhanagocaraṃ na saṃbhavatīty uktaṃ prāk | atra ca putrārjitavittasya yathā dvyaṃśaharatvaṃ tathā tasyaiva vittasyārdhaharatvam iti yuktam |

[[2.70]] na punar dvyaṃśasyārdham eko 'ṃśas tadgrahaṇārthaṃ vacanam | ardhasya dvyaṃśasya caikadeśatvenaikadeśasyākāṅkṣitatvāt | puruṣaviśeṣaṇatayā haraṇakarmatvena ca dvayoḥ samatvāt parasparasaṃbandhānupupatteś ca | vittārjanād iti pañcamyantena dvyaṃśarūpaikadeśānvayārthopādānasyāvivādād* ardhapadenāpi tasyānvayo yuktaḥ | vittārajanārdhapadayoś cāvyavadhānād vittasyaivārdhaṃ pratīyate | na punar dvyaṃśasyārdham eko 'ṃśaḥ pratīyate | svāyatte caikāṃśapade prayoktavye 'vācakapadaprayogasyānyāyyatvād vittasyaivārdhaṃ yuktam |

[[2.71]] tatra pitṛdravyopaghātena putrārjitavittasyārdhaṃ pitur arjakasya putrasyāṃśadvayam itareṣām ekaikāṃśitā | anupaghāte tu pitur aṃśadvayam arjakasyāpi tāvad evetareṣām anaṃśitvam |

[[2.72]] yad vā vidyādiguṇasaṃpannasya pitur ardhaharatvaṃ vidyādinā jyeṣṭhasyaivādhikāṃśadarśanāt | vidyādiśūnyasya janakatāmātreṇa dvyaṃśitvam |

[[2.73]] tena kramāgatadhanād vā putrārjitadhanād vā bhāgadvayaṃ pitā svayaṃ gṛhṇīyāt | ato 'dhikam icchann api nārhatīti vacanārthaḥ | svārjitadhanāt tu yāvad eva grahītum icchati tāvad eva gṛhṇīyāt |

[[2.74]] putrāṇāṃ tu paitāmahadhanād viṃśoddhāraṃ datvādatvaiva vā vibhajet | svopārjitadhanāt punar guṇavattvena saṃmānārthaṃ bahukuṭumbatvena vā bharaṇārtham ayogyatvena vā kṛpayā bhaktatvena vā prasannatayādhikadānecchur nyūnādhikavibhāgaṃ kurvan dharmakārī pitā | [[2.75]] tad āha yājñavalkyaḥ |

		nyūnādhikavibhaktānāṃ dharmyaḥ pitṛkṛtaḥ smṛtaḥ | [Y 2.116cd]

tathā bṛhaspatiḥ |

		samanyūnādhikā bhāgāḥ pitrā yeṣāṃ prakalpitāḥ |

		tathaiva te pālanīyā vineyās te syur anyathā || [B 26.15]

tathā nāradaḥ |

		pitraiva tu vibhaktā ye samanyūnādhikair dhanaiḥ |

		teṣāṃ sa eva dharmyaḥ syāt sarvasya hi pitā prabhuḥ || [N 13.15]

[[2.76]] sarvadhanaprabhutvasya hetutvāt paitāmahe ca tasyāsaṃbhavāt nyūnādhikabhāgaḥ pitṛkṛtaḥ pitṛdhanaviṣaya evāyaṃ dharmyaḥ | tathā ca viṣṇuḥ: "pitā cet putrāṇ vibhajet tasya svecchā svayam upātte 'rthe | paitāmahe tu pitāputrayos tulyaṃ svāmitvam" [Vi 17.12] |

[[2.77]] <u>nanu</u>,

		vibhāgaṃ cet pitā kuryād icchayā vibhajet sutān |

		jyeṣṭhaṃ vā śreṣṭhabhāgena sarve vā syuḥ samāṃśinaḥ || [Y 2.114]

iti yājñavalkyavacanād uddhārarūpaśreṣṭhabhāgāvagateḥ kathaṃ tato nyūnādhikatvam abhidhīyate |

	<u>ucyate</u> — uparate pitari bhrātṛbhir api vibhāge kriyamāṇe viṃśoddhārarūpaśreṣṭhāṃśasya siddhatvād vacanānarthakyān na tadarthatvam | [[2.78]] atha vināpy uddhāraṃ samāṃśatāyāḥ pitṛkṛtāyā dharmyatvārthaṃ vacanam ucyate | tan na nyūnatvam eva tarhi pitṛkṛtaṃ dharmyaṃ syād ity adhikapadam anarthakaṃ syāt | [[2.79]] kiṃ coddhārābhiprāyeṇa nyūnādhikatvavarṇane icchayā vibhajed ity anarthakaṃ padaṃ etaditarapadatrayeṇaiva vaktavyasyābhihitatvāt | 

	asmin mate tv icchayā vibhajed iti svopāttadhanaviṣayam | śreṣṭhāṃśatāsamānāṃśatayos tu paitāmahadhanagocaratvam iti na kim apy anarthakam | [[2.80]] kiṃ ca pitary uparate 'pi dviprakāro vibhāgo bṛhaspatinoktaḥ | yathā |

		dviprakāro vibhāgas tu dāyādānāṃ pradarśitaḥ |

		vayojyeṣṭhakramenaikaḥ samā parāṃśakalpanā || [B 26.17]

jyeṣṭhakrameṇoddhāraṃ darśayati | tathā samāṃśatā pareti | bhrātṝṇām api parasparavibhāgasya dviprakāratvāt pitṛkṛtasya viśeṣo na syāt | [[2.81]] tathā nāradaḥ |

		pitaiva vā svayaṃ putrān vibhājed vayasi sthitaḥ |

		jyeṣṭhaṃ vā śreṣṭhabhāgena yathā vāsya matir bhavet || [N 13.4]

[[2.82]] jyeṣṭhasya śreṣṭhabhāgam abhidhāya punar yathā vāsya matir bhaved ity anena yādṛśe nyūnādhikavibhāge pituḥ pūrvoktakāraṇāt kartavyamatir bhaved iti pṛthagabhidhānāt śreṣṭhabhāgād anya evāyaṃ nyūnādhikavibhāgaḥ pratīyate |

[[2.83]] yat punar nāradavacanam,

		vyādhitaḥ kupitaś caiva viṣayāsaktacetanaḥ |

		ayathāśāstrakārī ca na vibhāge pitā prabhuḥ || [N 13.16]

iti, tad vyādhyādinā ākulacittatayā kasmiṃścit putre krodhād vā subhagāputrasnehād vā ayathāśāstraṃ vibhajati tadviṣayam |

	pūrvoktakāraṇāt tu śāstrīya eva viṣamavibhāgaḥ | [[2.84]] yathā kātyāyanaḥ |

		jīvadvibhāge tu pitā naikaṃ putraṃ viśeṣayet |

		nirbhājayen na caivaikam akasmāt kāraṇaṃ vinā || [K 843]

[[2.85]] naikam adhikadānena viśeṣayet | na ca nirbhājayed vibhāgaśūnyaṃ kuryāt kāraṇaṃ vinā | uddhārādiviśeṣo hi bahūnām eva naikasya | ekasyāpi ca putrasya kāraṇaṃ vinā viśeṣo na kāryaḥ | kāraṇavaśāt tu kārya eva | ekasyāpīty avagater noddhārāpekṣo viśeṣaḥ kiṃ tu pitur icchākṛta eveti yathokta evārthaḥ |

[[2.86]] yadi punaḥ pitari jīvati putrā eva vibhāgam arthayante tadā viṣamavibhāgaḥ pitrā na dātavyaḥ | tad āha manuḥ |

		bhrātṝṇām avibhaktānāṃ yady utthānaṃ bhavet saha |

		na tatra bhāgaṃ viṣamaṃ pitā dadyāt kathaṃcana || [M 9.215]

[[2.87]] uddhāras tu tadā pitrā dātavya eva tasya viṣamavibhāgarūpatvābhāvāt nyūnādhikavibhāgasyaiva niṣedhāt |

[[2.88]] iti pitṛkṛto vibhāgaḥ |

## 03

[[3.1]] idānīm uparate pitari bhrātṝṇāṃ vibhāgaḥ kathyate |

	so 'pi ca mātari jīvantyāṃ putrāṇāṃ saty api pitruparamād dhanasvāmitve dharmyo vibhāgaḥ sodarāṇāṃ na bhavatīti kathyate "ūrdhvaṃ pituś ca mātuś ca" ity ubhayor uparame sodarāṇāṃ paitṛdhanavibhāgasya jñāpanāt |

[[3.2]] na punar mātur ūrdhvaṃ mātṛdhanavibhāgārthaṃ paitṛkapadāt pitṛdhanamātrasyaiva vibhāgāvagateḥ paitṛkakpadasyaikaśeṣakalpanāyāṃ pramāṇābhāvāt | [[3.3]] kiṃ ca "jananyāṃ saṃsthitāyām" ity anenaiva mātari mṛtāyāṃ tadīyadhanavibhāgasya vakṣyamāṇatvād "ūrdhvaṃ mātuḥ" iti punaruktaṃ syāt | 

[[3.4]] tathā yājñavalkyaḥ |

		vibhajeran sutāḥ pitror ūrdhvaṃ riktham ṛṇaṃ samam |

		mātur duhitaraḥ śeṣam ṛṇāt tābhya ṛte 'nvayaḥ || [Y 2.117]

[[3.5]] mātṛdhanavibhāgasya duhitṝṇāṃ sadbhāve 'nadhikāraḥ asadbhāve cānvayapadena putrāṇām adhikāra ity uttarārdhenaiva pratipādanāt | pūrvārdhe pitror iti pitṛdhanaviṣayam eva anyathā punaruktatvāpatteḥ | [[3.6]] mātāpitror uparame bhrātaro vibhajerann iti vadatā ubhayor uparamāntarakālasya vibhāgārthatayā vidhānāt sāhityaṃ vivakṣitam |

[[3.7]] tathā ca śaṅkhalikhitau: "rikthamūlaṃ hi kuṭumbam | asvatantrāḥ pitṛmanto mātur apy evam avasthitāyāḥ" [ŚL 270] || mātur api sakāśād asvatantrā vibhāgānadhikāriṇa ity āhatuḥ |

[[3.8]] suvyaktam āha vyāsaḥ |

		bhrātṝṇāṃ jivatoḥ pitroḥ sahavāso vidhīyate |

		tadabhāve vibhaktānāṃ dharmas teṣāṃ vivardhate || [Vy 247]

[[3.9]] sahavāsavidhānamukhena pṛthagbāgaviṣedhāt pitṛmātṛjīvanavataś ca vibhāganiṣedhāt jīvator iti sāhityam avivakṣitam | ata ekasminn api jīvati vibhāgo na dharmyaḥ kiṃ tu dvayor abhāve |

[[3.10]] tathā bṛhaspatiḥ |

		pitror abhāve bhrātṝṇāṃ vibhāgaḥ saṃpradarśitaḥ |

		mātur nivṛtte rajasi jīvator api śasyate || [B 26.9]

[[3.11]] nivṛttarajaskāyāṃ mātari jīvantyāṃ vibhāgasya mātṛdhangocaratvānupapatteḥ | ubhayābhāvoktavibhāgasyaiva jīvator apīty apikāranirdiṣṭasya śastatvakīrtanāt ubhayābhāve bhrātṛvibhāgaḥ pitṛdhanagocara evāvadhāryate |

[[3.12]] ata eva jīvantyāṃ mātari mṛtapradhānakṃ vibhāgaṃ nirdiśati vyāsaḥ |

		samānajātisaṃkhyā ye jātās tv ekena sūnavaḥ |

		vibhinnamātṛkās teṣāṃ mātṛbhāgaḥ praśasyate || [Vy 249]

tathā bṛhaspatiḥ |

		yady ekajātā bahavaḥ samānā jātisaṃkhyayā |

		sāpatnās tair vibhaktavyaṃ mātṛbhāgena dharmataḥ || [B 26.24]

[[3.13]] putrāṇāṃ jātisaṃkhyāsāmyena vibhāge viśeṣābhāvān mātur evāyaṃ vibhāgo na putrāṇām ity uddiśya vibhāgaḥ kartavyaḥ |

	tenetaramātṛdhana ivātrāpi putrāṇāṃ mātari jīvantyāṃ na parasparavibhāge svātantryam | kiṃ tu mātur anumatyaiva paraṃ vibhāgo dharmyaḥ | [[3.14]] ato yad gotamādibhir uktam: "vibhāge tu dharmavṛddhiḥ" [G 28.4] ityādi, tan mātur uparame veditavyam |

[[3.15]] tatra yady avibhaktā eva sthātum icchanti tadā jyeṣṭha eva yogakṣemaśaktaḥ sarvaṃ gṛhṇīyāt | itare pitaram iva tam upajīveyuḥ | yathā manuḥ |

		jyeṣṭha eva tu gṛhṇīyāt pitryaṃ dhanam aśeṣataḥ |

		śeṣās tam upajīveyur yathaiva pitaraṃ tathā || [M 9.105]

tathā gotamaḥ: "sarvasvaṃ vā pūrvajasya | sa itarān bibhṛyāt pitṛvat" [G 28.3] | vāśabdāt pṛthag vā bhaveyuḥ saha vā vaseyuḥ | sahavāsaś ca sarveṣām icchāta eva | yathā nāradaḥ |

		bibhṛyād vecchataḥ sarvān jyeṣṭho bhrātā yathā pitā |

		bhrātā śaktaḥ kaniṣṭho vā śaktyapekṣā kule sthitaḥ || [N 13.5]

śaktaḥ san kaniṣṭho 'pi sarvān bibhṛyāt | madhyamo 'tra daṇḍāpūpanyāyāt siddhiḥ |

[[3.16]] vibhāgas tv ekasyāpīcchayā bhavatīty uktaṃ prāk | [[3.17]] ata eva vibhāgam upakramyāha kātyāyanaḥ |

		aprāptavyavahārāṇāṃ dhanaṃ vyayavivarjitam |

		nyaseyur bandhumitreṣu proṣitānāṃ tathaiva ca || [K 845]

tathā "rakṣyaṃ bāladhanam ā vyavahāraprāpteḥ" [G 10.48] iti vacanam |

[[3.18]] ayaṃ ca putrāṇāṃ vibhāgaḥ putrapautraprapautraparyantaḥ samānaḥ | nātrotpattitaḥ pratyāsattikrameṇādhikārakramaḥ | putrādīnāṃ trayāṇām eva pārvaṇe tatpiṇḍatadbhogyapiṇḍadvayavidhānāt | ata eva devalaḥ |

		pitā pitāmahaś caiva tathaiva prapitāmahaḥ |

		upāsate sutaṃ jātaṃ śakuntā iva pippalam || [D 1308]

		madhumāṃsaiś ca śakaiś ca payasā pāyasena ca |

		eṣa no dāsyati śrāddhaṃ varṣāsu ca maghāsu ca || [D 1309]

tathā śaṅkhalikhita-yamāḥ |

		pitā pitāmahaś caiva tathaiva prapitāmahaḥ |

		jātaṃ putraṃ praśaṃsanti pippalaṃ śakunā iva || [ŚL 281]

		madhumāṃsena khaḍgena payasā pāyasena vā |

		eṣa dāsyati nas tṛptiṃ varṣāsu ca maghāsu ca || [ŚL 281]

prapitāmahagrahaṇāt putrapadaṃ prapautraparyantaparam |

	tad anena prapautraparyantasya śrāddhadānena prapitāmahaparyantopakāratvāt prapautraparyantasya tulyavad dāyādhikāraḥ | [[3.19]] ata eva jīvatpitṛkayoḥ pautraprapautrayor adhikāraḥ pārvaṇānadhikāritayā piṇḍāpradātṛtvāt |

[[3.20]] pitror uparame ca bhrātṝṇāṃ pitṛkṛto viśeṣaḥ paraṃ nivartate | anyat tu sarvam eva pratyetavyam |

[[3.21]] yadā caikaḥ putro 'sty aparasya putrasya putrāḥ santi tadā putrasyaiko bhāgo 'paraś ca bahūnāṃ naptṝṇāṃ svapitradhīnajanmamūlatvād dhanasaṃbandhasya yāvaty eva dhane tasya svāmitvārhatvaṃ tāvaty eva teṣām api | 

[[3.22]] yac ca,

		anekapitṛkānāṃ ca pitṛto bhāgakalpanā | [Y 2.120cd = Vi 27.23ab]

iti vacanaṃ tasya nāyaṃ viṣayaḥ | pitṛvyapitur eva tat sarvaṃ dhanam iti pitṛvyasyaiva sarvaṃ syān na tu tadbhrātṛputrāṇām | pitṛto bhāgakalpanā pitāputravibhāgavad bhāgakalpane pitur bhāgadvayasaṃbandhāt pitṛvyasya bhāgadvayaṃ bhavet tadbhrātṛputrāṇāṃ tv ekaiko bhāgaḥ syāt tadā ca śiṣṭācāravirodha syāt | [[3.23]] asya punar eṣa viṣayaḥ yatraikasya bhrātur alpasaṃkhyakāḥ putrāḥ santi aparasya bahusaṃkhyakās tatra pitṛto bhāgakalpanā |

[[3.24]] idānīṃ savarṇabhrātṝṇāṃ vibhāgaḥ | viṃśoddhārrādipūrvako vā sama eva veti vikalpaḥ |

[[3.25]] uddhāram antareṇāpi samavibhāgam āha pitarīty anuvṛttau hārītaḥ: "samānato mṛte rikthavibhāgaḥ" [H 4.4] | tathā uśanāḥ |

		varṇānām ānulomyānāṃ vibhāgo 'yaṃ prakīrtitaḥ |

		samatvenaikajātīnāṃ vibhāgas tu vidhīyate || [Dhko p. 1238]

tathā ca paiṭhīnasiḥ: "paitṛke vibhajyamāne dāyādye samo vibhāgaḥ" [Pai 118] | tathā yājñavalkyaḥ |

		vibhajeran sutāḥ pitror ūrdhvaṃ riktham ṛṇaṃ samam | [Y 2.117ab]

ataḥ soddhārānuddhāravibhāgayor vikalpaḥ |

[[3.26]] na ca kevalasamavibhāgasyāpi śāstrīyatvān nityavat tasyaivānuṣṭhānaṃ syād iti vācyam | bhaktyatiśayena bhrātṝṇām uddhārānumater api saṃbhavād vibhāgāvibhāgavad vikalpaḥ | [[3.27]] ata evādyatanānāṃ bhaktyatiśayāvāvāt samabhāga eva loke dṛśyate uddhārārhajyeṣṭhābhāvāc ca |

[[3.28]] yas tu svayogyatāmātraparāmarṣāt pitṛpitāmahādidhanavibhāge nispṛhaḥ sa kiṃcid eva taṇḍulapratham api datvā tatpurādeḥ kālāntarīyadurantatānirāsārthaṃ vibhajanīyaḥ | tad āha manuḥ |

		bhrātṝṇāṃ yas tu neheta dhanaṃ śaktaḥ svakarmaṇā |

		sa nirbhājyaḥ svakād aṃśāt kiṃcid datvopajīvanam || [M 9.207]

tathā yājñavalkyaḥ |

		śaktasyānīhamānasya kiṃcid datvā pṛthakkriyā || [Y 2.116ab]

[[3.29]] pitari coparate sodarabhrātṛbhir vibhāge kriyamāṇe mātre putrasamāṃśo dātavyaḥ "samāṃśahāriṇī mātā" iti [N 13.12c] vacanāt |

[[3.30]] mātṛpadasya jananīparatvān na sapatnīmātṛparatvam api | sakṛcchrutasya mukhyagauṇatvānupapatteḥ |

[[3.31]] samāṃśatā ca mātur bhrātrādibhiḥ strīdhanādāne | datte punar ardham |

	pitrā ca putrebhyaḥ samavibhāgadāne sarvapatnīnām eva putrasamāṃśatāṃ kartavyā | tad āha yājñavalkyaḥ |

		yadi kuryāt samānāṃśān patynyaḥ kāryāḥ samāṃśikāḥ |

		na dattaṃ strīdhanaṃ yāsāṃ bhartrā vā śvaśureṇa vā || [Y 2.115]

		adhivinnastriyai deyam ādhivedanikaṃ samam |

		na dattaṃ strīdhanaṃ yāsāṃ datte tv ardhaṃ prakalpayet || [Y2.148]

[[3.32]] putrahīnāś ca patnyaḥ samānāṃśāḥ na putravantyaḥ | tathā vyāsaḥ |

		asutās tu pituḥ patnyaḥ samānāṃśāḥ prakīrtitāḥ |

		pitāmahyaś ca sarvās tā mātṛtulyāḥ prakīrtitāḥ || [Vy 250]

tathā viṣṇuḥ: "mātaraḥ putrabhāgānusāreṇa bhāgahāriṇyaḥ | anūḍhāś ca duhitaraḥ" [Vi 18.34–35] | [[3.33]] putrabhāgānusāreṇa yathā varṇakrameṇa putrāṇāṃ catustridvyekabhāgitā tathā patnīnām apīti | [[3.34]] anūḍhānāṃ duhitṝṇāṃ putrabhāgam anusṛtya taccaturthāṃśaḥ | tad āha bṛhaspatiḥ |

		samāṃśā mātaras tv eṣāṃ turīyāṃśāś ca kanyakāḥ | [B 26.22cd]

[[3.35]] putrasya bhāgatrayaṃ kanyāyā eko bhāgaḥ | yathā kātyāyanaḥ |

		kanyakānāṃ tv adattānāṃ caturtho bhāga iṣyate |

		putrāṇāṃ ca trayo bhāgāḥ svāmyaṃ svalpadhane smṛtam || [K 858]

[[3.36]] alpadhane putraiḥ svāt svād aṃśād ākṛṣya kanyābhyaś caturtho 'ṃśho dātavyaḥ | tathā manuḥ |

		svebhyo 'ṃśebhyas tu kanyābhyaḥ pradadyur bhrātaraḥ pṛthak |

		svād svād aṃśāc caturbhāgaṃ patitāḥ syur aditsavaḥ || [M 9.118]

[[3.37]] pradadyur iti pradānaśruter adāne ca patitatvaśruter na kanyābhir adhikārabuddhyā grahītavyam | na hy adhikāriṇe bhrātre 'paro bhrātā svād aṃśād dadāti |

[[3.38]] yathā yājñavalkyaḥ |

		asaṃskṛtās tu saṃskāryā bhrātṛbhiḥ pūrvasaṃskṛtaiḥ |

		bhaginyaś ca nijād aṃśād datvāṃśaṃ tu turīyakam || [Y 2.124]

bhaginīnāṃ saṃskāryatām āha nādhikāritām | [[3.39]] evaṃ ca bahutaradhane vivāhocitaṃ dhanaṃ dātavyaṃ na caturthāṃśaniyama it sidhyati |

[[3.40]] etac ca kanyāputrayoḥ samasaṃkhyatve jñātavyam | viṣamasaṃkhyatve ca kanyāyā eva bahutaradhanaṃ vā syāt putrasya vā niraṃśatā syāt | na caitad ucitaṃ putrasya prādhānyāt |

[[3.41]] <u>yac cedam</u> atra bādhakam uktam,

		avidyamāne pitrarthe svāṃśād uddhṛtya vā punaḥ |

		avaśyakāryāḥ saṃskārā bhrātṛbhiḥ pūrvasaṃskṛtaiḥ || [N 13.34]

asmān nāradavacanād avaśyakartavyatvād bhaginīsaṃskārasya niraṃśatāpi na doṣāyeti |

[[3.42]] <u>tad</u> ayuktaṃ bhrātṛsaṃskārārthatvād asya vacanasya | bhrātṝṇāṃ pūrvasaṃskṛtair iti pāṭhasyānākaratvād bhrātṛsaṃskārasya prakṛtatvāt | idaṃ hi pūrvm uktam |

		yeṣāṃ tu na kṛtāḥ pitrā saṃskaravidhayaḥ kramāt |

		kartavyā bhrātṛbhir teṣāṃ paitṛkād eva taddhanāt || [N 13.33]

yeṣāṃ teṣām iti puṃliṅganirdeśāt tadanantaram evāvidyamāna iti vacanārambhād bhrātṛsaṃskārārtham evedaṃ vacanam |

[[3.43]] iti pitṛpitāmahādidhanavibhāgaḥ |

## 04

### 01

[[4.1.1]] atha strīdhanavibhāgārthaṃ prathamaṃ strīdhanaṃ nirūpyate |

	tatra viṣṇuḥ: "pitṛmātṛsutabhrātṛdattam adhyagnyupāgataṃ ādhivedanikaṃ bandhudattaṃ śulkānvādheyakam iti strīdhanam" [Vi 17.18] | 

[[4.1.2]] anvādheyakam āha kātyāyanaḥ |

		vivāhāt parato yat tu labdhaṃ bhartṛkulāt striyā |

		anvādheyaṃ tad uktaṃ tu labdhaṃ bandhukulāt tathā || [K 899]

		ūrdhvaṃ labdhaṃ tu yat kiṃcit saṃskārāt prītitaḥ striyā |

		bhartuḥ pitroḥ sakāśād vā anvādheyaṃ tu tad bhṛguḥ || [K 900]

[[4.1.3]] bandhupadena mātāpitor upādānam | tenāyam arthaḥ — mātāpitṛdvāreṇa saṃbandhināṃ pitroś ca sakāśād yat tu vivāhāt parato labdham | tathā bhartuḥ sakāśād bhartṛkulāc ca śvaśurādito yal labdhaṃ dhanaṃ tad anvādheyam | viṣṇuvacane ca bandhupadaṃ mātulādyabhiprāyaṃ pitrādīnāṃ svapadenaiva nirdiṣṭatvāt | pariṇayanasamayalabdhasya ca brāhmādyāsurādiviśeṣeṇa bhartuḥ pitror vādhikārāt |

[[4.1.4]] strīdhanam āhatur manu-kātyāyanau |

		adhyagnyadhyāvāhanikaṃ dattaṃ ca prītitaḥ striyai |

		bhrātṛmātṛpitṛprāptaṃ ṣaḍvidhaṃ strīdhanam smṛtam || [M 9.194 = K 894]

tathā nāradaḥ |

		adhyagnyadhyāvāhanikaṃ bhartṛdāyas tathaiva ca |

		bhrātṛdattaṃ pitṛbhyāṃ ca ṣaḍvidhaṃ strīdhanaṃ smṛtam || [N 13.8]

[[4.1.5]] etad vyākurute kātyāyanaḥ |

		vivāhakāle yat strībhyo dīyate hy agnisaṃnidhau |

		tad adhyagnikṛtaṃ sadbhiḥ strīdhanaṃ parikīrtitam || [K 895]

		yat punar labhate nārī nīyamānā hi paitṛkāt |

		adhyāvāhanikaṃ nāma tat strīdhanam udāhṛtam || [K 896]

[[4.1.6]] paitṛkād ity ekaśeṣeṇa pitṛmātṛkulād yal labhate dhanaṃ bhartṛgṛhaṃ nīyamānā tad adhyāvāhanikam |

[[4.1.7]] bhartṛdāyo bhartṛdattaṃ dhanaṃ bhartṛdāyam anabhidhāya manvādibhir bhartṛdattasyābhidhānāt | nāradenāpi bhartṛdattam anabhidhāya bhartṛdāyasyābhidhānāt | 

[[4.1.8]] tathānyatrāpi bhartṛdattae bhartṛdāyaprayogo dṛṣṭaḥ | yathā kātyāyanaḥ |

		bhartṛdāyaṃ mṛte patyau vinyaset strī yatheṣṭataḥ |

		vidyamāne tu saṃrakṣet kṣapayet tatkule 'nyathā || [K 907]

[[4.1.9]] asyārthaḥ — bhartṛdattaṃ dhanaṃ bartari mṛte yatheṣṭaṃ viniyuñjīta | jīvati tu tad rakṣed amuktahastatājñāpanārtham | &lt;4.1.10] tathā vyāsavacanam api bhartṛdeyaparyantatājñāpanārtham | yathā,

		dvisahasraḥ paro dāyaḥ striyai deyo dhanasya tu |

		yac ca bhartrā dhanaṃ dattaṃ sā yathākāmam aśnīyāt || [Vy 265]

dvisahasraparyantaḥ striyai deyo nādhikaḥ | kenety ākāṅkṣāyāṃ bharteti śrutam anveti na punar aśrutakalpanā | tathā ca deya iti dadātir mukhyaḥ syāt | mṛtapatidhane tu tāvati patnyā eva svāmitād gauṇaḥ | sa cānyāyyaḥ | [[4.1.11]] yac ca bhartṛdattaṃ dhanaṃ tad yathākāmam aśnīyāt |

	ato 'putrasya mṛtasya patyur dhane dvisahasraparyante patnyā adhikāro na sarvatreti yad uktaṃ tad vidvadbhir anādeyam | [[4.1.12]] etac ca vistareṇa vakṣyate |

[[4.1.13]] āha yājñavalkyaḥ |

		pitṛmātṛpatibhrātṛdattam adhyagnyupāgatam |

		ādhivedanikaṃ caiva strīdhanaṃ parikīrtitam || [Y 2.143]

[[4.1.14]] yac ca dvitīyastrīvivāhārthinā pūrvastriyai pāritoṣikaṃ dhanaṃ dattaṃ tad ādhivedanikam adhikastrīlābhārthatvāt tasya |

[[4.1.15]] tathā devalaḥ |

		vṛttir ābharaṇaṃ śulkaṃ lābaś ca strīdhanaṃ bhavet |

		bhoktrī tat svayam evedaṃ patir nārhaty anāpadi || [D 1604]

[[4.1.16]] tathā vyāsaḥ |

		vivāhakāle yat kiṃcid varāyoddiśya dīyate |

		kanyāyās tad dhanaṃ sarvam avibhājyaṃ ca bandhubhiḥ || [Vy 266]

[[4.1.17]] uddiśyeti kanyāyā idaṃ bhavatv ity uddiśya yad varāya dānaṃ na punar etad abhisaṃdhiṃ vināpīty arthaḥ | ata eva vivāhakāla iti pradarśanārthaṃ na punar etad eva prayojakaṃ dātrabhisaṃdhinimittatvāt svatvasya | tathā prāmāṇikavacanam:

		yad dattaṃ duhituḥ patye striyam eva tad anviyāt |

		mṛte jīvati vā patyau tadapatyam ṛte striyāḥ || [Dhko p. 1463]

vivāhakāla iti na viśinaṣṭi | abhisaṃdhis tu duhitranvayābhidhānād eva labdhatvān noktaḥ |

[[4.1.18]] tad evam avyavasthitasaṃkhyastrīdhanakīrtanān na ṣaṭsaṃkhyā vivakṣitā kiṃ tu strīdhanakīrtanamātraparāṇi munivacanāni | tad eva ca striyā dhanaṃ yatra bhartṛtaḥ svātantryeṇa dānavikrayabhogān kartum adhikaroti |

[[4.1.19]] tad idaṃ saṃkṣipyāha kātyāyanaḥ |

		prāptaṃ śilpais tu yad vittaṃ prītyā caiva yad anyataḥ |

		bhartuḥ svāmyaṃ tadā tatra śeṣaṃ tu strīdhanaṃ smṛtam || [K 904]

&lt;4.1.20] anyata iti pitṛmātṛbhartṛkulavyatiriktād yal labdhaṃ śilpena vā yad arjitaṃ tatra bhartuḥ svāmyaṃ svātantryam | anāpady api bhartā grahītum arhati | tena striyā api dhanaṃ na strīdhanam strīdhanam asvātantryāt |

[[4.1.21]] etaddvayātiriktadhanaṃ tu striyā eva dānavikrayādhikārāt | tad āha kātyāyanaḥ |

		ūḍhayā kanyayā vāpi patyuḥ pitṛgṛhe 'tha vā |

		bhartuḥ sakāśāt pitror vā labdhaṃ saudāyikaṃ smṛtam || [K 901]

		saudāyikaṃ dhanaṃ prāpya strīṇāṃ svātantryam iṣyate |

		yasmāt tadānṛśaṃsyārthaṃ tair dattaṃ tatprajīvanam || [K 905]

		saudāyike sadā strīṇāṃ svātantryaṃ parikīrtitam |

		vikraye caiva dāne ca yatheṣṭaṃ sthāvareṣv api || [K 906]

[[4.1.22]] sudāyasaṃbandhibhyo labdhaṃ saudāyikam |

[[4.1.23]] sthāvare 'pi bhartṛdattamātre striyā na dānādyadhikāraḥ | tad āha nāradaḥ |

		bhratrā prītena yad dattaṃ striyai tasmin mṛte 'pi tat |

		sā yathākāmam aśnīyād dadyād vā sthāvarād ṛte || [N 1.28/24]

bhartṛdattaviśeṣanād bhartṛdattasthāvarād ṛte 'nyat sthāvaraṃ deyam eva bhavati | anyathā yatheṣṭaṃ sthāvareṣv apīti virudhyeta |

[[4.1.24]] bhartā tu yadā durbhikṣādau strīdhanaṃ vinā vartanākṣamas tadāpi grahītum arhati nānyadā | tad āha yājñavalkyaḥ |

		durbhikṣe dharmakārye ca vyādhau saṃpratirodhake |

		gṛhītaṃ strīdhanaṃ bhartā na striyai dātym arhati || [Y 2.147]

anyatra punar anadhikāram āha kātyāyanaḥ |

		na bhartā naiva ca suto na pitā bhrātaro na vā |

		ādāne vā visarge vā strīdhane prabhaviṣṇavaḥ || [K 911]

		yadi hy ekataras tv eṣāṃ strīdhanaṃ bhakṣayed balāt |

		savṛddhiṃ pratidāpyaḥ syād daṇḍaṃ caiva samāpnuyāt || [K 912]

		tad eva yady anujñāpya bhakṣayet prītipūrvakam |

		mūlam eva sa dāpyaḥ syāt yadā sa dhanavān bhavet || [K 913]

		atha cet sa dvibhāryaḥ syān na ca tāṃ bhajate punaḥ |

		prītyā visṛṣṭam api cet pratidāpyaḥ sa tad balāt || [K 908]

		grāsācchādanavāsānām ucchedo yatra yoṣitaḥ |

		tatra svam ādadīta strī vibhāgaṃ rikthinām tathā || [K 909]

[[4.1.25]] striyā dhanaṃ gṛhītvā yady aparabhāryayā saha vasati tāṃ cāvajānīte tadā gṛhītadhanaṃ rājñā balād dāpyaḥ |

	bhaktācchādanādikaṃ yadi bhartā na dadāti tadā tad api striyā ākṛṣya grāhyam |

[[4.1.26]] iti strīdhanalakṣaṇam |

### 02

[[4.2.1]] idānīṃ strīdhanavibhāgo 'bhidhīyate | tatra manuḥ |

		jananyāṃ saṃsthitāyāṃ tu samaṃ sarve sahodarāḥ |

		bhajeran mātṛkaṃ rikthaṃ bhaginyaś ca sanābhayaḥ || [M 9.192]

[[4.2.2]] dvandvāśravaṇe 'pi tattulyārthakacakāreṇa bhrātṛbhaginyor itaretarayuktayor vibhāgapratipādanād bhaginyaḥ sodarāś ca vibhajerann ity ayam evāsya vacanasyārthaḥ |

[[4.2.3]] bṛhaspatir api cakārāt samuccayam āha |

		strīdhanaṃ tadapatyānāṃ duhitā ca tadaṃśinī |

		aprattā cet samūḍhā tu na labhen mātṛkaṃ dhanam || [B 26.31cded]

[[4.2.4]] apatyapadaṃ putraparam | teṣām aprattābhir duhitṛbhiḥ saha mātṛdhanavibhāgaḥ | tathā ca śaṅkhalikhitau |

		samaṃ sarve sodaryā dravyam arhanti kumāryāś ca | [ŚL 297]

[[4.2.5]] sarvatraiva prathamaṃ putropādānāt sarvāvasthasya putrasya mātṛdhane 'dhikāraḥ | cakāraśrutiś ca sarvatrānugatā samuccayavācikā |

[[4.2.6]] etāvatāpy udgrāhamallasya devalavacanaṃ galahastaḥ | yathā,

		sāmānyaṃ putrakanyānāṃ mṛtāyāṃ strīdhanaṃ striyām |

		aprajāyāṃ hared bhartā mātā bhrāta pitāpi vā || [D 1611]

[[4.2.7]] iha putrakanyayoḥ sādhāraṇaṃ mātṛdhanam iti suvyaktam |

	kevalakumāryāḥ sakalamātṛdhanādhikāritve ca yautakadhane viśeṣavacanaṃ manvādīnām anarthakaṃ syāt sarvatrādhikārāviśeṣāt |

[[4.2.8]] yaḥ punar evaṃ samādhānaṃ brūte — bhrātṛbhaginyos tulyavaj jananīdhanādhikāritve samavibhāgitāvidhānaṃ yuktam | kevalabhaginīnāṃ tadabhāve ca kevalabhrārṝṇāṃ dhanasaṃbandhe samaṃ syād aśrutatvād viśeṣasyeti nyāyata eva samatvaprāpter anarthakaṃ samam iti | sa evaṃ vācyaḥ — bhrātṛbhaginyor apy adhikāre samaṃ syād iti nyāyāt samatvaprāpter aviśeṣās ānarthakyasya tadavasthatvāt | kiṃ ca kevalabhrātradhikārapakṣe 'pi pitṛdhana iva mātṛdhane 'pi viṃśoddhārādiprasaktinivartakatayā samapadasya sārthakatvāt katham anarthakatā | ato vacananyāyānabhijñaḥ sarvaiḥ prājñair ajñeya eva kiṃcijjñaḥ |

[[4.2.9]] kiṃtūktād eva hetoḥ putrakumārīduhitros tulyavad adhikāraḥ | etayoś cānyatarābhāve 'nyatarasya tad dhanam | dvayor apy etayor abhāva ūḍhāyā duhituḥ putravatyāḥ saṃbhāvitaputrāyāś ca tulyo 'dhikāraḥ svaputradvāreṇa pārvaṇapiṇḍadānasaṃbhavāt | [[4.2.10]] ata eva pūrvoktaduhitrabhāve dauhitrasyaiva dhanādhikāraḥ —

		dauhitre 'pi hy amutrainaṃ saṃtārayati pautravat || [M 9.139cd]

iti manuvacanāt | na tu vandhyāvidhavāduhitroḥ svasattayā svajanyasattayā ca pārvaṇapiṇḍadānābhāvāt | ata eva nāradaḥ |

		putrābhāve tu duhitā tulyasaṃtānadarśanāt | [N 13.50/47ab]

[[4.2.11]] pautrdauhitrayos tu sadbhāve pautrasyādhikāraḥ putreṇa pariṇītaduhitur bādhād bādhakaputreṇa bādhyaduhitṛputrabādhasya nyāyyatvāt |

**	**[[4.2.12]] uktānāṃ tu sarveṣāṃ dauhitraparyantānām abhāve vandhyāvidhavayor api mātṛdhanādhikāritā tayor api tatprajātvāt prajābhāve cānyeṣām adhikārāt |

[[4.2.13]] yat tu duhitṛmātrādhikārārthaṃ gautamavacanam: "strīdhanaṃ duhitṛṇām aprattānām apratiṣṭhitānāṃ ca" [G 28.24] | yac ca nāradasya,

		mātur duhitaro 'bhāve duhitṝṇāṃ tadanvayaḥ | [N 13.2cd]

yac ca kātyāyanasyāpi,

		duhitṝṇām abhāve tu rikthaṃ putreṣu tad bhavet | [K 918ab]

tathā yājñavalkyasya,

		mātur duhitaraḥ śeṣam ṛṇāt tābhya ṛte 'nvayaḥ | [Y 2.117cd]

tāni pūrvoktadevalavacanavirodhena yautakadravyaviṣayāṇi | ata eva manuḥ —

		mātus tu yautakaṃ yat syāt kumārībhāga eva saḥ | [M 9.131ab]

[[4.2.14]] yautakaṃ pariṇayanalabdham | yu miśraṇa iti dhātor yutapadaṃ miśratāvacanam | miśratā ca strīpuruṣayor ekaśarīratā vivāhāc ca tad bhavati, "asthibhir asthīni māṃsair māṃsāni tvacā tvacam" [Pāraskara GṛS 1.11.5] iti śruteḥ | ato vivāhakāle labdhaṃ yautakam |

[[4.2.15]] ata eva vasiṣṭhaḥ: "mātuḥ pāriṇāyyaṃ striyo vibhajeran" [Va 17.46] | pāriṇāyyaṃ pariṇayanalabdhaṃ dhanam |

[[4.2.16]] yat tu manuvacanam,

		striyās tu yad bhavad vittaṃ pitrā dattaṃ kathaṃcana |

		brāhmaṇī tad dharet kanyā tadapatyasya vā bhavet || [M 9.198]

atra pitrā dattam iti viśeṣaṇād vivāhasamayād anyatrāpi yat pitṛdattaṃ tat kanyāyā evety etadartham | brāhmaṇīpadaṃ cānuvādaḥ | yad vā brāhmaṇīpadasyānarthakyabhayāt kṣatriyādistrīṇām anapatyānāṃ pitṛdattaṃ dhanaṃ sapatnīduhitā brāhmaṇī kanyā haret | na punar aprajāstrīdhanaṃ bhartur iti vacanāvakāśa iti vacanārthaḥ | anyathā sakalavacanānām asāmañjasyaṃ syāt |

[[4.2.17]] na ca vācyam — nāradādibhir duhitur abhāve duhituḥ putrāṇām eva dhanādhikāro darśitaḥ pratyasannaduhitṛpadenaivānvayapadasyānvayād iti | 

	yato duhitṛpadasyānvayapadasya ca janyaviśeṣaparatvena janakākāṅkṣitatvān na janyāntareṇānvayapadopāttena putreṇānvayaḥ saṃbhavati samatvāt | [[4.2.18]] na cādhiṣṭhānalakṣaṇayānvayo vācyaḥ mātranvayenaiva sarveṣāṃ mukhyatvasaṃbhavāt | mātṛpadānvaye ca duhitṛpadasya mukhyatvasvīkārāt | [[4.2.19]] na ca tadanvaya iti tacchabdopāttāyā duhitur anvayayogyatā vācyā tacchabdasyāpi prakṛtavācitayā duhitṛtvarūpeṇaivopapādakatvāt |

[[4.2.20]] kiṃ ca yājñavalkyavacane duhitara iti padaṃ prathamāntaṃ tābhya iti padaṃ pañcamyantam anvayapadena ṣaṣṭyantānvayayogyena nānvīyate | kiṃ tu vyavahitam api mātur ity eva padam anvayi | tad atra mātur anvaye niścite nārada-kātyāyanavākye 'pi mātur evānvayo nyāyyaḥ avirodhāt |

[[4.2.21]] kiṃ ca, "satsv aṅgajeṣu tadgāmī hy artho bhavati" [Bau 1.5.11.11] iti baudhāyanavacanusāreṇānantaryāc cāṅgajaputrasyādhikāro nyāyyo nānaṅgajavyavahitadauhitrādhikāraḥ | 

[[4.2.22]] tataś ca pariṇayanalabdhaṃ strīdhanaṃ duhitur eva na purāṇām | tatraiva ca kramārthaṃ gotamavacanam: "strīdhanaṃ duhitṛṇām aprattānām apratiṣṭhitānāṃ ca" [G 28.24] |

[[4.2.23]] prathamam aprattānāṃ tadabhāve prattānāṃ ca samūḍhānām | strīdhanaṃ duhitṝṇām iti sāmānyataḥ prāptatvād aprattānām ityādes tu kramārthatvenopasaṃhārārthatvāt |

[[4.2.24]] tathā yājñavalkyaḥ |

		aprajāstrīdhanaṃ bhartur brāhmādiṣu caturṣv api |

		duhitṝṇāṃ prasūtā cec cheṣeṣu pitṛgāmi tat || [Y 2.145]

[[4.2.25]]brāhmādivivāheṣu yal labdham adhyagnidhanaṃ striyā tat tasyāṃ mṛtāyāṃ prathamaṃ duhitṝṇām eva | tatrāpi prathamaṃ kanyāyās tadabhāve prattāyās tadabhāve pariṇītāyāḥ | sarvaduhitrabhāve putrasyādhikāraḥ aprajāstrīdhane bhartur adhikārāt | 

[[4.2.26]] bṛhaspatina tv aprattāpadenāprattādyabhāve samūḍhāyā apy adhikāraḥ sūcitaḥ |

[[4.2.27]] na ca yautakamātradhanābhiprāyeṇa nedaṃ vacanam | kiṃ tu brāhmādivivāhena vivāhitāyā yad yāvad dhanaṃ yautakam ayautakaṃ vā tadabhiprāyeṇeti vācyam, bandhudattam iti vacanasya nirviṣayatvāpatteḥ, manuvirodhāc ca | yad āha |

		brāhmadaivārṣagāndharvaprājāpatyeṣu yad dhanam |

		atītāyām aprajāyāṃ bhartur eva tad iṣyate || [M 9.196]

		yat tv asyāḥ syād dhanaṃ dattaṃ vivāheṣv āsurādiṣu |

		atītāyām aprajāyāṃ mātāpitros tad iṣyate || [M 9.197]

asyāḥ syād dattam iti prācīnaṃ pūrvatrānuṣajyate | tena vivāheṣu yad dhanaṃ dattam iti saṃbandhād vaivāhikadhanamātrapratīter na yāvaddhanaviṣayatvam  |

[[4.2.28]] tathā yamaḥ |

		āsurādiṣu yad dravyaṃ vivāheṣu pradīyate | [Dhko p. 1462]

vivāhakriyāyāṃ pūrvāparībhūtāyāṃ yad dravyaṃ pradīyata it yautakadhanamātragocaratvam eva pratīyate |

[[4.2.29]] na ca vivāhāt pūrvaṃ parato vā striyā labdhasyāprajāstrīdhanasya gater aśrūyamāṇatvād brāhmādipadaṃ strīparam iti vācyam | pūrvāparalabdhasya vistareṇa gater vakṣyamāṇatvāt |

### 03

[[4.3.1]] saṃpraty aprajāstrīdhane 'dhikāriṇaḥ kathyante |

[[4.3.2]] tatra yājñavalkyaḥ |

		aprajāstrīdhanaṃ bhartur brāhmādiṣu caturṣv api | [Y 2.145ab]

[[4.3.3]] brāhmādir yeṣāṃ caturṇāṃ te daivārṣaprājāpatyagāndharvāś catvāro brāhmeṇa saha pañca bhavanti brāhmadaivārṣagāndarvaprājāpatyeṣv iti manunā pañcānām uktatvāt | teṣu vivāheṣu vartamāneṣu yad dhanaṃ striyā labdhaṃ tad aprajāyām atītāyāṃ bhartur eva bhavatīti | prajā saṃtatiḥ |

[[4.3.4]] na punar brāhmādinā pariṇītāyā yad yāvad dhanaṃ vivāhāt pūrvaṃ parato vā tayā labdhaṃ tat sarvaṃ bhartur iti vyākhyānaṃ yuktam | brāhmādiṣv iti kālārthatvān nirdeśasya brāhmādipadānāṃ strīparatve ekatvena ṣaṣṭhyā ca nirdeśaḥ syāt | yat tv asyāḥ syād iti striyā ekatvena ṣaṣṭhyā ca nirdiṣṭatvāt |

vivāhakālalakṣaṇāyāṃ ca vartamānasaṃbandhena lakṣaṇā syāt | strīparatve tv ātikrāntavivāhakriyāsaṃbandhena brāhmādipadānāṃ tattallakṣaṇavivāhaparatvena manvādibhir nirdiṣṭatvāt | tad āha manuḥ |

		aṣṭāv imān samāsena strīvivāhān nibodhata | [M 3.20cd]

ity upakramya,

		brāhmo daivas tathaivārṣaḥ prājāpatyas tathāsura ityādi | [M3.21]

tathā nāradaḥ |

		aṣṭau vivāhā varṇānāṃ saṃskārārthaṃ prakīrtitāḥ |

		brāhmas tu prathamas teṣām ityādi | [N 12.38–39]

tathā viṣṇuḥ: "aṣṭau vivāhā bhavanti | brāhmo daiva ityādi || [Vi 24.17–18]

[[4.3.5]] ato vivāhakālalabdhastrīdhanaviṣayaṃ brāhmādivacanam iti viśvarūpoktam ādaraṇīyam (Viśvarūpa on YDh 2.149) |

[[4.3.6]] āsurādivivāhasamayalabdhaṃ tu strīdhanaṃ jīvaty api bhartari mātā gṛhṇīyāt tadabhāve pitā | mātāpitror tad iṣyata ity atra kramāvagateḥ | yugapadadhikāre pitror ity evābhidadhyāt | kanyādhane ca mātur abhāve pitur adhikāraśravaṇād atrāpi tathātvasyaivocitatvāt | [[4.3.7]] tathā baudhāyanaḥ |

		rikthaṃ mṛtāyāḥ kanyāyā gṛhṇīyuḥ sodarāḥ svayam |

		tadabhāve baven mātus tadabhāve bhavet pituḥ || [Bau ? Dhko p. 1427]

[[4.3.8]] tad anena kanyādhanaṃ vyākhyātam |

[[4.3.9]] na ca kanyādhana ivātrāpi prathamaṃ bhrātrādhikāraḥ syād iti vācyaṃ vacanābhāvān mātāpitor evādhikāraśruteḥ |

[[4.3.10]] yat punaḥ pariṇayānantaraṃ pitṛmātṛbhartṛkulāt striyā labdhaṃ dhanaṃ tad bhrātṝṇām eva | tad āha yājñavalkyaḥ |

		bandhudattaṃ tathā śulkam anvādheyakam eva ca |

		aprajāyām atītāyāṃ bāndhavās tad avāpnuyuḥ || [Y 2.144]

[[4.3.11]] bandhudattam iti mātāpitṛbhyāṃ yad dattam | tatputrāś ca bhrātara eva bāndhavāḥ | [[4.3.12]] tad āha vṛddhakātyāyanaḥ |

		pitṛbhyāṃ caiva yad dattaṃ duhituḥ sthāvaraṃ dhanam |

		aprajāyām atītāyāṃ bhrātṛgāmi tu sarvadā || [K 919]

[[4.3.13]] aprajātvamātranimittatvena bhrātur adhikārāvagateḥ sarvadāpadena brāhmādipaiśācāntavivāhitāyā aprajāyā dhanaṃ bhrātṛgāmy eva bhavatīti viśvarūpoktam ādaraṇīyam (Viśvarūpa on YDh 2.149) | [[4.3.14]] sthāvarapadād daṇḍāpūpanyāyād evāparasya dhanasya siddhiḥ |

[[4.3.15]] bandhudattapadena kanyādaśāyāṃ yat pitṛbhyāṃ dattaṃ tad ucyate | vivāhāt parato labdhadanasyānvādheyapadopāttatvāt | vivāhakālīne ca bhartuḥ pitror vādhikārāt |

[[4.3.16]] anvādheyam āha kātyāyanaḥ |

		vivāhāt parato yat tu labdhaṃ bhartṛkulāt striyā |

		anvādheyaṃ tad uktaṃ tu labdhaṃ bandhukulāt tathā || [K 899]

[[4.3.17]] bhartṛkulāt śvaśurādeḥ | bandhukulāt pitṛmātṛkulāt |

[[4.3.18]] tathāparam āha |

		ūrdhvaṃ labdhaṃ tu yat kiṃcit saṃskārāt prītitaḥ striyā |

		bhartuḥ sakāśāt pitror vā anvādheyaṃ tu tad bhṛguḥ || [K 900]

[[4.3.19]] śulkam āha |

		gṛhopaskaravāhyānāṃ dohyābharaṇakarmiṇām |

		mūlyaṃ labdhaṃ tu yat kiṃcit śulkaṃ tat parikīrtitam || [K 898]

[[4.3.20]] gṛhādikarmibhiḥ śilpibhis tatkarmakaraṇāya bhartrādipreraṇārthaṃ striyai yad utkocadānaṃ tac chuklam | tad eva mūlyaṃ pravṛttyarthatvāt |

[[4.3.21]] vyāsenoktaṃ vā |

		yad ānetuṃ bhartṛgṛhe śulkaṃ tat parikīrtitam | [Vy 268]

bhartṛgṛhagamanārtham utkocādi yad dattam |

[[4.3.22]] tac ca brāhmādiṣv aviśiṣṭam | tad evamādikam aprajāstrīdhanaṃ bhrātaro gṛhṇīyuḥ | [[4.3.23]] na punar āsurādiṣu vivāheṣu yat kanyābhyaḥ śukladānaṃ tad abhiprāyam āsuramātragocaratvāc chulkasya | at evoktaṃ manunā |

		āsuro drviṇādānād gāndharvaḥ samayān mithaḥ |

		rākṣaso yuddhaharaṇāt paiśācaḥ kanyakācchalāt || [Y 1.63]

[[4.3.24]] ato rākṣasādau śulkābhāvāt śulkasāhacaryeṇāsurādiṣv eva yad dhanaṃ tanmātrasya bhrātṛgāmitvābhidhānaṃ heyam | tathā tasya strīdhanatvābhāvāc ca pitrādigṛhītadhanasya ca śulkatvena kīrtanāt | tathā manuḥ |

		na kanyāyāḥ pitā vidvān gṛhṇīyāc chulkam aṇv api |

		gṛhṇan hi śulkaṃ lobhena syān naro 'patyavikrayī || [M 3.51]

pitety upalakṣaṇam | tena bhrātrādir api dhanaṃ gṛhṇan śulkagrāhī | tena pitrādigṛhītam eva paraṃ śulkaṃ bhavatīty uktam |

[[4.3.25]] ato yad uktam āsurādiṣv eva śulkarūpastrīdhanasaṃbhavāt tadekavākyopāttayor bandhudattānvādheyayor apy āsurādivivāhagocarayor eva bhrātur adhikāra it nirastam | [[4.3.26]] kiṃ tūktaśulkastrīdhanasya sarvavivāheṣv eva saṃbhavāt sartraiva bhrātur adhikāro vākyād viśeṣānavagamāt |

[[4.3.27]] tathā gautamavacanaṃ kātyāyanavacanasamānārtham | yathā, "bhaginīśulkaṃ sodaryāṇām ūrdhvaṃ mātuḥ" | pūrvaṃ caike [G 28.25–26] | [[4.3.28]] asyārthaḥ — prathamaṃ sodaryāṇāṃ teṣāṃ punar abhāve mātuḥ | pūrvaṃ caika iti pramatam |

[[4.3.29]] ataḥ prathamaṃ sodarāṇām | tadabhāve matuḥ | tadabhāve pituḥ| eṣāṃ punar abhāve tad dhanaṃ bhartuḥ | yathā kātyāyanaḥ |

		bandhudattaṃ tu bandhūnām abhāve bhartṛgāmi tat | [K 918cd]

[[4.3.30]] bandhūnām abhāva ity anena bhrātur abhāva iti sūcitaṃ bhātur abhāve pitror dhanādhikāritvād daṇḍāpūpanyāyāt siddheḥ |

[[4.3.31]] bhartṛparyantānām abhāve punar idam ucyate | yathā bṛhaspatiḥ |

		mātuḥ svasā mātulānī pitṛvyastrī pitṛsvasā |

		śvaśrūḥ pūvajapatnī ca mātṛtulyāḥ prakīrtitāḥ || [B 26.32]

		yad āsām auraso na syāt suto dauhitra eva vā |

		tatsuto vā dhanaṃ tāsāṃ svasrīyādyāḥ samāpnuyuḥ || [B 9.183]

&lt;4.3.32] aurasapadena putrakanyayor upādānaṃ tayoḥ sarvāpavādakatvāt | sutapadena ca sapatnīputrasya,

		sarvāsām ekapatnīnām ekā cet putriṇī bhavet |

		sarvās tās tena putreṇa prāha putravatīr manuḥ || [M 9.183]

iti smṛteḥ | na tu sutapadam aurasaviśeṣaṇaṃ vaiyarthyāt | sapatnīputrasadbhāve 'pi svasrīyādyadhikārāpatteś ca |

[[4.3.33]] aurasaputrakanyayoḥ sapatnīputrasya cābhāve dauhitrādhikāraḥ | 

[[4.3.34]] tatsuta iti tacchabdena svaputrasapatnīputrayor upādānam | tena tatputrayor adhikāro na tu dauhitraputrasyāpi tasya piṇḍadānabahirbhāvāt |

[[4.3.35]] tad eṣāṃ putrādīnāṃ bhrātrādibhartṛparyantānāṃ cābhāve satsv api śvaśurabhrātṛśvaśurādiṣu sapiṇḍeṣu bhaginīputrādīnām adhikāritā ananyagater vacanāt | strīṇāṃ mātṛtulyatvapratipādanenāmīṣāṃ putratulyatvajñāpanena piṇḍadātṛtvasūcanasya dāyaprakaraṇe dhanādhikārajñāpanaikaprayojanatvāt |

[[4.3.36]] tatra svasrīyādyā iti vacanād bhaginīsutrasvabhartṛbhāgineyadevaraputra-bhrātṛśvaśuraputrabhrātṛputrajāmātṛdevarāṇāṃ pūrvapūrvasyābhāve parparasyādhikāre devarasyaiva sarvaśeṣe 'dhikārāpatter mahājanavirodha iti vastubalam ālambya vacanaṃ varṇyate | tatra manunā,

		trayāṇām udakaṃ kāryaṃ triṣu piṇḍaḥ pravartate | [M 9.186ab]

iti dāyabhāgaprakaraṇe kīrtanāt | yājñavalkyenāpi "piṇḍado 'ṃśaharaś caiṣām" [Y 2.132c] iti piṇḍadānenādhikāradarśanāt | putrasyāpi sātiśayapiṇḍadānena narakatrāṇakāraṇatayā mukhyabhāvenādhikārāvagateḥ |

		mātulo bhāgineyasya svasrīyo mātulasya ca |

		śvaśurasya guroś caiva sakhyur mātāmahasya ca || [?]

		eteṣāṃ caiva bhāryābhyaḥ svasur mātuḥ pitus tathā |

		śrāddhadānaṃ tu kartavyam iti vedavidāṃ sthitiḥ || [?]

iti vṛddhaśātātapavacanāt |

[[4.3.37]] amīṣāṃ piṇḍadatvapratipādanād ayaṃ piṇḍadānaviśeṣād adhikārakramaḥ | prathamaṃ devaraḥ tatpiṇḍatadbhartṛpiṇḍatadbhartṛdeyapūrvapuruṣatrayapiṇḍadātṛtvāt sapiṇḍatvāc ca taddhane 'dhikriyate | tadabhāve bhrātṛśvaśur adevarayoḥ sutaḥ tatpiṇḍatadbhartṛpiṇḍatadharṛdeyapūrvapuruṣadvayapiṇḍādātṛtvāt sapiṇḍatvāc ca pitṛvyastrīdhane 'dhikārī | tadabhāve 'sapiṇḍo 'pi bhaginīputraḥ tatpiṇḍatatputradeyatatpitrādipiṇḍatrayadānān mātṛsvasṛdhane 'dhikārī | tadabhāve svabhartṛbhāgineyaḥ putrād bhartṛdurbalatvāt tatsthānapātinor api tathaiva balābhalasya nyāyyatvāt | tadbhartṛdeyapūrvapuruṣatrayapiṇḍadānat tatpiṇḍadānāt tadbhartṛpiṇḍadānāc ca mātulānīdhane 'dhikārī | tadabhāve bhrātṛsutaḥ tatpitṛpitāmahayor tasyāṃś ca piṇḍadānāt pitṛsvasṛdhane 'dhikārī | tasyāpy abhāve śvaśurayoḥ piṇḍadānāj jāmātā śvaśrūdhane 'dhikārī |

[[4.3.38]] ayaṃ kramo grāhyaḥ | svasrīyād yā iti na kramārthaṃ kiṃ tv adhikāramātraparam |

[[4.3.39]] ṣaṇṇāṃ punar eteṣām abhāve śvaśurabhrātṛśvasurādeḥ sapiṇḍānantaryakṛto dhanādikāro boddhavyaḥ | [[4.3.40]] na ca sapiṇḍābhāve satīdaṃ vacanam iti vācyam | asyām adhikāraśṛṅkhalāyāṃ devaradevarasutayor bhrātṛśvaśurasutasya cādhikārajñāpanāt | āsannataraśvaśurabhrātṛśvaśurādeḥ pratyāgāt | [[4.3.41]] ato vacanatadarthāparijñānakṛto vyavahāraḥ pramāṇaparatantrair atantrīkartavyaḥ |

[[4.3.42]] ity atigahanam uktam aprajāstrīdhanam | 

## 05

[[5.1]] saṃprati vibhāgānadhikāriṇaḥ kathyante | tatparyudāsenādhikārijñāpanārtham | tatra āpastambaḥ: "sarve hi dharmayuktā dhanabhāgino dravyam arhanti | yas tv adharmeṇa dravyāṇi pratipādayati jeyṣṭho 'pi tadbhāgaṃ kurvīta" [Āp 2.6.14.14–15] |

[[5.2]] idaṃ bālenākuīkṛtya paṭhitam: "yas tu dharmeṇa dravyāṇi pratipādayati jyeṣṭhas taṃ pitṛsamabhāgaṃ kurvīta" iti | tad anākaram | 

[[5.3]] tathā: "apapātritasya rikthapiṇḍodakāni nivartante" [ŚL 299] | apapātrito bhinnodakīkṛtaḥ | 

[[5.4]] tathā bṛhaspatiḥ |

		savarṇājo 'py aguṇavān nārhaḥ syāt paitṛke dhane |

		tatpiṇḍadāḥ śrotriyā ye teṣāṃ tad abhidhīyate || [B 26.34]

		uttamarṇādharmarṇebhyaḥ pitaraṃ trāyate sutaḥ |

		atas tadviparītena nāsti tena prayojanam || [B 26.35]

		tayā gavā kiṃ kriyate yā na dhenur na garbhiṇī |

		ko 'rthaḥ putreṇa jātena yo na vidvān na dhārmikaḥ || B 26.36]

		śāstraśauryārtharahitas tapovijñānavarjitaḥ |

		ācārahīnaḥ putras tu mūtroccārasamas tu saḥ || [B 26.37]

[[5.5]] ayam arthaḥ — pitrāder aurdhvadehikasya karmaṇo 'saṃskṛtaḥ sutaḥ śreṣṭho nāparo vedapāraga iti |

[[5.6]] "punnāmno narakād yasmāt trāyata" [B 26.38ab = Vi 15.44] ityādivacanena putrakartṛkatayā mahāphalaśrutes tatkarmavetanaṃ dhanasaṃbandhitvam | atas tad akurvataḥ kuto vetanam | ata evāha manuḥ |

		sarva eva vikarmasthā nārhanti bhrātaro dhanam | [M 9.214ab]

[[5.7]] tathā |

		anaṃśau klībapatitau jātyandhabadhirau tathā |

		unmattajaḍamūkāś ca ye ca kecin nirindriyāḥ || [M 9.201]

[[5.8]] klībaḥ kātyāyenena darśitaḥ |

		na mūtraṃ phenilaṃ yasya viṣṭhā cāpsu nimaggati |

		meḍhraṃ conmādaśukrābhyāṃ hīnaṃ klībaḥ sa ucyate || [K 861]

[[5.9]] jātipadam andhabadhirābhyāṃ saṃbadhyate | varṇānuccarako mūkaḥ | jaḍaḥ vedagrahaṇāsamarthaḥ |

[[5.10]] āha yājñavalkyaḥ |

		patitas tatsutaḥ klībaḥ paṅgur unmattako jaḍaḥ |

		andho 'cikitsyarogārto bhartavyās te niraṃśakāḥ || [Y 2.140]

padā na gacchatīti paṅguḥ | [[5.11]] niraṃśakatve 'pi patitatatsutavyatiriktā bhartavyāḥ | tad āha devalaḥ |

		mṛte pitari na klībakuṣṭhyunmattajaḍāndhakāḥ |

		patitaḥ patitāpatyaṃ liṅgī dāyāṃśabhāginaḥ || [D 1573]

		teṣāṃ patitavarjebhyo bhaktavastraṃ pradīyate |

		tatsutāḥ pitṛdāyāṃśaṃ labheran doṣavarjitāḥ || [D 1574]

liṅgī pravrajitādiḥ | [[5.12]] patitapadena tatsutasyāpy upādānaṃ patitotpannatvena patitatvāt | tad āha baudhāyanaḥ: "atītavyavahārān grāsācchādanair bibhṛyuḥ | andhajaḍaklībavyasanivyādhitādīṃś cākarmiṇaḥ | patitatajjātavarjam | [Bau 2.2.3.37–40]

[[5.13]] tatra nāradaḥ |

		pitṛdviṭ patitaḥ paṇḍo yaś ca syād aupapātikaḥ |

		aurasā api naite 'ṃśaṃ labheran kṣetrajā kutaḥ || [N 13.21/20]

[[5.14]] āha kātyāyanaḥ |

		akramoḍhāsutaś caiva sagotrād yas tu jāyate |

		pravrajyāvasitaś caiva na rikthaṃ teṣu cārhati || [K 862]

[[5.15]] hīnavarṇastrīpariṇayanānantaram uttamavarṇastrīpariṇayane dvayor apy akramoḍhātvam | tayoḥ sagotrān niyuktād utpannaḥ kṣetrajaḥ putro nārhati dhanam | akramoḍḥāyām api savarṇena pariṇetrotpāditaḥ putraḥ dhanādhkārī kramoḍhāyām asavarṇajāto 'pi | [[5.16]] tad āha kātyāyanaḥ |

		akramoḍhāsutas tv ṛkthī savarṇaś ca yadā pituḥ |

		asavarṇaprasūtaś ca kramoḍhāyāṃ tu yo bhavet || [K 863]

		pratilomaprasūtāyās tasyāḥ putro na rikthabhāk |

		grāsācchādanamātraṃ tu deyaṃ yad bandhubhir matam || [K 864]

		bandhūnām apy abhāve tu pitryaṃ dravyaṃ tad āpnuyāt |

		svapitryaṃ tad dhanaṃ prāptaṃ dāpanīyā na bāndhavāḥ || [K 865]

[[5.17]] asti ca klībādīnāṃ dāraparigrahaḥ:

		yady arthitā tu dāraiḥ syāt klībādīnāṃ kathaṃcana |

		teṣām utpannatantūnām apatyaṃ dāyam arhati || [M 9.203]

tantur apatyam |

[[5.18]] na cāpuṃstvāt klībasya jananāsāmarthāt adhyayanābhāvān mūkāder upanayanābhāvena patitatvāt kathaṃ dārasaṃbandha it vācyam | klībasya patnyām anyena putrotpādasaṃbhavāt | upanayanānarhasyānupanītatve śūdravad apatitatvāt | [[5.19]] tenaiṣāṃ yathāsaṃbhavam aurasakṣetrajāḥ klībatvādiśūnyāḥ svapitranusāreṇa bhāgahāriṇaḥ | duhitaraś ca pariṇayanaṃ yāvad bhartavyāḥ | aputrāś ca striyo yāvajjīvam | yad āha yājñavalkyaḥ |

		aurasāḥ kṣetrajās tv eṣāṃ nirdoṣā bhāgahāriṇaḥ |

		sutāś caiṣāṃ prabhartavyā yāvan na bhartṛsātkṛtāḥ || [Y 2.141]

		aputrā yoṣitaś caiṣāṃ bhartavyāḥ sādhuvṛttayaḥ |

		nirvāsyā vyabhicāriṇyaḥ pratikūlās tathaiva ca || [Y 2.143]

## 06
### 01
[[6.1.1]] saṃprati vibhājyam avibhājyaṃ cocyate | tatra kātyāyanaḥ |

		paitāmahaṃ ca pitryaṃ ca yac cānyat svayam arjitam |

		dāyādānāṃ vibhāge tu sarvam etad vibhajyate || [K 840]

[[6.1.2]] yac cānyad iti cakāraḥ svayam ity anena saṃbadhyate svayaṃ cārjitam iti | cakārād anyasyāpi tadarjanaṃ sādhāraṇadhanadvāreṇety arthaḥ ||

[[6.1.3]] anupaghātopāttam avibhājyam āhatur manu-viṣṇū |

		anupaghnan pitṛdravyaṃ śrameṇa yad upārjayet |

		svayam īhitalabdhaṃ tan nākāmo dātum arhati || [M9.208 = Vi 18.42]

[[6.1.4]] pitṛdravyopaghātābhāvena dravyadvāreṇa netareṣāṃ vyāpāraḥ svaceṣṭālabdhatvena śārīro 'pi vyāpāro netareṣām ity arjakasyaiva tad asādhāraṇaṃ svayam īhitalabdhaṃ tad iti hetutvenopanyāsāt | [[6.1.5]] tathā vyāsaḥ |

		anāśritya pitṛdravyaṃ svaśaktyāpnoti yad dhanam |

		dāyādebhyo na tad dadyād vidyālabdhaṃ tu tad bhavet || [Vy 256]

[[6.1.6]] svaśaktimātreṇa yat prāptam iti sāmānyenābhidhānāt sarvam evaṃvidham asādhāraṇaṃ dravyam | svaśaktiprāptasyāpi vidyādhanasya samānādhikavidyaiḥ sādhāraṇatvān nyūnavidyāvidyanirākaraṇārthaṃ vidyālabdhapadam | [[6.1.7]] tathā yājñavalkyaḥ |

		pitṛdravyāvirodhena yad anyat svayam arjitam |

		maitram audvāhikaṃ caiva dāyādānāṃ na tad bhavet || [Y 2.118]

[[6.1.9]] tathā manuḥ |

		vidyādhanaṃ tu yad yadya tat tasyaiva dhanaṃ bhavet |

		maitram audvāhikaṃ caiva mādhupārkikam eva ca || [M 9.206]

[[6.1.10]] tathā ca vyāsaḥ |

		vidyāprāptaṃ śauryadhanaṃ yac ca saudāyikaṃ bhavet |

		vibhāgakāle tat tasya nanveṣṭavyaṃ svarikthibhiḥ || [Vy 257]

[[6.1.11]] pitṛpitṛvyādibhyaḥ sudāyasaṃndhibhyaḥ prasādādinā labdhaṃ saudāyikam |

[[6.1.12]] tathā nāradaḥ |

		śauryabhāryādhane hitvā yac ca vidyādhanaṃ bhavet |

		trīṇy etāny avibhājyāni prasādo yaś ca paitṛkaḥ || [N 13.6]

[[6.1.13]] bhāryāprāptikāle labdhaṃ bhāryādhanam audvāhikam ity arthaḥ | etāni varjayitvā anyat | vibhajed ity anuvartate vākyāntarīyam |

[[6.1.14]] tad evamādibhiḥ śauryādidhanatvam avibhājyatve kāraṇaṃ nocyate | śauryādyarjitasyāpi vibhāgaśruteḥ | tad āha vyāsaḥ |

		sādhāraṇaṃ samāśritya yat kiṃcid vāhanāyudham |

		śauryādināpnoti dhanaṃ bhrātaras tatra bhāginaḥ || [Vy 259]

		tasya bhāgadvayaṃ deyaṃ śeṣās tu samabhāginaḥ || [Vy 260]

sādhāraṇadravyeṇārjitasya dhanasya vibhāgaṃ vadati | tathā nāradaḥ |

		kuṭumbaṃ bibhṛyād bhratur yo vidyām adhigacchataḥ |

		bhagaṃ vidyādhanāt tasmāt sa labhetāśruto 'pi san || [N 13.10]

[[6.1.15]] bibhṛyād ity ekavacananirdeśād yadi vidyām abhyasyato bhrātuḥ kuṭumbam aparo bhrātā svadhanavyayaśarīrāyāmābhyāṃ saṃvardhayati tadā tadvidyopārjitadhane tasyāpy adhikāraḥ | [[6.1.16]] tathā |

		vaidyo 'vidyāyā nākāmo dadyād aṃśaṃ svato dhanāt |

		pitryaṃ dravyaṃ samāśritya na cet tena tad arjitam || [N 13.11]

[[6.1.17]] pitryapadaṃ sādhāraṇaparam | tadanāśrityārjitaṃ vaidyo 'vidyāyānicchan na dadyāt | vaidyāya viduṣe punaḥ sādhāraṇadhanam antareṇāpy arjitaṃ dadyād eva | tathā gautamaḥ: "svayam arjitam avaidyebhyo vaidyo 'kāmaṃ na dadyāt" [G 28.30] | [[6.1.18]] asādhāraṇadhanaśarīravyāpārārjitaṃ svayam arjitam avidvadbhyo dātum anicchan na dadyād vidvadbhyaḥ punar dadyād eva |

[[6.1.19]] etac ca vidyādhanamātraviṣayam | tad āha kātyāyanaḥ |

		nāvidyānāṃ tu vaidyena deyaṃ vidyādhanāt kvacit |

		samavidhādhikānāṃ tu deyaṃ vaidyena tad dhanam || [K 875]

[[6.1.20]] tantroccaritavidyāpadam ubhābhyāṃ samādhikapadābhyāṃ saṃbadhyate | tena samavidyādhikavidyānāṃ dātavyam | nyūnavidyāvidyayoḥ punar anadhikāraḥ |

[[6.1.21]] tad evamādivacanair vidyāśauryādidhaneṣv api sādhāraṇadhanopaghātānupaghātābhyāṃ vibhāgāvibhāgayor avagamāt tasyaiva prayojakatvāt tatpadavaty eva śrutiḥ kalpanīyā upaghātārjitaṃ vibhajed iti | na punaḥ śauryādipadavaty api avaśyakalpanīyasāmānyaśrutikalpanayaivopapatteḥ | [[6.1.22]] holākādhikaraṇsyāyam eva viṣayaḥ |

[[6.1.23]] yad vā nyāyaprāta evāyam arthaḥ — yad yenārjitaṃ tat tasmin jīvati tasyaivāsati viśeṣavacane | yatra punaḥ sādhāraṇadhanamātreṇaikasya vyāpādo 'parasya dhanaśarīrābhyāṃ tatraikasyaiko bhāgo 'parasya bhāgadvayaṃ nyāyāvagatam eva nibaddham | etena caitad api sidhyati yat sādhāraṇadhanopaghāte yasya yāvato 'ṃśasyālpasya mahato vopaghātas tasya tadanusāreṇa bhāgakalpanā kāryā |

[[6.1.24]] kiṃ ca kātyāyanavacanam |

		vibhaktāḥ pitṛvittāc ced ekatra prativāsinaḥ |

		vibhajeyuḥ punar dvyaṃśaṃ sa labhetodayo yataḥ || [K 892]

[[6.1.25]] idaṃ saṃsṛṣṭasya sādhāraṇadhanopaghātenārjakasya bhāgadvayam itareṣām ekaiko bhāga iti śrīkareṇa vyākhyātam | [[6.1.26]] tenānupaghātārjitam arjakasyaiva | saṃsṛṣṭatve 'pi na punar tad dhanaṃ sādhāraṇam ity abhiprāyo muner vyākhyātuś ca lakṣyate anupaghātārjite bhāvaviśeṣānabhidhānāt |

[[6.1.27]] evaṃ cet saṃsṛṣṭavad avibhaktasyāpi tathātvam eva yuktam | vibhāgaprāgabhāve tatpradhvaṃse 'py ekatra prativāsasya hetor aviśeṣāt | sādhāraṇadhanopaghātārjite 'rjakasya bhāgadvayam iti jñāpanārthatvena vacanasyāpy upapatteḥ | na kevalaṃ saṃsṛṣṭaviṣayatvaṃ yuktaṃ holākādhikaraṇasyātraiva jāgarūkatvāt | 

[[6.1.28]] kiṃ copaghātārjite tāvad arjakasya bhāgadvayam iti nirvivādam,

		sādhāraṇaṃ samāśritya yat kiṃcid vāhanāyudham |

		śauryādināprāpnoti dhanaṃ bhrātaras tatra bhāginaḥ || [Vy 259]

		tasya bhāgadvayaṃ deyaṃ śeṣāś tu samabhāginaḥ | [Vy 260]

ity anenopaghāta eva bhāgadvayavidhānāt | asādhāraṇadhanaśarīravyāpāramātrārjite tu na bhāgadvayaṃ nyāyyam | kiṃ tv adhikaṃ sarvam eva vā kiṃcidūnaṃ vā | tatra kiṃcidūnasya munibhir nibandhṛbhiś cānuktatvāt sādhāraṇadhanavyāpāraṇe bhrātrantarabhāganirgamāt tadabhāve bhāgābhāva eva yuktaḥ |

[[6.1.29]] dvir arjayitur ity etasya ca nyāyamūlatvam eva yuktam | anyathā śrutikalpane 'rjakatvānupraveśo vā pṛthag vādhikārī kalpanīyaḥ syāt |

[[6.1.30]] tasmād anupaghārjitam arjakasyaiva netareṣām iti siddham |

[[6.1.31]] kiṃ cāvibhaktārjitaṃ sarve vibhajeyur iti na tāvat sāmānyena vacanaṃ kalpanīyaṃ śauryādidhanaparyudāsadarśanāt | tathā manuḥ |

		vidyādhanaṃ tu yad yasya tat tasyaiva dhanaṃ bhavet |

		maitram audvāhikaṃ caiva mādhuparkikam eva ca || [M 9.206]

tathā manu-viṣṇū |

		anupaghnan pitṛdravyaṃ śrameṇa yad upārjayet |

		svayam īhitalabdhaṃ tan nākāmo dātum arhati || [M 9.208 = Vi 18.42]

[[6.1.32]] anupagnann iti vidhādhane 'pi saṃbadhyate saty upaghāte vibhāgavacanadarśanāt |

[[6.1.33]] tathā yājñavalkyaḥ |

		pitṛdravyāvināśena yad anyat svayam arjitam |

		maitram audvāhikaṃ caiva dāyādānāṃ na tad bhavet || [Y 2.118]

		kramād abhyāgataṃ dravyaṃ hṛtam abhyuddharet tu yaḥ |

		dāyādebhyo na tad dadyād vidyayā labdham eva ca || [Y 2.119]

tathā nāradaḥ |

		śauryabhāryādhane hitvā yac ca vidhyādhanaṃ bhavet |

		trīṇy etāny avibhājyāni prasādo yaś ca paitṛkaḥ || [N 13.6]

tathā vyāsaḥ |

		vidyāprāptaṃ śauryadhanaṃ yac ca saudāyikaṃ bhavet |

		vibhāgakāle tat tasya nānveṣṭavyaṃ svarikthibhiḥ || [Vy 257]

[[6.1.34]] saudāyikaṃ sudāyasaṃbandhibhyo yal labdham |

[[6.1.35]]	pitāmahena yad dattaṃ pitrā vā prītipūrvakam |

		tasya tan nāpahartavyaṃ mātrā dattaṃ ca yad bhavet || [Vy 261 ]

		anāśritya pitṛdravyaṃ svaśaktyāpnoti yad dhanam |

		dāyādebhyo na tad dadyād vidyālabdhaṃ ca yad bhavet || [Vy 256]

[[6.1.36]] tad evamādivacanair yāvad varṇavarṇāntarālānāṃ saṃkīrṇajātānāṃ sakalavidyānimittasya saudāyikasya ca svajanadattasya tathā maitravivāhamadhuparkaprāptasya śauryeṇa ca yuddhādinā prāptasya kṛṣisevāvāṇijyādinā ca śrameṇārjitasyānupaghātena ca svaśaktimātrārjitasya paryudāsāt sarvam eva paryudastam iti tad itarābhāvān nirviṣayo vidhiḥ |

[[6.1.37]] atha yathākathaṃcid eko dviko vā viṣayo labhyate tadā tad eva svapadena nirdeṣṭum ucitaṃ munīnām | avibhaktārjitam amukadhanaṃ vibhajed iti lāghavāt | svapadāc ca śīghrapratīteḥ | na tu sauryādidhanetaratayā bahutarapadaprayogāpattyā gauravāt |

	paryudāsatve ca sarvamunibhir eva sakalaparyudāsanīyapadānukīrtanaṃ kartavyaṃ tadvinā taditarajñānānupapatteḥ | munīnāṃ paryudāsavacanaṃ bālapralapitam iva syāt | pradarśanārthatve tv anāsthayā kenacit kiṃcit kīrtanaṃ kenacic ca kiṃcid iti yuktaṃ sarvasyākīrtanam |

[[6.1.38]] tasmāt sādhāraṇadhanopaghātārjitaṃ dhanaṃ vibhajed iti vidhiḥ | śauryādipadaṃ ca vākyeṣu pradarśanārtham | [[6.1.39]] ato 'vibhktārjitatvamātreṇa dhanasya sādharaṇatvābhidhānam aprāmāṇikam |

[[6.1.40]] kiṃ ca |

		kramād abhyāgataṃ dravyaṃ hṛtam abhyuddharet tu yaḥ |

		dāyādebhyo na tad dadyād vidyayā labdham eva ca || [Y 2.119]

atra yājñavalkyavacane pitṛpitāmahādidhanam api kenacid apahṛtaṃ yo 'bhyuddharet tasyaiva tan nānyeṣām iti bhavato 'pi saṃmatam | tena pūrvasaṃbandhaleśe saty apy vibhaktānām apy abhyuddhārakatvena tatra saṃbandhaṃ nirākurvan na pūrvatvena svārjite sudūram evānyeṣāṃ saṃbandhaṃ nirasyati |

[[6.1.41]] yac coktaṃ śrīkareṇa — "yadi pitṛdravyānupaghātārjitam arjakasyaiva tadā pratigrahopāttaṃ dhanaṃ na kadācid bhrātrantarasya bhavet | na hi pratigrahaḥ pitṛdravyavināśena saṃbhavati | dravyaṃ hi dātur ānatidvārā pratigraha upayujyate | ekahāyanyādikam iva somakraye kartṛśarīradhāraṇena vā payovratādikam iva jyotiṣṭome | tatra tāvad adṛṣṭārthadāne dravyānatragrahaṇena na dātur ānatir apekṣiteti na dātrānatyā dravyam upayujyate | pratigrahasya cālpakālīnatvān na tatkartur bhōjanam apekṣitam | dīrghakālīnajyotiṣṭomeneva svargakatuḥ" iti | 

[[6.1.42]] tan mandam | dāpakān atyartham upahārapradānādinā dhanopaghātasya loke bahulam upalambhāt | kalau ca pratigrahadhanasya sevādhanasamānatvāt | ata eva "kalau tv anugamānvitaḥ" iti smaranti |

[[6.1.43]] yac ca — cirāvasthiter vyabhicārān na pratigrahakāraṇatvam ānater ata ānatidvārā na pratigrahārthatvaṃ dravyasyety uktam |

tan mandataram | ānatidvāreṇa cirāśrayaṇādīnāṃ pratigrahakāraṇatvāt puruṣāśayavaicitryeṇa kasyacid dhanadānena kasyacic cirāśrayaṇādinā kasyacit tattadguṇānusaṃdhānamātreṇa darśanāt | sahakāryabhāvena kāryānutpatter nākāraṇatā | ata evoktam, ānater aniyatopāyapariṇāmatvāt | 

[[6.1.44]] tad apy ayuktam — atha tatsaṃnidhim antareṇa pratigrahasyāsaṃbhavād bhojanam antareṇa ca tadayogāt tasyāṃ sthitau vyāpriyamāṇaṃ dhanaṃ praṇālyā pratigrahaṃ niṣpādayatīti | tadā jyotiṣṭomādikarmaṇaḥ prācīnam api bhojanaṃ śarīrasthitau vyāpriyamāṇaṃ prācīnaśarīrasthitim antareṇa jyotiṣṭomāniṣpatteḥ praṇālyā jyotiṣṭomārtham iti sarvam eva bhojanaṃ kratvarthaṃ syān na puruṣārtham | tathā ca tatsādhanam api yad dravyaṃ tat kratvarthaṃ syāt | yadarjanopāyo 'pi kratvarthaḥ syād iti puruṣārthatvaṃ dravyārjanasya dravyasya bhojanasya ca hīyateti |

[[6.1.45]] tan mandatamam | praṇālyā jyotiṣṭomopakārakatve 'pi bhojanasya sākṣāt tṛptyarthatvāt | puruṣārthasyaiva sataḥ kratūpakārakatvāt tatraidamarthe pramāṇābhāvāt | upakārakatvasya tādarthyavyabhicārāt | ataḥ kathaṃ dravyārjanasya dravyasya bhojanasya ca kratvarthatvam āpadyeta |

[[6.1.46]] ata evāsyāpi paryanuyogasyānavakāśaḥ | yadi dravyasya pratigrahe prācīnabhojanadvārā pratigrahopakārakatvam iṣyate tadā janmata ārabhya bhojanaṃ vinā śarīrāvasthiter abhāvān nārjanaṃ saṃbhavatīti sarva eva dhanopayaḥ pitṛdravyavināśena syāt | ato "anupaghnan pitṛdravyam" iti viśeṣaṇaṃ na syād iti | yato viśeṣanānarthakyād eva bhakṣaṇādyupabhogopayuktadhanopaghātād anyasyaivopaghātādirūpasya vacanārthatvāt |

[[6.1.47]] kiṃ ca bhakṣaṇādyupabhogārthaṃ dhanopaghātasya gṛhagatenāpy avaśyakartavyatvān na dhanārjanārthatvam upaghātasya | tādarthyam eva ca prayojakam iti nātiprasaktiḥ |

[[6.1.48]] ata evoktaṃ viśvarūpeṇa [^1]— pitṛdravyaṃ datvā yadi nopārjitaṃ dhanaṃ tadā tasyaivāsādhāraṇaṃ vaivāhikavad evoktam | na tu bhakṣaṇādyupabhogamātreṇa tasya stanyapānāditulyatvād ity anena | 

[^1]:
    Not found in the edition of Viśvarūpa.


[[6.1.49]] ata eva putropanayanavivāhayoḥ sotsukasavyayapitṛkṛtabahutaradhanavyaye 'pi na vratabhikṣādilabdhasya vaivahikasya vā sādhāraṇyaṃ dhanaprepsayā dhanavyayasyākṛtatvāt |

[[6.1.50]] tasmād dhanoddeśenaiva sādhāraṇadhanopaghātenārjitaṃ sādhāraṇaṃ nānyad iti siddham |

[[6.1.51]] jitendreṇāpi bahuprakāraṃ vimṛśyoktam — tad asya yāvad uktaprapañcasya saṃkṣepeṇāyam arthaḥ pratyetavyaḥ | yat kiṃcid dhanam asādhāraṇadhanopaghātārjitaṃ tad asādhāraṇam | yat kiṃcid dhanaṃ sādhāraṇopārjitaṃ tat sādhāraṇam | visparṣṭārthaṃ tu vidyādhanaṃ tu yad yasyetyādinodāharaṇaprapañcenopanyastam | asādhāraṇatvād evāvibhājyam evaṃvidhaṃ dhanaṃ sādhāraṇam api sādhāraṇahetusamuttham evaṃvidham eva | tad api sukhāvabhodhārtham | kvacid arthasādhāraṇyena kvacic ca vyāpāratathātvena saṃbandhasādhāraṇyena ca pradarśitam ityantena | 

[[6.1.52]] bālakenāpy uktam — na hy ekena bhrātrā vidyādinā labdhe 'pareṣām adhikārasaṃbhavaḥ pramāṇābhāvād ityantena |

[[6.1.53]] yaś cānupaghātapratigrahārjitadhanasya vibhāgaḥ śiṣṭānāṃ dṛśyate sa bhrātṛsnehena vā pauruṣabuddhyā vā nānupapannaḥ |

yad vā pratigrahadhanasya vidyādhanatvād vidyādhane ca sādhāraṇadhanānupaghātārjite 'pi samavidyādhikavidyānāṃ vibhāgasya vācanikatvāt tadvibhāgaṃ paśyanto vidyādhanasya vidyāviśeṣakṛto 'yaṃ vibhāga ity ajānanto 'vibhaktārjitatvenāyaṃ vibhāga iti bhrāntāḥ | svayam api tathaiva vyvahṛtavantaḥ | tanmūlaś cāparāparavyavahāra iti na kiṃcid anucitam | 

[[6.1.54]] yat punar manuvacanam,

		yat kiṃcit pitari prete dhanaṃ jyeṣṭho 'dhigacchati |

		bhāgo yavīyasāṃ tatra yadi vidyānupālinaḥ || [M 9.204]

tasyāyam arthaḥ |

		piteva pālayet putrān jyeṣṭho bhrātṝn yavīyasaḥ |

		putravac cānuvarteran jyeṣṭhe bhrātari dharmataḥ || [M 9.108]

etasmād vacanāt pitāputravad avasthānāt pitrarjita ivānupaghātārjite 'pi jyeṣṭhadhane kaniṣṭhānām adhikāraḥ | etāvān paraṃ viśeṣaḥ | pitrarjite 'viduṣām apy adhikāro jyeṣṭhārjite punar viduṣām eva |

[[6.1.55]] etac ca pitari preta iti jyeṣṭha iti yavīyasām iti vidyānupālina ityādipadaprayogasyānarthakyāt sidhyati |

[[6.1.56]] tasmād avibhaktārjitatvamātreṇāvibhaktabhrātrantarasya bhavatīty asaṃgataṃ vacanam |

### 02
[[6.2.1]] tatra vidyādhanaṃ tāvad abhidhīyate | tatra kātyāyanaḥ |

		upanyaste tu yal labdhaṃ vidyayā paṇapūrvakam |

		vidyādhanaṃ tu tad vidyād vibhāge na niyojayet || [K 868]

		śiṣyād ārtvijyataḥ praśnāt saṃdigdhapraśnanirṇayāt |

		svajñānaśaṃsanād vādāl labdhaṃ prādhyayanāc ca yat || [K 869abcd]

		vidhyādhanaṃ tu tat prāhur vibhāge na vibhajyate || [K 869ef]

		śilpeṣv api hi dharmo 'yaṃ mūlyād yac cādhikaṃ bhavet || K 870]

		paraṃ narasya yal labdhaṃ vidyayā dyūtapūrvakam |

		vidyādhanaṃ tu tad vidyān na vibhājyaṃ bṛhaspatiḥ || [K 871]

[[6.2.2]] yadi bhavān bhadrakam upanyasyati tadā bhavate mayā etāvad deyam iti paṇitam | yatropanyāsaṃ nistīrya labhate tan na vibhājyam | [[6.2.3]] śiṣyād adhyāpitāt | [[6.2.4]] ārtvijyataḥ yajamānād dakṣiṇādinā labdham | [[6.2.5]] dakṣiṇā ca na pratigraho vetanarūpatvāt tasyāḥ | [[6.2.6]] tathā yat kiṃcid vidyāyāṃ praśne nistīrṇe 'paṇitam eva yad kaścit paritoṣād dadāti | [[6.2.7]] tathā yo hy asmin śāstrārtha mama saṃśayam apanayati tasmai suvarṇam idaṃ dadātīty upasthitasya saṃśayam apanīya yal labdhaṃ vādinor vā saṃdehe nyāyakaraṇārtham āgatayoḥ samyaṅnirūpaṇena yal labdhaṃ ṣāṣṭhāṃśādikam | [[6.2.8]] tathā śāstrādiṣu prakṛṣṭajñānaṃ vibhāvya yat pratigrahādinā labdham | [[6.2.9]] tathā dvayoḥ śāstrajñānavivāde 'nyatrāpi yatra kutracid anyonyajñānavivāde nirjitya yal labdham | [[6.2.10]] tathaikasmin deye bahūnām upaplave yena prakṛṣṭam adhītya yal labdham | [[6.2.11]] tathā śilpādividyayā citrakārasuvarṇakārādibhir yal labdham | [[6.2.12]] dyutenāpi paraṃ nirjitya yal labdham |

[[6.2.13]] tat sarvam avibhājyam itaraiḥ | tad ayam artho yayā kayācid vidyayā yal labdham arjakasyaiva tan netareṣām | pradarśanārthaṃ tu kātyāyanena vistareṇoktaṃ śrīkarādibhramanirāsārtham |

[[6.2.14]] ataḥ svajñānakhyāpanādinā yat pratigrahalabdhaṃ tad api vidyādhanam eva vidyayaiva viduṣe pratigrahadānāt | [[6.2.15]] tathā yamaḥ |

		vidyāyukto dharmaśīlaḥ praśāntaḥ kṣānto dāntaḥ satyavādī kṛtajñaḥ |

		vṛttiglāno gohito gośaraṇyo dātā yajvā brāhmaṇaḥ prātram āhuḥ ||

		naiṣāṃ pratigraho deyo na śilā tārayec chilām ||

[[6.2.16]] vidvattayaiva pātratvād aviduṣāṃ cāpātratvāt |

[[6.2.17]] ato yat kenacid uktam — vidyādhanaṃ tu vidyādhyāpananimittaṃ yat tad ucyata iti, tad uktavacanādarśaneneti heyam eva vidyāśabdasya vida jñāna ity asmād dhātor niṣpatter jñānamātravacanatvāt | 

[[6.2.18]] yac ca pratigrahadhanasyāpi vidyādhanatvena yājanādhyāpanapratigrahāṇāṃ saṃkīrṇatvam āpāditaṃ śrīkareṇa tad atimandam | vidyādhanatvasāmānyasya yājanādhyāpanapratigrahādinānāvyaktisaṃbandhe 'pi vyaktīnām asaṃkīrṇatvād tadāpi yājanādhyāpasyāpratigrahatvāt | gotvasamavāye 'pi nīlakapilakāpotikādivyaktīnāṃ asaṃkīrṇatvasyāvivādāt | [[6.2.19]] ata eva śiṣyād ārtvijyataḥ prāptayor vidyādhanatvaṃ smaran munir yājanādhyāpanayoḥ saṃkārāt kathaṃ na bibheti | ataḥ pakṣagrahaṇamātreṇa tadabhidhānam iti heyam |

[[6.2.20]] śauryādidhanam āha kātyāyanaḥ |

		āruhya saṃśayaṃ yatra prasabhaṃ karma kurvate |

		tasmin karmaṇi tuṣṭena prasādaḥ svāminā kṛtaḥ |

		tatra labdhaṃ tu yat kiṃcid dhanaṃ śauryeṇa tad bhavet || [K 876]

		dhvajāhṛtaṃ bhaved yat tu vibhājyaṃ naiva tat smṛtam |

		saṃgrāmād āhṛtaṃ yat tu vijitya dviṣatāṃ balam |

		svāmyarthaṃ jīvitaṃ tyaktvā tad dhvajāhṛtam ucyate || [K 878]

[[6.2.21]] vaivāhikaṃ tu tad vidyād bhāryayā yat sahāgatam || [K 880 ab]

[[6.2.22]] bhāryāprāptikāle labdham ity arthaḥ |

[[6.2.23]] tathā aparam apy avibhājyam āhatur manu-viṣṇū |

		vastraṃ patram alaṃkāro kṛtānnam udakaṃ striyaḥ |

		yogakṣemapracāraṃ ca na vibhājyaṃ pracakṣate || [M 9.219 = Vi 18.44]

[[6.2.24]] vastram aṅgayojitaṃ paṅktiparicchadārthaṃ ca | patraṃ vāhanam aśvādi | alaṃkāro 'ṅgulīyakādi | kṛtānnaṃ laḍḍukādi | udakaṃ kūpavāpīgataṃ pracāropayuktam | striyo dāsīvyatiriktāḥ | yogakṣemapracāraṃ ca śayyābhojanācamādyupayuktabhājanādīni |

[[6.2.25]] tathā vyāsaḥ |

		avibhājyaṃ sagotrāṇām ā sahasrakulād api |

		yājyaṃ kṣetraṃ ca patraṃ ca kṛtānnam udakaṃ striyaḥ || [Vy 262]

[[6.2.26]] yājyaṃ yāgasthānaṃ devatā vā | na tu yājanalabdhaṃ dhanaṃ tasya vidyādhanatvenaiva gatārthatvāt | [[6.2.27]] tathā kātyāyanaḥ |

		gopracāraś ca rathyā ca vastraṃ yac cāṅgyojitam |

		prāyojyaṃ na vibhajyeta śilpārthaṃ ca bṛhaspatiḥ || [K 884]

[[6.2.28]] prāyojyaṃ yad yasya prayojanārham | yathā śrutādau pustakādi | na tan mūrkhair vubhajanīyam | śilpopayuktaṃ ca śilpinām eva nātadvidām | [[6.2.29]] tathā śaṅkhalikhitau: "na vāstuvibhāgo nodakapātrālaṃkārānupayuktastrīvāsasām apāṃ pracārārthānāṃ vibhāgaś ceti prajāpatiḥ" [ŚL 278] | [[6.2.30]] pitari jīvati yasmin vāstau yena gṛhodyānādikaṃ kṛtaṃ tat tasya na vibhājyaṃ pitur apratiṣedhena tadanumatatvāt |

**	**[[6.2.31]] tathā paitāmaham api dravyaṃ yac ciraṃ naṣṭam akṣamatvād atha vā pratīkāraparāṅmukhatayā itarair apratikṛtaṃ pitrā ca svadhanaśarīrāyāsābhyāṃ pratikṛtaṃ tat pitur eva na sādhāraṇam | [[6.2.32]] yathā manuḥ |

**		**paitṛkaṃ tu pitā dravyam anavāptaṃ yad āpnuyāt |

		na tat purair bhajet sārdham akāmaḥ svayam arjitam || [M 9.209]

[[6.2.33]] paitṛkaṃ dravyaṃ putrair anavāœtam apratikṛtam | anavāpyam ity anavāpyeti ca pāṭhāv anākarau | [[6.2.34]] āha bṛhaspatiḥ |

		paitāmahaṃ hṛtaṃ pitrā svaśaktyā yad upārjitam |

		vidyāśauryādinā prāptaṃ tatra svāmyaṃ pituḥ smṛtam || [B 26.58]

		pradānaṃ svecchayā kuryād bhogaṃ caiva tato dhanāt |

		tadabhāve tu tanayāḥ samāṃśāḥ parikīrtitāḥ || [B 26.59]

[[6.2.35]] svaśaktyety asādhāraṇadhanaśarīravyāpāraṃ darśayati |

[[6.2.36]] vacanadvaye 'pi pitṛpadam upalakṣaṇaṃ svayam arjitam iti hetor abhidhānāt | [[6.2.37]] evaṃ ca svārjitākramātadravyavad eva kramāgate 'py evaṃrūpe bhūmivyatirikte vyavasthā boddhavyā | [[6.2.38]] bhūmau tu viśeṣam āha śaṅkhaḥ |

		pūrvanaṣṭāṃ tu yo bhūmim eka evoddharec chramāt |

		yathābhāgaṃ bhajanty anye datvā bhāgaṃ turīyakam || [ŚL 273]

[[6.2.39]] yady apy asādhāraṇadhanaśarīravyāpāram evakāreṇa darśayati tathāpy uddhartur nāsādhāraṇyam | kiṃ tu pratikṛtabhūmeś caturthāṃśo 'dhikas tasmai dātavyaḥ | bhūmipadasāmarthyāt tadavivakṣākāraṇābhāvāt |

[[6.2.40]] iti vibhājyāvibhājyanirūpaṇam |

## 07

[[7.2.1]] saṃprati vibhāgāntarajātasya vibhāgaḥ kathyate | tatra manu-nāradau |

		ūrdhvaṃ vibhāgāj jātas tu pitryam eva hard dhanam |

		saṃsṛṣṭās tena vā ye syur vibhajeta sa taiḥ saha || [M 9.216 = N 13.44/42n]

[[7.2.2]] yadi pitā putrān vibhajya svayaṃ ca yathāśāstraṃ bhāgaṃ gṛhītvā putrair asaṃsṛṣṭa eva mṛtas tadā vibhāgānantarajātaḥ pitṛdhanam eva gṛhṇīyāt | sa eva tasya bhāgaḥ | atha kaiścit putraiḥ saha saṃsṛṣṭaḥ pitā mṛtas tadā saṃsṛṣṭebhyo bhāgaṃ gṛhṇīyāt | [[7.2.3]] tathā gautamaḥ: "vibhaktajaḥ pitryam eva" [G 28.29] | [[7.2.4]] vibhāgānantaraṃ yasya garbhādhānaṃ sa vibhaktajaḥ vibhaktena janito garbhādānād ṛte janakasya jananavyāpārābhāvāt | ato yady ajñātagarbhāyām eva striyāṃ vibhaktāḥ putrās tadanantarajāto bhrātṛbhya eva bhāgaṃ gṛhṇīyāt |

[[7.2.5]] na kevalam eka eva kiṃ tu bahavo 'pi vibhaktajāḥ pitryam eva dhanaṃ gṛhṇīyuḥ | yad āha bṛhaspatiḥ |

		pitrā saha vibhaktā ye sāpatnā vā sahodarāḥ |	

		jaghanyajāś ca ye teṣāṃ pitṛbhāgaharās tu te || [B 26.54]

		anīśaḥ pūrvajaḥ pitrye bhrātṛbhāge vibhaktajaḥ || [B 26.55]

[[7.2.6]] vibhāgāt pūrvaṃ jātaḥ pitrye dhane 'nadhikārī vibhaktajaś ca bhrātṛdhane | tathā |

		putraiḥ saha vibhaktena pitrā yat svayam arjitam |

		vibhaktajasya tat sarvam anīśāḥ pūrvajāḥ smṛtāḥ || [B 26.56]

		yathā dhane tatharṇe 'pi dānādhānakrayeṣu ca || [B 26.57ab]

[[7.2.7]] sarvaśabdād bahutaram api dhanaṃ pitrārjitaṃ vibhaktajasyaiva |

[[7.2.8]] parasparam anīśās te muktvāśaucodakakriyāḥ || [B 26.57cd]

[[7.2.9]] aśaucodakakriyāmātrapradarśanena sudūraṃ dhanādhikāraṃ nirasyati |

[[7.2.10]] idaṃ ca pitrupāttadhanamātraviṣayam | yadi tu paitāmaham api bhūmyādikam vibhaktaṃ tadā taddhanavibhāgaṃ bhrātṛbhyo gṛhṇīyāt | mātur nivṛtte rajasi tadvibhāgavidhānāt | [[7.2.11]] tad āha viṣṇuḥ: "pitṛvibhaktā vibhāgānantarotpannasya vibhāgaṃ dadyuḥ" [Vi 17.3] | [[7.2.12]] tathā yājñavalkyaḥ |

		vibhakteṣ suto jātaḥ savarṇāyāṃ vibhāgabhāk |

		dṛśyād vā tadvibhāgaḥ syād āyavyayaviśodhitāt || [Y 2.122]

[[7.2.13]] pitryam eva hared iti virodhād uktayukteś ca kramāgatadhanaviṣayam idam |

## 08

[[8.2.1]] atha vibhāgānantarāgatavibhāgaḥ | tatra bṛhaspatiḥ |

		kṛte 'kṛte vibhāge vā rikthī yatra pravartate |

		sāmānyaṃ ced bhaved yat tu tatra bhāgaharas tu saḥ || [B 26.63]

		ṛṇaṃ lekhyaṃ gṛhaṃ kṣetraṃ yasya paitāmahaṃ bhavet |

		cirakālaproṣito 'pi bhāgabhāgāgatas tu saḥ || [B 26.64]

[[8.2.2]] gotrasādhāraṇaṃ tyaktvā yo 'nyadeśaṃ samāśritaḥ |

		tadvaṃśasyāgatasyāṃśaḥ pradātavyo na saṃśayaḥ || [B 26.65]

		tṛtīyaḥ pañcamaś caiva saptamo vāpi yo bhavet |

		janmanāmaparijñāne labhetāṃśaṃ kramāgatam || [B 26.66]

[[8.2.3]] yaṃ paramparayā maulāḥ sāmantāḥ svāminaṃ viduḥ |

		tadanvayasyāgatasya dātavyā gotrajair mahī || [B 26.67]

[[8.2.4]] tad anena ciraproṣitavaṃśena samantād vāsibhir maulair ātmajñāpanapūrvakaṃ bhāgagrahaṇaṃ kāryam |

[[8.2.5]] iti vibhaktāgatavibhāgaḥ |

## 09

[[9.1]] saṃpraty ekapitṛkāṇāṃ savarṇānulomapariṇītastrījātānāṃ putrāṇāṃ vibhāgaḥ kathyate |

[[9.2]] asti ca savarṇānulomastrīpariṇayanam | tathā ca manuḥ |

		savarṇāgre dvijātīnāṃ praśastā dārakarmaṇi |

		kāmatas tu pravṛttānām imāḥ syuḥ kramaśo 'varāḥ || [M 3.12]

		śūdraiva bhāryā śūdrasya sā ca svā ca viśaḥ smṛte |

		te ca svā caiva rājñas tu tāś ca svā cāgrajanmanaḥ || [M 3.13]

[[9.3]] śūdraivety evakāraḥ sarvatra saṃbadhyate | sā te tā ity anantarapūrvoktaparāmarśāt | pratilomapariṇayanaṃ sarvathaiva na kāryam ity arthaḥ |

[[9.4]] kāmatas tu pravṛttānām imāḥ syur iti doṣālpatvakhyāpanārthaṃ na tu doṣābhāva eva | [[9.5]] tad āhatuḥ śaṅkha-likhitau: "bhāryā kāryāḥ sajātīyāḥ | sarveṣāṃ śreyasaḥ syur iti pūrvaḥ kalpaḥ | tato 'nukalpaś ca | catasro brāhmaṇasyānupūrveṇa tisro rājanyasya dve vaiśyasya ekā śūdrasya" [ŚL 64] | [[9.6]] jātyavacchedena caturādisṃkhyā saṃbadhyate |

[[9.7]] etāś ca pariṇītā eva bhāryā bhavanti | tad āha paiṭhīnasiḥ: "catasro brahmaṇasy vivāhitās tisro dve caikā cetareṣām" [Pai ?] [[9.8]] itareṣāṃ rājanyādīnāṃ yathākramaṃ tisro dve caikā ceti |

[[9.9]] ānulomye 'pi dvijāteḥ śūdrāyāṃ bahudoṣam āhatur manu-viṣṇū |

		hīnajātis trayaṃ mohād udvahanto dvijātayaḥ |

		kulaṇy eva nayanty āśu sasaṃtānāni śūdratśm || [M 3:15 = Vi 26.6]

		śūdrāvedī pataty atrer utthyatanayasy ca |

		śaunakasya sutopattyā tadapatyatayā bṛgoḥ || [M 3.16]

		śūdrāṃ śayanam āropya brāhmaṇo yāty adhogtim |

		janayitvā sutaṃ tasyāṃ brāhmaṇyād eva hīyate || [M 3.17]

[[9.10]] tad anena kramōḍhāviṣayatvaṃ vacanānām | hārītavacanam api manvādyekavakyatayā pariṇītāviṣayam | yathā |

		brahmahā na bhavaty anyo brahmahā vṛṣalīpatiḥ |

		yas tasyām āhito garbhaḥ sa tena brāhmaṇo hataḥ || [H ?]

ata eva śūdrāvarjaṃ dvijātibhārām āha śaṅkhaḥ |

		brāhmaṇī kṣatriyā vaiśyā brāhmaṇasya prakīrtitāḥ |

		kṣatriyā caiva vaiśyā brāhmaṇasya prakīrtate |

		vaiśyaiva bhāryā vaiśyasya śūdrā śūdrasya kīrtitā || ŚL 65]

[[9.11]] ataḥ svayam anūḍhāyāṃ sūdrāyām apatyajanane caite doṣāḥ | kiṃ tv alpadoṣaḥ prāyaścittaṃ cālpam iti vakṣyati |

[[9.12]] atra cāturvaṇyaputrāṇāṃ vibhāgam āha mnuḥ |

		tryaṃśaṃ dāyād dhared vipro dvāv aṃśau kṣatriyāsutaḥ |

		vaiśyājo 'dhyardham ekāṃśam aṃśaṃ śūdrāsuto haret || [M 9.151]

		sarvaṃ vā rakthajātaṃ tu daśadhā parikalpya tat |

		dharmyaṃ vibhāgaṃ kurvīta vidhinānena dharmavit || [M 9.152]

		caturo 'ṃśān hared vipras triṇ aṃśān kṣatriyāsutaḥ |

		vaiśyāputro hared dvyamśam aṃśaṃ śūdrāsuto haret || [M9.153]

[[9.13]] kiṃcidguṇavattvena vibhāgaprakāradvayam |

[[9.14]] tatra viṣṇuḥ: "brāhmaṇasya catasṛṣu cet putrā bhaveyuḥ" [Vi 18.1] ityādi "anena krameṇāṃśakalpanānyatrāpi bhavati" [Vi 18.40] ityantam | 

[[9.15]] brāhmaṇajāto rājanyāputra eva yadi janmanā jyeṣṭho guṇavāṃś ca tadā brāhmaṇena saha tulyabhāgī kāryaḥ | brāhmaṇrna kṣatriyeṇa vā jāto vaiśyaś cet tadrūpas tadā kṣatriyaputreṇa saha tulyāṃśī | yad āha bṛhaspatiḥ |

		vipreṇa kṣatriyājāto janmajyeṣṭho guṇānvitaḥ |

		bhavet samāṃśaḥ kṣatreṇa vaiśyājātas tathaiva ca || [B 26.20]

tathā baudhāyanaḥ: "savarṇāputrānantrāputrayor anantarāputraś ced guṇavān sa jyeṣṭhāṃśaṃ haret | guṇavān hi śeṣāṇāṃ bhartā bhavatīti" [Bau 2.2.3.12–13] |

[[9.16]] anena śūdrāpy evaṃvidhasya vaiśyena saha samāṃśitā darśitā | \
[[9.17]] yā tu pratigraheṇa pitrārjitā bhūmiḥ sā brāhmaṇīputrasyaiva na kṣatriyādeḥ | gṛhaṃ kramāgataṃ kṣetraṃ ca dvijātiputrāṇāṃ na śūdrasya | tad āha bṛhanmanuḥ |

		brahmadāyāgatāṃ bhūmiṃ hareyur brāhmaṇīsutāḥ |

		gṛhaṃ dvijātayaḥ sarve tathā kṣetraṃ kramāgatam || [Dhko p. 1252]

[[9.18]] kramāgatāyāḥ pitāmahaprapitāmahādigṛhītāyāḥ sakaladvijātisaṃbandhaḥ kramāgatam ity aviśeṣeṇābhidhānāt | pratigrahabhūmau ca kṣatriyādisutānām evādhikāraniṣedhena naptrādīnām apy ananujñānam | [[9.19]] tad āha bṛhaspatiḥ |

		na pratigrahabhūr deyā kṣatriyādisutāya vai |

		yady apy asya pitā dadyān mṛte viprāsuto haret || [B 26.121]

evaṃ ca pratigrahabhūr eva brahmadāyāgatety uktam | brahma vedas tadadhyayanatadarthajñānavattayā pratigrahavidhānāt | [[9.20]] na punar manūktārcanalabdhā | yathā |

		āvṛttānāṃ gurukulād viprāṇāṃ pūjako bhavet |

		nṛpāṇām akṣayo hy eṣa vidhir brāhmo vidhīyate || [M 7.82]

arcanarūpatvād asya |

[[9.21]] atha vā iyam ekena niṣiddhānyā cāpareṇa |

[[9.22]] na tu brāhmaṇasya bhūmir brahmadāyaḥ | dvijātīnāṃ kramāgatakṣetrasaṃbandhasya vācanikatvāt kevalaśūdrasyaiva niṣiddhatvāc ca | yathā bṛhaspatiḥ |

		śūdryāṃ dvijātibhir jāto na bhūmer bhāgam arhati |

		sajātāv āpnuyāt sarvam iti dharmo vyavasthitaḥ|| [B 26.122]

[[9.23]] bhūmimātropādānāt krayaprasādādināpi dvijātilabdhamūbau śūdrasyānadhikāraḥ sidhyati |

[[9.24]] yas tu śūdra evaikaḥ putro brāhmaṇasya sa tṛtīyabhāgādhikārī | bhāgadvayaṃ sapiṇḍānām | tadabhāve sakulyānām | tadabhāve śrāddhakartuḥ | yathā devalaḥ |

		niṣāda ekaputras tu viprasya sa tṛtīyabhāk |

		dvau sapiṇḍaḥ sakulyo vā svadhādātātha vā haret || [D 1594]

[[9.26]] kṣatriyavaiśyayos to yadi śūdra evaikaḥ putras tadā tadhanasyārdhaharaḥ | aparam ardhaṃ vakṣyamāṇāputradhanādhikārakrameṇa gṛhṇīyuḥ | tathā ca viṣṇuḥ: "dvijātīnāṃ śūdras tv ekaputro 'rdhaharaḥ | aputrarikthasya yā gatiḥ sārdhasya dvitīyasya" [Vi 18.32–33] | 

[[9.27]] idaṃ ca tṛtīyabhāgādhikāritvam ardhaharatvaṃ ca vidyāvinayadharmasaṃpannasyeti veditavyam | yad āha manuḥ |

		yady api syāt tu satputro yady aputro 'pi vā bhavet |

		nādhikaṃ daśamād dadyāt śūdrāputrāya dharmataḥ || [M 9.154]

anena dvijātiputrābhāve 'pi daśamāṃśādhikadānaniṣedhāt pūrvasyottamaikaśūdrāputragocaratvam eva jñāyate | yac ca manunā |

		brāhmaṇakṣatriyaviśāṃ śūdrāputro na rikthabhāk |

		yad evāsya pitā dadyāt tad evāsya dhanaṃ bhavet || [M 9.155]

anena rikthabhāgitvam eva niṣiddham | tatpitṛprasādalabdhadhanadaśamāṃśatve satīti vijñeyam |

[[9.28]] tac cāha bṛhaspatiḥ |

		anapatyasya śuśrūṣur guṇavān śūdrayonijaḥ |

		labhetājīvanaṃ śeṣaṃ sapiṇḍāḥ samavāpnuyuḥ || [B 26.125]

vartanocitakṛṣyādyarthaṃ kiṃcid dātavyam ity arthaḥ | nirguṇasyāntevāsividhinā vṛttimūlaṃ bhaktādikaṃ pādaśuśrūṣayā deyam | yac cāha manuḥ,

		yaṃ brāhmaṇas tu śūdrāyāṃ kāmād utpādayet sutam |

		sa pārayann eva śavas tasmāt pāraśavaḥ smṛtaḥ || [M 9.178]

tad apariṇītaśūdrāsutābhiprāyaṃ pariṇītāyāḥ sakṛd ṛtāv upagamanasya vaidhatvāt | tatraiva ca garbhasthiter na dvitīyādisaṃparkeṣv api | yathā yājñavalkyaḥ |

		aputre bhrātari mṛte tāṃ tu gacched ṛtau sakṛt || [Y?]

tathā manuḥ |

		yathāvidhy upagamyaināṃ śuklavastrāṃ śucivratām |

		mitho bhajed ā prasavāt sakṛt sakṛd ṛtāv ṛtau || [m 9.70]

prathamopagamanamātrasya garbhahetutve sakṛdvacanaṃ dṛṣṭārthaṃ syāt | anyathādṛṣṭārthatvam asya kalpanīyam |

	ata eva loke 'pi prathamasaṃparkadivasam ādāya maṅgalācārārthaṃ niyatamāsavihitapuṃsavanasīmantonnayanādyarthaṃ māsagaṇanā dṛśyate |

	ataḥ kāmād utpādayet sutam ity apariṇītaśūdrābhiprāyam eva |

[[9.29]] śūdrasya punar apariṇītadāsyādiśūdrāputraḥ pitur anumatyā putrāntaratulyāṃśaharaḥ | yathā manuḥ |

		dāsyāṃ vā dāsadāsyāṃ vā yaḥ śūdrasya suto bhavet |

		so 'nujñāto hared aṃśam iti dharmo vyavasthitaḥ || [M 9.179]

[[9.30]] anumatim antareṇa tv ardhāṃśaharaḥ | tad āha yājñavalkyaḥ |

		jāto 'pi dāsyāṃ śūdreṇa kāmato 'ṃśaharo bhavet | [Y 2.133cd]

		mṛte pitari kuryus taṃ bhrātaras tv ardhabhāginam || [Y 2.134ab]

[[9.31]] pariṇītastrījātabhrātṛśūnyas tu sarvam eva dhanaṃ gṛhṇīyād yadi dauhitro nāsti | tad āha yājñavalkyaḥ |

		abhrātṛko haret sarvaṃ duhitṝṇāṃ sutād ṛte || [Y 2.134cd]

sati dauhitre samaṃ vibhajya gṛhṇīyād viśeṣāśravaṇāt | tathā hy apariṇītājātatve 'py asya putratvād aparasya tu pariṇītāsaṃtānatve 'pi dauhitratvāt tulyāṃśasyaiva yuktatvāt |

## 10

[[10.1]] saṃprati putrikākaraṇānantaram aurasaputre jāte tayor vibhāgaḥ pratipadyate |

[[10.2]] tatra putrikaurasayos tulyāṃśitvam | na punaḥ putrikāyā jyeṣṭhatvena viṃśoddhārārhatā | tad āha manuḥ|

		putrikāyāṃ kṛtāyāṃ tu yadi putro 'nujāyate |

		samas tatra vibhāgaḥ syāj jyeṣṭhatā nāsti hi striyāḥ || [M 9.134]

svato jyeṣṭhaputrakāryākaraṇāt svaputradvāreṇa putrikāyāḥ piṇḍadātṛtvāt | tad āha manuḥ |

		aputro 'nena vidhinā sutāṃ kurvīta putrikām |

		yad apatyaṃ bhaved asyāṃ tan mama syāt svadhākaram || [M 9.127]

[[10.3]] na ca putrikāyām eva prathamaṃ putre jāte tadanantaram aurasaputrotpattau putrikāputrasya jyeṣṭhāṃśatā bhaved iti vācyaṃ tasya pautratvāt | tad āha manuḥ |

		akṛtā vā kṛtā vāpi yaṃ vindet sadṛśāt sutam |

		pautrī mātāmahas tena dadyāt piṇḍaṃ hared dhanam || [M 9.136]

putrikā hi putras tasyāḥ putraḥ pautra eva bhavati | tadvāṃś ca pautrī bhavati | na ca jyeṣṭhatvena pautrasyāṃśātirekaḥ śruto 'sti |

[[10.4]] yat tu vasiṣṭhavacanam |

		abhrātṛkāṃ pradāsyāmi tubhyaṃ kanyām alaṃkṛtām |

		asyāṃ yo jāyate putraḥ sa me putro bhaviṣyati || [Va 17.17]

putrikāputrasyaiva putratvaṃ vadati | tena putrikāyās tatputrasya ca putratvam | tan na manuvirodhāt | piṇḍadānamātrayogāt putratvam asya gauṇam | taddvāreṇaiva putrikāyāḥ piṇḍadātṛtvād ekasya svato 'nyasya tadyogāt |

[[10.5]] putrikaurasayoś ca savarṇatve sati pūrvoktavibhāgo boddhavyaḥ | asavarṇatve tu tayor asavarṇaurasaputravad eva vibhāgaḥ kāryaḥ | putrikaurasayoḥ samānatvāt |

[[10.6]] yadi ca kṛtāpi putrikā putram anutpādyaiva vidhavā bhūtā vandhyātvena vāvadhṛtā tadā tasyāḥ pitṛdhane 'nadhikāraḥ | svadhākaraputrārthaṃ putrikāyāḥ kṛtatvāt | tadabhāve duhitrantaratulyatvāt | 

[[10.7]] aurasena tu kṣetrajādīnāṃ vibhāge ye pitṛsarvarṇā aurasaputrāc cottamavarṇāḥ putrikāputrakṣetrajakānīnagūḍhajāpaviddhasahoḍhapaunarbhavadattakasvayamupāgatakṛtaka-krītāḥ putrās te aurasaputrabhāgasya tṛtīyāṃśādhikāriṇaḥ | tad āha dvādaśaputrān abhidhāya devalaḥ |

		ete dvādaśaputrās tu saṃtatyartham udāhṛtāḥ |

		ātmajāḥ parajāś caiva labdhā yādṛcchikās tathā || [D 1582]

		teṣāṃ ṣaḍ bandhudāyādāḥ pūrve 'nya pitur eva ṣaṭ |

		viśeṣaś cāpi putrāṇām ānupūrvyā viśiṣyate || [D 1583]

		sarve 'hy anaurasasyaite putrā dāyaharāḥ smṛtāḥ |

		aurase punar utpanne teṣāṃ jyaiṣṭhyaṃ na vidyate || [D 1584]

		teṣāṃ savarṇā ye putrās te tṛtīyāṃśabhāginaḥ |

		hīnās tam upajīveyur grāsācchādanasaṃbhṛtāḥ || [D 1585]

[[10.8]] aurasādayaḥ ṣaṭ na kevalaṃ pitṛdāyaharāḥ kiṃ tu bandhūnāṃ sapiṇḍādīnām api dāyaharāḥ | apare parabhūtāḥ pitur eva paraṃ dāyahārāḥ na sapiṇḍādīnām |

[[10.9]] aurasaputraśūnyasya pituḥ sarvaharāḥ | aurase tu sati tṛtīyāṃśaharāḥ | [[10.10]] putrikāyā apy aurasatulyatvād ayam eva bhāgakramaḥ |

[[10.11]] ye tu pitur hīnavarṇā aurasaputrāc cottamavarās te aurasasya pañcamaṃ ṣaṣṭhaṃ vāṃśaṃ guṇavadguṇāpekṣayā gṛhṇīyuḥ | yathā manuḥ |

		ṣaṣṭhaṃ tu kṣetrajasyāṃśaṃ pradadyāt paitṛkād dhanāt |

		auraso vibhajan dāyaṃ pitryaṃ pañcamam eva vā || [M 9.164]

[[10.12]] devalavacane sarveṣāṃ kṣetrajatulyatvābhidhānāt manuvacane kṣetrajapadam upalakṣaṇam |

[[10.13]] ye tu pitur aurasāc ca bhrātur hīnavarṇās te grāsācchādanamātrādhikāriṇaḥ | tad āha manuḥ |

		eka evaurasaḥ putraḥ pitryasya vasunaḥ prabhuḥ |

		śeṣāṇām ānṛśaṃsyārthaṃ pradadyāt tu prajīvanam || [M 9.163]

tathā kātyāyanaḥ |

		utpanne tv aurase putre tṛtīyāṃśaharāḥ smṛtāḥ |

		savarṇā asavarṇās tu grāsācchādanabhāginaḥ || [K 857]

[[10.14]] manuvacane śeṣapadaṃ kātyāyanavacane cāsavarṇapadaṃ hīnavarṇaparaṃ devalenaikavākyatvāt |

[[10.15]] aniyogotpannakṣetrajasyaurasena saha vibhāgam āha manuḥ |

		yady ekarikthinau syātām aurasakṣetrajau sutau |

		yad yasya paitṛkaṃ rikthaṃ tat sa gṛhṇīta netaraḥ || [M 9.162]

[[10.16]] yasya bījād yo jātaḥ sa tasya dhanaṃ gṛhṇīyat | itaro 'nyabījajo na gṛhṇīyād ity arthaḥ | ata eva nāradaḥ |

		dvau sutau vivadeyātāṃ dvābhyāṃ jātau striyā dhane |

		tayor yad yasya pitryaṃ syāt tat sa gṛhṇīta netaraḥ | [N? = M 9.191]

[[10.17]] yat pitṛdattaṃ tad dhanaṃ striyās tatputrs tadbījajas tad dhanaṃ gṛhṇīyān nānya ity astu kiṃ vistareṇa |

## 11

### 01

[[11.1.1]] athāputrasya mṛtasya dhane parasparaviruddhavacanadarśanād vyākhyātāro vivadante | [[11.1.2]] tathā bṛhaspatiḥ|

	āmnāye smṛtitantre ca lokācāre ca sūribhiḥ |

	śarīrārdhaṃ smṛtā jāyā puṇyāpuṇyaphale samā || [B 26.92]

	yasya noparatā bhāryā dehārdhaṃ tasya jīvati |

	jīvaty ardhaśarīre 'rthaṃ katham anyaḥ samāpnuyat || [26.93]

	sakulyair vidyamānais tu pitṛmātṛsanābhibhiḥ |

	aputrasya pramītasya patnī tadbhāgahāriṇī || [B 26.94]

	pūrvapramītāgnihotraṃ mṛte bhartari taddhanam |

	vindet pativratā nārī dharma eṣa sanātanaḥ || [B 26.95]

	jaṅgamaṃ sthāvaraṃ hema kupyaṃ dhānyaṃ rasāmbaram |

	ādāya dāpayec chrāddhaṃ māsaṣānmāsikādikam || [B 26.96]

	pitṛvyagurudauhitrān bhatuḥ svasrīyamātulān |

	pūjayet kavyapūrtābhyāṃ vṛddhān athātithīn striyaḥ || [B 26.98]

	tatsapiṇḍā bāndhavā vā ye tasyāḥ paripanthinaḥ |

	hiṃsyur dhanāni tān rājā cauradaṇḍena śāsayet || [B 26.105]

[[11.1.3]] tad etaiḥ saptavacanair aputrasya mṛtasya yad yāvad dhanaṃ sthāvarajaṅgamahemādikaṃ bhartus tat sarvaṃ sodarabhrātṛpitṛvyadauhitrādiṣu satsv api patyā eveti | ye tu taddhanagrahaṇe pratipakṣāḥ svayam eva vā gṛhṇanti te cauravad daṇḍanīyā iti bruvāṇo bṛhaspatiḥ patnīsadbhāve pitṛbhrātṛprabhṛtīnāṃ dhanādhikāraṃ sudūraṃ nirasyati |

[[11.1.4]] tathā ca yājñavalkyaḥ |

	patnī duhitaraś caiva pitarau bhrātaras tathā |

	tatsuto gotrajo bandhuḥ śiṣyaḥ sabrahmacāriṇaḥ || [Y 2.135]

	eṣām abhāve pūrvasya dhanabhāg uttarottaraḥ |

	svaryātasya hy aputrasya sarvavarṇeṣv ayaṃ vidhiḥ || [Y 2.136]

anena pūrvapūrvasyābhāve paraparasyādhikāraṃ vadan sarvebhyaḥ pūrvaṃ patnyā eva dhanādhikāram abhidhatte |

[[11.1.5]] tathā viṣṇuḥ: "aputradhanaṃ patnyabhigāmi | tadabhāve duhitṛgāmi | tadabhāve pitṛgāmi | tadabhāve mātṛgāmi | tadabhāve bhrātṛgāmi | tadabhāve bhrātṛputragāmi | tadabhāve sakulyagāmi | tadabhāve bandhugāmi | tadabhāve śiṣyagāmi | tadabhāve sahādhyāyigāmi | tadabhāve brāhmaṇadhanavarjaṃ rājagāmi" [Vi 17.4–13] | anenāpi kramapareṇa prathamaṃ patnyā eva dhanādhikāro nirūpitaḥ |

	na ca vartanopayuktadhanamātrādhikārārthaṃ patnīvacanaṃ vācyam | sakṛcchrutadhanapadasya patnyapekṣam akṛtsnaparatvaṃ ca bhrātrādyapekṣam iti tātparyabhedasyānyāyyatvāt | ataḥ kṛtsnadhanagocara eva patnyadhikāro vācyaḥ | [[11.1.7]] tathā vṛddhamanuḥ |

	aputrā śayanaṃ bhartuḥ pālayantī vrate sthitā |

	patny eva dadyāt tatpiṇḍaṃ kṛtsnam aṃśaṃ labheta ca || [vM 92]

[[11.1.8]] tatpiṇḍam ity atas tad ity anuṣajyate | tacchabdena bhartuḥ parāmarśād bhartuḥ kṛtsnam aṃśaṃ patnī labheta na tu svāṃśaṃ kṛtsnam ity arthaḥ | kṛtsnasvāṃśoddeśena labheteti vidhānānupapatteḥ svāmibhāvajñāpanārthatvād asya | na ca svāṃśe svāmibhāvajñāpanam arhati svāṃśajñāpanenaiva jñātatvāt |

[[11.1.9]] na ca grahaṇavidhānārthaṃ tad iti vācyam | svadhanagrahaṇasya rāgād eva prāptatvāt |

[[11.1.10]] na ca niyamārthaṃ vacanam iti vācyam | adṛṣṭārthatvāpatteḥ | niyame ca niyojyādikalpanam api syāt |

[[11.1.11]] yac coktam — na hy anandhādiḥ putro 'ṃśaṃ kṛtsnaṃ labhetety ukte pitryaṃ kṛtsnam aṃśam iti kiṃ tarhi kṛtsnaṃ svāṃśam iti | tathātrāpi kṛtsnaṃ svāṃśāpekṣam iti |

	tan na | anandhādiḥ putro 'ṃśaṃ kṛtsnaṃ labheteti vacanābhāvād dṛṣṭāntānupapatteḥ | bhavatu vā | tathāpi pūrvoktahetunā svāṃśaṃ labheteti vidhyanupapatteḥ pitrāṃśāpekṣam eva varṇanaṃ yuktam | [[11.1.12]] ata eva sarvatrānyadhana evānyasaṃbandhajñāpanaṃ munayaḥ kurvanti | yathā pitṛdhane putrāṇām aputradhane patnyādīnām ityādi | na punaḥ svāṃśagrahaṇe prerayanti |

[[11.1.13]] yac ca saṃbandhiśabdhatvena svasaṃbandhyupasthāpakatvam | yathā māteti na paramātāvagamyata ity uktam |

	tad apy ayuktam | anupāttasaṃbandhiviṣayatvāt tasya | na hi ḍitthasya mātaram ānayety ukte prayojyasya mātāvagamyate prayojakasya vā | tadvad atrāpi tatpiṇḍam iti tatpadopāttatvāt saṃbandhinaḥ kathaṃ patnyapkṣitā | vidhānānupapattiś ca pūrvam uktaiva |

[[11.1.14]] tasmāt kṛtsnaṃ tadaṃśagrahaṇam eva patnyā vṛddhamanur bodhayati |

[[11.1.15]] tathā patnyadhikāraviparītāni vacanāni | yathā śaṅkhalikhita-paiṭhīnasi-yamāḥ: "aputrasya svaryātasya bhrātṛgāmi dravyam | tadabhāve pitarau labhetāṃ patnī vā jyeṣṭhā sagotraśiṣyasabrahmacāriṇaḥ" [ŚL 293 = Pai 119] | 

[[11.1.16]] atra bhrātur abhāve pitros tayor abhāve patnyadhikāra iti virodhaḥ | 

[[11.1.17]] tathā devalaḥ |

	tato dāyam aputrasya vibhajeran sahodarāḥ |

	tulyā duhitaro vāpi dhriyamāṇaḥ pitāpi vā || [D 1570]

	davarṇā bhrātato mātā bhāryā ceti yathākramam |

	teṣām abhāve gṛhṇīyuḥ kulyānāṃ sahavāsinaḥ || [D 1571]

[[11.1.18]] atra sarvādau bhrātur adhikāraḥ sarvaśeṣe ca bhāryāyā iti virodhaḥ |

[[11.1.19]] atra <u>kecid</u> avibhaktasaṃsṛṭagocaro bhrātradhikāraḥ prathamaṃ vibhaktāsaṃsṛṣṭagocaraś ca patnyadhikāra iti samādadhati |

[[11.1.20]] tad bṛhaspativiruddham | yad āha |

	vibhaktā bhrātaro ye ca saṃprītyaikatra saṃsthitāḥ |

	punar vibhāgakaraṇe teṣāṃ jyaiṣṭhyaṃ na vidyate || [B 26.106cdef]

	yadā kaścit pramīyeta pravrajed vā kathaṃcana |

	na lupyate tasya bhāgaḥ sodarasya vidhīyate || [B 26.107]

	yā tasya bhaginī sā tu tato 'ṃśaṃ labdhum arhati |

	anapatyasya dharmo 'yam abhāryāpitṛkasya ca || [B 26.108]

	saṃsṛṣṭānāṃ tu yaḥ kaścid vidyāśauryādinā dhanam |

	prāpnoti tasya dātavyo dvyaṃśaḥ śeṣāḥ samāṃśinaḥ || [B 26.112]

[[11.1.21]] atropakramopasaṃhārayoḥ saṃsṛṣṭatvakīrtanāt tatsaṃdaṃśapathitam,

		na lupyate tasya bhāgaḥ sodarasya vidhīyat | [B 26.107cd]

iti vacanaṃ saṃsṛṣṭaviṣayaṃ vācyam | tatra,

		anapatyasya dharmo 'yam abhāryāpitṛkasya ca | [B 26.108cd]

iti putraduhitṛpatnīpitṝṇām abhāve saṃsṛṣṭasya sodarabhrātur adhikāraṃ bodhayatīti kathaṃ tasya patnībādhakatvam |

[[11.1.22]] kiṃ ca na lupyata iti | avibhaktatve saṃsṛṣṭatve ca bhrātrantarīyadravyamiśrībhūtasya pṛthag apratītau lopāśaṅkāyāṃ na lupyata iti vacanam upapadyate | vibhaktasyāsaṃsṛṣṭasya tu dhane vibhaktatvaprītau kā lopāśaṅkā |

	tasmāt saṃsṛṣṭaviṣayatvam evāmīṣāṃ vacanānām |

[[11.1.23]] kiṃ c patnyādeḥ pūrvaṃ bhrātradhikārajñāpakaśaṅkhādivacanānāṃ saṃsṛṣṭabhrātṛviṣayatvaṃ vacanād vā nyāyād vā | tatra na tāvad vacanād viśeṣavacanābhāvāt | saṃsṛṣṭinas tu saṃsṛṣṭītyādivacanānāṃ tu bhrātradhikārāvasare viśeṣajñāpanaparatvena bhrātradhikāramātraparatvānupapatteḥ | [[11.1.24]] anantaropanyastabṛhaspativacanānāṃ ca saṃsṛṣṭaviṣayatve putraduhitṛpatnīpitṛparyantābhāve (-paryantarābhāve ?) sodarabhrātradhikārajñāpakatvāt tadviruddhatvād asaṃsṛṣṭaviṣayatvam eva tāvad yuktaṃ na tu saṃsṛṣṭaviṣayatvam | 

[[11.1.25]] atha nyāyād idam abhidhīyate | tathā hi saṃsṛṣṭatve yad ekasya bhrātur dhanaṃ tad aparasyāpi | tatraikasya maraṇena svatvanāśe 'pi jīvatas tatra svāmitvānapāyāt tasyaiva tad bhavati na tu patnyā bhartṛmaraṇena patnīsvatvasyāpi nāśāt | yathā satsu putrādiṣu na taddhanaṃ patnyā iti |

[[11.1.26]] tan mandam | na hi saṃsṛṣṭatve 'pi yad evaikasya tad aparasyāpi | kiṃ tv avijñātaikadeśaviṣayam | tad dvayor na tu samagram eva | samagrasvatvakalpanāpramāṇābhāvād ity uktam ādāv eva | pariṇayanotpannaṃ bhartṛdhane patnyāḥ svāmitvam | bhartṛmanarān naśyatīty atra ca pramāṇābhāvāt | sati tu putre tadadhikāraśāstrād eva patnīsvatvanāśo 'vagamyate |

[[11.1.27]] atrāpi saṃsṛṣṭabhrātradhikāraśāstrāt tadvināśo 'vagamyata iti cen na saṃsṛṣṭabhrātṛgocaratvasyādyāpy asiddheḥ | siddhe hi bhrātṛsaṃsṛṣṭabhartṛmaraṇena patnīsvāmitvanāśe bhrātradhikāraśāstrasya saṃsṛṣṭaviṣayatvam | sati ca tadviṣayatve śāstrasya patnīsvāmitvanāśa itītaretarāśrayatvam |

[[11.1.28]] kiṃ ca śaṅkhalikhitādivacanānām avibhaktasaṃsṛṣṭagocaratve 'vibhaktasya saṃsṛṣṭasya ca dhanaṃ tadvidhabhrātṛgāmi | tasya tu tathāvidhasyābhāve pitarau haretām ity anvayo vācyaḥ |

	tathā ca vikalpanīyam | kiṃ vibhaktāsaṃsṛṣṭau pitarau gṛhṇīyātām | utāvibhaktasaṃsṛṣṭau |

	na tatra prathamaḥ kalpaḥ | patnī duhitaraś cetyādinā vibhaktāsaṃsṛṣṭayoḥ pitroḥ patnībādhyatvā kathaṃ patnītaḥ pūrvaṃ tayor adhikāraḥ |

	nāpi dvitīyaḥ | avibhaktasaṃsṛṣṭabhrātṛsadbhāve 'py avibhaktasaṃsṛṣṭapitṛgrāhyatvasya sarveṣām avivādāt |

[[11.1.29]] kiṃ ca yathā pitrā bhrātrā ca vibhaktāsaṃsṛṣṭadhane śarīradātṛtayā ātmā vai jāyate putra ity ekatvaśruter dhanaśarīrayoś ca prabhutvāt tatpitṛdeyapitāmahaprapitāmahapiṇḍadvaye ca sapiṇḍanena mṛtasya bhoktṛtvāj jīvati ca pitari putrāṇāṃ pārvaṇapiṇḍadānābhāvāt bhrātṛbhyaḥ pūrvaṃ pitur adhikāraḥ tathetaratrāpi yuktaḥ |

	avibhāgasaṃsargayor vāviśeṣāt pitṛbhrārtos tulayavad adhikāro yuktaḥ | na tu bhrātur abhāve pitur iti yuktam |

[[11.1.30]] kiṃ cāvibhaktasaṃsṛṣṭau pitarau gṛhṇīyātām iti dvivacanam anupapannam | mātrā saha vibhāgāvibhāgayor abhāvāt | ata eva saṃsargābhāvo 'pi | yad āha bṛhaspatiḥ |

		vibhakto yaḥ punaḥ pitrā bhrātrā vaikatra saṃsthitaḥ |

		pitṛveṇātha vā prītyā sa tu saṃsṛṣṭa ucyate || [B 26.113]

anenaitad darśayati — yeṣām eva hi pitṛbhrātṛpitṛvyādīnāṃ pitṛpitāmahārjitadravyeṇāvibhaktatvam utpattitaḥ saṃbhavati ta eva vibhaktāḥ santaḥ parasparaprītyā yadi pūrvakṛtavibhāgadhvaṃsena yat tava dhanaṃ tan mama yan mama dhanaṃ tat taveti ekagṛha ekagṛhirūpatayā saṃsthitāḥ sasṛjyante |

	na punar anevaṃrūpāṇāṃ dravyasaṃsargamātreṇa saṃbhūya vaṇijām api saṃsargatvam | nāpi vibhaktānāṃ dravyasaṃsargamātreṇa pūrvoktaprītipūrvakābhisaṃdhānaṃ vinā | ataḥ saṃsargitvāvibhaktatvayor mātrā sahāsaṃbhavāt kathaṃ mātṛgato bhrātṛsadbhāvādhikāravirodhaḥ samādheyaḥ |

[[11.1.31]] saṃprati dhīmadbhiḥ samādhīyate | tatra viṣṇvādivacanebhyaḥ putrādhyabhāvamātreṇa patnyadhikāraḥ spaṣṭam avagamyate | yuktaṃ caitad yan mṛtadhanaṃ putrapautraprapautrāṇām eva prathamaṃ bhavati |

	tathā hi manu-viṣṇū |

		punnāmno narakād yasmāt pitaraṃ trāyate sutaḥ |

		tasmāt putra iti proktaḥ svayam eva svayaṃbhuvā || [M 9.138 = Vi 15.44]

tathā hārītaḥ |

		punnāmā nirayaḥ proktaś cinnatantuś ca nairayaḥ |

		tatra vai trāyate yasmāt tasmāt putra iti smṛtaḥ || [H 4.10]

tathā śaṅkhalikhitau |

	pitṝṇām anṛno jīvan dṛṣṭvā putramukhaṃ pitā |

	svargīṃ sa tena jātena tasmin saṃnyasya tad ṛṇam || [ŚL 285]

	agnihotraṃ trayo vedā yajñāś ca śatadakṣiṇāḥ |

	jyeṣṭhaputraprasūtasya kalāṃ nārhanti ṣoḍaśīm || [ŚL 284]

atra manu-śaṅkha-viṣṇu-vasiṣṭha-hārītāḥ |

	putreṇa lokān jayati pautreṇānantyam aśnute |

	atha putrasya pautreṇa bradhnasyāpnoti viṣṭapam ||

		[M 9.137 = ŚL 283 = Vi 15.46 = H 4.14]

tathā yājñavalkyaḥ |

	lokānantyaṃ divaḥ prāptiḥ putrapautraprapautrakaiḥ | [Y 1.78ab]

	&lt;11.1.32] tad evaṃ putrādibhir janmataḥ prabhṛti pituḥ paralokocitamahopakāraniṣpādanāt mṛtasya tasya pārvaṇavidhinā piṇḍadānāt putrādyarthaṃ taddhanaṃ mṛtam evopakarotīti nyāyaprāptaṃ putrādīnāṃ svāmitvaṃ śrutam | 

	tathopakārakatvenaiva dhanasaṃbandhaṃ manur apy āha |

		jyeṣṭhena jātamātreṇa putrī bhavati mānavaḥ |

		pitṝṇām anṛṇaś caiva sa tasmāl labdhum arhati || [M 9.106]

[[11.1.33]] tasmād iti hetūpanyāsād dāyabhāgaprakaraṇe ca putrādīnāṃ nānāvidhapitrādyupakārakatvakīrtanasyānanyaprayojakatvād upakārakatvād eva dhanasaṃbandho manor anumat iti gamyate | [[11.1.34]] ata eva putrapadaṃ prapautraparyantaparaṃ tatparyantānām eva pārvaṇavidhinā piṇḍadānopakārakatvasyāviśeṣāt | [[11.1.35]] anyathā putrapadasya svārthatyāgānupapatteḥ pautrādhikārajñāpakaṃ vacanaṃ kathaṃcid yadi labhyetāpi prapaurasya na tu pṛthagvacanam asti | [[11.1.36]] tasmād upakārakatvād eva prapautrasyāpy adhikāra iti putrapadam upalakṣaṇam |

[[11.1.37]] ata eva baudhāyanaḥ: "prapitāmahaḥ pitāmahaḥ pitā svayaṃ sodaryā bhrātaraḥ savarṇāyāṃ putraḥ pautraḥ prapautraḥ etān avibhaktadāyādān sapiṇḍān ācakṣate | vibhaktadāyādān sakulyān ācakṣate | satsv aṅgajeṣu tadgāmī hy artho bhavati | sapiṇḍābhāve sakulyaḥ | tadabhāve cācāryo 'ntevāsy ṛtvig vā haret | tadabhāve rājā" [Bau 1.5.11.9–14] | 

[[11.1.38]] asyāyam arthaḥ — pitrāditrayapiṇḍeṣu sapiṇḍanena bhoktṛtvāt putrādibhis tribhis tatpiṇḍasyaiva dānāt yaś ca jīvan yatpiṇḍadātā sa mṛtaḥ san sapiṇḍanāt tatpiṇḍabhoktā | 

	evaṃ ca sati madhyasthitaḥ puruṣaḥ pūrveṣāṃ jīvan piṇḍadātā mṛtas tatpiṇḍabhoktā ca pareṣāṃ jīvatāṃ piṇḍasaṃpradānabhūta āsīt | mṛtaiś ca taiḥ saha dauhitrādideyapiṇḍabhoktā |

	ato yeṣām ayaṃ piṇḍādātā ye vā tatpiṇḍadātāras te 'vibhaktaṃ piṇḍarūpaṃ dāyam aśnantīty avibhaktadāyādāḥ sapiṇḍāḥ |\

	pañcamasya tu pūrvasya madhyamaḥ pañcamo na piṇḍadātā | na ca tatpiṇḍabhoktā | evam adhastano 'pi pañcamo na madhyamasya piṇḍadātā nāpi tatpiṇḍabhoktā | tena vṛddhaprapitāmahāt prabhṛti trayaḥ pūrvapuruṣāḥ pratipraṇaptuś ca prabhṛty adhastanās trayaḥ puruṣā ekapiṇḍabhoktṛtvābhāvād vibhaktadāyādāḥ sakulyā ity ācakṣate |

[[11.1.39]] idaṃ ca sapiṇḍatvaṃ sakulyatvaṃ ca dāyagrahaṇārthm uktam | [[11.1.40]] ata eva manunāpi,

		na bhrātaro na pitaraḥ putrā rikthaharāḥ pituḥ | [M 9.185ab]

ity abhidhāya kuta ity apekṣāyām,

		trayāṇām udakaṃ kāryaṃ triṣu piṇḍaḥ pravartate |

		caturthaḥ saṃpradātaiṣāṃ pañcamo nopapadyate || [M 9.186]

ity uktam |

[[11.1.41]] aśaucādyarthaṃ tu piṇḍalopabhujām api taddattapiṇḍalepabhoktṛtvena sapiṇḍatvaṃ mārkaṇḍeyapurāṇe nirdiṣṭam | yathā –

	piṇḍalepabhujaś cānye pitāmahapitāmahāt |

	prabhṛty uktās trayas teṣāṃ yajamānaś ca saptamaḥ |

	ityevaṃ munibhiḥ proktaḥ saṃbandhaḥ sāptapauruṣaḥ || [Mpu 31.4–5ab]

aśaucakara ity arthaḥ | [[11.1.42]] ata eva manunāpy uktam aśaucaprakaraṇe –

	sapiṇḍatā tu puruṣe saptame vinivartate |

	samānodakabhāvas tu janmanāmnor avedane || [M 5.60]

anyathā trayāṇām ity anena virodhaḥ syāt |

[[11.1.43]] prapautraparyantābhāve tu vaidhavyāt prabhṛti vratādinā bhartuḥ paralokahitācareṇena putrādibhyo jaghanyeti teṣām abhāve dhanādhikāriṇī patnī | tad āha vyāsaḥ |

	mṛte bhartari sādhvī strī brahmaryavrate sthitā |

	snātā pratidinaṃ dadyāt svabhartre salilāñjalīn || [Vy 241]

	kuryāc cānuditaṃ bhaktyā devatānāṃ ca pūjanam |

	viṣṇor ārādhanaṃ caiva kuryān nityam upoṣitā || [Vy 242]

	dānāni vipramukhyebhyo dadyāt puṇyavivṛddhaye |

	upavāsāṃś ca vividhān kuryāc chāstroditān śubhe || [Vy 243]

	lokāntarasthaṃ bhartāram ātmānaṃ ca varānane |

	tārayaty ubhayaṃ nārī nityaṃ dharmaparāyaṇā || [Vy 244]

[[11.1.44]] tad evamādibhir vacanaiḥ patnyā api narakanistārakatvaśruteḥ dhanahīnatayā vākāryaṃ kurvatī puṇyāpuṇyaphalasamatvena bhartāram api pātayatīti tadarthaṃ taddhanaṃ pūrvasvāmyartham eva bhavatīti yuktaṃ patnyāḥ svāmyam |

[[11.1.45]] ataḥ śaṅkhādivacaneṣu vyavahitayojanā kāryā | aputrasya svaryātasya dhanaṃ jyeṣṭhā patnī haret | tadabhāve pitarau haretām | tadabhāve bhrātṛgāmīti | tadabhāva iti madhapaṭhitaṃ pūrveṇa bhrātṛgāmīty anena pareṇa ca pitarau haretām ity anena saṃbadhyate avirodhān nyāyasya coktatvāt |

[[11.1.46]] na tv aśrutāvibhaktasaṃsṛṣṭagocaratvakalpanā | ato 'viśeṣeṇaiva vibhaktatvādyanapekṣayaivāputrasya bhartuḥ kṛtsnadhane patnyadhikāro jitendriyanigadita ādaraṇīyaḥ |

[[11.1.47]] patnītvaṃ ca prathamam uttaravarṇāyāḥ | jyeṣṭhā patnītyabhidhānād varṇakrameṇa jyeṣṭhatvāt | tad āha manuḥ |

		yadi svāś ca parāś caiva vinderan yoṣito dvijāḥ |

		tāsāṃ varṇakrameṇaiva jyaiṣṭhyaṃ pūjā ca veśva ca || [M 9.85]

ataḥ pariṇayanakaniṣṭhāpi savarṇā jyeṣṭhaiva | tasyā eva yajñādiṣu vyāpārādhikārāt patnītvam | tathā ca manuḥ |

	bhartuḥ śarīraśuśrūṣāṃ dharmakāryaṃ ca naityakam |

	svā caiva kuryāt sarveṣāṃ nānyajātiḥ kathaṃcana || [M 9.86]

	yas tu tat kāreyen mohāt svajātyā sthitayānyayā |

	yathā brāhmaṇacāṇḍālaḥ pūrvadṛṣṭas tathaiva saḥ || [M 9.87]

savarṇāyāḥ punar abhāve 'nantaravarṇā patnī | tathā viṣṇuḥ: "savarṇāyā abhāve tv anantarayaivāpadi | na tv eva dvijaḥ śūdrayā [Vi 26.3–4] | dharmakāryaṃ kuryād ity anuvartate |

	tena brāhmaṇasya brāhmaṇī patnī tadabhāve kṣatriyāpy āpadi na tu pariṇīte 'pi vaiśyāśūdre | kṣatriyasya kṣatriyā patnī tadabhāve vāśyāpy anantaravarṇatvān na tu śūdrā | vaiśyasya vaiśyaivaikā na tv eva dvijaḥ śūdrayeti dvijamātrasya śūdrāniṣedhāt | 

[[11.1.48]] anenaiva patnībhāvakrameṇaiva dhanādhikāritā boddhavyā | ataḥ pariṇītastrīṇām apy apatnītvāt tadabhiprāyeṇa nāradavacanam |

		bhrātṝṇām aprajaḥ preyāt kaścic cet pravarjed yadi |

		vibhajeran dhanaṃ tasya śeṣās te strīdhanaṃ vinā || [N 13.25/24]

		bharaṇaṃ cāsya kurvīran strīṇām ā jīvitakṣayāt |

		rakṣanti śayyāṃ bhartuś ced ācchindyur itarāsu ca || [N 13.26/25]

tathā tasyaiva |

		anyatra brāhmaṇāt kiṃ tu rājā dharmaparāyaṇaḥ |

		tatstrīṇāṃ jīvanaṃ dadyād eṣa dāyavidhiḥ smṛtaḥ || [N 13.52/49]

tadīyastrīṇām apatnīnāṃ vartanadhanadāna patnīnāṃ punaḥ kṛtsnadhanādhikāritety avirodhaḥ | [[11.1.49]] ata eva bṛhaspatiḥ |

		ye 'putrāḥ kṣatraviṭśūdrāḥ patnībhrātṛvivarjitāḥ |

		teṣāṃ dhanaṃ hared rājā sarvasyādhipatir hi saḥ || [B 26.119]

patnyabhāve rājño dhanasaṃbandhaṃ darśayati | nāradas tu tatstrīṇāṃ jīvanaṃ dadyād iti vartanadhanaṃ datvā rājñā sarvadhanaṃ grahītavyam iti yo virodhaḥ sa patnīstriyor bhedena samādheyaḥ |

	ata eva patnyadhikāravacaneṣu patnīpadānusmṛtiḥ | vartanavacaneṣu ca strīnārībhāryādiśabdaprayogaḥ | 

[[11.1.50]] yad api devalavacanam:

		tato dāyam aputrasya vibhajeran sahodarāḥ |

		tulyā duhitaro vāpi dhriyamānaḥ pitāpi vā || [D 1570]

		savarṇā bhrātaro mātā bhāryā ceti yathākramam |

		teṣām abhāve gṛhṇīyuḥ kulyānāṃ sahavāsinaḥ || [D 1571]

tulyāḥ savarṇā duhitaraḥ | savarṇā bhrātaraḥ sāpatnyā abhimatāḥ | sahodarāṇāṃ svapadopāttatvād viśeṣaṇānupapatteḥ |

	tatrāpi sahodarādibhāryāntasya likhanakramo nādhikārakramārthaḥ viṣṇvādivirodhāt | kiṃ tu viṣṇvādyuktakrameṇa gṛhṇīyur ity etadarthaḥ | likhanakrame 'nāsthāvyañjanārtham eva duhitaro vāpi pitāpi vety api vāśabdam ubhayatra prayuktatvāt | tac cānyatrāpy anuṣajyate | tena sahodarā vā duhitaro vā pitā vety anāsthā kīrtanakramasya devalena darśitā | 

[[11.1.51]] yac ca bālokenoktam — asavarṇāviṣayaṃ vā yuvatyabhiprāyaṃ vāvibhaktasaṃsṛṣṭaviṣayaṃ vā śaṅkhāgivacanam iti tenāvyavasthitaśāstrārthakathanenātmano bālarūpatvam eva prakaṭīkṛtam | saṃdehād ekatarānuṣṭhānānupapatteḥ | 

[[11.1.52]] yad apy anūḍhāvaruddhābhiprāyaṃ vartanavacanaṃ varṇitaṃ tad api dharmapatnīnām anugrahārtham iti heyam eva | vartanavidhānaviṣayasya strīṇāṃ pūrvam eva darśitatvāt |

[[11.1.53]] kiṃ ca svarṇatvāsavarṇatvābhyāṃ patnīgataviśeṣe 'pi pitror bhrātṝṇāṃ cādhikāre virodhaḥ kathaṃ samādheyaḥ | saṃsargāsaṃsargābhyāṃ cet sa eva viśeṣaḥ sarvavyāpī bhavatu | kiṃ patnīgocarasavarṇādiviśeṣaparikalpanenāyam api viśeṣo dūṣito 'smābhiḥ pūrvaprapañcena |

[[11.1.54]] sodarāsodarakṛtaś ca viśeṣo bṛhaspatinā parāhataḥ | tad āha:

		sakulyair vidyamānais tu pitṛmātṛsanābhibhiḥ |

		aputrasya pramītasya patnī tadbhāgahāriṇī || [B 26.94]

sanābhayaḥ sodarāḥ | teṣu satsv api patnyā dhanasaṃbandhaṃ bodhayati | tadbhāgaśabdāc ca kṛtsna eva bhartṛbhāgo 'vagamyate na punas tadekadeśaḥ |

[[11.1.55]] tasmād asmaddarśitaiva vyavasthā śāstrārthaḥ |

[[11.1.56]] patnī ca bhartṛdhanaṃ bhuñjītaiva paraṃ na tu tasya dānādhānvikryān kartum arhati | tad āha kātyāyanaḥ |

		aputrā śayanaṃ bhartuḥ pālayantī gurau sthitā |

		bhuñjītā maraṇāt kṣāntā dāyādā ūrdhvam āpnuyuḥ || [K 921]

[[11.1.57]] gurau śvaśurādau bhartṛkule sthitā yāvajjīvaṃ bhartṛdhanaṃ bhuñjīta | na tu strīdhanavat svacchandaṃ dānādhānavikryān api kurvīta |

	tasyāṃ tu mṛtāyāṃ patnyabhāve ye duhitrādayo dāyādhikāriṇas te gṛhṇīyuḥ |

	na punar jñātayaḥ | teṣāṃ duhitrādibhyo jaghanyatvāt tadbādhakatvānupapatteḥ | patnī hi teṣāṃ bādhikā | tadadhikārasya prāgabhāve pradhvaṃse ca bādhakābhāvasyāviśeṣād bādhānupapatteḥ |

[[11.1.58]] nāpi strīdhanādhikāriṇo grḥṇīyuḥ | teṣāṃ strīdhanaviṣayatvāt | kātyāyanenaiva ca strīdhanādhikāriṇāṃ vacanāntarair uktatvāt punaruktatvāpatteḥ |

[[11.1.59]] ataḥ patnī duhitaraś cetyādinā ye pūrvapūrvasyābhāve parabhūtādhikāriṇo nirdiṣṭās te yathā patnyadhikāraprāgabhāve gṛhṇīyus tathā jātādhikārāyāḥ patnyā adhikārapradhvaṃse 'pi bhogāvaśiṣṭaṃ gṛhṇīyuḥ |

	tadānīṃ duhitrādīnām evānyāpekṣayā mṛtopakārakatvād yukto dhanādhikāraḥ |

[[11.1.60]] tathā dānadharme |

	strīnāṃ svapatidāyas tu upabhogaphalaḥ smṛtaḥ |

	nāpahāraṃ striyaḥ kuryuḥ patidāyāt kathaṃcana || [Mbh 13.47.24]

[[11.161]] upabhoge 'pi na sūkṣmavastraparidhānādinā kiṃ tu svaśarīradhāraṇena patyur upakārakatvād dehadhāraṇocitopabhogānujñānam | evaṃ ca patyur aurdhvadehikakriyādyarthaṃ dānādikam apy anumatam | ata eva nāpahāraṃ striyaḥ kuryur ity āha | apahāraś ca dhanasvāmyupayoge bhavati | [[11.1.62]] ata eva vartanāśaktāv ādhānam apy anumatam | tatrāpy aśaktau vikrayaṇam api nyāyasyāviśeṣāt |

[[11.1.63]] bhartur aurdhvadehikakriyārtham arthānurūpaṃ bhartṛpitṛvyādibhyo dadyāt | tad āha bṛhaspatiḥ |

		pitṛvyagurudauhitrān bhartuḥ svasrīyamātulān |

		pūjayet kavyapūrtābhyāṃ vṛddhān athātithīn striyaḥ || [B 26.98]

pitṛvyapadaṃ bhartṛsapiṇḍaparam | dauhitrapadaṃ bhartṛduhitṛsaṃtānaparam | svasrīyapadaṃ bhartuḥ svasrīyasaṃtānaparam | mātulapadaṃ ca bhartṛmātṛkulaparam | tad evamādibhyo dadyāt | na punar eteṣu satsv eva svapitṛkulebhyo dadyāt pitṛvyādivacanānarthakyāt | [[11.1.64]] tadanumatyā tu savpitṛmātṛkulebhyo 'pi dadyāt | tad āha nāradaḥ |

	mṛte bhartary aputrāyāḥ patipakṣaḥ prabhuḥ striyāḥ |

	viniyogārtharakṣāsu bharaṇe ca sa īśvaraḥ || [N 13.28/27]

	parikṣīṇe patikule narmanuṣye nirāśraye |

	tatsapiṇḍeṣu cāsatsu pitṛpakṣaḥ prabhuḥ striyāḥ || [N 13.29/28]

viniyoge dānādau | patiputrābhāve bhartṛkulaparatantratā tasyāḥ |

[[11.1.65]] evaṃ ca duhitur apy adhikāre jāte tasyāṃ mṛtāyāṃ tadabhāvokāḥ pitṛdhanādhikāriṇo gṛhṇīyuḥ | na tu duhitṛdhanādhikāriṇaḥ |

[[11.1.66]] patnyā ca bhartṛdhanāt kanyāyai vivāhārthaṃ turīyāṃśo deyaḥ | putrāṇām eva taddānapratipādanād daṇḍāpūpāyitaṃ patnyādīnāṃ dānam |

[[11.1.67]] iti patnyadhikāraḥ |

### 02

[[11.2.1]] patnyabhāve duhitur adhikāraḥ | tatra manu-nāradau |

		yathaivātmā tathā putraḥ putreṇa duhitā samā |

		tasyām ātmani jīvantyāṃ katham anyo hared dhanam || [M 9.130 = N?]

duhitaraṃ viśinaṣṭi nāradaḥ |

		putrābhāve tu duhitā tulyasaṃtānadarśanāt |

		putraś ca dhitā cobhe pituḥ saṃtānakārike || [N 13.50/47]

duhitur adhikāre saṃtānadarśanaṃ hetutayā nigaditam | saṃtānaś ca piṇḍado 'bhimataḥ | apiṇḍadasyānupakārakatvenānyasaṃtānād asaṃtānāc cāviśeṣāt |

[[11.2.2]] dauhitraś ca tatpiṇḍadātā na ca tatputro nāpi dauhitrī | tatparyantena piṇḍavicchedāt | [[11.2.3]] ataḥ putravatī saṃbhāvitaputrā cādhikāriṇī | vidhavātvavandhyātvaduhitṛprasūtvādinā viparyastaputrā punar anadhikāriṇy eveti dīkṣitamatam ādaraṇīyam |

[[11.2.4]] tatra prathamaṃ kanyaivaikā pitṛdhanahāriṇī | yathā parāśaraḥ: "aputrasya mṛtasya kumārī rikthaṃ gṛhṇīyāt tadabhāve coḍhā" | ūḍhāpadaṃ pūrvoktaviśeṣaparam |

[[11.2.5]] tathā devalaḥ |

		kanyābhyaś ca pitṛdravyād deyaṃ vaivāhikaṃ vasu |

		aputrikasya kanyā svā dharmajā putravad dharet || [D 1598]

putrikāpadaṃ putropalakṣaṇam | svā savarṇā | dharmajā aurasī |

[[11.2.6]] yuktaṃ caitat | dhanam antareṇāpariṇītāyāḥ kanyāyā ṛtudarśane pitrādīnāṃ narakapātaśruteḥ | tad āha vasiṣṭhaḥ |

		yāvat tu kanyām ṛtavaḥ spṛśanti tulyaiḥ sakāmām api yācyamānām |

		tāvanti bhūtāni hatāni tābhyāṃ mātāpitṛbhyām iti darmavādaḥ || [Va 17.71]

tathā paiṭhīnasiḥ: "yāvan nodbhidyete stanau tāvad eva deyā | athartumatī bhavati tadā dātā pratigrahītā ca narakam āpnoti | pitṛpitāmahaprapitāmahāś ca viṣṭhāyāṃ jāyante | tasmān nagnikā dātavyā" [Pai 11] |

[[11.2.7]] tasmād vivāhopayuktatvena pitrādīnāṃ narakanistārāt pariṇītāyāś ca putradvāreṇāpy upakārakatvāt tadarthaṃ dhanaṃ svāmyartham eva bhavatīti patnyabhāve nyāyyaṃ kanyāsvatvam |

[[11.2.8]] kanyāyās svabāve saṃbhāvitaputrāyāḥ putravatyāś cādhikāraḥ | tad āha bṛhaspatiḥ |

		sadṛśī sadṛśenoḍhā sādhvī śuśrūṣaṇe ratā |

		kṛtākṛtā vāputrasya pitur dhanaharī tu sā || [B 26.132]

[[11.2.9]] sadṛśī pitṛsavarṇā | sadṛśenoḍhety uttamādhamavarṇapariṇayanavirāsārtham | uttamādhamaparṇītaduhitṛjātasyādhamottamavarṇamātāmahādiśrāddaniṣedāt | savarṇenoḍhāyās tu putradvāreṇa pitrupakārakatvā |

[[11.2.10]] putrikāputrasya tu putravad evopakārakatvātiśayāt taddvāreṇa putrikāyāḥ putratulyatvāt putrikaurasayoḥ samo dhanādhikāraḥ | aputrikāyās tūḍhāyāḥ putrādinyūnopakārakasvaputradvāreṇopakārakatvam iti kanyāparyantānām abhāva eva dhanādhikāritā yuktā |

[[11.2.11]] na ca vācyam — evaṃ tarhi putravatyā eva prathamādhikāro 'stu | tadabhāve tu saṃbhāvitaputrāyā iti | 

	yatas tasyāḥ paścād utpannasya dauhitrasyānadhikārāpatteḥ | na ca tad yuktaṃ dauhitratayā dvayor apy upakārāviśeṣāt | [[11.2.12]] bhartṛśuśrūṣāparatvenāvaidhavyaṃ pradarśayan saṃbhāvitaputatāṃ darśayati |

[[11.2.13]] seti ca pūrvavacanopāttā duhitā parāmṛśyate | tad evaṃ sadṛśī sadṛśenoḍhā ityādiviśeṣaṇān na duhitṛmātratayā pitṛdhanādhikāriteti darśayati | [[11.2.14]] anyathā –

		aṅgād aṅgāt saṃbhavati putravad duhitā nṛṇām |

		tasyāḥ pitṛdhanaṃ tv anyaḥ kathaṃ gṛhṇīta mānavaḥ || [B 26.127]

ityanena duhitradhikāre kathite sadṛśī sadṛśenoḍhetyādina tasyaivābhidhānaṃ punaruktaṃ syāt | sāmānyaprāptes tu viśeṣakathanam apunaruktam eva |

[[11.2.15]] yata eva svaputradvāreṇa piṇḍadātṛtayā duhituḥ pitṛdhanādhikāro 'ta eva putrikāyā api pitruparamajātadhanasaṃbandhāyāḥ paścād vandhyātvena tadbhartur vā prasavāsāmarthyena viparyastaputrāyā maraṇe tad dhanaṃ na bhartuḥ | yathā śaṅkhalikhitau | "pretāyāḥ putrikāyās tu na bhartā dravyam arhaty aputrāyāḥ" [ŚL 295] | tathā paiṭhīnasiḥ |

		pretāyāṃ putrikāyāṃ tu na bhartā dravyam arhati |

		aputrāyāṃ kumāryā vā svasrā grāhyaṃ tadanyayā || [Pai 120]

tataḥ kumāryā svasrānyā vā putravatyā saṃbhāvitaputrayā svasrā taddhanaṃ grāhyam | ataḥ stryadhikāre vyāvṛttir anyādhikārasya |

[[11.2.16]] yat tu manuvacanam –

		aputrāyāṃ mṛtāyāṃ tu putrikāyāṃ kathaṃcana |

		dhanaṃ tatputrikābhartā haretaivāvicārayan || [M 9.135]

tad aviparyastaputrāyā utapannamṛtaputrāyāḥ putrikāyā maraṇe veditavyam |

[[11.2.17]] piṇḍadānam eva ca dvayor ekaṃ nimittam anuvadati bṛhaspatiḥ |

		yathā pitṛdhane svāmyaṃ tasyāḥ satsv api bandhuṣu |

		tathaiva tatsuto 'pīṣṭe mātṛmātāmahe dhane || [B 26.133]

yathā yena dauhitradayapiṇḍena duhitā pitṛdhanādhikāriṇī tathaiva tenaiva piṇḍadānena duhitṛsuto 'pi mātāmahadhane svāmī satsv api pitrādiṣu |

[[11.2.18]] na a putikāputrābhiprāyeṇedaṃ vacanam |

		kṛtākṛtā vāputrasya pitur dhanaharī tu sā | [B 26.132cd]

etadvacanopāttakṛtākṛtaduhitror eva tasyā iti tatsuta iti ca tatpadena parāmarśāt | pratyāsattyatirekād vā akētāparāmarśa eva yukto na tu tatparityāgaḥ |

[[11.2.19]] ata eva manuḥ |

		dauhitro hy akhilaṃ riktham aputrasya pitur haret |

		sa eva dadyād dvau piṇḍau pitre mātāmahāya ca || [M 9.132]

		pautradauhitrayor loke viśeṣo nāsti dharmataḥ |

		tayor hi mātāpitarau saṃbhūtau tasya dehataḥ || [M 9.133]

mātāmahadehād duhituḥ saṃbhavaṃ dauhitrasya dhanādhikāre hetutvena nirdiśati | na tu putrikākaraṇam | itarathā tad eva nirdeiśet |

[[11.2.20]] tathā vyaktam āha sa eva |

		akṛtā vā kṛtā vāpi yaṃ vindet sadṛśāt sutam |

		pautrī mātāmahas tena dadyāt piṇḍaṃ hard dhanam || [M 9.136]

akṛtājātasyāpi dautrasyādhikāraṃ abhidadhāti |

[[11.2.21]] kiṃ ca smṛtiṣu dauhitrapadam akṛtaputrikājātaparaṃ niyatam | tathā baudhāyanaḥ: "abhyupagamya duhitari mātaṃ putrikāputram anyaṃ dauhitram" [Bau 2.2.3.15] | vidyād ity anuvartate |

[[11.2.22]] ata eva bhojadevenāpi kṛtākṛtaduhitradhikāre bṛhaspatir ity abhidhāya yathā pitṛdhane svāmyam iti vacanaṃ likhitam | 

[[11.2.23]] tathā govindarājenāpi manuṭīkāyām,

		aputrapautre saṃsāre dauhitrā dhanam āpnuyuḥ |

		pūrveṣāṃ hi svadhākāre pautradauhitrakāḥ samāḥ || [Dhko p. 1471]

etad viṣṇuvacanabalena ūḍhātaḥ prāg eva dauhitrasyādhikāro darśitaḥ |

[[11.2.24]] sa cāsmabhyaṃ na rocate sadṛśī sadṛśenoḍhetyādivirodhāt | [[11.2.25]] kiṃ tūḍhāyāḥ pūrvoktarūpāyā abhāva eva satsv api pitrādiṣu dauhitrasyādhikāraḥ | tathaiveti duhitṛvadbhāvavidhānāt | tatsuto 'pīty apy arthatayā ca nirdeśāt | dauhitrasya jaghanyatāvagateḥ |

	ato duhitranantaraṃ dauhitrasādhikāra iti siddham |

[[11.2.26]] satsv api bandhuṣv ity anena pitror adhikāraḥ patnyabhāve nyājjyo 'pi duhitṛdauhitrābhyāṃ bādhita iti | bādhakābhāve pitror adhikāraḥ sūcitaḥ | ata evānantaraṃ bṛhaspatiḥ |

		tadabhāve bhrātaras tu bhrātṛputrāḥ sanābhayaḥ |

		sakulyā bāndhavāḥ śiṣyāḥ śrotriyāś ca dhanārhakāḥ || [B 26.134]

tacchabdena dauhitrasya pitroś ca sūcitayoḥ parāmarśaḥ | tenāmīṣām abhāve bhrātrādīnām adhikāraḥ |

[[11.2.27]] yat tu bālakavacanaṃ,

		patnī duhitaraś caiva pitarau bhrātaras tathā | [Y 2.185ab]

ityādiniyatakramād adhastana eva dauhitrasyādhikāra iti tad bṛhaspativirodhād bālavacanam eva | bahuvacanāntaduhitṛpadenaiva kanyoḍādauhitrāṇāṃ nirdiṣṭatvāt kramavirodhābhāvāt |

	yathā svaryātasya h aputrasyeti putrapadaṃ prapautraparyantaparaṃ piṇḍadatvāviśeṣāt tathā dauhitrasyāpi piṇḍadatvāt tatparyantaṃ duhitṛpadam |

	yathā vā —

		putrābhāve tu duhitā tulyasaṃtānadarśanāt | [N 13.50ab/47ab]

ity atra putrapadaṃ patnīparyantaparam | anyathā duhitara iti bahuvacanam anarthakaṃ syāt | patnī tatsuta ityādivad ekavacanam eva kuryāt | bhrātara ity asyāpi bahuvacanasyārthavattāṃ vakṣyāmaḥ |

[[11.2.28]] kiṃ ca pitrādīnāṃ rājaparyantānāṃ kramaniyamād rājño 'bhāve dauhitrasyādhikāro vācyaḥ | na ca kadācid rājño 'bhāve dauhitrasyānadhikāra evābhihito bhavet |

[[11.2.29]] tasmād viśvarūpa-jitendriya-bhojadeva-govindarājair duhitrabhāve dauhitrasyādhikāro nirūpita ādaraṇīyaḥ |

[[11.2.30]] yadā ca kanyā jātādhikārā paścāt pariṇītā satī mriyate tadā taddhanaṃ kanyāyā anutpannādhikārāyā abhāve yeṣām ūḍhādīnāṃ pratipāditam utpannādhikārāyā apy abhāve teṣām eva taddhanam | na tu tadbhartrādīnāṃ tad bhavati tasya strīdhanaviṣayatvāt |

	bhuñjītā maraṇāt kṣānteti vacanena jātādhikārāyāḥ patnyā abhāve 'nutpannādhikārapatnyabhāvokānāṃ pūrvadhanasvāmidāyagrāhiṇāṃ duhitrādīnām adhikārasya darśitatvāt patnīto jaghanyaduhitṛdauhitrayor adhikāre daṇḍāpūpanyāyasiddho 'yam arthaḥ | [[11.2.31]] yad vā patnīty upalakṣaṇam | strīmātrādhikāre 'yam artho boddhavya iti tātparyam |

[[11.2.32]] iti duhitṛdauhitrayor adhikāraḥ |

### 03

[[11.3.1]] dauhitrasyābhāve pitur adhikāro na mātuḥ nāpi yugapan mātāpitroḥ, "tadabhāve pitṛgāmi | tadabhāve mātṛgāmi" [Vi 17.6–7]| iti viṣṇuvacanavirodhāt |

[[11.3.2]] yat tu manuvacanam,

		anapatyasya putrasya mātā dāyam avāpnuyāt |

		mātary api ca vṛttāyāṃ pitur mātā hared dhanam || [M 9.217]

yac ca bṛhaspativacana,

		bhāryāsutavihīnasya tanayasya mṛtasya ca |

		mātā rikthaharī jñeyā bhrātā vā tadanujñayā || [B 26.135cdef]

tat pitṛparyantābhāve boddhavyam |

[[11.3.3]] nyāyāgataṃ caitat | dauhitrāt parato mātṛtaś ca pūrvaṃ pitur adhikāra iti mṛtapiṇḍamṛabhogyāny apiṇḍadvayadātur dauhitrān mṛtabogyāny apiṇḍadvayamātradātṛtayā pitur jaghanyatvāt | mātrādibhyas tu mṛtabhogyāny apiṇḍadvayadātṛtayā |

		bījasya caiva yonyāś ca bījam utkṛṣṭam ucyate | [M 9.35ab]

iti manuvacanāvagatotkarṣeṇa ca balavattvāt |

[[11.3.4]] pitarāv ity atra ca pitṛkrama evāvagamyate | tathā hi pitṛpadāt prātipadikāt prathamaṃ pitur avagateḥ paścād dvivacanabalenaikaśeṣakalpanayā mātur avagamāt |

[[11.3.5]] ataḥ kramajñānaṃ kramābhidhānavyāptam | tannivartamānaṃ kramajñānaṃ nivartayatīty anumānaṃ tad apramāṇam | vyāpakanivṛtter asiddhatvād viṣṇuvacanavirodhāc ca heyam |

[[11.3.6]] iti pitur adhikāraḥ |

### 04

[[11.4.1]] pitur abhāve mātur adhikāraḥ | pitur adhikārānantaram "tadabhāve mātṛgāmi" [Vi 17.7] iti viṣṇuśruteḥ |

[[11.4.2]] yuktaṃ caitat | garbhadhāraṇapoṣaṇābhyāṃ kṛtopakārakatayā tanniṣkrayasyāvaśyakartavyatvāt | 

[[11.4.3]] ataḥ pitṛto gauravātirekaśurer mātur adhikāraḥ pitṛtaḥ pūvam iti heyam | gauravātirekasya dhanasaṃbandhahetutve,

		utpādakabrahmadātror garīyān brahmadaḥ pitā | [M 9.146ab]

iti pitṛtaḥ pūrvam ācāryasyādhikārāpatteḥ | kaniṣṭhe ca bhrātari bhrātṛsuto va saty api pitṛvyādīnām adhikārāpatteś ca |

[[11.4.4]] evaṃ ca mṛtasya pitṛsaṃtānāt pūrvaṃ pituś ca parato mātur adhikāra iti vadatā pitāmahasaṃtānāt pūrvaṃ pitāmahāc ca parataḥ pitāmahyā dhanādhikāraḥ sūcitaḥ | anyathā pitarau bhrātaras tatheti kramavirodhāt |

	at eva manuḥ 

		mātary api ca vṛttāyāṃ pitur mātā hared dhanam | [M 9.217cd]

sasaṃtānāyāṃ vṛttāyām ity arthaḥ | [[11.4.5]] apiśabdacakārayoś cobhayatrānvaya kāryaḥ | tena mātari ca vṛttāyāṃ pitāmahy api gṛhṇīyāt | kiṃ punar bhrātrādayaḥ | pitāmahaparyantā ity apiśabdasūcitā bhrātrādayaḥ| [[11.4.6]] tad ayaṃ vacanārthaḥ — dauhitrāntān mṛtasaṃtānāt parataḥ svasaṃtānāc ca pūrvamuktakrameṇa pitror adhikāraḥ | ataḥ svasaṃtānāt pūrvaṃ pitāmahapitāmahyor adhikāro 'nenaiva darśitaḥ |

	ata eva yājñavalkyena mātur adhikārapradarśanenaiva pitṛvyādibhyaḥ pūrvaṃ pitāmahapitāmahyor adhikārasyāpy anuktatvān na pṛthag uktaḥ |

[[11.4.7]] iti mātur adhikāraḥ |

### 05

[[11.5.1]] mātur abhāve bhrātur dhanam, "mātṛgāmi" ity abhidhāya "tadabhāve bhrātṛgāmi" [Vi 17.8] iti viṣṇuvacanāt | tad iti mātuḥ parāmarśaḥ | "pitarau bhrātaras tathā" [Y 2.135b] ity atrāpi pitror abhāve bhrātur adhikārāvagateḥ |

[[11.5.2]] na ca bhrātaras tathā tatsuta iti yathā bhrātaro 'dhikṛtās tathā bhrātṛputro 'pi mātur anantaram adhikārī syād iti vācyam, "bhrātṛgāmi" ity abhidhāya "tadabhāve bhrātṛputragāmī" iti viṣṇuvirodhāt | tad iti bhrātuḥ parāmarśaḥ |

[[11.5.3]] nyāyyaṃ caitat | mṛtadhanibhogyapitrāditrayapiṇḍadānena mātur upakārakatvāt | tathā taddeyamātāmahādipiṇḍatrayadānena tatsthānapātāc ca | anevaṃrūpād bhrātṛputrād balavattvān mātṛmūlatvāc ca bhātur evaṃrūpasya mātṛto jaghanyateti mātṛtaḥ parata evādhikāro yuktaḥ |

[[11.5.4]] kiṃ ca tathāpadaṃ bhrātraiva kuto na saṃbadhyate | tena yathā pitarau bhrātaro 'pi tatheti pitror bhrātṝṇāṃ ca tulyo 'dhikāraḥ syāt |

[[11.5.5]] tasmād viṣṇuvacanavirodhenaivāyaṃ paryanuyogaḥ parihartavyaḥ | sa cānyatrāpi samānaḥ | tathā manuḥ |

		pitā hared aputrasya rikthaṃ bhratara eva vā | [M 9.185cd]

bhrātara eva hareyur na tu bhrātṛputro 'dhikārīty āha |

[[11.5.6]] kiṃ ca jīvatpitṛkasyāpi bhrātṛputrasya kim adhikāro neṣyate | nātrānyo hetur jīvatpiṛkasya piṇḍadatvābhāvenānupakārakatvād ity ataḥ | evaṃ cen mṛtapitṛkasyāpi bhrātṛtulyopakārakatvābhāvāt kathaṃ tulyavad adhikāritā | ata eva devalena,

		tato dāyam aputrasy vibhajeran sahodarāḥ |

		tulyā duhitaro vāpi dhriyamāṇaḥ pitāpi vā || [D 1570]

		savarṇā bhrātaro mātā bhāryā ceti yathākramam | [D 1571ab]

ity anena bhāryāsavarṇduhitṛpitṛmātṛsahodarabhrātṛsāpatnabhrātṛparyantādhikāriśṛṅkhayāyāṃ bhrātṛputrasyākīrtanāt sāpatnabhrātṛparyantābhāva eva bhrātṛputrāṇām adhikāraḥ kathitaḥ |

[[11.5.7]] tac ca "sarve te tena putreṇa" [M 9.182c] iti putratvasmaraṇaṃ tatpiṇḍadānārtham | bhrātrabhāve ca dhanādhikārārthaṃ pūrvoktavacanavirodhāt | anyathā bhrātṛbhyaḥ pūrvam eva kṛto na syāt |

[[11.5.8]] tasmād bhrātur eva prathamam adhikāraḥ |

[[11.5.9]] tatrāpi prathamaṃ sodarasyaiva | tad uktam "sodarasya tu sodaraḥ" [Y 2.138b] | bhrātaras tathety ukta bhrātur adhikārāvasare prathamaṃ sodaro gṛhṇīyād ity arthaḥ | tasya tv abhāve sāpatno bhrātā | ekaprabhavatvena tasyāpi bhrātṛśabdārthatvāt | [[11.5.10]] tathā ca

		saṃsṛṣṭinas tu saṃsṛṣṭī sodarasya tu sodaraḥ |

		dayāc cāpahared aṃśaṃ jātasya ca mṛtasya ca || [Y 2.138]

idam api yājñavalkyavacanaṃ sodarāsodarayor bhrātṛśabdārthatvaṃ darśayati | anyathā sodaramātrasya tadarthatve sodarasya tu sodara iti na punar viśeṣaṇīyam iti | bhrātṛśabdād eva sodarāvagateḥ |

[[11.5.11]] tasmāt pitarau bhrātara ity anena sodarāsodarayor evādhikāro darśitaḥ | sodaravacanena tu sodarasya prathamam adhikāraḥ | 

[[11.5.12]] sāpatnasya ca sodarān mṛtadeyaṣāṭpauruṣikapiṇḍadātur mṛtabhogyamātrapitrādipiṇḍatrayadātṛtayā jaghanyatvāt bhātṛputrāc ca mṛtabogyapiṇḍadvayadātur mṛtabhogyapiṇḍatrayadātṛtayā upakārakatvātirekeṇa balavattvān madhya evādhikāraḥ śrīkara-viśvarūpokta evādaraṇīyaḥ | 

[[11.5.13]] tatra kiṃ saṃsṛṣṭino 'py asodarasya sodarāj jaghanyatvaṃ na vety apekṣāyām āha yājñavalkyaḥ |

		anyodaryas tu saṃsṛṣṭī nānyodaryo dhanaṃ haret |

		asaṃsṛṣṭy api cādadyāt saṃsṛṣṭo nānyamātṛjaḥ || [Y 2/139]

[[11.5.14]] asyārthaḥ — saṃsṛṣṭī punar anyodaryaḥ prathamaṃ haret | na punar anyodaryamātraḥ | prathamaṃ ca haran sodaraṃ bādhitvaiva vā tena saha vety apekṣāyām uttarārdhaḥ – asaṃsṛṣṭy api sodaro gṛhṇīyāt | sodarapadan anuvartate | nānyamātṛja eva saṃsṛṣṭī gṛhṇīyāt |

	saṃsṛṣṭapadam eva vā sodaram abhidhatte | ata eva bṛhadyājñavalkyavacanaṃ sodaro nānyamātṛja iti jitendriyeṇa likhitam | tadā ca pūrvārdhasya saṃsṛṣṭīty anuvartate |

[[11.5.15]] tena na kevalam anyodarya eva saṃsṛṣṭī gṛhṇīyāt kiṃ tv asasṛṣṭy api sodara ity arthaḥ | tenāsaṃsṛṣṭinā sodareṇa saṃsṛṣṭina cāsodareṇa vibhajya grahītavyam | ata evāpiśabdaṃ prayuktavān |

[[11.5.16]] yac ca śrīkaramiśrair uktam —


    "saṃsṛṣṭinas tu saṃsṛṣṭīty asyāsodarasaṃsṛṣṭimātraviṣayatve 'nyānapekṣatvāt | sodarasya tu sodara ity asyāpy saṃsṛṣṭasodaramātraviṣaytve nairapekṣāt | asodare saṃsṛṣṭini sodare cāsaṃsṛṣṭiny ubhayoḥ prāptau yadi dvayaṃ eva pravartete tadānyonyasāpekṣam ubhayor vidhāyakatvaṃ bhavet | na caikasya sāpekṣaṃ nirapekṣaṃ ca vidhāyakatvam ucitaṃ vidhivaiṣamyaprasaṅgāt |


    "yathā darśitaṃ dvayoḥ praṇayantīty adhikaraṇe parvacatuṣṭayavihitāyā veder na parvadvaye sodarasya tu sodara ity asya ca pravṛttiḥ syāt | tatrāsodare saṃsṛṣṭini sodare cāsaṃsṛṣṭini saty ubhayor apravṛttes taddhanaṃ na kaścid api gṛhṇīyād ity apatati |


    "tasmāt saṃsṛṣṭinas tu saṃsṛṣṭīti saṃsṛṣṭadhane sāmānyataḥ saṃsṛṣṭino bhāgaprāptau tadapavādārthaṃ sodarasya tu sodara iti vacanam | evaṃ ca saṃsṛṣṭino 'py asodarasya sodare sati na prāptiḥ | kiṃ tarhi vibhāgasaṃsṛṣṭasyāsaṃsṛṣṭasya vā sodarasyaiva vibhāga ity antam" |

[[11.5.17]] tad asaṃgatam | na hi dvayor ubhayatraikaikaśaḥ pravṛttayor yugapad ekatra pravṛttimātreṇa vidhivairūpyam |

[[11.5.18]] kevalodgātṛpratihartrapacchedena nirapekṣapravṛttayoḥ sarvasvadākṣiṇyādākṣiṇyaśāstrayor yugapadubhayāpacchede sati naikam api śāstraṃ pravarteta vidhivairūpyāt |

[[11.5.19]] tathā cāturhotrāṃ paurṇamāsīm abhimṛṣet pañcahotrām amāvāsyām iti śāstrayor upaṃśuyāgāgnīṣomīyayor aindradadhyaindrapayasor ekaikaśaḥ pravṛttayor dvayor āgneye pravṛttau vidhivaiṣamyāpatter naikam api pravarteta | 

[[11.5.20]] tasmād bādhanirapekṣaṃ nityavad vidhānaṃ kvacit kvacid vidhyantarabādhasāpekṣam iti vairūpyalakṣaṇam |

	tathā hi upātra vapantīti vedividhisāpekṣo niṣedhas tadbādhaṃ vinā vidhir eva na syād iti vedividhibādhasāpekṣaṃ vidhānam | na ca nityavad eva tasya bādhaḥ | tathā ca sati niṣedho viphalaḥ | niṣedhaṃ vināpi vedyakaraṇasya prāpteḥ | tataś ca vedividhir api niṣedhavidhibādhasāpekṣavidhibhāvaḥ | parvadvaye tu nirapekṣa iti bhavati | vidhivairūpyaṃ vikalpaś ca syāt | rāgaprāpte tu nityavad bādhaḥ kādācitkasyākaraṇasya niṣedham antareṇa prāpteḥ |

[[11.5.21]] ata eva ṣoḍaśigrahaṇāgrahaṇayor vikalpaḥ |

[[11.5.22]] ye tu bruvate — prāptipūrvakatvān niṣedhasya na nimittaṃ vidhir apabādhata iti nyāyena vikalpa iti | teṣāṃ mate na tau pāśau karotītyādau rāgaprāptaniṣedhe ca vikalpaḥ syāt | 

[[11.5.23]] kiṃcaivaṃ nimittinaḥ svanimittabādhākṣamatvāt kathaṃ pakṣe 'pi bādho 'tulyabalatvāt | atha niṣedhasyaivāyaṃ svabhāvo yat svanimittam unmūlayatīti tadā sarvadaivonmūlayet prāpter eva durbalatvāt |

[[11.5.24]] ye tu bruvate — yādṛcchikagrahaṇaprāptiniṣedho 'yaṃ na tu vidhitaḥ prāptasyeti | tad atīvājñavacanam | vaidhagrahaṇasyāvaidhagrahaṇaniṣedhasya ca yugapadupasaṃhārāsaṃbhavād dvikalpābhāvaprasakteḥ | kratvarthatayā ca yādṛcchikagrahaṇaprasaktyabhāvān niṣedho na kratvarthaḥ syāt |

[[11.5.25]] tasmād asmaduktanyāyād eva vikalpaḥ | tas astu | kiṃ vistareṇa |

[[11.5.26]] yac ca svayam eva varṇitam — asodare saṃsṛṣṭini sodare cāsaṃsṛṣṭini saṃsṛṣṭinas tu saṃsṛṣṭīty anenāsodarasya dhanasaṃbandhaprāptau tadapavādārthaṃ sodarasya tu sodara iti vacanaṃ tad apy ayuktam | asminn eva viṣaye sodarasya tu sodara iti sodarasya dhanasaṃbandhaprasaktau tadapavādarthaṃ saṃsṛṣṭivacanasyāpi saṃbhavād vinigamanākāraṇābhāvāt | 

[[11.5.27]] yac ca saṃsṛṣṭinas tu saṃsṛṣṭīty etadvivaraṇārthatvenānyodarya iti vacanaṃ vyākhyātam | tad apy atīvāyuktam | anyodaryavacanād eva vivakṣitārthalābhāt saṃsṛṣṭina ity asyānarthakyāpatteḥ |

[[11.5.28]] kiṃ cānyodaryas tu saṃsṛṣṭīty asyāyam arthaḥ — anyodaryas tu saṃsṛṣṭī yaḥ sa nānyodaryadhanaṃ haret | kiṃ tv asaṃsṛṣṭy api sodarapadānuṣaṅgāt sodara eva gṛhṇīyāt | saṃsṛṣṭo 'pi nānyamātṛjo gṛhṇīyād iti vyākhyātam | tad api na | pūrvārdha ekasyānyodaryapadasya punaruktatvāt | tathottarārdhe 'pi nānyamatṛja ity asyānarthakyāpatteḥ | apiśabdasya caivakārārthe 'varṇāt | 

[[11.5.29]] kiṃ ca sodare cāsaṃsṛṣṭini asodarasya saṃsṛṣṭino 'pavādārthaṃ sodaravacanasya varṇitatvāt | sodarāsodarayor asaṃsṛṣṭinor apravṛttatvāt tulyavad evādhikāraḥ syān na vā kasyacid api syāt | [[11.5.30]] athātrāpi sodaravacanam eva pravartate tadaikatra saṃsṛṣṭivacanabādhasāpekṣam anyatra tu bādhānapekṣam iti bhavatām eva vidhivairūpyam | yathā some vidhīyamānā vedir dīkṣaṇīyādiṣv atideśaprāptavedibādhenānyatra bādhaṃ vinaiveti vairūpyād avedimatāṃ tad draṣṭavyam ity uktam | 

[[11.5.31]] asmin mate tu śrīkarasaṃmatam api vidhivairūpyaṃ nāsti | saṃsṛṣṭisodaravacanayor ekaikaviṣayatvād anyodaryavacanasya ca sodarasyāsaṃsṛṣṭinaḥ saṃsṛṣṭinaś cāsodarasya tulyavad adhikārajñāpanārthatvāt | tathā hi anyodaryas tu saṃsṛṣṭī san saty api sodare 'saṃsṛṣṭini dhanaṃ haret | nānyodaryo 'saṃsṛṣṭy api gṛhṇīyād iti pūrvārdhasyārthaḥ | tatra kiṃ sodaras tadānīṃ na gṛhṇīyād evety apekṣāyām uttarārdhenottaram | asaṃsṛṣṭy api cādadyāt | sodara ity anuṣajyate | saṃsṛṣṭo 'nyamātṛja eva na kevalaḥ kiṃ tūbhābhyāṃ vibhajya grahītavyam ity arthaḥ| 

[[11.5.32]] tathā manur apy etad eva darśayati |

		sodaryā vibhajeyus taṃ sametya sahitāh samam |

		bhrātaro ye ca saṃsṛṣṭā bhaginyaś ca sanābhayaḥ || [M 9.212]

[[11.5.33]] sodaryamātrāṇāṃ sodaryā ity asodarāṇāṃ ca saṃsṛṣṭānāṃ saṃsṛṣṭā iti bahuvacanāntasvapadād evetaretarayogāvagateḥ sametya sahitā itipadam ubhayasāhityārtham eva yuktam anyathānarthakyāt | ata ubhayor itaretarayogasyāśravaṇād ity ahṛdayavyāhṛtam | kiṃ ca ye ceti cakāraśruteś cārthe dvandavasamāsasyāpi śravanād itaretarayogasyāśravaṇābhidhānaṃ dvandvasyāpy atadarthatām āpādayati |

[[11.5.34]] tasmāt sodarāsodaramātrasadbhāve sodarāṇām eva | ata eva bṛhanmanuḥ |

		ekodare jīvati tu sāpatno na labhed dhanam |

		sthāvare 'py evam eva syāt tadabhāve labheta vai || [bM 93]

[[11.5.35]] sthāvare 'py evam eva syād iti vibhaktasthāvarābhiprāyeṇa | yasmād anantaram evāha yamaḥ |

		avibhaktaṃ sthāvaraṃ yat sarveṣām eva tad bhavet |

		vibhaktaṃ sthāvaraṃ grāhyaṃ nānyodaryaiḥ kathaṃcana || [Dhko p. 1561]

[[11.5.36]] sarveṣāṃ sodarāsodarāṇām ity arthaḥ | sodarāṇām eva madhya ekasya saṃsṛṣṭatve tasyaiva | saṃsṛṭisodarāsodarasaṃsṛṣṭisadbhāve ca dvayor eva | sāpatnamātrasadbhāve 'pi prathamaṃ saṃsṛṣṭinas tadabhāve cāsaṃsṛṣṭino 'sodarasya mṛtadhanaṃ pratyetavyam |

[[11.5.37]] ata evoktakrameṇa bahūnām adhikārapratipattyarthaṃ bhrātara iti bahuvacanam uktam | anyathānarthakaṃ bhavet | [[11.5.38]] saṃsṛṣṭinas tu saṃsṛṣṭīty etac ca tulyarūpasaṃbandhisamavāye saṃsargakṛtaviśeṣapratipattyartham | [[11.5.39]] tena sodarāṇāṃ sāptnānāṃ vā tathā bhrātṛputrāṇāṃ pitṛvyādīnāṃ vā tulyānāṃ sadbhāve saṃsargī gṛhṇīyāt | vākyād aviśeṣaśruteḥ | pūrvavacanena sarveṣām eva prakṛtatvāt sarveṣv eva cāpekṣāsadbhāvāt | ato bhrātṛmātraviṣayaṃ vacanam ity anādaraṇīyam |

[[11.5.40]] iti bhrātradhikāraḥ |

### 06

[[11.6.1]] tadabhāve bhrātṛputrasys | "bhrātṛgāmi" ity abhidhāya "tadabhāve bhrātṛputragāmi" (Vi 17.9) iti viṣṇuvacanāt |

[[11.6.2]] tatra prathamaṃ sodarabhrātṛputrasya tasya cābhāve 'sodarabhrātṛputrasyādhikāraḥ | sodarasya tu sodara iti vacanāt | asodarabhrātṛputro hi dhanino mṛtasya mātaraṃ vihāya svapitāmahīviśiṣṭasya dhanipituḥ piṇḍadāteti sodarabhrātṛputrāj jaghanyas tadanantaraṃ dhanam adhikaroti |

[[11.6.3]] na ca sāpatnīkatvena sapatnīmātuḥ sapatnīpitāmahyāḥ sapatnīprapitāmahyāś ca śrāddhe 'nupraveśaḥ | tair eva ca padaiḥ śrāddhe 'nupraveśāt | yathā –

		svena bhartrā saha śrāddhaṃ mātā bhuṅkte svadhāmayam |

		pitāmahī ca svenaiva prapitāmahī || [B _Śrāddha_ 75]

sapatnīmātrādīnāṃ ca pārvaṇaśrāddhānupraveśo niṣiddha eva | yathā paṭhanti –

		aputrā ye mṛtāḥ kecit striyo vā puruṣāś ca ye |

		teṣām api ca deyam syād ekoddiṣṭaṃ na pārvaṇam ||

[[11.6.4]] kiṃ ca sapatnīkaśrāddhavidhānasya nityatvaṃ sarvajanagāmitvāt | sapatnīmātrādīnāṃ cānityatvāt | nityānityasaṃyogavirodhena mātrādyapekṣam eva sapatnīkaśrāddavidhānaṃ yuktam |

[[11.6.5]] <u>nanu</u> sodarabhrātṛputravat sodarapitṛvyasya dhanideyasapatnīkapūrvapuruṣadvayapiṇḍadātṛtvād dhinipitṛvyābhrātṛputrayoḥ samāno 'dhikāra syāt |

	<u>ucyate</u> — pitṛvyo hi dhaninaḥ pitāmahaprapitāmahayoḥ piṇḍadaḥ | bhrātṛputras tu dhaninaḥ pradhānaṃ pitaram evādāya puruṣadvayasya piṇḍadāteti sa eva balavān iti pitṛvyāt pūrvam adhikriyate |

[[11.6.6]] ata eva bhrātṛnaptāpi pitṛvyasya bādhakaḥ | mṛtadhanikapituḥ pradhānasyaiva piṇḍadātṛtvā |

[[11.6.7]] bhrātuḥ pratinaptā dhaninaḥ pitṛsaṃtatir api pitṛvyeṇa bādhyate | pañcamatvena piṇḍabahirbhāvāt | tathā ca manuḥ |

		trayāṇām udakaṃ kāryaṃ triṣu piṇḍaḥ pravartate |

		caturthaḥ saṃpradātaiṣāṃ pañcamo nopapadyate || [M 9.186]

ity anena pañcamo niṣiddhaḥ |

[[11.6.8]] kiṃ tu pitur api prapautraparyantābhāve pitṛdauhitrasyādhikāro boddhavyo dhanidauhitrasyeva | [[11.6.9]] evaṃ pitāmahaprapitāmahasaṃtater api dauhitrāntāyāḥ piṇḍapratyāsattikrameṇādhikāro boddhavyaḥ |

		dauhitro 'pi hy amutrainaṃ saṃtārayati pautravat | [M 9.139cd]

iti hetor aviśeṣāt svadauhitravat pitrādidauhitrasyāpi tadbhogyapiṇḍadānena saṃtārakatvāt |

[[11.6.10]] ata eva manunā pṛthag amīṣām adhikāro na darśitaḥ | trayāṇām ity anantara iti vacanadvayenaiva saṃgṛhītatvāt | yājñavalkyena ca pitrādidauhitrasyāpi tadgotrajātasya piṇḍadānānantaryakrameṇādhikārapratipattyarthaṃ gotrajapadaṃ kṛtam | sapiṇḍastrīṇāṃ ca vyudāsārthaṃ tāsām atadgotratvāt | [[11.6.11]] ata eva arhati strīty anuvṛttau baudhāyanaḥ: "na dāyaṃ nirindriyā hy adāyāś ca striyo matā iti śruteḥ" (Bau 2.2.3.46) | na dāyam arhati strīty anvayaḥ | patnyādīnāṃ tv adhikāro viśeṣavacanād aviruddhaḥ | 

[[11.6.12]] prapitāmahasaṃtānasya tu dauhitrāntasya mṛtabhogyapiṇḍadātur abhāve mṛtadeyamātāmahādipiṇḍadānena piṇḍadānānantaryavacanenaiva darśitam | 

[[11.6.13]] mṛtadeyamātāmahādipiṇḍatrayasya mātulādibhir dīyamānatvān mātulādyarthatvaṃ dhanasya dhanadvāreṇa tasyāpi tatpiṇḍadātṛtvāt |

	dhanārjanasya hi prayojanadvayam | bhogārthaṃ dānādyadṛṣṭārthaṃ vā | tatrārjakasya mṛtatvād dhane bhogyatvābhāvenādṛṣṭārthatvam eva yuktam |

	ata eva bṛhaspatiḥ |

		samutpannād dhanād ardhaṃ tadarthe sthāpayet pṛthak |

		māsaṣāṇmāsika śrāddhe vārṣike ca prayatnataḥ || [B 26.137]

tathā āpastambaḥ: "antevāsī vārthān tadartheṣu dharmakṛtyeṣu prayojayet | duhitā vā" [Āp 2.6.14.3–4] | māsikādinā tadbhogārthaṃ dharmakṛtyeṣv ity adṛṣṭārthatve hetuḥ | ata eva dattabhuktaphalaṃ dhanam iti paṭhanti |

	tasmāt tadbhogyapiṇḍadātur abhāve taddeyapiṇḍadātur mātulāder adhikāro nyāyyaḥ | 

[[11.6.14]] ata eva trayāṇām ity anantara iti vacanadvayenaivāyam artho darśita iti matvānantaraṃ manunoktam |

		ata ūrdhvaṃ sakulyaḥ syād ācāryaḥ śiṣya eva vā | [M 9.187cd]

[[11.6.15]] sakulyo vṛddhaprapitāmahādisaṃtatiḥ | samanodakāś ca bhaṇyante | teṣām upanyāsakrameṇādhikāraḥ | tadabhāva ācāryaśiṣyādīnām |

[[11.6.16]] anyathā kathaṃ mātulādīnāṃ manuviruddho 'ntarbhāvaḥ śakyate | tasmān manunā pūrvavacanadvayapratipādito 'yam artha ity avirodhaḥ | 

[[11.6.17]] ata eva dāyabhāgaprakaraṇe,

		trayāṇām udakaṃ kāryaṃ triṣu piṇḍaḥ pravartate |

		caturthaḥ saṃpradātaiṣāṃ pañcamo nopapadyate || [M 9.186]

ity uktvā,

		anantaraḥ sapiṇḍādyas tasya tasya dhanaṃ bhavet || [M 9.187ab]

iti likhitam | pañcamasyaikapiṇḍasaṃbandhahīnasya pitṛmātṛkulajātaikapiṇḍasaṃbandhisadbhāve 'nadhikārārtham | anyathā,

		sapiṇḍatā tu puruṣe saptame vinivartate | [M 5.60ab]

iti sapiṇḍatvasyoktatvād anantaraḥ sapiṇḍādya ity anena cānantaryasya dhanagrahaṇakāraṇatvenābhihitatvāt trayāṇām ity anarthakaṃ syāt |

	na ca traipuruṣikaśrāddhavidhānārtham iti vācyam | dāyabhāgasaṃsaṃśamadhyapāṭhāt | tathā ca manuḥ |

		svādhyāyenārcayed ṛṣīn homair devān yathāvidhi |

		pitṝn śrāddhena nṝn annair bhūtāni balikarmaṇā || [M 3.81]

[[11.6.18]] na ca jananakrameṇānantaryagrahaṇārthaṃ vacanam | na tu pradātṛtvenānantaryārtham iti vācyam | jananakramasya vacanād anavagateḥ | kiṃ tūdakavat tribhyaḥ piṇḍadānaṃ caturthādhastanaḥ piṇḍadātā pañcamas tu pūrvatano na saṃpradānaṃ nāpy adhastanaḥ pañcamaḥ piṇḍadātety abhidhāyānantaryam abhidadhāno manuḥ pradātṛtvātiśayenaivānantaryaṃ jñāpayati |

[[11.6.19]] tasmād yo yas tatkulotpanno 'tadgotro 'pi svadauhitrapitṛdauhitrādir atatkulotpanno vā mātulādir dhanino mṛtasya pitṛmātṛkulagatatraipuruṣikapiṇḍadātṛtayā ekapiṇḍasaṃbandhena sapiṇḍas tasya tasyāpy adhikārārthaṃ trayāṇām iti vacanam | ānantaryeṇa ca viśeṣārtham anantara iti vacanaṃ varṇanīyam |

[[11.6.20]] tena mṛtabhogyamṛtadeyapitrāditrayapiṇḍadātuḥ pitṛdauhitrāder abhāve mṛtadeyamātāmahādipiṇḍadātṝṇāṃ mātulādīnām ānantaryakrameṇādhikāro boddhavyaḥ |

[[11.6.21]] etatparyantābhāve tu sakulyaḥ | tad āha manuḥ |

		tadabhāve sakulyaḥ syād ācāryaḥ śiṣya eva vā | [M 9.187cd]

sakulyo vibhaktapiṇḍaḥ pratipraṇaptṛtaḥ prabhṛti puruṣatrayam adhastanaṃ vṛddhaprapitāmahādisaṃtatiś ca |

[[11.6.22]] tatrāpi pratipraṇaptrāder ānantaryaṃ piṇḍalepadvāreṇa teṣām upakārakatvāt | tadabhāve ca vṛddhaprapitāmahādisaṃtatiḥ | mṛtadeyapiṇḍalepabhugbhyo vṛddhaprapitāmahādibhyaḥ piṇḍadātṛtvāt |

[[11.6.23]] evaṃvidhasakulyābhāve ca samānodakāḥ | sakulyapadenaivopāttā mantavyāḥ |

[[11.6.24]] teṣām abhāva ācāryaḥ | tasyāpy abhāve śiṣyaḥ | ācāryaḥ śiṣya eva veti manuvacanāt |

	tadabhāve sabrahmacārī | śiṣyaḥ sabrahmacāriṇa iti nirdeśāt |

[[11.6.25]] tadabhāve caikagotrāḥ | tadabhāve caikapravarāḥ, "piṇḍagotrarṣisaṃbandhā rikthaṃ bhajeran" [G 28.21] iti gotamavacanāt | 

[[11.6.26]] uktaparyantānāṃ tu sarveṣām abhāve brāhmaṇās taddhanaṃ gṛhṇīyuḥ | tad āha manuḥ |

		sarveṣām apy abhāve tu brāhmaṇā rikthabhāginaḥ |

		traividyāḥ śucayo dāntā evaṃ dharmo na hīyate || [M 9.188]

bhogena kṣīyamāṇo 'pi dharmas tadīyadhanasya brāhmaṇagāmitvenāparadharmaprāptyā pūryamāṇo na hīyata ity atrāpi dhanasya tādarthyam eva puraskaroti |

[[11.6.27]] tadabhāve brāhmaṇadhanavarjaṃ rājā gṛhṇīyāt |

	gotrarṣisaṃbandhānāṃ brāhmaṇānāṃ cābhāvas tadgrāme boddhavyaḥ | anyathā rājādhikārasya nirviṣayatvāpatteḥ |

[[11.6.28]] tatra yadi trayāṇām ityādinā pitṛdauhitramātulādīnām adhikāro noktaḥ syāt tadā sakulyādīnāṃ niyatakramāṇāṃ madhye 'nupraveśābhāvād adhikāra eva na syāt |

	na ca mā bhūd iti vācyam | yājñavalkyena teṣāṃ gotrajabandhupadābhyāṃ darśitatvāt | tasmān manunāpi trayāṇām ity anenaiva darśitam iti vācyam |

	tasmād yathā yathā mṛtadhanasya tadupakārakatvaṃ bhavati tathā tathādhikārakramo 'nusaraṇīyaḥ |

[[11.6.29]] ata eva putrapautraprapautrāṇāṃ tulyavad adhikāra sidhyati | putreṇa lokān jayatītyādivākyebhyas tulyavad upakāraśruteḥ tatpiṇḍadānāviśeṣāt |

	ata eva jīvatpitṛkayoḥ pautraprapautrayor anadhikāraḥ sidhyati | na jīvantam atidadyād iti śrutyā jīvantaṃ pitaram atikramya tayoḥ pārvaṇaniṣedhād anupkārakatvāt | anyathā mṛtapitṛkayor tayor api syāt | jananakrameṇa vā sapiṇḍānantaryāt putrasyaiva syān na pautraprapautrayoḥ | na ca putrādīnāṃ trayāṇāṃ yugapadadhikārapratipādakaṃ vacanam asti |

	tasmād upakārāviśeṣād eva tulyavad dhanasaṃbandho 'bhidheyaḥ | [[11.6.30]] evaṃ pūrvoktarītyā mṛtadhanasya mṛtārthatvam anusaṃdheyam uktakrameṇa |

[[11.6.31]] sa cāyam artho dāyabhāgaprakaraṇe putrādīnām upakārakatvātiśayābhidhānasyānanyaprayojanakatvāt |

		piṝṇām anṛṇaś caiva sa tasmāl labdhum arhati | [M 9.106cd]

ityānṛṇyakaraṇasya dhanalābhahetutvena kīrtanāt |

		dauhitre 'pi hy amutrainaṃ saṃtārayati pautravat || [M 9.139cd]

ityanenāpi saṃtāraṇasya dhanasaṃbandhahetutvena nirdeśāt |

	putrādīnāṃ ca trayāṇāṃ saṃtāraṇād anyasya tulyavad dhanasaṃbandhakāraṇasyābhāvāt trayāṇām udakam ityādeś cānarthakyāpatteḥ, klībapatitajātyandhādīnāṃ cānupakārakatvād evānaṃśitvābhidhānasyopapatteḥ, pratisaṃbandhināṃ cādhikārārthaṃ vacanakalpanāgauravāt, tadarjitadhanasya ca tadupakāratāratamyena tādarthyasaṃpādanasya nyāyyatvāt |

	upakārakatvenaiva dhanasaṃbandho nyāyaprāpto manvādīnām abhimata iti gamyate |

[[11.6.32]] iti niravadyavidyodyotena dyotito 'yam arthao vidvadbhir ādaraṇīyaḥ |

[[11.6.33]] athātrāparitoṣo viduṣāṃ vācanika evāyam arthas tathāpi yathokta eva vacanayor artho grāhya ity astu | kiṃ vistareṇa |

[[11.6.34]] brāhmaṇadhanavarjaṃ rājā gṛhṇīyāt | tad āha manuḥ |

		ahāryaṃ brāhmaṇadravyaṃ rājñā nityam iti sthitiḥ |

		itareṣāṃ tu varṇānāṃ sarvābhāve haren nṛpaḥ || [M 9.189]

sarvaśabdena brāhmaṇaparyantasyopādānam |

[[11.6.35]] vānaprasthayatibrahmacāriṇāṃ dhanaṃ dharmabhrātṛsacchiṣyācāryā gṛhṇīyuḥ | tadabhāva ekatīrthy ekāśramī gṛhṇīyāt | tad āha yājñavalkyaḥ |

		vānaprasthayatibrahmacāriṇāṃ rikthabhāginaḥ |

		krameṇācāryasacchiṣyadharmabhrātrekatīrthinaḥ || [Y 2.137]

[[11.6.36]] pratilomakrameṇa yathāsaṃbhavaṃ dhanaṃ jñeyam |

	brahmacārī ca naiṣṭhiko 'bhimataḥ | pitrādiparityāgena yāvajjīvam ācāryakulanivāsaparicaryāniṣṭhāyās tena kṛtatvāt | upakurvāṇasya tu dhanaṃ pitrādibhir eva grāhyam |

[[11.6.37]] ity aputrādidhanādhikāraḥ |

## 12

[[12.1]] atha saṃsṛṣṭadhanavibhāgaḥ | tatra manu-viṣṇū |

		vibhaktāḥ saha jīvanto vibhajeran punar yadi |

		samas tatra vibhāgaḥ syāj jyaiṣṭhyaṃ tatra na vidyate || [M 9.210 = Vi 18.41]

[[12.2]] samas tatreti savarṇabhrātṛsaṃsargābhiprāyeṇa | brāhmaṇakṣatriyayos tu saṃsarge pūrvakḷptabhāgānusāreṇaiva bhāgavyavasthā boddhavyā | pūrvakḷptajyeṣṭhāṃśaniṣedhamātraparaṃ hi samavacanam | ata eva bṛhaspatiḥ |

		vibhaktā bhrātaro ye tu saṃprītyaikatra saṃsthitāḥ |

		punar vibhāgakaraṇe teṣāṃ jyaiṣṭhyaṃ na vidyate || [B 26.106cdef]

ity jyeṣṭhāṃśamātraṃ niṣedhayati na tu bhāgasāmyam api bodhayati |

[[12.3]] saṃsarginaś ca bṛhaspatyuktāḥ |

		vibhakto yaḥ punaḥ pitrā bhrātrā caikatra saṃsthitaḥ |

		pitṛvyeṇātha vā prītyā sa tu saṃsṛṣṭa ucyate || [B 26.113]

[[12.4]] iti parigaṇitavyatirikteṣu saṃsargakṛto viśeṣo nādaraṇīyaḥ parigaṇanānarthakyāt | [[12.5]] apare tu viśeṣā bhrātradhikāranirūpaṇaprakaraṇoktā anusaraṇīyāḥ |

[[12.6]] iti saṃsṛṣṭavibhāgaḥ |

## 13

[[13.1]] atha vibhāgakāle nihnutasya paścād avagatasya vibhāgaḥ | tatra manuḥ |

		ṛṇe dhane ca sarvasmin pravibhakte yathāvidhi |

		paścād dṛśyate yat kiṃcit tat sarvaṃ samatāṃ nayet || [M 9.218]

[[13.2]] pūrvaṃ yathā yasya bhāgakalpanā kṛtā tatsamānaiva kāryā | na punar apahartur apahartṛtayālpabhāgo dātavyo na dātavya eva veti samatāṃ nayed iti śabdasyārthaḥ | na punas tatra dravye sarveṣāṃ samabhāgārthaṃ vacanam viṃśoddhārādibādhe hetvabhāvāt | brāhmaṇakṣatriyādīnāṃ ca samabhāgatāpatteḥ |

[[13.3]] tathā yājñavalkyaḥ |

		anyonyāpahṛtaṃ dravyaṃ vibhaktair yatra dṛśyate |

		tat punas te samair aṃśair vibhajerann iti sthitiḥ || [Y 2.126]

[[13.4]] tathā kātyāyanaḥ |

	pracchāditaṃ tu yad yena punar āgatya tat samam |

	bhajeran bhrātṛbhiḥ sārdham abhāve 'pi pituḥ sutāḥ || [K 885]

	anyonyāpahṛtaṃ dravyaṃ durvibhaktaṃ ca yad bhavet |

	paścāt prāptaṃ vibhajyeta samabhāgena tad bhṛguḥ || [K 886]

[[13.5]] asamyagvibhaktasyāpi punarvibhāgaṃ darśayati | sakṛd aṃśo nipatatīti samyagvibhāgaviṣayam | [[13.6]] paścātprāptam iti na pūrvavibhaktam api vibhajanīyam ity arthaḥ | [[13.7]] tathā kātyāyanaḥ |

	bandhunāpahṛtaṃ dravyaṃ balān naiva pradāpayet |

	bandhūnām avibhaktānāṃ bhogaṃ naiva pradāpayet || [K 888]

sāmādinā dāpyo na balāt | avibhaktena ca yad adhikaṃ bhuktaṃ tad asau na dāpyaḥ |

[[13.8]] atra ca sādhāraṇadhane paradhanam apy astīti tannihnave stena eva bhavati kilbiṣī ceti ye manyante tān praty ucyate — ya eva hi parasyedam iti viśeṣeṇa jānānaḥ parasve svatvahetum antareṇaiva svatvam āropayati sa stena iti lokaprasiddho 'rthaḥ| na cātredaṃ parakīyam idaṃ vā mameti vivektuṃ śaknoti dravyasyāvibhaktatvāt |

	yathā yad eva hi mamedam iti viśeṣeṇa jānānaḥ parasvatvāpattaye svāmī tyajati paraś ca viśeṣaṇedaṃ mameti svatvaṃ pratyeti tatraiva dānaniṣpattiḥ | na ca sādhāraṇadhane tathā saṃbhavatīti sādhāraṇadhanam adeyam uktam | tathā steyam api naitan mama dhanaṃ parasyedam iti jānata eva bhavatīti na sādhāraṇadhanasyāpahāre steyaniṣpattiḥ |

[[13.9]] aparārapadaṃ tu saṃgopanābhiprāyam | na ca saṃgopanam eva steyam | asaṃguptaharaṇe 'pi steyaprayogadarśanāt | tathā kātyāyanaḥ |

	pracchannaṃ vā prakāśaṃ vā niśāyām atha vā divā |

	yat paradravyaharaṇam steyaṃ tat parikīrtitam || [K 810]

ata eva rājñā balān na dāpya iti pūrvam uktam | cauratve tu –

	cauraṃ pradāpyāpāhṛtaṃ ghātayed vividhair vadhaiḥ | [Y 2.270ab]

iti vacanād āstāṃ sāmādinā dāpanaṃ ghātanam api kāryam |

[[13.10]] etac ca munibhir apahartur api vibhāgadānapratidānād unnīyate | [[13.11]] tad uktaṃ viśvarūpeṇāpi — atas taskaradoṣo nāsti vacanārambhasāmarthyāt | steyadhātvarthāniṣpatter ity abhiprāyaḥ |

[[13.12]] ata eva prāyaścittakāṇḍe jitendriyeṇa bhaṇitam — yadi suvarṇam eva parakīyaṃ lauhādibuddhyā gṛhṇāty asuvarṇam eva suvarṇabuddhyā ātmīyasadṛśaṃ vā parakīyam evātmīyabuddhyā gṛhṇāti sarvatra nāpahāraniṣpattiḥ | sarvatra yathāvastu parakīyabuddher abhāvāt |

	tadvad atrāpi samānam | vibhāgāt pūrvaṃ tadvyaṅgyaikadeśaviśeṣagatasvatvasyāparijñānāt | ato nātra steyaniṣpattiḥ |

[[13.13]] saty api vā steye 'pahartur api vibhāgavacanadarśanān na steyadoṣaḥ | anyathā suvarṇādinihnave patitasya bhāgo na syāt |

[[13.14]] atha pātakahetusuvarṇāpahāre 'pi stenasya bhāga iti viśeṣavacanābhāvād dravyāntarasteyaviṣayo bhāgavidhir varṇyate | evaṃ tarhi suvarṇādisteyaniṣedha eva kim ity asādhāraṇaparakīyamātradravyagocaro na vyavasthāpyate | <u>tathāpi kiṃ</u> vinigamanāpramāṇam iti cet,

	<u>ucyate</u> — paradravyaharaṇaṃ steyam iti paraśabdād ātmīyatvavyavacchedenaiva parakīyatvasyāvagamāt sādhāraṇāsādhāraṇayoś cāsādhāraṇasyaiva śīghrapratīteḥ | yatheṣṭapūrvakam evādaḥ paurṇamāsaṃ havir ity agnīṣomīyapuroḍāśasyaivotkarṣo nopāṃśuyājī | yājyasyāgnīṣomīyān agnīṣomīyasya sādhāraṇatvāt | [[13.15]] ata eva loke 'pi naivaṃvidhaviṣaye kvacid vinigamanādikaṃ dṛśyate |

[[13.16]] ato yad bālakavacanam — yathā mudgāpacāre māṣapratinidhau mudgānāṃ māṣāṇāṃ ca yajñasaṃbandhe 'yajñiyā vai māṣā iti māṣā niṣiddhās tathātmīyān ātmīyaharaṇe 'py anātmīyāpahāro niṣiddha iti |

	tad bālakavacanam eva | pūrvvyāhṛtasya steyapadārthasyaivābhāvāt | māṣagatamudgāvayavopādāne tu māṣāṇāṃ yajñasaṃbandho nāstīti na śakyate vaktum | māṣāmiśritānām eva yajñasaṃbandhapratīteḥ |

[[13.17]] ity anyonyāpahṛtavibhāgaḥ |

## 14

[[14.1]] atha vṛttavibhāgasaṃdehanirṇayaḥ | tatra nāradaḥ |

	vibhāgadharmasaṃdehe dāyādānāṃ vinirṇayaḥ |

	jñātibhir bhāgalekyena pṛthakkāryapravartanāt || [N 13.36]

[[14.2]] jñātīnāṃ kīrtanaṃ teṣu satsu nānyasākṣigrahaṇam ity etadartham | ata eva yājñavalkyaḥ |

	vibhāganihnave jñātibandhusākṣyabhilekhitaiḥ |

	vibhāgabhāvanā jñeyā gṛhakṣetraiś ca yautakaiḥ || [Y 2.149]

[[14.3]] prathamaṃ jñātayaḥ sapiṇḍāḥ sākṣiṇaḥ | tadabhāve bandhupaopanītāḥ saṃbandhinaḥ | tadabhāve udāsīnā api sākṣiṇaḥ | tulyavadbhāve sākṣipadenaivopāttatvāt | jñātibandhupdānarthakatāpatteḥ | [[14.4]] ata eva śaṅkhaḥ |

	gotrabhāgavibhāgārthe saṃdehe samupasthite |

	gotrajaiś cāparijñāte kulaṃ sākṣitvam arhati || [ŚL 280]

gotrajair jñātibhir ity arthaḥ | tair ajñāte bandhuḥ sākṣitvam arhati | na punar asaṃbandhī | tenāpy aparijñāte 'nyaḥ sākṣīty arthaḥ |

[[14.5]] ata eva mukhyabhūtā jñātaya eva nāradena nirdiṣṭāḥ | jñātṛbhir iti pāṭho 'nākaraḥ |

[[14.6]] tathā likhitena vā nirṇayaḥ | likhitaṃ tu sākṣibhyo balavad evety uktam |

[[14.7]] tathā pṛthakkāryapravartanād api nirṇayaḥ | yahoktaṃ nāradena |

	dānagrahaṇapaśvannagṛhakṣetraparigrahāḥ |

	vibhaktānāṃ pṛthag jñeyāḥ pākadharmāgamavyayāḥ || [N 13.38]

	sākṣitvaṃ prātibhāvyaṃ ca dānaṃ grahaṇam eva ca |

	vibhaktā bhrātaraḥ kuryur nāvibhaktāḥ parasparam || [N 13.39]

	yeṣām etāḥ kriyā loke pravartante svarikthitaḥ |

	vibhaktān avagaccheyur lekhyam apy antareṇa tān || [N 13.40]

[[14.8]] tathā bṛhaspatiḥ |

	sāhasaṃ sthāvaraṃ nyāsaḥ prāgvibhāgaś ca rikthinām |

	anumānena vijñeyaṃ na syātāṃ patrasākṣiṇau || [B 26.143]

	balānubandhavyāghātaṃ hoḍhaṃ sāhasabhāvakam |

	svasya bhogaḥ sthāvarasya vibhāgasya pṛthagdhanam || [B 26.146]

	pṛthagāyavyayadhanāḥ kusīdaṃ ca parasparam |

	vaṇikpathaṃ ca ye kuryur vibhaktās te na saṃśayaḥ || [B 26.147]

[[14.9]] eko bhrātā dadāty aparaś ca gṛhṇāti | gṛhādikam āyavyayasthitiś ca pṛthak pṛthak | ekena ṛṇādiṣu kriyamāṇeṣv aparaḥ sākṣī pratibhūr vā kriyate | parasparaṃ vā ṛṇādivyavahāraḥ | eko yat kiṃcid dravyam anyataḥ krītvā vāṇijyārthaṃ bhrātari vikrīṇīte | evamādikā ekaikāpi kriyā parasparavibhaktānām eva saṃbhavati | tayā vibhāgānumānaṃ vidvadbhir anusaṃdheyam |

[[14.10]] na ca yeṣām etāḥ kriyā ity etacchabdena bahvīnām upādānān malitānām eva gamakatvaṃ vācyam | nyāyamūlatvād vacanānām | ekaikatrāpi ca nyāyasyāviśeṣāt |

[[14.11]] na syātāṃ patrasākṣiṇāv ity anena patrasākṣiṇor abhāve 'numānam anusaraṇīyam ity uktam |

## 15

[[15.1]]

	nācāryagauravaparāhatadāyabhāgatattvaprabodhajanarañjanam atra śakyam |

	kiṃ tu pramāṇaparatantradhiyāṃ munīnāṃ saṃvādamātrakṛtaye kṛtinaḥ prayatnaḥ |

[[15.2]]

	bahuvidhapūrvanibandhṛvyākhyāsaṃjātasaṃśayasyaitat |

	jīmūtavāhanakṛtaṃ prakaraṇam apanuttaye dhyeyam ||

[[15.3]] iti pāribhadrīyamahāmahopādhyāyaśrījīmūtavāhanakṛte dharmaratne dāyabhāgaḥ samāptaḥ |

