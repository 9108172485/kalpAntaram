+++
title = "086 एष धर्मो"

+++

पूर्वोत्तरयोः प्रकरणयोर् उपसंहारार्थोपन्यासार्थः श्लोकः । वेदस्य संन्यासो वेदसंन्यासः । तत्र भवो **वेदसंन्यासिकम्** । न हि वेदस्य संन्यासो ऽस्ति शास्त्रविरोधात्, यतः सामर्थ्याद् अयम् अस्यार्थ उच्यते । वेदस्य हि ग्रन्थार्थाभ्यासनिमित्तः, तदर्थानुष्ठानाय च प्रतिग्रहादीनां वृत्तिकर्मणां संन्यासो यस्य स वेदसंन्यासिको गृहस्त एव कृतकरणीयो ऽभिधीयते सामर्थ्यात् । तथा च तं वक्ष्यत्य् अनन्तरम् एव । कृतसंपत्तिविधानो वा आसन्नमृत्यूपदर्शकेनारिष्टदर्शनेन । तथा च वाजसनेयकं रहस्यब्राह्मणम् इदमर्थं भवति । "अथातः संप्रत्तिः । यदा प्रैष्यन् मन्यते ऽथ पुत्रम् आह" इत्य् एवमादि । स हि कृतकरणीयः तथावसन्नशरीरो वा जरसा कृतसंपत्तिविधानो पुत्रोपहृतवृत्तिर् अस्याम् अवस्थायां निरुत्सुकः परमसंयमवान् परमात्मध्यानैकालम्बनः सुखम् आसीत । न तु नित्यानाम् अग्निहोत्रादीनां संन्यासो ऽस्ति, नित्यत्वाद् एव, शास्त्रविरोधाच् च, न च वेदस्येत्य् उक्तम् । यतो ऽयम् एव शास्त्रार्थ इति, विकल्पार्थश् चायम् अस्येहोपदेशः पारिव्राज्येनाक्रमे ऽपि कथम् । यस् तावत् समर्थो गृहात् प्रव्रज्यायां तस्य यथाशास्त्रं संभवति, असमर्थस्य पुनर् उत्सृष्टाग्नेः शास्त्राद् अर्थाद् वेयम् अवस्थोच्यते । प्रव्रज्या वैकल्पिकी । एवं च कृत्वा प्रव्रज्यानन्तरं (?) तदुपदेशो युज्यत इति ॥ ६.८६ ॥

_उक्त आश्रमाणां समुच्चयस्, तेषां पुनर् अधुना बाधाविकल्पौ वक्तव्याव् इति । यतस् तत्प्रसिद्धय इदम् आरभ्यते ।_