+++
title = "098 शब्दः स्पर्शश्"

+++

ये हि **शब्दा**दयः स्वर्गादिषु शरीरलक्षणविषयलक्षणाश् चोत्कृष्टाभिप्रेतभोगहेतवः ते **वेदाद् एव प्रसिध्यन्ति**, नान्यदर्शनात् बुद्धादिवचनात् । किं साक्षात् । न, किं तर्हि **प्रसूतिगुणकर्मतः**, प्रसूत्यर्थं गुणकर्म । **प्रसूतिगुणकर्मतः** प्रसूत्यर्थं प्रकृतानां शब्दादीनाम् । गुणकर्म च पुरुषोपकारकम् । तथा च लोकप्रसिद्धिः- "को गुणो मम तवोपकृतवतः" कः उपकार इत्य् अर्थः, गुणार्थम् अभिप्रेतपुरुषार्थार्थम् । कर्म धर्माख्यम् । येन धर्म एव पुरुषोपकराय, नाधर्मः तद्विशेषार्थम् इदं गुणकर्मग्रहणम् । एवं च सति न साक्षाद् वेदः शब्दादिहेतुः, किं तर्ह्य् अग्निहोत्रादिकर्मानुष्ठानद्वारेण धर्माख्यं गुणकर्मशब्दादिप्रसूत्यर्थम् । एवं च न साक्षाद् वेदः शब्दादीनां **प्रसूति**निमित्तम्, किं तर्हि धर्मप्रणादिकया । सैषा वेदस्तुतिर् अपरेण प्रकारेण सामर्थ्याद् विज्ञेया । अथ वा शब्दादयो **वेदाद् एव प्रसिध्यन्ति**, येन **प्रसूतिर्** उत्पत्तिर् गुणकर्मणो धर्मस्य । वेदाद् धर्मः । धर्माद् अपि शब्दादयः स्वर्गादिषु । अत इदम् उच्यते- धर्माद् एव प्रसिध्यन्तीति । अथ वायम् अस्य श्लोकपादस्य चतुर्थस्य तृतीयः पाठः- वेदाद् एव प्रसिध्यन्ति प्रसूतेर् गुणकर्मणः । कुतः । वेदात् । अर्थस् त्व् अनन्तरोपदिष्ट एव ॥ १२.९८ ॥