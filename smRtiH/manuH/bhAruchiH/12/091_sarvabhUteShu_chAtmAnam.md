+++
title = "091 सर्वभूतेषु चात्मानम्"

+++
> **सर्वभूतेषु चात्मानं सर्वभूतानि चात्मनि ।**  
> **समं पश्यन्**

समत्वेन परमात्मानं पश्यन्, आत्मवत् सर्वभूतानि पश्यन्न् इत्य् अर्थः ।

> **आत्मयाजी**

निवृत्तकर्मावस्थः परमसंयमवान् । अनेन प्रसंख्यानेन । तस्य फलम् आह- एवं युक्तः ।

> **स्वाराज्यम् अधिगच्छति  ॥ १२.९१ ॥**

यथोक्तेन श्रुत्युक्तेनात्मयाजित्वेनापवर्गाय कल्पते । स्वतन्त्रः संसारे भवति न कर्मक्लेशवासगः । एतच् च प्रसंख्यानं रागद्वेषग्रहणार्थवियुक्तम् अपवर्गाय स्यात् । संयमस्तुत्यर्थो वायं श्लोकः । आत्मज्ञानम् तु पूर्वत्र संस्कृतम् एव । उभयार्थो वा संभवाद् उभयत्र ॥ १२.९१ ॥