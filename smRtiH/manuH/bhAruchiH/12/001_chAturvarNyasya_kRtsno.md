+++
title = "001 चातुर्वर्ण्यस्य कृत्स्नो"

+++

ननु **चातुर्वर्णस्य** वचनाद् इहाश्रमधर्मव्युदास इति । न व्युदासः, जातेर् अविनाशाद् अनपायाच् चाश्रमधर्मा अपि वर्णधर्मा एव । तथा च कृत्वोक्तम्- "भगवान् सर्ववर्णानां यथावद् अनुपूर्वशः" इत्य् एवमादि । अस्य प्रतिवचनम् "वर्णधर्मान् निबोधत" इति । **कृत्स्न**वचनं चात्र प्रायश्चित्ताभिधानापेक्षम् । येनास्मिन् सत्य् अस्य धर्मशास्त्रस्य समस्तपुरुषार्थसाधकत्वं भवति । वाक्यत्रये चादृष्ट्पुरुषार्थसमाप्तिः । यथा- इदं कर्तव्यम्, इदम् अकर्तव्यम्, मोहाद् अकुसलकर्मनिमित्ते च कदाचित् प्रतिषेधशास्त्रव्यतिक्रमे सतीदं प्रायश्चित्तम् अनुष्टेयम् इति । अत्र दृष्टार्था पुरुषार्थसमाप्तिः, आयुर्वेदवत् । अतो युक्तम् इदम् आह प्रायश्चित्ताभिधानापेक्षं **कृत्स्न**ग्रहणम्, न तु यत् पूर्वम् उक्तम् "एष वो ऽभिहितो धर्मो ब्राह्मणस्य चतुर्विधः" इत्य् एवमादि । "कर्मणां फलनिर्वृत्तिम्" इति चैतत् प्रायश्चित्ते ऽननुष्ठिते इयम् इति प्रकरणसामर्थ्यात् अकुशलधर्मापेक्षं प्रधानतो विज्ञेयम् । एवं च सतीदं महतो ऽनर्थलक्षणस्याधर्मविपाकस्य नरकादिस्थानेषु यातनाप्रदर्शनं प्रायश्चित्तानुष्ठानशेषतया कल्पिष्यते । लघूपायसाध्यत्वाद् धर्मक्षयस्य प्रायश्चित्तोपदेशः पुरुषार्थकारी संपद्यते । एवं च तदुपन्यासपर एवायं श्लोको वेदितव्यः ॥ १२.१ ॥