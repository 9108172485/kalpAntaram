+++
title = "037 नरके हि"

+++

अतश् च विज्ञायते ऽग्निहोत्रग्रहणं सर्वकर्मनिदर्शनार्थम् । तस्माद् एवंगुणास् सर्वर्त्विज इष्यन्ते, न केवलम् अग्निहोत्रस्य हावकः । अपरे प्रतिनिधिविषयम् एतं प्रतिषेधम् आहुः । यथा "नान्तरीक्षे न दिव्य् अग्निश् चेतव्यः" इत्य् अयम् अप्राप्तप्रतिषेधो रुक्मसंबन्धस्तुत्यर्थः । एवम् अयम् अपीति । अपर आह- गृह्यम् एतद् अग्निहोत्रं हृह्यते । तत्र च स्त्र्यादीनाम् अपि प्राप्तिः, "कामं गृह्ये ऽग्नौ पत्नी जुहुयात् सायं प्रातर् होमौ" इति वचनात् । एवं च सत्य् ऊढापि सती यावत् कन्या तावन् न जुहुयाद् औपासनम् अग्निस् ऊढा च संवत्सरं त्रिरात्रं वा कन्या भवति । यत एवं प्राप्तायाः प्रतिषेधः । एवं युवत्यादीनाम् अपि प्राप्तानां प्रतिषेधः । तच् चैतद् औपरिष्टेन श्लोकार्धेन विरुध्यते, **तस्माद् वैतानकुशलो होता स्याद् वेदपारगः** इत्य् अनेन । अग्निहोत्रसंबन्धेनाग्न्याधेयदक्षिणाधर्म उच्यते ॥ ११.३६ ॥