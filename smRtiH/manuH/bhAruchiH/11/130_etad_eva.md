+++
title = "130 एतद् एव"

+++

उक्तार्थः श्लोकः । सितवर्णाग्रहणं चात्र शुद्धिसामान्यात् । एवं च त्रीण्य् एतानि प्रायश्चित्तानि क्षत्रियादिवधे विकल्प्यन्ते । पूर्वोक्तं चान्द्रायणम् इह च प्रकरणे गोदानम् । ब्रह्महत्याप्रायश्चित्तविकल्पश् च कामकृतः । केचित् तु समुच्चयम् एतयोर् अस्मिन् प्रकरण उपदिष्टयोः प्रायश्चित्तं मन्यन्ते । समुच्चयेन श्लोकान् पठन्ति "त्र्यब्दं चरेच् च नियतः", तथा "प्रमाप्य वैश्यं वृत्तस्थं दद्याच् चैकशतं गवाम्" । एवम् एव वृषभैकादशागाश् चापीति । तद् एतद् अयुक्तं शास्त्रन्यायविरोधात्, एतस्यां च कल्पनायाम् उपपातकप्रायश्चित्तं चान्द्रायणं लघु नोपपद्येत, गुरुणः प्रायश्चित्तस्य दानतपःसमुच्चयस्योपदेशेन । तथा च लोके व्यवहारः- "पणल्भ्यं हि न प्राज्ञः क्रीणाति दशबिः पणैः" इति । वैकल्पिकयोर् एव तावद् एतयोर् उपदेशे चान्द्रायणस्यानर्थक्यं प्राप्नोतीति । किं पुनः समुच्चितयोः । अत्यन्तगुरुत्वा । तस्मात् समुच्चयाभावाद् **वा**शब्दो विकल्पार्थः पठितव्यः॥ ११.१२९ ॥