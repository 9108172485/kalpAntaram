+++
title = "018 ब्राह्मणस्वन् न"

+++

> **ब्राह्मणस्वं न हर्तव्यं क्षत्रियेण कदाचन ।**

कदाचिद् अपि यथोक्तायाम् अप्य् अवस्थायाम् । एवं च दण्डापूपिकया वैश्यशूद्रयोर् अपि प्रतिषेधो [विज्ञेयः] । ब्राह्मणस्य ब्रह्मस्वापहरणे ऽप्रतिषेधः; तथा चोक्तम् "आदाननित्याच् चादातुः" (म्ध् ११.१४) इति ॥

> **दस्युनिष्क्रिययोस् तु **

ब्राह्मणयोर् एव सतोः,

> **स्वम् अजीवन् हर्तुम् अर्हति  ॥ ११.१७ ॥**

कारणात् पूर्वप्रतिषेधविषये प्रतिप्रसवो ऽयं विज्ञेयः । एवं च ब्राह्मणस्य श्रेयसो ऽपि ब्राह्मणाद् एतद् अनुज्ञातं भवति ॥ ११.१७ ॥