+++
title = "072 ब्रह्महा द्वादश"

+++

अस्योपरिष्टाद् अत्रैव [प्र]करणे गुणविधिं वक्ष्यति- "कृतवापनो निवसेद् ग्रामान्ते गोव्रजे ऽपि वा" इत्य् एवमादि । **कृत्वा शवशिरोध्वजम्** इत्य् अत्र मुख्यं गृह्यते, गुणवृत्तेः कारणाभावात् । अवकीर्णप्रायश्चित्तगर्दभाजिनवत् शवशिरो मुख्यम् एव स्यात् । सुरापानप्रायस्चित्तवद् विचित्रा शास्त्रगतिः । न च वचनस्यातिभारो ऽस्ति । न चात्र न्यायगतिस् साध्वी शास्त्रलक्षणत्वाद् धर्माधर्मयोः ॥ ११.७१ ॥