+++
title = "017 खलात् क्षेत्राद्"

+++
> **खलात् क्षेत्राद् अगाराद् वा यतो वाप्य् उपलभ्यते ।**

एवं च खलादिग्रहणाद् धान्यम् इदं विज्ञेयं भोजनार्थीयं तथा च सप्तमे भक्त इत्य् उक्तम् ।

> **आख्यातव्यं तु तत् तस्मै पृच्छते यदि पृच्छति  ॥ ११.१६ ॥**

धनस्वामिन **पृच्छते** सुप्तम् उत्थाप्य जाग्रित्वा **यदि पृच्छति** । अथ **वाख्यातव्यं तत् तस्मै पृच्छते** धनस्वामिने **यदि** जाग्रद्धनापहर्तारं **पृच्छति**, न बलाद् उत्थाप्याख्यातव्यम् । अथ वा **यदि पृच्छति** राजा धनस्वामिना राजपुरुषैर् वा राजसमीपम् आनीतम् । तथा च गौतमः- "आचक्षीत राज्ञा पृष्टः" इति धनापहरणप्रयोजनम् । अयं च परादान[नियमो भक्तच्छेदे यज्ञ]प्रतिरोधे ऽपि समानत्वात् कारणस्य विज्ञेयः ॥ ११.१६ ॥