+++
title = "066 नाऽध्यधीनो न"

+++

**अध्यधीनो** गर्भदासः, अत्यन्त[परतन्तत्वात् । अनुशास्या अ]पीति **वक्तव्यो** ऽङ्गव्यसनः कुष्ट्यादिश् च । स च जात्यन्तरे दोषाशङ्कया । एवं कर्मावशेषेणेति वक्ष्यति । **दस्युर्** दासह्- उपसादयति कर्माणि क्षपयतीति । [अपि च] **दस्युस्** तस्करः । **न विकर्मकृत्**, अधार्मिकत्वात् । **वृद्धशिश्वोर्** अतीताप्राप्तव्यवहारत्वात् प्रतिषेधः । एकस्य साक्षित्वप्रतिषेधस् "त्र्यपरैर्" इति सिद्धः, यतः [अस्मिन् श्लोके] एकस्यापि विशेषनिषेधात् पाक्षिकः पूर्वश्लोकः । अयं पुनः प्रतिषिद्धप्रतिप्रसवार्थः । [एकस्यै]व साक्षित्वम् "एको ऽलुब्धस् तु साक्षी स्यात्ऽ इति वक्ष्यति । **अन्त्यः** शूद्रः, तस्य च विधिप्रतिषेधात् पाक्षिकं साक्षित्वं गुणापेक्षया । अथ वा चण्डालो **ऽन्त्यः** । तथा वक्ष्यति "स्त्रीणां साक्ष्यं स्त्रियः कुर्युः" इति शूद्रान् अभिधार्य "अन्त्यानाम् अन्त्ययोनयः" इति । वर्णापसदमात्रं वा । **विकलेन्द्रियो** विसंज्ञत्वात् प्रतिषिध्यते ॥ ८.६६ ॥