+++
title = "006 स्त्रीष्व् अनन्तरजातासु"

+++

किम् अर्थम् इदम् । अधिकाराद् अनुलोमस्तुत्यर्थम् । **द्विजैर्** हि ब्राह्मणादिभिः क्षत्रियाद्यासु **स्त्रीष्व् अनन्तरजातासू**त्पादितान् सुतान् **सदृशान् एव तान् आहुः** । केन । पित्रा । न तु तज्जातीयत्वम् एव सादृश्यवचनात् । यथा गोसदृशो गवय इति । अत्र कारणाम् वक्ति । यस्मान् मातृदोषविगर्हितास् ते । उक्तं चास्माभिर् जातिलक्षणम् "सर्ववर्णेषु तुल्यासु" इति । ये तु मातृसदृशान् आहुः तेषाम् एतद् विरुध्यते- **मातृदोषविगर्हितान्** इति । यस्माद् अनुलोमेष्व् एवैतत् समर्थं भवति, पितृदोषाद् धि विगर्हणात् प्रतिलोमेषु । एवं च सति किंचिद्धीनास् ते पितृभ्य इति गम्यते । मातृतश् चोत्कृष्टाः । तथा च सत्यानुलोम्यवचनं पूर्वश्लोकोक्तम् अधिकारार्थं वेदितव्यम्, न तच्छ्लोकार्थार्थः, अनन्तराभिधानसामर्थ्याद्, बहुवचनाच् च, **द्विजाइर्** इति ॥ १०.६ ॥