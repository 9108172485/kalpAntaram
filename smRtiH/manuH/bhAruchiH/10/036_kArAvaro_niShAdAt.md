+++
title = "036 कारावरो निषादात्"

+++

वैदेह्याम् एव जायते इति, वक्ष्यमाणश्लोकलिङ्गान् । निषादात् कारावरनामा वर्णश् चर्मकरणवृत्तिर् वैदेह्यां जायते । वैदेहकाद् अन्ध्रमेदौ कारावरनिषादवर्णयोः स्त्रियोः, अन्ययोर् असंभवाद्, एतच्छ्लोकोपदिष्टयोश् च वर्णयोः संनिहितत्वाद्, वैदेहकाच् च वैदेह्याम् अन्ध्रमेदयोर् वर्णयोर् असंभवात् परिशेषात् कारावरनिषादस्त्रियाव् एव गृहेते । एवं हि स्त्रीवर्णभेदे वैदेहकाद् अन्ध्रमेदौ भिन्नवर्णौ युक्तौ न तु वैदेह्याम् ॥ १०.३६ ॥