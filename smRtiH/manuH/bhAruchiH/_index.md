+++
title = "+भारुचिः"
unicode_script = "devanagari"
+++
**_Manuśāstravivaraṇam_**

---
## 06
**ṣaṣṭho 'dhyāyaḥ**

	**vaitānikāñ ca juhuyād agnihotraṃ yathāvidhi |**

**	darśam askandayan parva paurṇamāsaṃ ca yogataḥ || 6.9 ||**

homasādhanapradarśanārtham **agnihotra**grahaṇam || 6.9 ||

	**ṛkṣeṣṭyāgrayaṇaṃ caiva cāturmāsyāni cāharet |**

**	turāyaṇaṃ ca kramaśodākṣasyāyanam eva ca || 6.10 ||**

vaitānikam iti śloke smārtānām eva pravṛttir darśapaurṇamāsādiśabde stutyartham ucyate | śrautānāṃ tu nityānāṃ carupuroḍāśādīnāṃ vrīhyādiniyatatvād asāmarthyasmṛtir vrīhyādinirvartane || 6.10 ||

	**vāsantaśāradair medhyair munyannaiḥ svayamāhṛtaiḥ |**

**	puroḍāśāṃś carūṃś caiva vidhivan nirvapet pṛthak || 6.11 ||**

vaikhānasoktā evaite carupuroḍāśāḥ smārtā veditavyāḥ || 6.11||

	**devatābhyas tu tad dhutvā vanyaṃ medhyataraṃ haviḥ |**

**	śeṣaṃ samupayuñjīta lavaṇaṃ ca svayaṃkṛtam || 6.12 ||**

taccheṣavṛttitāsya niyamyate || 6.12 ||

	**sthalajaudakaśākāni puṣpamūlaphalāni ca |**

**	medhyavṛkṣodbhavāny adyāt snehāṃś ca phalasaṃbhavān || 6.13 ||**

āraṇyāny evaitāni śyāmākādīni gṛhyante || 6.13 ||

	**varjayen madhumāṃsāni bhaumāni kavakāni ca |**

**	bhūstrṛṇaṃ śigrukaṃ caiva śleṣmātakaphalāni ca || 6.14 ||**

**bhauma**śabdo gojihvikāviṣayo pṛthaguktatvāt | **kavaka**śabdas tu prasiddārtha eva | apare tu kavakaviśeṣaṇaṃ **bhauma**śabdam icchanti | teṣām abhojyatvaṃ prāpnoti | pūrvasminn abhakṣyaprakaraṇe cāviśeṣeṇa pratiṣedhaḥ sarvacchatrākāṇm. atha tu tatpadārthaviśiṣṭapratiṣedhāt ekajātiviṣaya eva | **śigruka**śabdaś ca bhūstṛṇasāhacaryān na saubhañjanakaviṣayaḥ, kiṃ tarhi tatsvarūpatṛṇajātiviṣayaḥ |

	ayaṃ pratiṣedho 'narthaka iti, yataḥ kavakagrahaṇam anarthakam iti <span style="text-decoration:underline;">kecit</span>. 

	<span style="text-decoration:underline;">ahaṃ tu bruve</span>, nānarthakyaṃ śāstre veditavyaṃ prasiddhānām avadhānatvād ṛṣeḥ | yato 'nuvādo 'yaṃ pratiṣiddhānāṃ bhūstṛṣādīnāṃ sāhacaryāt tatsamapratyavāyaprajñāpanārtho, tatbhojanaṃ ca prāyaścittasāmyam |

	<span style="text-decoration:underline;">aparas</span> tu śutāpasapratiṣedhārtham idam āha |

	<span style="text-decoration:underline;">tat punar</span> vicāryam |kavakānāṃ punarvidhānena tatsahopadiṣṭānāṃ laśunādīnāṃ vikatthaś śakyo vaktum, samācāra . . . punargrahaṇavat |

	**tyajed āśvayuje māsi munyannaṃ pūrvasaṃcitam |**

**	jīrṇāni caiva vāsāṃsi śākamūlaphalāni ca || 6.15 ||**

"ṣaṇmāsanicayaḥ" (MDh 6.18) iti vaikalpikāni vakṣyati || 6.15 ||

	**na phālakṛṣṭam aśnīyād utsṛṣṭaṃ pūrvasaṃcitam |**

**	jīrṇāni caiva vāsāṃsi śākamūlaphalāni ca || 6.16 ||**

ayaṃ pratiṣedho **phālakṛṣṭānāṃ** tathāphālakṛṣṭānām api grāmajātānām āraṇyānām || 6.16 ||

	**agnipakvāśano vā syāt kālapakvabhug eva vā |**

**	aśmakuṭṭo bhaved vāpi dantolūkhaliko 'pi vā || 6.17 ||**

agnipakvabhik kālapakvabhug aśmakuttabhug ity ete dantolūkhalikāḥ || 6.17 ||

	**sadyaḥ prakṣālako vā syān māsasaṃcayiko 'pi vā |**

**	ṣaṇmāsanicayo vā syāt samānicaya eva vā || 6.18 ||**

. . . samānicyasyāpavādaḥ || 6.18 ||

	**naktaṃ vānnaṃ samaśnīyād divā vāhṛtya śaktataḥ|**

**	caturthakāliko vā syāt syād vāpy aṣṭamakālikaḥ || 6.19 ||**

[The commentary is illegible here.]

	**cāndrāyaṇavidhānair vā śuklakṛṣṇe ca vartayet |**

**	pakṣāntayor vāpy aśnīyād yavāgūṃ kvathitāṃ sakṛt || 6.20 ||**

[The commentary is illegible here.]

	**puṣpamūlaphalair vāpi kevalair vartayet sadā |**

**	kālapakvaiḥ svayaṃ śīrṇair vaikhānasamate sthitaḥ || 6.21 ||**

**The commentary and the mūla texts from 6.21–38 were illegible to Derrett. This is something that we may want to revisit by reading the original Malayalam manuscript. The readable commentary ends thus:

punar brāhmaḥ etasmāl liṅgād agniparityāgāt . . . yotsannaśākhāstham anutsannaśākhāsthaṃ vā caturtham āśramāntaraṃ prasādayitayaṃ śrutyavirodenha, yat kāraṇaṃ na hy akasmāt sarvakarmasūtrakartano 'sti |

	**yo gattvā darvabhūtebhyaḥ pravrajaty abhayaṃ gṛhāt |**

**	tasya tejomayā lokāḥ**

tejasvino brahmalokasthānaviśeṣā apunarāvartino 'sya nityaprakāśalakṣaṇā vā paramātmaprāptilakṣaṇā vā

		**bhavanti brahmavādinaḥ || 6.39 ||**

paramātmajñasya na kevalaṃ pravrajitasyeti || 6.39 ||

	**yasmād aṇv api bhūtānāṃ dvijān notpadyate bhayam |**

**	tasya dehād vimuktasya bhayaṃ nāsti kutaścana || 6.40 ||**

**	agānād abhiniṣkrāntaḥ pavitropacito muniḥ |**

**	samupoḍheṣu kāmeṣu nirapekṣaḥ parivrajet || 6.41 ||**

anena ślokatrayeṇa sarvabhūtābhayapradānaṃ pravrajitasya vidhīyate | ekārāmatā cānena || 6.40–41 ||

	**eka eva caren nityaṃ siddhyartham asahāyavān |**

**	siddhim ekasya saṃpaśyan na jahāti na hīyate || 6.42 ||**

siddhe śāstrāgnityāge laukikāgnityāgārtham idam ucyate || 6.42 ||

	**anagnir aniketaḥ syād grāmam annārtham āśrayet |**

**	upekṣako 'saṃcayiko munir bhāvasamāśritaḥ || 6.43 ||**

**anagniḥ syāt** | so 'yam agnīndhanatatsaṃparigrahapratiṣedhaḥ | **aniketaś** ca **syāt** | grāmaikarātrikanyāyena **grāmam annārtham āśrayet** | arthāc cheṣaṃ kālam araṇye tiṣṭhet | **upekṣakaḥ** svaśarīrādiṣu | **asaṃcayikaḥ** apratiṣiddhāsv api kamaṇḍalvādimātrāsu | **munir bhāvasamāśritaḥ** | cittasaṃyamopadeśaparam idaṃ dhyānātmānuṣṭhānam || 6.43 ||

	**kapālaṃ vṛkṣamūlāni kucelam asahāyatā |**

**	samatā caiva sarvasminn etan muktasya lakṣaṇam || 6.44 ||**

**samatā**diguṇavidhānārtham idaṃ bhikṣoḥ || 6.44 ||

	**nābhinandeta maraṇam**

anena kleśābhighātodvegena kārtsne

		**nābhinandeta jīvitam |**

vijñānāvigamasaṅgaprītyā,

	**kālam eva pratīkṣeta nirveśaṃ bhṛtako yathā || 6.45 ||**

	**dṛṣṭipūtaṃ nyaset pādaṃ vastrapūtaṃ jalaṃ pibet |**

**	manaḥpūtāṃ vaded vācaṃ satyapūtaṃ samācaret || 6.46 ||**

prasiddhārthaślokaḥ || 6.46 ||

	**ativādāṃs titikṣeta**

kṣamopadeśo 'yam |

		**nāvamanyeta kaṃcana |**

iti parāvamānaṃ vārayati |

	**na cemaṃ deham āśritya vairaṃ kūrvīta kenacit || 6.47 ||**

evaṃ ca sati kṣamāyogā

	**krudhyantaṃ na pratikrudhyed ākruṣṭaḥ kuśalaṃ vadet |**

śivena manasā dhyāyed ākroṣṭāraṃ na kevalaṃ na krudhyet |

	**saptadvārāvakīrṇāṃ ca na vācam anṛtāṃ vadet || 6.48 ||**

**vācas saptadvārāṇi** dharmo 'rthaḥ kāmo dharmārthāv arthakāmau dharmakāmau dharmārthakāmā iti | tatra mokṣāśritām eva **vācaṃ** vaden, na **saptadvārāśritām** **anṛtāṃ** trivargāśrayām |

	<span style="text-decoration:underline;">apare</span> tu sapta śirasi prāṇāḥ, tadāśritāṃ ity āhuḥ | 

	saptavibhaktyāśritām ity <span style="text-decoration:underline;">apare</span> || 6.48 ||

	**adhyātmaratir āsīno nirapekṣo nirāmiṣaḥ |**

**	ātmanaiva sahāyena sukhārthī vicared iha || 6.49 ||**

**	na cotpātanimittābhyāṃ na nakṣatrāṅgavidyayā |**

**	nānuśāsanavādābhyāṃ bhikṣāṃ lipseta karhicit || 6.50 ||**

**	na tāpasair brāhmaṇair vā vayobhir api vā śvabhiḥ |**

**	ākīrṇaṃ bhikṣukair vānyair agāram upasaṃviśet || 6.51 ||**

**	kḷptakeśanakhaśmaśruḥ pātrī daṇḍī kusumbhavān |**

**	vicaren niyato nityaṃ sarvabhūtāny apīḍayan || 6.52 ||**

**	ataijasāni pātrāṇi tasya syur nirvraṇāni ca |**

**	teṣām adbhiḥ smṛtaṃ śaucaṃ camasānām ivādhvare || 6.53 ||**

**	alābuṃ dārupātraṃ ca mṛnmayaṃ vaidalaṃ tathā |**

**	catvāri yatipātrāṇi manuḥ svāyambhuvo 'bravīt || 6.54 ||**

**	ekakālaṃ cared bhaikṣe na prasajjeta vistare |**

**	bhaikṣe prasakto hi yatir viṣayeṣv api sajjati || 6.55 ||**

sāyaṃ bhojanasya pratiṣedhaḥ, gārhasthye dvibhojanasya prāptasya || 6.55 ||

	**vidhūme sannamusale vyaṅgāre bhuktavajjane |**

**	vṛtte śarāvasaṃpāte bhikṣāṃ nityaṃ yatiś caret || 6.56 ||**

**	alābhe na viṣādī syāl lābhaś cāinaṃ na harṣayet |**

**	prāṇayātrikamātraḥ syān mātrāsaṅgād vinirgataḥ || 6.57 ||**

arthaprāpta . . . m asminn api || 6.57 ||

	**abhipūjitalābhāṃs tu jugupsetaiva sarvaśaḥ |**

**	abhipūjitalābhais tu yatir mukto 'pi badhyate || 6.58 ||**

**	alpānnābhyavahāreṇa rahaḥsthānāsanena ca |**

**	hriyamāṇāni viṣayair indriyāṇi nivartayet || 6.59 ||**

indriyajayopāyadvayopadeśo 'yam | kasya punar hetore yau...

	**indriyāṇāṃ nirodhena rāgadveṣakṣayeṇa ca |**

**	ahiṃsayā ca bhūtānām amṛtatvāya kalpate || 6.60 ||**

saṃsārasvabhāvāvalokanena ca nityam indriyajayam ātiṣṭhet | tac ca punar idam || 6.60 ||

	**avekṣeta gatir nṝṇāṃ karmadoṣasamudbhavāḥ |**

**	niraye caiva patanaṃ yātanāś ca yamakṣaye || 6.61 ||**

**	viprayogaṃ priyaiś caiva saṃprayogaṃ tathāpriyaiḥ |**

**	jarayā cābhibhavanaṃ vyādhibhiś caiva pīḍanam || 6.62 ||**

**	dehād utkramaṇaṃ cāsmāt punar garbhe ca saṃbhavam |**

**	yonikoṭisahasreṣu sṛtīś cāsyāntarātmanaḥ || 6.63 ||**

**	adharmaprabhavaṃ caiva duḥkhayogaṃ śarīriṇām |**

**	dharmārthaprabhavaṃ caiva sukhasaṃyogam akṣayam || 6.64 ||**

**	sūkṣmatāṃ cānvavekṣeta yogena paramātmanaḥ |**

**	deheṣu caivopapattim uttameṣv adhameṣu ca || 6.65 ||**

**	dūṣito 'pi cared dharmaṃ yatra tatrāśrame rataḥ|**

**	samaḥ sarveṣu bhūteṣu na liṅgaṃ dharmakāraṇam || 6.66 ||**

prasaṃkhyānadyānātmānuṣṭhānastutir iyaṃ samatvadarśanasya, na tu liṅgapratiṣedho, vihitatvāt |

	**phalaṃ katakavṛkṣasya yady apy ambuprasādakam |**

**	na nāmagrahaṇād eva tasya vāri prasīdati || 6.67 ||**

kriyātaḥ phalam, na vijñānamātrād ity anuṣṭhānastutir iyam || 6.67 ||

	**saṃrakṣaṇārthaṃ jantūnāṃ rātrāv ahani vā sadā |**

**	śarīrasyātyaye caiva samīkṣya vasudhāṃ caret || 6.68 ||**

apratyayād dharmotpattir eva yatnavato 'pi, yasmād **samīkṣya vasudhāṃ cared** iti | tasya ca prāyaścittam aprakaraṇe 'py ādarārtham || 6.68 ||

	**ahnā rātryā ca yāñ jantūn hinasty ajñānato yatiḥ |**

**	teṣāṃ snātvā viśuddhyarthaṃ prāṇāyāmān ṣaḍ ācaret || 6.69 ||**

**	prāṇāyāmā brāhmaṇasya trayo 'pi vidhivat kṛtāḥ |**

**	vyāhṛtipraṇavair yuktā vijñeyaṃ paramaṃ tapaḥ || 6.70 ||**

**	dahyante dhmāyamānānāṃ dhātūnāṃ hi yathā malāḥ |**

**	tathendriyāṇāṃ dahyante doṣāḥ prāṇasya nigrahāt || 6.71 ||**

evaṃ ca sati |

	**prāṇāyāmair dahed doṣān dhāraṇābhiś ca kilbiṣam |**

**	pratyāhāreṇa saṃsargān dhyānenānīśvarān guṇān || 6.72 ||**

**prāṇāyāmair dahed doṣān** rāgādīn saviṣayān tatkāraṇaṃ vā 'kuśalakarmarāśi | tathā ca prāṇāyāmān śuddhihetūn vakṣyati prāyaścittaprakaraṇe | tathā ca prāṇāyāmān śuddhihetūn vakṣyati prāyaścittaprakaraṇe | prāṇāyāmasya doṣāṇāṃ ca vināśyavināśakasaṃbandhaḥ | śāstralakṣaṇatvāc chraddadhānīyaḥ, vidhipakṣam āśritya | yato nāyaṃ prāṇāyāmastutyartho 'rthavādaḥ | stutyarthatve 'pi ca sati na hy akasmāt stutiḥ prāṇāyāmānāmupapadyate iti stutyā vidhir anumātavyaḥ | **dhāraṇāḥ** punar avadhārayaty ātmānam upasṛṣṭo yatir yogasamādhyavasthāyāṃ kāmakrodhamohalobhasnehādibhiḥ pravartyamānam akuśaleṣu, tabhiś ca paramārthadarśanaprasaṃkhyānabhāvanākhyābhiḥ kāmādipratipakṣabhūtābhir **dhāraṇābhiḥ kilbiṣam** anutpattyā **dahet** | evaṃ ca prāṇāyāmaiḥ saṃcitavirodhaḥ dhāraṇābhir snāgatānutpattir akuśalasyety uktaṃ bhavati | apare tv āhur viśiṣṭāni śarīrātmapradeśāni manasaḥ prajñāprayatnakṛtāny ātmano yathābalaṃ **dhāraṇāh** |

	<span style="text-decoration:underline;">anye</span> dhāraṇā maitryādyāḥ saṃcakṣate |

	maitrīkṛpāmudopekṣāḥ sarvaprāṇiṣv avasthitāḥ |

	brahmalokaṃ nayanty āśu dhyātāraṃ dhāraṇās tv iha || 

**pratyāhāreṇa** manasa indriyāṇāṃ ca **saṃsargān** viṣayasaṃparkākhyāñ chabdādyupalabdhihetūn | teṣu hy evam upahetuṣu antaḥkaraṇapratyāhāreṇa manasaḥ samādhānayogaḥ pratyanīkaḥ | pratilabdhasamādhānasya pratibandhakaraṇatvāc chabdādyupalabdhikaṇṭakāni dhyānādīny āhur ācāryāḥ | paramātmakarmakeṇa ca praṇava**dhyānenānīśvarā**n **guṇān** yogarddhipratyanīkabhūtānaiśvaryādīn pratilabdhasamādhānasya dahamānasya yoginaḥ sarvopasargasthānam atikrāntasya paramārthadarśanaprasaṃkhyānabhāvanābhir iti || 6.72 ||

_kiṃ cānyat_ |

	**uccāvaceṣu bhūteṣu durjñānām akṛtātmabhiḥ |**

**	jñānayogena saṃpaśyed gatim asyāntarātmanaḥ || 6.73 ||**

**uccāvaceṣu** gatiṣūtkṛṣṭāpakṛṣṭeṣu vā bhūtānām utpattisthāneṣu gatisaṃbhavam **asyāntarātmanaḥ** karmādhikārapuruṣasya **jñānayogena**, **jñānaṃ** śastraṃ jñāyate 'neneti kṛtvā, tadadhyayanavijñānasaṃbandhenābhyāsayogena vā | tasya **durjñānām akṛtātmabhir** anadhītāśrutaśāstraiḥ | evaṃ hi prasaṃkhyānavān nityam adhyātmaratir utkṛṣyate || 6.73 ||

_kasya punar hetor etad evam, yasmād āha |_

	**samyagdarśanasaṃpannaḥ karmabhir na nibadhyate |**

**	darśanena vihīnas tu saṃsāraṃ pratipadyate || 6.74 ||**

**samyagdarśanaṃ** nāma paramātmadarśanam | saṃsāryātmano 'saṃsāryātmano vā dehendriyamanobuddhyādivyatiriktasya saṃsāryātmano 'dhikārīpuruṣasya vā pradhānapuruṣayor vā nānātvakasya karmāṅgadevatāyā vā saṃsārasvabhāvasya ca vā "avekṣeta gatīr nṝṇām" (MDh 6.61) ity evamādy uktaṃ prasaṃkhyānavijñānaṃ vā śarīragataṃ śuklaśoṇitādyutpannam iti viṣayagataṃ ca **saṃyagdarśana**śabdenocyate | tathā ca vakṣyaty "asthisthūṇam" (MDh 6.76) ity evamādi | sarvaṃ caitad yathāviṣayaṃ **saṃyagdarśana**śabdenocyate | sāmarthyād evaṃ jñānakarmasamuccayam upadekṣyaty anantaraśloka evam | ataś caitad evam ataḥ, **darśanena vihīnas tu** kevalakarmakṛt **saṃsāram** āvṛttim **pratipadyate** pitṛlokadvāreṇa | saiṣā jñānakarmasamuccyastutir vijñānamātrastutir vā || 6.74 ||

_tathā ca darśayati |_

	**ahiṃsayendriyāsaṅgair vaidikaiś caiva karmabhiḥ |**

**	tapasaś caraṇaiś cograiḥ sādhayantīha tatpadam || 6.75 ||**

**ahiṃsayeti** sāmānyam apīdaṃ pravrajitasya viśeṣasādhanam | tad dharmānām api viśeṣāṇāṃ nidarśanārtham | evam **indriyasaṅgaiḥ** brahmacāriṇaḥ, **vaidikaiś** cāgnihotrādikarmabhiḥ gṛhasthasya, **tapasaś caraṇair** iti tāpasasya | tadaivaṃ sarvāśrameṣv ayaṃ jñānakarmasamuccayo brahmatvaprāptihetur vijñeyaḥ, samuccayavikalpapakṣayor āśramāṇām, na tu bādhāpakṣe | prakaraṇād vāyaṃ pravrajitasya vijñānakarmasmuccayaḥ | evaṃ ca sati **vaidikaiś caiva karmabhir** ity atra vedāntacoditā paramātmopāsanā gṛhyate, nāgnihotrādīni karmāṇi | **tapasaś caraṇair** ity atrāpi tad dharmā evānūdyante | tathā copaniṣatsv evāha: "tasmād evaṃvic chānto dānta uparatas titikṣuḥ samāhito bhūtvātmany evātmānaṃ paśyati" iti | na vānaprasthadharmāḥ || 6.75 ||

evaṃ ca saty ayam anena samyagvijñānasamānabhāvanākarameṇa prasannatattvajñāno vairāgyaprakarṣāt prasaṃkhyāyemaṃ kāyam eva,

	**asthisthūṇaṃ snāyubaddhaṃ māṃsaśoṇitalepanam |**

**	carmāvanaddhaṃ durgandhiṃ pūrṇaṃ mūtrapurīṣayoḥ || 6.76 ||**

**	jarāśokasamāviṣṭaṃ rogāyatam āturam |**

**	rajasvalam anityaṃ ca bhūtāvāsam imaṃ tyajet || 6.77 ||**

_tasya ca tyāgasyopāyabhedād dvitvaṃ dṛṣṭāntadvayena pradarśayati |_

	**nadīkūlaṃ yathā vṛkṣo vṛkṣaṃ vā śakunir yathā |**

**	tathā tyajann imaṃ dehaṃ duḥkhagrāhād vimucyate || 6.78 ||**

yas tāvad ghaṭamānakas tasya karmakṣayāt aparādhino dehatyāgaḥ, yathā vṛkṣasyābuddhipūrvaḥ pātaḥ | yaḥ punar abhyāsasāmarthyāt prāṇamanonigrahas tasya nistīrṇopadhasya paśyaprakṛter dharmaviśeṣopaṣkṛtātmano mahāyogayuktadīkasya buddhipūrvo dehatyāgaḥ śakunivad jijñeyaḥ sāṃkhyayogayor āśayo dehapātadvayopadeśo dṛṣṭāntadvayena pradarśyate || 6.78 ||

_idānīṃ kṣamāsādhanastutyarthaṃ madhyasthyapradarśanārthaṃ vā prasaṃkhyānam idam atrocyate |_

	**priyeṣu sveṣu sukṛtam apriyeṣu ca duṣkṛtam |**

**	visṛjya dhyānayogena brahmābhyeti sanātanam || 6.79 ||**

**priyeṣu sveṣu** dharmaviruddheṣv ātmīyeṣu svādubhaikṣalābhādiṣu ca nipatatsu kāraṇatvenātmīyam eva **sukṛtaṃ** visṛjya, dhyānayogena paramārthadarśanena viniyujya, tam kāraṇatayā svadharmaṃ vyudasya ca tatsaṃpādayitāraṃ puruṣam, evam **apriyeṣu duṣkṛtaṃ visṛjya dhyānayogena** paraṃ **brahmābhyeti**.

_kṣamayānayā vigatarāgadveṣatayā ca madhyastho bhūtvā, evaṃ ca ayam_,

	**yadā bhāvena bhavati sarvabhāveṣu niḥspṛhaḥ |**

**	tadā sukham avāpnoti pretya ceha ca śāśvatam || 6.80 ||**

**iha** śamasukhaṃ **pretya ca** brahmalokaprāptisukham | śāśvatam itīyaṃ stutiḥ bhūtārthānuvādo vā || 6.80 ||

_adhunā sarvasaṅgatyāgopayopadeśasya prayojanam idam ācaṣṭe |_

	**anena vidhinā sarvāṃs tyaktvā saṅgāñ chanaiḥ śanaiḥ |**

**	sarvadvandvair vipramuito brahmaṇy evāvatiṣṭhate || 6.81 ||**

ubhāv api cemau ślokau "priyeṣu sveṣu sukṛtam" (MDh 6.79) ity etasya ślokasya śeṣayor vacanīyau || 6.81 ||

_tathā ca saty etad atra yat paramārthadarśanaṃ rāgadveṣaprahāṇāyoktaṃ "visṛjya dhyānayogena" iti tatstutim adhikṛtya sarvavijñānastutyarthaṃ vedam ārabhyate |_

	**dhyānikaṃ sarvam evaitad yad etad abhiśabditam |**

prakaraṇāt pravrajyākhyaṃ karma sarvāśramakara vā, kāryasāmānyāt | **dyāna**śabdena ca yāvat kiṃcid atra pravrajyāprakaraṇe śāstre vā paramārthadarśanam uktaṃ tat sarvam abhidhīyate | tasmin dhyāne paramārthadarśane yat karma tad dhyānikam | evaṃ ca sati paramārthadarśanastitur iyam, jñānakarmasamuccayastutir vā | tathā coktam: "samyagdarśanasaṃpannaḥ karmabhir na nibadhyate" (MDh 6.74) iti | asya vā hetur ayaṃ vijñeyaḥ | kasmāt punar etad evaṃ bhavati, yasmāt,

	**na hy anadhyātmavit kaścit kriyāphalam upāśnute || 6.82 ||**

ātmani tad ity adhyātmaṃ buddhyādi tad vettīty **adhyātmavic** ca | punar yathāviṣayaṃ vyākaraṇīyam | asya nidarśanārtham idaṃ rahasyabrāhmaṇaṃ bhavati "yo vā etad akṣaraṃ gārgy aviditvā 'smiṃl loke juhoti yajate tapas tapyate bahūni varṣasahasrāṇy antavad evāsya tad bhavati" iti śruteḥ | tathā ca samuccaye praśasyate: "tad ya ittam etad vidur ye ceme 'raṇye śraddhā tapa ity upāsate, te 'rciṣam abhisaṃbhavanti" ity evamādiḥ | adhunā ṣaḍaṅgavedādhyayanopadeśāt pūrvatra brahmacāriprakaraṇe niyamārthaṃ pravrajitasyedam ārabhyate, viśeṣārthaṃ vā || 6.82 ||

_adhyātmaniṣṭhatvopadeśe vā sati tannivṛttyāśaṅkayānuvṛttyartham idam ucyate |_

	**[adhiyajñaṃ brahma japed] adhidaivikam eva ca |**

**	ādhyātmikaṃ ca satataṃ vedāntābhihitaṃ ca yat || 6.83 ||**

yajñe tad ity **adhiyajñaṃ** karmopadeśaḥ | **brahma** vidhyarthavādanāmadheyākhyam | **ādhidaivikaṃ** mantrāḥ | ādhyātmikaṃ ca brahmamantraikadeśaḥ | prakaraṇāt puruṣasūktādi sukriyā vā | **vedāntābhihitam** upaniṣadaḥ | sāmarthyāt soyaṃ mantrabrāhmaṇākhyo vedaḥ, ślokasamāptyartham evaṃ caturdhoktaḥ | tathā ca sati yathaiva pravrajitasyādhyātmānuṣṭhānam utkarṣāya, evaṃ vedābhyāso 'pīty etad api sāmarthyād avagamyate | tathā ca smṛtiḥ:

	śabdabrahmaṇi niṣṇātaḥ

tasyādhyayanavijñānatadarthānuṣṭhānena,

		paraṃ brahmādhigacchati ||

<span style="text-decoration:underline;">aparas</span> tv āha: samarthasyedam adhyātmānuṣṭhāne śrautasya vā tatrārater vā |

_asyedānīṃ sarvavidher vā yathāyogaṃ stutyartham idam ārabhyate |_

	**idaṃ śaraṇam ajñānām idam eva vijānatām |**

**	idam anvicchatāṃ svargam idam ānantyam icchatām || 6.84 ||**

ānantaryād brahmaṇo japakarmedam ucyate yathā sāṃkhyena | atha vā parivrajyāpraśaṃseyam, tadupasaṃhāradarśanāt cāturāśramidharmakrameṇa śāstrasyānupasaṃhārāt tasya | tathā ca śāstropasaṃhāraśāstrastutir vakṣyate || 6.84 ||

	**anena kramayogena parivrajati yo dvijaḥ |**

**	sa vidhūyeha pāpmānaṃ paraṃ brahmādhigacchati || 6.85 ||**

ayaṃ ślokaḥ paravrajyādhikārastutyarthaḥ, āśramasamuccayastutyartho vā || 6.85 ||

	**eṣa dharmo 'nuśiṣṭo vo yatīnāṃ niyatātmanām |**

**	vedasaṃnyāsikānāṃtu karmayogaṃ nibodhata || 6.86 ||**

pūrvottarayoḥ prakaraṇayor upasaṃhārārthopanyāsārthaḥ ślokaḥ | vedasya saṃnyāso vedasaṃnyāsaḥ | tatra bhavo **vedasaṃnyāsikam** | na hi vedasya saṃnyāso 'sti śāstravirodhāt, yataḥ sāmarthyād ayam asyārtha ucyate | vedasya hi granthārthābhyāsanimittaḥ, tadarthānuṣṭhānāya ca pratigrahādīnāṃ vṛttikarmaṇāṃ saṃnyāso yasya sa vedasaṃnyāsiko gṛhasta eva kṛtakaraṇīyo 'bhidhīyate sāmarthyāt | tathā ca taṃ vakṣyaty anantaram eva | kṛtasaṃpattividhāno vā āsannamṛtyūpadarśakenāriṣṭadarśanena | tathā ca vājasaneyakaṃ rahasyabrāhmaṇam idamarthaṃ bhavati | "athātaḥ saṃprattiḥ | yadā praiṣyan manyate 'tha putram āha" ity evamādi | sa hi kṛtakaraṇīyaḥ tathāvasannaśarīro vā jarasā kṛtasaṃpattividhāno putropahṛtavṛttir asyām avasthāyāṃ nirutsukaḥ paramasaṃyamavān paramātmadhyānaikālambanaḥ sukham āsīta | na tu nityānām agnihotrādīnāṃ saṃnyāso 'sti, nityatvād eva, śāstravirodhāc ca, na ca vedasyety uktam | yato 'yam eva śāstrārtha iti, vikalpārthaś cāyam asyehopadeśaḥ pārivrājyenākrame 'pi katham | yas tāvat samartho gṛhāt pravrajyāyāṃ tasya yathāśāstraṃ saṃbhavati, asamarthasya punar utsṛṣṭāgneḥ śāstrād arthād veyam avasthocyate | pravrajyā vaikalpikī | evaṃ ca kṛtvā pravrajyānantaraṃ (?) tadupadeśo yujyata iti || 6.86 ||

_ukta āśramāṇāṃ samuccayas, teṣāṃ punar adhunā bādhāvikalpau vaktavyāv iti | yatas tatprasiddhaya idam ārabhyate |_

	**brahmacārī gṛhasthaś ca vānaprastho 'tha bhikṣukaḥ |**

**	ete gṛhasthaprabhavāś catvāraḥ pṛthag āśramāḥ || 6.87 ||**

evaṃ ca na pāṣaṇḍotpannāḥ santaḥ svakarmaṇā saṃbadhyante | sarvāśramāṇāṃ ca gārhasthyasya śraiṣṭhyam | bādhāpakṣam āśritya yad vakṣyati tatstutyartham idaṃ veditavyam | vikalpārthaṃ punar idam eṣām || 6.87 ||

	**sarve 'pi kramaśas tv ete yathāśāstraṃ niṣevitāḥ |**

**	yathoktakāriṇaṃ vipraṃ nayanti paramāṃ gatim || 6.88 ||**

**api**śabdāt sarve 'pi trayo 'pi dvāv api eko 'pīty ayam eva vikalpaḥ pradarśanīyaḥ, samuccayavat teṣām | tathā ca smṛtyantaram: "tasyāśramavikalpam eke" (GDh 3.1) iti | sarvasamuccayavac ca dvitrisamuccayo 'py **api**śabdasāmarthyād upadiṣṭo mantavyaḥ || 6.88 ||

_bādhāpakṣas tu |_

	**sarveṣām api tv eteṣāṃ vedaśrutividhānataḥ |**

**	gṛhastha ucyate śreṣṭhaḥ sa trīn etān bibharti hi || 6.89 ||**

**vedaśrutyā** gārhasth(y)asyādhānāt prabhṛty āśmaśānakaraṇāt sarvam abhidhīyate, na smṛtyā | ataḥ "pratyakṣavidhānād gārhasthyasya" (GDh 3.36) tadanuṣṭhānapuruṣo 'pi **śreṣṭha** ucyate yataś ca **sa trīn etān bibharty** annādibhiḥ | ataś ca gṛhasthāśramasya **vedaśrutividhānataḥ** śraiṣṭhyavacanāt tadvirodhenāśramāntarapratipattir arthād gamyate | evaṃ ca saty āśramāṇāṃ na samo vikalpaḥ, kiṃ tarḥi viṣamaḥ || 6.89 ||

_asmin bādhāpakṣe smārtatvād āśramāṇām asya stutuḥ |_

	**yathā nadī nadāḥ sarve sāgare yānti saṃsthitam |**

**	tathaivāśramiṇaḥ sarve gṛhasthe yānti saṃsthitam || 6.90 ||**

yathā ca gautamaḥ: "aikāśramyaṃ tv ācāryāḥ" ity evamādi | trayo 'pi caite, āśramāṇāṃ vikalpād asmin pakṣe vedasmṛtiśāstrāvirodhena yathādhikāraṃ vyākhyeyāḥ | ekāntagrahaṇas tv ācāryaḥ śāstravirodhād vijñeyaḥ || 6.90 ||

	**caturbhir api tūpetair nityam āśramibhir dvijaiḥ |**

**	daśalakṣaṇako dharmaḥ sevitavyaḥ prayatnataḥ || 6.91 ||**

tatra tatra śāstre vikṣepeṇoktānāṃ vṛttyādīnāṃ samāhṛtyehopadeśaḥ punar asaṃmohārthaḥ, atha vā sādhāraṇatvapradarśanārthaḥ, viśeṣaṇārtho vā || 6.91 ||

	**dhṛtiḥ kṣamā damo 'steyaṃ śaucam indriyasaṃyamaḥ |**

**	dhīr vidyā satyam akrodho daśakaṃ dharmalakṣaṇam || 6.92 ||**

**dhṛtir** nāma yathāśāstram avasthānam ātmagunād yato bhavati sā **dhṛtiḥ** | **kṣamā** cittasaṃkṣobhahetuṣv apratikriyāparādhamarṣanena | **damas** tu dvandvābhimukhyam, śāstravihitābhyāsaṃ **damaṃ** manyante ca | paradravyeṣv ātmasaṃyamo **'steyam** | āhārādiśuddhiḥ **śaucam** | **indriyasaṃyamo** nāma indriyaviṣayeṣv aviruddheṣv aprasaṅgaṃ yathāviṣayam | vijñānaṃ śastrāt saṃśayādipratipakṣarahitaṃ **dhīḥ** | **vidyā** vedābhyāsaḥ | **satyam** prasiddham | **akrodhaḥ** satsv api saṃkṣobhahetuṣu cittasyāvikāraḥ | pūrvatrotpannasya krodhasya kāryānāraṃbhaḥ **kṣamety** uktaḥ, iha tv anutpattir eva krodhasyeti viśeṣaḥ | sarvaṃ caitac chāstravihitam api sat sukhāvabhodhanārthaṃ punaḥ saṃkṣipyoktam || 6.92 ||

_paricintyamānaś ca sarvo 'yaṃ yamaniyamādhīneti tatphalavivakṣayedam āha |_

	**daśa lakṣaṇāni darmasya ye viprāḥ samadhīyate |**

**	adhītya cānuvartante te yānti paramāṃ gatim || 6.93 ||**

_saṃnyāsakramārtham adhunedam ucyate |_

	**daśalakṣaṇakaṃ dharmam anutiṣṭhan samāhitaḥ |**

**	vadāntān vidhivac chrutvā saṃnyased anṛṇo dvijaḥ || 6.94 ||**

prakaraṇāc ca vedanyāsikasyocyate | anye tu pravrajiṣyato 'py āhuḥ | evaṃ ca sati parityaktasarvabāhyavyāpāraḥ || 6.94 ||

	**saṃnyasya sarvakarmāṇi karmadoṣān apānudan |**

**	niyato vedam abhyasya putraiśvarye sukhaṃ vaset || 6.95 ||**

_saṃnyāsaprayojam idānīṃ tadanuṣṭhānaprarocanārtham āha |_

	**evaṃ saṃnyāsya karmāṇi svakāryaparamo 'spṛhaḥ |**

**	saṃyāsenāpahatyainaḥ prāpnoti paramāṃ gatim || 6.96 ||**

phalārthavādo 'yam, phalavidhir vā || 6.96 ||

	**eṣa vo 'bhihito dharmo brāhmaṇasya caturvidhaḥ |**

**	puṇyo 'kṣayaphalaḥ pretya rājñāṃ dharmaṃ nibodhata || 6.97 ||**

āgamaḥ saty api dvijātitve | tathā ca vājasaneyakaṃ rahasyabrāhmaṇam idamarthaṃ bhavati: "brāhmaṇāḥ pravrajanti" evamādy ukto varṇāśramadharmaḥ | tadvyatikramanimittas tv idānīṃ prāyaścittalakṣaṇo vaktavyo 'pi sa nocyate, tatsaṃrakṣaṇahetoḥ pārtivadharmasyānabhidhānāt | evaṃ ca sati yaḥ śraddadhānatayā yathāśastraṃ gurum upasthāsyate tasya vyatikarmābhāvāt prāyaścittānadhikāra eva, itarasya tu rājadaṇḍabhayāt | yaḥ punar anayoḥ rājācāryayoḥ śāsanātigo bhaviṣyati taṃ praty upadeśaḥ prāyaścittasya yujyate | yato 'rthakramād evaitasmāt prāyaścittāni protsārya rājadharmā eva tāvac chiṣyanta iti || 6.97 ||

**ṛjuvimalasya kṛtau manuśāstravivaraṇe ṣaṣṭho 'dhyāyaḥ |**


## 07
**saptamo 'dhyāyaḥ**

evam ekāśramyaṃ cāturāśramyaṃ ca savikalpaṃ prasādhya tatsaṃrakṣaṇārtham idānīm |

	**rājadharmān pravakṣyāmi yathā vṛtto bhaven nṛpaḥ |**

**	saṃbhavaś ca yathā tasya siddhiś ca paramā yathā || 7.1 ||**

**siddhis** tu **paramā** rājñaḥ svīkṛtasarvarājamaṇḍalasyānantaraṃ sakalamahīmaṇḍalādhipatye sati niratiśayā dharmārthasukhatrivargābhyudayaprāptir aparāmātyādiprakṛtisampat || 7.1 ||

_tatra siddhim avekṣyedam ucyate |_

	**brāhmaṃ prāptena saṃskāraṃ kṣatriyeṇa yathāvidhi |**

**	sarvasyāsya yathānyāyaṃ kartavyaṃ parirakṣaṇam || 7.2 ||**

brahmaṇe brahmaṇo vā saṃskāro **brāhmam** upanayanādiḥ snānāntas, taṃ **prāptena kṣatriyeṇa**, nānyavarṇena | **yathāvidhi** yathāśastram | **sarvasyāsyety** anenābhinayena varṇāśramau nirdiśati | **yathānyāyaṃ** yathopadeśaṃ **kartavyaṃ parirakṣaṇam** iti anyavṛttiparisaṃkhyeyaṃ niyamo vā |

	eke tu dṛṣṭārthatvād upadeśaṃ vṛttyarthaṃ manyante | tathā ca sati pitrye dhane nidhyadhigame 'nyathā prāptau na niyogataḥ kṣatriyo rājyam ātiṣṭhed iti | 

	tad ayuktam, "vedābhyāso brāhmaṇasya kṣatriyasya tu rakṣaṇam, vārtākarmaiva vaiśyasya viśiṣṭāni svakarmasu" ity uktatvād viśiṣṭatvaṃ caiṣāṃ dṛṣṭādṛṣṭasaṃbandhena yuktam | niyamāśrayaś cādṛṣṭasaṃbandhaḥ | vṛttidāś cānāthā dīnāś ca rājñā rakṣyante, yato na dṛṣṭārtham eva rakṣaṇam || 7.2 ||

_arājño 'pi ca kṣatriyasya grāmādisaṃrakṣaṇe 'py etadarthavanniyamaśāstrastutyāsya bhayo dhāraṇam adhunocyate |_

	**arājake hi loke 'smin sarvato vidrute bhayāt |**

**	rakṣārtham asya sarvasya rājānam asṛjat prabhuḥ || 7.3 ||**

hiraṇyagarbhaḥ mātsyanyāyo mā bhūt | prajānām iti [rakṣāya] rājotpattir anena pradarśyate | pūrvavidhistutir iyam || 7.3 ||

	**indrānilayamārkāṇām agneś ca varuṇasya ca |**

**	candravitteśayoś caiva mātrā nirhṛtya śāśvatīḥ|| 7.4 ||**

"bālo 'pi nāvamantavyaḥ" (MDh 7.8) ity asya vidher vakṣyamāṇasyeme daśa ślokāḥ śeṣatayā vijñeyāḥ | evam inrādīnāṃ svaviṣaye yena ceṣṭāḥ karoti tena teṣāṃ mātrābhyo nirmita ity ucyate || 7.4 ||

	**yasmād ēṣāṃ surendrāṇāṃ mātrābhyo nirmito nṛpaḥ |**

**	tasmād abhibhavaty eṣa sarvabhūtāni tejasā || 7.5 ||**

kāryeṇaitad arthaṃ darśayati | yasmād ādhipatyaiśvaryāt **sarvabhūtāny abhibhavati** svena **tejasā** ata indrādidevatā**mātrābhyo** **nirmita** iti stūyate || 7.5 ||

_yataś ca |_

	**tapaty ādityavac caiva cakṣūṃṣi ca manāṃsi ca |**

**	na cainaṃ bhuvi śaknoti kaścid apy abhivīkṣitum || 7.6 ||**

mahārājaliṅgena cāmaracchatrabhṛṅgādinā yukto dīptimattvāc **cakṣūṃṣy ādityavat** **tāpayati**, **manāṃsi** daṇḍapātanād | yasmād ato **na kaścid enaṃ śaknoty abhivīkṣitum** api, kiṃ punar apakartum | pūrvavad ayam api stutyai || 7.6 ||

_evaṃ ca sati tāsu tāsv avasthāsu kāryārtham |_

	**so 'gnir bhavati vāyuś ca so 'rkaḥ somaḥ sa dharmarāṭ |**

**	sa kuberaḥ sa varuṇaḥ sa mahendraḥ prabhāvataḥ || 7.7 ||**

evaṃ ceme lokapālā yair ayaṃ rājā tathaiva vyapadiśyate || 7.7 ||

_yataś caitad evam ataḥ |_

	**bālo 'pi nāvamantavyo manuṣya iti bhūmipaḥ |**

**	mahatī devatā hy eṣā nararūpeṇa tiṣṭhati || 7.8 ||**

śaknoti hy ayaṃ bālo 'py amātyādibhir akāryakāriṇo nivartayitum || 7.8 ||

_kiṃ cānyat |_

	**ekam eva dahaty agnir naraṃ durupasarpiṇam |**

**	kulaṃ dahati rājāgniḥ sapaśudravyasaṃcayam || 7.9 ||**

yasmād akāryakāriṇāṃ tatsahāyānāṃ tadaparādhasaṃbandhānāṃ ca **kulaṃ dahati** | ato 'py asau nāvamantavyaḥ || 7.9||

_yataś ca:_

	**kāryaṃ sa 'vekṣya śaktiṃ ca deśakālau ca tattvataḥ |**

**	kurute dharmasiddhyarthaṃ viśvarūpaṃ punaḥ punaḥ || 7.10 ||**

ataś cāsau vāllabhyān maitryāt svājanyadvāreṇa vā nāvamantavyaḥ || 7.10 ||

_yataś ca tasya samyag upacaritasya:_

	**[yasya] prasāde padmā śrīr vijayaś ca parākrame |**

**	mṛtyuś ca vasati krodhe sarvatejomayo hi saḥ || 7.11 ||**

ato na kevalam asau bhayāt pratyavāyaparihārārtham ārādhyaḥ, abhyudayo 'pi hi tasmāt samyag upacaritād viśiṣṭo bhavati || 7.11 ||

_ataś caivaṃ ca sati:_

	**taṃ yas tu dveṣṭi saṃmohāt sa vinaśyaty asaṃśayam |**

yathoktam upadeśam aparigaṇayya paunahpunyana | yatas taṃ na dviṣyād anyārthāparādham, yena:

	**tasya hy āśu vināśāya rājā prakurute manaḥ || 7.12 ||**

anayas tu dviṣyamāṇaḥ kadācid dharmāpekṣayāśaktyā vā saheta, rājñaḥ punaḥ sahamānasya svatantravirodo yato 'śaktaś cāsau nigrahaṇaṃ kartum iti | ataḥ sadānuvartitavyo nirupadhais sadbhiḥ || 7.12 ||

	**tasmāt dharmaṃ yam iṣṭeṣu vyavasyati narādhipaḥ |**

**	aniṣṭaṃ cāpy aniṣṭeṣu taddharmaṃ na vicārayet || 7.13 ||**

na hi rājā varṇāśramadharmapravṛttau hetuḥ, śāstralakṣaṇatvād dharmādharmayoḥ | avyavasthā caivaṃ syāt | vyavasthākāriṇā ca śāstreṇa bhavitavyam | tathā ca bahukṛtvas taduktiḥ, tadvirodhaś cānyāyyaḥ | yataḥ prakaraṇād rājastutiparam etat pratyavagantavyam | laukikadharmāpekṣayā vedaṃ vijñeyaṃ śāstram | samāptā rājotpattiḥ || 7.13 ||

_adhunā tatsahakārī daṇḍo vyākriyate:_

	**tasyārthe sarvabhūtānāṃ goptāraṃ dharmam ātmajam |**

**	brahmatejomayaṃ daṇḍam asṛjat pūrvam īśvaraḥ || 7.14 ||**

idam ārabhya dvādaśaślokāḥ daṇḍotpattyarthāḥ | daṇḍanāmānaṃ **tejomayaṃ sarvabhūtagoptāraṃ dharmam ātmajam asṛjat pūrvaṃ** rājotpatteḥ | etad uktaṃ bhavati "daṇḍād ṛte rājasatvaṃ nābhivartate tasmān naiva daṇḍotsarjanena rājā prajā rakṣiṣyati" iti || 7.14 ||

_yataś ca:_

	**tasya sarvāṇi bhūtāni sthāvarāṇi carāṇi ca |**

**	bhayād bhogāya kalpante svadharmān na calanti ca || 7.15 ||**

jātaś cāsau yukto rājasāhāyye yasya bhayāt **sthāvarāṇi** phalacchāyādibhir **bhogāya kalpante**, kiṃ punar anye | yo hi sthāvaro vṛkṣo na **bhogāya** kalpate niyataṃ tasya pariśodhanādy ārabhate, yataś ca na pariśuddhyate hitvāsāv aṅgārīkriyate, yaś ca pratikūlaṃ vartate tasya chedanamūlotpāṭanādibhir daṇḍaḥ praṇīyate eva | yathā rājamārgādijātasya bīraṇastaṃbādeḥ|| 7.15 ||

	**taṃ deśakālau śaktiṃ ca vidyāṃ cāvekṣya tattvataḥ |**

**	yathārhataḥ saṃpraṇayen nareṣv anyāyavṛttiṣu || 7.16 ||**

grāmāraṇyabāhyābhyantararathyādir **deśaḥ** | divā naktaṃ bālo yuvā sthavira iti **kālaḥ** | **śaktiḥ** śarīragatārthagatā ca | **vidyā** trayī śāṅgopāṅgā | etadapekṣayā daṇḍaḥ praṇeyaḥ | anyathā praṇīto 'nartham utpādayati, arthaṃ ca na karotīti daṇḍastutyartho 'yam anuvādaḥ | daṇḍapātanavidhiṃ tūpariṣṭād vakṣyaty aparādhaṃ pratijñāyeti || 7.16 ||

	**sa rājā puruṣo daṇḍaḥ sa netā śāsitā ca saḥ |**

**	caturṇām āśramāṇāṃ ca dharmasya pratibhūḥ smṛtaḥ || 7.17 ||**

**daṇḍa** eva **rājā**, tannimittatvād rājatvasya | sa eva **puruṣaḥ**, yena balīyaso 'pi puruṣān strīvan nyakkrtvā vaśam ānayati | sa netā yasmāt tadbhayād eva kāryāṇi samyāṅ nīyante | sa eva **śāsitā** yena tadapekṣayaiva vāsanā śāsanībhavati | sa eva **patibhūr** varṇāśramavyatikrame pratibhūr iva pratibhūḥ || 7.17 ||

_yataś caivam ataḥ:_

	**daṇḍaḥ śāsti prajāḥ sarvā daṇḍa evābhirakṣati |**

**	daṇḍaḥ supteṣu jāgarti daṇḍaṃ dharmaṃ vidur budhāḥ || 7.18 ||**

na śāstraṃ rājā vā śāsti | saty api ca śāstre rājani ca **daṇḍa**bhayād eva śāsanam anuvartante varṇāśramiṇaḥ | evaṃ ca sa **evābhirakṣati**, akāryakāribhya itarān | supteṣv api rājapuruṣeṣv aihikabhayāt paralokabhayād vā na yathākāmaṃ pravartate lokaḥ || 7.18 ||

	**samīkṣya sa dhṛtaḥ samyak sarvā rañjayati prajāḥ |**

**	asamīkṣya praṇītas tu vināśayati sarvataḥ || 7.19 ||**

naitāvatā mucyāmahe, asamyagdhṛtaḥ kāryaṃ na karotīti | yathaiva samyagdhṛto **rañjayati prajāḥ**, evam asamyagdhṛtaḥ sarvam eva **vināśayati** || 7.19 ||

	**yadi na praṇayed rājā daṇḍaṃ daṇḍyeṣv atandritaḥ |**

**	śūle matyān evāpakṣyan durbalān balavattarāḥ || 7.20 ||**

na kevalaṃ daṇḍapraṇītau guṇāvāptiḥ, apraṇītau matsyasya nyāyaḥ pravartate || 7.20 ||

	**adyāt kākaḥ puroṣāśaṃ śvāvalihyād dhavis tathā |**

**	svāmyaṃ ca na syāt kasmiṃścit pravartetādharottaram || 7.21 ||**

sarvā dharmāṇ (?) | kākaśvādayaḥ ṛddhimadbhiḥ sarvottamair api devair daṇḍād ṛte na śakyante prativārayitum | kiṃ punar anyaḥ | suhṛnmitrasvajanavacanād iti || 7.21 ||

_evaṃ ca sati:_

	**sarvo daṇḍajito loko durlabho hi śucir naraḥ |**

**	daṇḍasya hi bhayāt sarvaṃ jagad bhogāya kalpate || 7.22 ||**

prāyaṇa **sarvo daṇḍajita** eva **lokaḥ**, yena **durlabhaḥ** svabhāvaśuddhaḥ, śāsanānuvartī | tad etad daṇḍapātanaṃ yady api duḥkhotpādanaṃ tathāpi prakalpyate śāstreṇa, yenānya upāyo dharmasthiter nāstīti || 7.22 ||

	**devadānavagandharvā rakṣāṃsi patagoragāḥ |**

**	te 'pi bhogāya kalpante daṇḍenaiva nipīḍitāḥ || 7.23 ||**

evam īśvarā api santo devādayo 'nugrahopaghātābhyām | daṇḍabhayād evānugrāhyān anugṛhṇanti, upaghātyāṃś copaghnanti | yadi ca daṇḍān na bibhur aiśvaryād yathākāmam abhipravarteran, na ca pravartante | ato manyāmahe devādayo 'pi daṇḍabhayād eva saty apy aiśvarye yathā karmānugrahopaghātābhyāṃ vartante na yathākāmam iti atiśayavacanenaiṣā daṇḍastutiḥ || 7.23 ||

_tathā ca:_

	**duṣyeyuḥ sarvavarṇāś ca bhidyeran sarvasetavaḥ |**

**	sarvalokaprakopaś ca bhaved daṇḍasya vibhramāt || 7.24 ||**

adhāryamāṇe nyāyan daṇḍe varṇanimittā dharmā **duṣyeyuḥ** | ye ca dharmārthakāma**setavaḥ** te ca **bhudyeran** | kiṃ bahunā, kaḥ śaknoti bhagavantaṃ daṇḍaṃ dharmanāmānaṃ vyavasthākāriṇaṃ bahuguṇatvāt stotum || 7.24 ||

	**yatra śyāmo lohitākṣo daṇḍaś carati pāpahā |**

**	prajās tatra na muhyante metā cet sādhu paśyati || 7.25 ||**

etadrūpaṃ manuṣyāṇāṃ praśastam abhīṣṭaṃ cātas tenāsatā rūpakaṃ kṛtvā stauti | atha vā dvirūpo daṇḍaḥ kuḥkhado bhayadaś ceti | yatas tasya dvābhyāṃ rūpābhyāṃ stūyate bhayahetutvaṃ śyāmatayā duḥkhahetutvaṃ ca lohitākṣatveneti, devatārūpaṃ vedaṃ śāstrapratyakṣaṃ yathābhūtam anenānūdyate | samāptā daṇḍastutiḥ || 7.25 ||

	**tasyāhuḥ saṃpraṇetāraṃ rājānaṃ satyavādinam |**

**	samīkṣya kāriṇaṃ prājñaṃ dharmakāmārthakovidam || 7.26 ||**

**tasya** daṇḍasya praṇetā jātyā kṣatriyo 'bhiṣekād ādhipatyaprabhāvaguṇayuktaḥ | **satyavādi** nānavasthitaṃ daṇḍaṃ prītyā prāpayati, dveṣeṇa vā vardhayati | **samīkṣya kārī** daṇḍāvadhāreṇa deśādhyapekṣayā **prājño** deśādīnām utsargāpavādadarśane | **dharmakāmārtheṣu** ca paṇḍitaḥ teṣām avasthāviśeṣajñaḥ samacittaḥ | tam evaṃvidhaṃ daṇḍasya preṇetāram āhuḥ || 7.26 ||

_evaṃvidhaś ca:_

	**taṃ rājā praṇayan samyak trivargeṇābhivardhate |**

**	kāmātmā viṣamaḥ kṣudro daṇḍenaiva nihanyate || 7.27 ||**

adṛṣṭam utsṛjya dṛṣṭena cainaṃ praguṇīkaroti | yena **samyak** praṇīta eṣa trivargeṇa praṇetāraṃ vardhayati | kāmādidiṣaiś ca **daṇḍenaiva nihanyate** || 7.27 ||

_yasmād:_

	**daṇḍo hi sumahattejo durdharaś cākṛtātmabhiḥ |**

**	dharmād dhi calitaṃ hanti nṛpam eva sabāndhavam || 7.28 ||**

yeṣāṃ svābhāviko vidyopanītaś ca vinayas te kṛtātmānaḥ | tair ayam śako dhārayitum | vparītaṃ tasmāc **calitaṃ daṇda eva sabāndhavaṃ hanti** || 7.28 ||

	**tato durgaṃ ca rāṣṭraṃ ca lokaṃ ca sacarācaram |**

**	antarikṣagatāṃś caiva munīn devāṃś ca pīḍayet || 7.29 ||**

yadi nṛpaṃ sabāndhavaṃ hatvāvatiṣṭheta daṇḍaḥ kiṃ na labdhaṃ bhavet | yena tu naitāvatāvatiṣṭheta daṇḍaḥ kiṃ na labdhaṃ bhavet | yena tu naitāvatāvatiṣṭhate durgādīn api hanti | **antarikṣagatān** dyulokagatāṃś ca devādīn api hanti | yasmād itaḥ pradānajīvanā devā munayaś caitasmād asamyakpraṇayanād deśādiviplave tadijyāvicchedena hatā eva devādayo bhavanti, yebhyo na pradīyate | tathā ca paurāṇikāḥ:

	varṇāśramebhyas tv ijyā tu loke 'smin yā pravartate |

	sarvāsāṃ devayonīnāṃ sthitihetuḥ sa vai smṛtaḥ || iti |

	**so 'sahāyen mūḍhena lubdhenākṛtabuddhinā |**

**	na śakyo nyāyato netuṃ saktena viṣayeṣu ca || 7.30 ||**

yasmād daṇḍo duṣpraṇīto dṛṣṭam adṛṣṭaṃ ca hanti, ato **'sahāyena mūḍhena lubdhenākṛtabuddhinā** viṣayātisevineti pañcabhir etair doṣair yukten**āśakyo netum** | || 7.30 ||

_etad viparītaiś ca pañcabhir guṇair yuktenāsau śakyo netum, yatas tatpradarśanāyedam ucyate:_

	**śucinā satyasaṃdhena yathāśāstrānusāriṇā |**

**	daṇḍaḥ praṇayituṃ śakyas susahāyena dhīmatā || 7.31 ||**

**śucinā** jitendriyeṇa, **satyasaṃdhena** prakaraṇād alubdhena, **yathāśastrānusāriṇā** amūḍhena, **susahāyena** nāsahāyena mūrkhasahāyena vā, **dhīmatā** kṛtaśāstraprajñena smṛtimatā vā || 7.31 ||

_evaṃvidhaś ca san rājā:_

	**svarāṣṭre nyāyavṛttaḥ syād bhṛśadaṇḍaś ca śatruṣu |**

**	suhṛtsv ajihmaḥ snigdheṣu brāhmaṇeṣu kṣamānvitaḥ || 7.32 ||**

pararāṣṭre tīkṣṇadaṇḍatocyate, śauryaprajñāpanārtham | samānābhyudayapratyavāyaḥ **suhṛd**, yasya kāryānapekṣaṃ suhṛttvaṃ sa **snigdhaḥ** | tasmin na kuṭilavṛttir, anyasmiṃs tu kāryāpekṣayā kuṭilavṛttir api syāt | **brāhmaṇeṣu kṣamānvitaḥ** niyacchann api daṇḍena brāhmaṇān akāryakāriṇaḥ kṣamāpūrvaṃ niyacchen na tu krodhena sahasaiva ca || 7.32 ||

	**evaṃvṛttasya nṛpateḥ śilocchenāpi (?) jīvataḥ |**

**	vistīryate yaśo loke tailabindur ivāmbhasi || 7.33 ||**

**evaṃvṛttasya** rājño 'ntareṇāpi kośaṃ kevalenaiva samyagdaṇḍapraṇayanena **vistīryate** rājayaśaḥ, yena śaknoti pararāṣṭrāṇy apy ātmīkartuṃ paripālayituṃ ca || 7.33 ||

	**atas tu viparītasya nṛpater ajitātmanaḥ |**

**	saṃkṣipyate yaśo loke ghṛtabindur ivāmbhasi || 7.34 ||**

**ato viparītasya** rāṣṭram api saṃkucati nirguṇatvāt, kuto 'nyad bhaviṣyati | saiṣā daṇḍapraṇayanastutiḥ samāptā || 7.34 ||

_kasmāt punar etad evam | yadmād evaṃguṇa eva:_

	**sve sve dharme niviṣṭānāṃ sarveṣām anupūrvaśaḥ |**

**	varṇānām āśramāṇāṃ ca rājā sṛṣṭo 'bhirakṣitā || 7.35 ||**

upanyāsārtham uttaravivakṣārthaṃ cedam uktam ap sad ucyate || 7.35 ||

	**tena yad yat sabhṛtyena kartavyaṃ rakṣatā prajāḥ |**

**	tat tad vo 'haṃ pravakṣyāmi yathāvad anupūrvaśaḥ || 7.36 ||**

śrotṝṇām avadhānārthaḥ ślokaḥ || 7.36 ||

	**brāhmaṇān paryupāsīta prātar utthāya pārthivaḥ |**

**	traividyavṛddhān viduṣas tiṣṭhet teṣāṃ ca śāsane || 7.37 ||**

trayo 'vayavā asyeti trayī | tasyāṃ granthārthayor vṛddhās te **traividyavṛddhāḥ**, tān | atha vā traividyādhyāyinas traividyavṛddhāś ca vayasthaprajñayā ca traividyavṛddhā, ye ānvīkṣikyāṃ daṇḍanītyāṃ ca svabhivinītās te vidvāṃsaḥ tān **viduṣaḥ prātar utthāyopāsītā**nanyacittaḥ | yac ca te brūyus tac cāviśaṅkitaṃ kuryān na hi te kiṃcid ahitaṃ rājño vakṣyanti paramadhārmikatvāt || 7.37 ||

	**vṛddhāṃś ca nityaṃ seveta viprān vedavidaḥ śucīn |**

**	vṛddhasevī hi satataṃ rakṣobhir api pūjyate || 7.38 ||**

imān aparān vidyāvṛddhān brāhmaṇān dharmāyaiva kevalāya seveta | yena **vṛddhasevī** na kevalaṃ dharmeṇa yujyate, loke 'pi ca viśvasanīyatamo bhavati | ataś ca **rakṣobhir api pūjyate** ity ucyate || 7.38 ||

	**tebhyo 'dhigacched vinayaṃ vinītātmāpi nityaśaḥ |**

**	vinītātmā hi nṛpatir na vinaśyati karhicit || 7.39 ||**

vinayo hi dvividhaḥ: vābhāvikaḥ ādheyaś ca | śuśrūṣādiguṇayuktaṃ ca vidyā vinayati | ato yady api svabhāvato vinītātmā bhavet, tathāpy abhyāsena pāṭavaṃ janayet | kasmāt | punar iyān vinayādhāne yatna āsthīyate || 7.39 ||

_yena:_

	**bahavo 'vinayān naṣṭā rājānaḥ suparigrahāḥ |**

**	vanasthāś caiva rājyāni vinayāt pratipedire || 7.40 ||**

ubhayatopadeśo hi vinayādhānādarārthaḥ || 7.40 ||

_tānidānīṃ (?) darśayati:_

	**veno vinaṣṭo 'vinayān nahuṣaś caiva parthivaḥ |**

**	sudāḥ paijavanaś caiva sumukhi nimir eva ca || 7.41 ||**

**	pṛthus tu vinayād rājyaṃ prāptavān manur eva ca |**

**	kuberaś ca dhanaiśvaryaṃ brāhmaṇyaṃ caiva gādhijaḥ || 7.42 ||**

tribhiḥ śḷokair vinayasya pratyakṣaphalatāṃ venādidṛṣṭāntair darśayati vinayādhānaprarocanāya || 7.42 ||

_evaṃ ca saty āhitavinayo rājā:_

	**traividyebhyas trayīṃ vidyāṃ daṇḍanītiṃ ca śāsvatīm |**

**	ānvīkṣikīṃ cātmavidyāṃ vārtāraṃbhāṃś ca lokataḥ || 7.43 ||**

adhigacched iti vartate | **traividyebhyo** vedādhigamasyoktatvād brahmacāryavasthāyām eva tadarthādhigamārtho 'yaṃ punar ārambhaḥ sāmarthyād veditavyaḥ | anadhigatādhigamārtho vā vratasnātakapakṣe daṇḍanītyupadidikṣayā vā punar asyopadeśo dṛṣṭāntārthavādārthaḥ | evaṃ daṇḍanītividbhyo **daṇḍanītim** adhigacchet | **śāśvatīm** iti stutiparam etat | danḍanīter vedavad [ānantyaṃ nāsti] | yady api ca daṇḍanītyāśrayaṃ sarvaṃ śakyate lokato grahītum, dṛṣṭopāyasādhyatvāt tasya, tathāpy abuddhā na pratipadyeran, buddhāś ca daṇḍapātane niyamena varteran | lobhān parityajyādṛṣṭam asyāṅkanam asya vivāsanam | iyāṃś ca punar ayam asya daṇḍa itīṣyate ca niyamo, dṛṣṭaprayojanatvān niyamasmṛteḥ | ato rājñā **daṇḍanītir** avaśyam adhyetavyā | **ānvīkṣikīṃ cātmavidāṃ** tadvidbhyaḥ | evaṃ ca saty ayaṃ tayāhitatattvavijñāno 'bhyudayopanipātāpakramakāleṣu harṣaviṣādavikāropaśamaprayojanam adhyātmaprasaṃkhyānam avāpya na rājyatantraṃ parihāpayiṣyati | prajñāvākyakriyāvaiśāradyaṃ cāsyā jāyate, ānvīkṣikyadhigame tac cāsyāgamike vidhau sāmantadūtasaṃvādādiṣu saprayojanaṃ bhavati | **vārtāraṃbhāṃś ca** kośopacayahetūn **lokato** **'dhigacched** iti vartate || 7.43 ||

_āhitavidyāvinayaś cāyaṃ rājā prayatnataḥ,_

	**indriyāṇāṃ jaye yogaṃ samātiṣṭhed divāniśam |**

**	jitendriyas tu śaknoti vaśe sthāpayituṃ prajāḥ || 7.44 ||**

śrotrādīnāṃ śabdādiṣu yathāśāstraṃ pravṛttir indriyajayaḥ | sa ca varṇadharmeṣūkto [mukhyo vinaya iti punar ihopadiṣṭaḥ] || 7.44 ||

_kathaṃ nāmāyaṃ jitendriyaḥ |_

	**daśa kāmasamuttāni tathāṣṭau krodhajāni ca |**

**	vyasanāni durantāni prayatnena vivarjayet || 7.45 ||**

kāmakrodhasamutthayor duḥkhayor upanyāsas tyāgārthaḥ, kāmakrodhaparityāgena | tattyāgaś cendriyajayenety uktam | balābalam adhunā vyasanavargasyocyate, ādarārtham | kathaṃ nāmāyaṃ gurutaraṃ vyasanavargam ādareṇa jahyāt || 7.45 ||

	**kāmajeṣu prasaktas tu vyasaneṣu mahīpatiḥ |**

**	viyujyate 'rthadharmābhyāṃ krodhajeṣv ātmanaiva tu || 7.46 ||**

anayos tu vargayoḥ **kāmajeṣu prasaktaḥ** pānadyūtagītanṛttavāditrādiṣu **arthadharmābhyāṃ viyujyate**, yenārthadharmābhyām avirodena naiṣā pravṛttiḥ saṃbhavati | **krodhajeṣa** tu paiśunasāhasādau vartamāno dveṣyabhāvam upagato niyatam ucchidyate || 7.46 ||

	**mṛgayākṣo divāsvapnaḥ parivādaḥ striyo madaḥ|**

**	tauryatriko vṛthāṭyā ca kāmajo daśako gaṇaḥ || 7.47 ||**

**kāmaja** it kāmād icchāto jāto viśiṣṭakāmārtho vā | sa ca yaḥ sukhopabhogārtho jāyate | pūrvānubhūtaviṣayānucintanasukhād vā kāmaparāṇāṃ jāyate | yenātaḥ kāmaja ity ucyate **daśako gaṇaḥ** | kāmajavyasanavargasvarūpanirdeśo mṛgayādiḥ | yānaṃ **mṛgayā** | **divāsvapnaḥ** karmānuṣṭhānakāle karmasv avyāpāraḥ | **parivādas** tv amātyādīnāṃ kriyamāṇaḥ svatantravirodhī saṃpadyeta,sarvo hi pṛṣṭamāṃsabhakṣaṇe kriyamāṇe rājakāryaṣu na samyag vartate, praśithilamānatayā | aparivādyānāṃ ca parivāde prasiddho darmavirodhaḥ | **striyo mada** ity etad dvayaṃ pratītam | **tauryatriko** nṛttagītavāditrāṇi | **vṛthāṭyā** aprayojanam aṭanam | dharmārthasukharahitam īṣatprayojanaṃ vā | evaṃ ca sati sarvam etad rājño 'rthavirodhena vartate | ato 'sya kāmajavyasanavargasya parihartavyatayopadeśo yuktataraḥ || 7.47 ||

	**paiśunaṃ sāhasaṃ droha īrṣyāsūyārthadūṣaṇam | **

**	vāgdaṇḍajaṃ ca pāruṣyaṃ krodhajo 'pi gaṇo 'ṣṭakaḥ || 7.48 ||**

**paiśunaṃ** heḍakatvaṃ tac ca krodhāt kriyate | evaṃ **sāhasaṃ** ca | tac ca sādhor nīce karmaṇi niyogaḥ, karmoparodho vā niṣkāraṇam | **droha** upāṃśuvadhaḥ, tantroparodho vā jīvata eva | **īrṣyā** viṣayasādhāraṇatvavyāvṛttīcchā | **asūyā** paratuṇopaghātārthā vākpravṛttiś ceṣṭā vā, jihvikādharavikṣepahastābhinayaiḥ | **arthadūṣaṇam** adānam apaharaṇaṃ vā | **vāgdaṇḍajapāruṣyaṃ** prasiddhārtham | evaṃ **krodhajo 'pi gaṇo 'ṣṭakaḥ** || 7.48 ||

	**dvayor apy etayor mūlaṃ yaṃ sarve kavayo viduḥ |**

**	taṃ yatnena yajel lobhaṃ tajjau hy etau gaṇāv ubhau || 7.49 ||**

stryādiṣu lubdhaḥ kāmajaṃ gaṇaṃ sevate | pratihatasya ca tatra krodha iti | sa evam ayaṃ **lobhaḥ** kāmakrodhayoḥ vyasanavargayoḥ mūlam ucyate | upadeśaprayojanaṃ tu tattyāge vyasanavargadvayābhāvaḥ pradarśito yathā syāt kāraṇābhāvāt | atha vānyāyena paradravyādānaṃ lobhāt kriyate, mṛgayāyāṃ ca vartamānaḥ svatantrāvasādād avaśyam anyāyena paradravyāṇy ādatte | yaś ca mṛgayāparityāge vartate, avaśyam asau svatantrasiddhyarthaṃ kośopacayahetvanuṣṭhāne yateta, tatra ca vyāpṛtasya mṛgayāyām apravṛttiḥ | evaṃ divāsvapnādiṣu api vyākhyeyam | akṣeṣu tu prasiddaiva lobhāt pravṛttiḥ | evaṃ krodhajeṣv api paiśunādiṣu vartamāno lubdha evāntaṃ gacchati | kevalena tu krodhena pravartamānaḥ svalpake vā viāśe 'vatiṣṭhate, upaśamaṃ vā gacchati | vyasanavargadvayāsevinaḥ kāryasāmānyād vā lobhasya dvayor apy etayor vyasanavargayor mūlaṃ lobha ucyate | yathāśrutārthāsaṃbhavād itaratra ca sāmarthyāt so 'yam atra nindātiśayaḥ, parityāgādarārtho rājyatantrasiddhaya iti || 7.49 ||

	**pānam akṣāḥ striyaś caiva mṛgayā ca yathākramam |**

**	etat kaṣṭataraṃ vidyāc catuṣkaṃ kāmaje gaṇe || 7.50 ||**

divāsvapnādibhyo 'yaṃ catuṣko kaṣṭatara iti prasiddham itīdaṃ vyākhyeyam || 7.50 ||

	**daṇḍasya pātanaṃ caiva vākpāruṣyārthadūṣaṇe |**

**	krodhaje 'pi gaṇe vidyāt kaṣṭam etat trikaṃ sadā || 7.51 ||**

ayam api triko gaṇaḥ paiśunādibhyaḥ pāpīyān iti supratītam || 7.51 ||

	**saptakasyāsya vargasya sarvatraivānuṣaṅgiṇaḥ |**

**	pūrvaṃ pūrvaṃ gurutaraṃ vidyād vyasanam ātmavān || 7.52 ||**

pānadyūtayoḥ pānaṃ garīyaḥ | tatra hi saṃjñāpraṇāśaḥ, anumattasyonmattatvam apretasya pretatvaṃ [kaupīnadarśanaṃ] śrutaprañāprahāṇaṃ mitrahāniḥ sadbhir viyogaḥ, asadbhiś ca prayogaḥ, gītādiṣu cārthaghneṣu prasaṅgaḥ, rahasyamantraprakāśaṃ madavegeneti pānadoṣāḥ | dyūte tu jitam evākṣaviduṣā anakṣajñasyāpi pākṣikaḥ parājayaḥ | dyūtastrīvyasanayoś ca dyūtaṃ garīyaḥ | yena tad eva jitadravyaṃ tasyāpy [āmiṣaṃ] bhavati, tathā tannimitto vairānubandhaḥ | jayaḥ sādhāraṇaḥ kevalaḥ parājayo 'nubhaktanāśaḥ | mūtrapurīṣavegadhāraṇāc ca śarīratantraśaithilyaṃ vyādhinidānam āsevanena kṣudrādibhiś ca pīḍātiśayena | mātary api ca mṛtāyāṃ dīvyaty eva kitavaḥ, kṛcchreṣu ca pṛcchyamānaḥ suhṛdbhir api kupyatīti dyūtadoṣāḥ | strīvyasane tv apatyotpattiḥ, pratikarmabhojanabhūyiṣṭgam (?) anusavanaṃ dharmārthaparigrahaḥ | śakyā ca strī rājahite niyoktum apavāhayituṃ vā | strīmṛgayāvyasanayoḥ strīvyasanaṃ garīyaḥ | adarśanaṃ kāryāṇām, strīvyasanāsaṅgeṣu rājakāryeṣu nirvedaḥ | kālātipātanam | dharmalopaḥ | pānadoṣānubandhaḥ | arthagheṣu ca nṛttādiṣu prasaṅga iti | mṛgāyāṃ tu vyāyāmaḥ pittaśleṣamedhaḥsvedādināśaḥ | cale sthire ca kāle lakṣaparicayaḥ | praharaṇavaiśāradyopajananaṃ grāmyajanaparicayaś ceti | evaṃ kāmajasya catuṣkasya svavarge pūrvaṃ pūrvaṃ pāpīyaḥ | tatas teṣāṃ pūrvaṃ pūrvaṃ yatnataḥ pariharet | krodhajasya tu trikasya daṇḍapātanavākpāruṣyayor daṇḍapātanaṃ garīyaḥ | daṇḍapātane hi śarīravināśād aśakyaṃ pratisandhānam, vākpāruṣye tv amarṣajaḥ krodhāgniḥ śakyate dānamānāmbhobhiḥ śamayitum | vākpāruṣyārthadūṣaṇayor vākpāruṣyaṃ garīyaḥ | tejasvino hi paruṣavacanasya cittasaṃkṣobhe bheṣajaṃ nāsādayanti | tathā ca pravādaḥ:

	sthiraṃ svādhim itaṃ gāḍhaṃ bhittvāstisaṃpraveśita 

	niḥśalyam aṅgān kṛntanti na vāco hṛdayād api ||

	saṃrohati śarair viddhaṃ vanaṃ paraśunā hatam

	vācā duruktaṃ bībhatsaṃ na rohati parikṣatam ||

bhāgyāyattatvād arthasya ca tejasvino 'rthadūṣaṇaṃ na gaṇayanti | evam evāsyāpi krodhajasya trikasya pūrvaṃ pūrvaṃ garīya iti vyākhyātam || 7.52 ||

	**vyasanasya ca mṛtyoś ca vyasanaṃ kaṣṭam ucyate |**

**	vyasany adho hi vrajati svaryāty avyasanī mṛtaḥ || 7.53 ||**

vyasananindeyaṃ sāmānyatas tatparihārārtham | yady api mṛtyuvyasane sarvahare, tathāpy ayam anayor viśeṣaḥ: mṛtyur asminn eva loke sarvaharaḥ, vyasanaṃ punar ubhayor api lokayor iti | atha vā yathāśruta evāsya ślokasyārtho vacanīyaḥ | evaṃ ca bruvatā kāmakrodhajānāṃ puruṣadharmāṇāṃ vyasanībhūtānāṃ pratiṣedha ukto bhavati, na tv īṣad āsevanena | yenābhyasyāmānā hy ete vyasanībhūtā dharmārthaprāṇaharā bhavanti rājyatantraśaithilyan | api cātyantāsevanam apy uktam, rājña śakyaṃ ceti | yato vyasanākhyānām eṣāṃ pratiṣedhaḥ | evam avyasanasya rājño guṇavatsahāyasaṃpadartham amātyalakṣaṇam idam adhunocyate || 7.53 ||

	**maulāñ chāstravidaḥ śūrāṃl labdhalakṣān kulodgatān |**

**	sacivān sapta vāṣṭau vā prakurvīta parīkṣitān || 7.54 ||**

[mūlam] anvayam, anvayāgatā jānapadāś ca **maulāḥ** | **śāstravid**grahaṇena tu sarve 'mātyaguṇā gṛhyante, sāmarthyāt | tad yathā prājñaḥ svavagrahaḥ dhārayiṣṇur dakṣo vāgmī pragalbhaḥ pratipattimān utsāhaprabhāvayuktaḥ kleśasahaḥ śucir maitraḥ śīlabalāryoga[sattva]yuktaḥ stambhacāpalahīnas [saṃpriyo] vairā[ṇām akartety amātyasaṃpat | **śūra**śabdena rājakā]ryeṣu śarīrakalatrāpatyadhanādiṣv api nirapekṣo gamyate | atha vā prasiddhyapekṣa evāsyārthaḥ | **labdhalakṣa**grahaṇena ca paridṛṣṭābhyastatatkarmā gṛhyate | [kulodgatā hi sāmānyato 'kā]ryeṣu na pravartante | **saciva**śabdaḥ sahāyaparyāyaḥ | **saptāṣṭa**grahaṇaṃ niyamārtham | yenālpānām ekacittatādoṣaḥ, bahūnāṃ mantrabhedaḥ pakṣavi[bhāgat [?] | **suparīkṣitān** iti dharmārthakāmabhayopadhābhiḥ | seyaṃ parī]kṣocyate | purohitaḥ svalpe kārye rājñā vyājenākṣipto 'mṛṣyamāṇaḥ saśapatham ekaikam amātyam upajapet | "adhārmiko 'yaṃ rā[jā] | sādhu dhārmikam ekaṃ kulīnam avaruddham ekapragrahaṃ sāmantam āṭavikaṃ vā pratipādayāmaḥ | anyabhyaś ca mantribhya etad rocate | bhavatas tu katham" iti | pratyākhyāne dharmopadhāśuddhaḥ | senāpatir asatpratigraheṇāvakṣipto rājñā sarvapratyakṣaṃ bahunārthasaṃpradānenāptapuruṣair ekaikam amātyam upajaped rājavināśāya | "etac ca sarvamantribhyo rocate, atha kathaṃ bhavataḥ" iti | pratyākhyāne 'rthopadhāśuddhaḥ | parivrājikāntaḥpure labdhaviśvāsā ekaikam amātyam upajaped "rājamahiṣī bhavantaṃ kāmayate tatkṛtasamāgamopāyā ca" [iti pratyākhyāna (?) kāmopadhāśuddhaḥ | rājaprayuktā eva kecit puruṣāḥ pravādam āviṣkuryuḥ, "kṛtasamayair amātyāi rājā hanyate" iti | upalabdhapravāda] āptapuruṣaḥ kaścid amātyeṣu mantram avaśrāvayed "imaṃ pravādam upaśrutya bhavatāṃ nigraho rājñāvadhṛtaḥ" iti | teṣām eva cānyatamaḥ kṛtasaṃvitkaḥ pratyekaṃ tān rājāmātyeṣūtsāhayet | tatra ye pratyācakṣate te bhayopadhāśuddhāḥ |

	atha vā **maulāṃs** tāvat kuryād arthasamāhartṝn saṃnidhātṝn arthavyavahāriṇaḥ | **śāstravidaḥ** kuryāt prajñāsacivān | **śūrāṃs** tu daṇḍātiśayavyavahāriṇaḥ kuryāt | sarvāṃś caitān **labdhalakṣān** dṛṣṭaśaucānurāgasāmarthyān ity arthaḥ | **kulodgatān** iti caitat sarveṣāṃ pūrvaviśeṣaṇam | **sacivān sapta vāṣṭau veti** yathā saṃbhavaṃ rājakāryeṣu prasamīkṣya kuryāt | **suparīkṣitān** iti caitat sarvāmātyaviśeṣaṇam | katham | praṇidhibhiḥ sarvopadhāśuddhān ity arthaḥ| iyaṃ parīkṣā rājaviṣayād anyatra, na tu pūrvavat | itarathā hy etad eva śuddhibhede hetuḥ syāt | amātyānāṃ vyutpattāv amātyā nānākarmaprayojanā rājñā parigṛhyante || 7.54 || 

_yasmāt_,

	**api yat sukaraṃ karma tad apy ekena duṣkaram |**

**	viśeṣato 'sahāyena kim u rājyaṃ mahodayam || 7.55 ||**

evaṃ ca sati mantriṇām avidhānād anyatraita eva yathāsaṃbhavaṃ rājño mantriṇaḥ syuḥ | tathā ca kṛtvoktam eveti || 7.55

_tatra ye teṣāṃ mantrisacivaḥ,_

	**taiḥ sārdhaṃ cintayen nityaṃ sāmānyaṃ saṃdhivigraham |**

**	sthānaṃ samudayaṃ guptiṃ labdhapraśamanāni ca || 7.56 ||**

taiḥ saha saṃdhivgrahādau ṣāḍguṇye sāmānyaṃ guṇadoṣabalābalaṃ vicārayet | sa nātirahasyam | yat tv idaṃ kartavyāvadhāraṇaṃ paramarahasyaṃ tat svacittenaiva vyavasyet | evam asya rājñaḥ parapraṇeyatā na bhavati | kiṃ cānyat **sthānaṃ tais sārdhaṃ cintayed** iti vartate | tat punaś caturvidham: daṇḍakośapurarāṣṭrāṇi | tatra daṇḍo hastyaśvarathapadātayaḥ | teṣāṃ pratikarmapoṣaṇarakṣaṇādi cintyam | tathā kośasya hemarūpyabāhulyam āyavyayarakṣaṇāni ca cintyāni | tathā rāṣṭrasya deśaprayāyasya svājīva ātmasaṃdhāraṇaḥ parasaṃdhāraṇo, āpadi svārakṣyaḥ, paśavyaḥ śatrudveṣi sītāprāyo guptagocaraḥ, paśumān adevamātṛkaḥ, āpadi ca daṇḍakarasaha ity evamādi cintyam | purasya vakṣyati: tat syād āyudhasaṃpanna ity evamādi |

	atha vā **sthānaṃ** svadeśād apracyavanam | evaṃ samudayāś cintyāḥ | te ca kṛṣir vrajo gulmasthānaṃ vaṇikpathaḥ śulkadaṇḍa ity evamādayaḥ | **guptiṃ** svarāṣṭragatāṃ vakṣyati | **labdhapraśamanāni** devatāśramavidvyāvatāṃ dhārmikāṇāṃ ca śūrāṇāṃ ca dānamānatyāgāyogaḥ | ucitānāṃ cābhyanujñānam | sarvabandhanamokṣaḥ | anugraho dīnānāthavyādhitānām | utsavānāṃ cāpūrvāṇāṃ prava[rtanaṃ, pravṛttānām anuvṛttiḥ | yac ca kośa]daṇḍopaghātakam adhārmikaṃ vā cāritraṃ tad apanīya dharmavyavahāraṃ sthāpayet | āha ca: "cāritram [akṛtaṃ dharmyaṃ kṛtaṃ cānyaiḥ pravartayet, pravartayen na cādharmyaṃ kṛtaṃ cānyair nivartayet" iti | evaṃ] sthānādīni cintyāni || 7.56 ||

	**teṣāṃ svaṃ svam abhiprāyam upalabhya pṛthak pṛthak |**

**	smastānāṃ ca kāryeṣu vidadhyād dhitam ātmanaḥ || 7.57 ||**

parataḥ prajñām upāditsamānas tān mantri[ṇa ekaikaśaḥ pṛcchet] samastāṃś ca | yatkāraṇaṃ kaścid dhi puruṣaḥ pariṣady apratibhānavān bhavati, rahasi ca pragalbhaḥ pariṣadi ca ghaṭṭitaprajño bhavati | yatas tān apakṣyobhayathā pṛcchet | te yad uktavantas tad vyavasyet, tadanyatamopadiṣṭaṃ yāvad apratyanīkaṃ nirdoṣaṃ ca || 7.57 ||

	**sarveṣāṃ tu viśiṣṭena brāhmaṇena vipaścitā |**

**	mantrayeta paraṃ mantraṃ rājā ṣāṅguṇyasaṃyutam [?] || 7.58 ||**

adhikataraprajño hi brāhmaṇo dhārmikatvāc ca nirdoṣatayā viśvasanīyaḥ || 7.58 ||

_evaṃ ca sati,_

	**nityaṃ tasmin samāśvastaḥ sarvakāryāṇi nikṣipet |**

**	tena sārdhaṃ viniścitya tataḥ karma samācaret || 7.59 ||**

**	anyān api prakurvīta śucīn prājñān avasthitān |**

**	samyag arthasamāhartṝn amātyān suparīkṣitān || 7.60 ||**

mantriguṇayuktān etān api kuryāt sarvopadhābhidṛṣṭatayā ca **suparīkṣitān** | **arthasaamāhartṝn** saṃnidhātṝn [saptāṣṭau] vā saṃkhyāniyamāpavādo 'yaṃ rājasahāyānām ucyate || 7.60 ||

	**nivartetāsya yāvadbhir itikartavyatā nṛbhiḥ |**

**	tāvato 'tandritān dakṣān prakurvīta vicakṣaṇān || 7.61 ||**

kāryaparimāṇenāiṣāṃ rājñaḥ sacivānāṃ saṃgrahaḥ syāt | yatkāraṇaṃ kāryasamāveśād anyenopayogena hi kaścid viṣādaṃ gacchet, samartho 'pi ca pramādyati || 7.61 ||

	**teṣām arthe niyuñjīta śūrān dakṣān kulodgatān |**

**	śucīn ākarakarmānte bhīrūn antarniveśane || 7.62 ||**

**teṣām arthe** śucayo 'rthasyāyavyayayoḥ sthāpyāḥ | dṛṣṭakarmatayāviṣādinaḥ **śūrā** balādhyakṣā bhīravas tu bhojanādau niyoktavyāḥ | sarve caite **dakṣāḥ** karyāḥ, te hi dvandvopanipātān aparigaṇayyotthānaśīlatayā svāminaḥ kāryakālaṃ nātipātayanti || 7.62 ||

	**dūtaṃ caiva prakurvīta sarvaśāstraviśāradam |**

**	iṅgitākāraceṣṭajñaṃ śuciṃ dakṣaṃ kulodgatam || 7.63 ||**

**dūto** 'mātyaguṇasaṃpadupetaḥ kāryaḥ, **sarvaśāstraviśārado**padeśāt | imāś **ceṅgitākāraceṣṭā** dūtenāvaśyaṃ veditavyāḥ | paraviṣaye rājñaḥ | tatra saṃdhitsata imānīṅgitāni dūtasyādareṇa samp[arigrahaḥ, viśvasanam, muhuḥ saṃpūjanam, tadvākyasya cānasūyābhinandanam | etāny eva viparyastāni vijighṛkṣataḥ | **ākāraḥ** khalu śarīragataḥ, mlānamukhatā varṇaviparyayaḥ | tūṣṇīṃbhāvo dīrghoṣṇaniśvāsādiḥ śarīravikāro dainyaṃ sūcayati | prasannamukhatā vākyavaiśāradyaṃ śarīrasaṃskāra ity evamādi harṣam sūcayati | ceṣṭāsu karmasv anabhyutthānaṃ dainyam āviṣkaroti kāryavyāpadviṣādānugatam, abhyutthānaṃ punar harṣaṃ viparyaye | **śucitvam** asya dūtasya strīgate 'rthagate [ca] | sa ca viśeṣeṇopadiśyate | strīsaṃbandhe mantrabhedaḥ paribhavaś cārthagrahaṇe kāryahāniḥ | **kulodgata**prayojanam uktam || 7.63 ||

_kasya punar hetor ādareṇa dūtalakṣaṇam idaṃ kathyate, yasmāt |_

	**anuraktaḥ śucir dakṣaḥ smṛtimān deśakālavit |**

**	vapuṣmān vītabhīr vāgmī dūto rājñaḥ praśasyate || 7.64 ||**

**anurakto** 'hāryo bhavati | **śucir** arthe strīṣu cābhedyo bhavati | **dakṣo** deśakālau nātikrāmati | **smṛtimān** svāmisaṃdeśam aparimuṣitasmṛtiprasaṅgena kathayati | **deśakālavit** sarvatra kāryasādhakaḥ | **vapuṣmān** anādhṛṣyo bhavati, priyadarśanatvāc ca grāhyavāk | **vītabhīḥ** svāmisaṃdeśaṃ paruṣam apy avitatham ācaṣṭe | paunaḥ punyena | **vāgmī** saṃdeśasyottaraprativacanasamartho bhavati | kimartham ayaṃ dūtalakṣaṇādaropadeśa evaṃ kriyate || 7.64 ||

	**amātye daṇḍa āyatto daṇḍe vainayikī kriyā |**

**	nṛpatau kośarāṣṭre tu dūte saṃdhiviparyayau || 7.65 ||**

yathā balādhikṛte hastyaśvādibalam **ā[yattam** . . . rājasamudyamena rāṣṭram a]bhiprāyeṇa vardhate, tad upekṣayā ca kṣīyate | evaṃ **dūte** saṃdhivigrahāv āyattāv it bhūtārthasaṃbandhenaiṣā dūtastutiḥ | yataś caitad eva matam || 7.65 ||

	**dūta eva [hi saṃdhatte bhinatty eva ca saṃhatān |**

**	dūtas tat kurute] karma yena bhidyeta mānavāḥ || 7.66 ||**

mantrasya hi bhedena saṃvaraṇena cedam ubhayaṃ karotīty ucyata iti || 7.66 ||

	**sa vidyād asya kṛtyeṣu nigūḍheṅgitaceṣṭitaiḥ |**

**	[ākāram iṅgit]taṃ ceṣṭāṃ bhṛtyeṣu ca rājaśatruṣu || 7.67 ||**

**	buddhvā ca sarvaṃ tattvena pararājacikīrṣitam |**

sādhvasādhu vā sabhṛtyavargasya

	**tathā prayatnam ātiṣṭhed yathātmānaṃ na pīḍayet || 7.68 ||**

svāmino 'pīḍayā saṃdhivigrahādi pratipattavyaṃ dūtena | tathā rājadhānīm anujñātaḥ praviśet | āṭavikāntapālaiḥ saha saṃdadhyāt | yuddhoparodhabhūmim avekṣeta | durgarāṣṭrapramāṇaṃ sāraṃ copalebheta | prāṇābādhe 'pi ca śāsanaṃ yathoktaṃ brūyāt | pūjayā notsiktaḥ syāt | vākyam aniṣṭaṃ saheta | pānaṃ varjayet | kṛtyapkṣān upajapet | anurāgāparāgau ca yātavyaprakṛtīnāṃ vidyāt | svabalaparimāṇaṃ ca nācakṣīta, kenacid ajñānavikṣepādinā vyājena | yac cānyad api yātavyārambhasahakāri tat sarvaṃ bandhuratnāpaharaṇaṃ cārajñānādi cānutiṣṭhet || 7.68 ||

	**jāṅgalaṃ sasyasaṃpannam āryaprāyam anāvilam |**

**	ramyam ānatasāmantaṃ svājīvyaṃ deśam āvaset || 7.69 ||**

jāṅlgalaṃ nānāvidhadhānyamūlaphalapuṣpatṛṇendhanahetum | **sasyasaṃpannaṃ** durbhikṣarahitam | **āryaprāyaṃ** brāhmaṇabhūyiṣṭhaṃ dharmādiparipālananimittam | **anāvilaṃ** śvāpadasarīsṛpataskaradaṃśamaśakādibhir anākulam | **ramyaṃ** sarvartukusumasamṛddhapādapodyānādibhiḥ | **ānatasāmantaṃ** prahvībhūtavinatasāmantam | **svājīvyaṃ** prasannasalilajalāśayam ativiśaṃkaṭagṛhaprāsādamālinam | ebhiś ca jāṅgalādibhir anyaiś ca deśaguṇaiḥ saṃpannaṃ **deśam āvaset** || 7.69 ||

	**dhanvadurgaṃ mahīdurgam abdurgaṃ vārkṣam eva vā |**

**	nṛdurgaṃ giridurgaṃ vā samāśrityāvaset puram || 7.70 ||**

prākāreṇa veṣṭitaṃ viṣkambhadviguṇotsedhenaiṣṭikena śailena vā dvādaśahast[ād ūrdhvam u]cchritena tālamūlena kapiśīrṣacitāgreṇa . . . dṛḍhavapreṇa pariṣkṛtaṃ **mahīdurgam** | agādhenānāsrāvaṇīyena codakena pariveṣṭitam **abdurgam** | samantato 'rdhayojanamātraṃ ghanamahāvṛkṣacitaṃ **vārkṣadurgam** | caturaṅgabalādhiṣṭhitaṃ pravarāyudhīyapuruṣaprāyaṃ **nṛdurgam** | giripṛṣṭaṃ durāroham ekamārgānugatam [antar]nadīprasravaṇodamaṃ **giridurgam** || 7.70 ||

	**sarveṇa tu prayatnena giridurgaṃ samāśrayet |**

**	eṣāṃ hi bāhuguṇyena giridurgaṃ viśiṣyate || 7.71 ||**

**eṣāṃ** durgāṇām anādhṛṣyatamatvād giridurgaṃ śreṣṭham || 7.71 ||

	**trīṇyādyāny āśritās tv eṣāṃ mṛgagartāśrayāpcarāḥ |**

**	trīṇy uttarāṇi kramaśaḥ plavaṅgamanarāmarāḥ || 7.72 ||**

**	yathā durgāśritān etān nopahiṃsanti śatravaḥ |**

**	tathārayo na hiṃsanti nṛpaṃ durgasamāśrayam || 7.73 ||**

dṛṣṭānatślokāv ādarapratipattyarthau || 7.72–73 ||

	**ekaḥ śataṃ yodhayati prākārastho dhanurdharaḥ |**

**	śataṃ daśasahasrāṇi tasmād durgaṃ vidhīyate || 7.74 ||**

pratyakṣaphalatvaṃ mahīdurgasya darśayati | evaṃ ca tasmin tasmin durge guṇo veditavyaḥ || 7.74 ||

	**tat syād āyudhasaṃpannaṃ dhanadhānyena vāhanaiḥ |**

**	brāḥmaṇaiḥ śilpibhir yantrair yavasenodakena ca || 7.75 ||**

durgoparodhakālaprayojanavatāṃ pradarśanārthaḥ ślokaḥ | evaṃ ca saty anyad api yat kālaprayojanaṃ vadhaśalyaviṣavaidyamauhūrtikādi tad api grāhyam || 7.75 ||

	**tasya madhye suparyāptaṃ kārayed gṛham ātmanaḥ |**

**	guptaṃ sarvartukaṃ śubhraṃ jalavṛkṣasamanvitam || 7.76 ||**

ātmatantrānurūpam asaṃbādhaṃ yathartusthānaṃ suruṅgādiyuktaṃ ca **gṛhaṃ kārayet** || 7.76 ||

	**tad adhyāsyodvahed bhāryāṃ savarṇāṃ lakṣaṇānvitām |**

**	kule mahati saṃbhūtāṃ hṛdyāṃ rūpaguṇānvitām || 7.77 ||**

rājyatantrasahāyārthaṃ mahataḥ kulād ity etatsaṃbandhena savarṇādīnām uktānām anuvādaḥ || 7.77 ||

	**purohitaṃ ca kurvīta vṛṇuyād eva cartvijaḥ |**

**	te 'sya gṛhyāṇi karmāṇi kuryur vaitānikāni ca || 7.78 ||**

amātyaguṇair brāhmaṇaguṇaiś ca yuktaḥ puro[hitaḥ s]yāt | ṛtvijas tu brāhmaṇaguṇayuktā eva || 7.78 ||

	**yajeta rājā kratubhir vividhair āptadakṣiṇaiḥ |**

**	dharmārthaṃ caiva viprebhyo dadyād bhogān dhanāni ca || 7.79 ||**

ime adhike yāgadāne rājño vidhīyete | nityavad evānayor apy akaraṇe pratyavāya eva || 7.79 ||

	**sāṃvatsarikam āptaiś ca rāṣṭrād āhārayed balim |**

**	syāc cāmnāyaparo loke varteta pitṛvan nṛṣu || 7.80 ||**

yathoktebhya āyasthānebhya āmnāyaprāmāṇyena ṣaṣṭhāṣṭamabhāgagrahaṇādinā **balim āhārayet** | [karadeṣv anyeṣu ca **pitṛvat**] syāt |

	**adhyakṣān vividhān kuryāt tatra tatra vipaścitaḥ |**

**	te 'sya sarvāṇy avekṣeran nṝṇāṃ kāryāṇi kurvatām || 7.81 ||**

suvarṇakoṣṭhāgārapṇyakupyāyudhatulāśulkanauhastyaśvarathapadāty**adhyakṣā**dīn **vividhān vipaścitaḥ** sthāpayet | sarva ete amātyaguṇasaṃpadyuktā vijñeyāḥ || 7.81 ||

	**āvṛttānāṃ gurukulād viprāṇāṃ pūjako bhavet |**

**	nṛpāṇām akṣayo hy eṣa nidhir brāhmo vidhīyate || 7.82 ||**

idam api snātakebhyo niyamadānaṃ rājño **vidhīyate** | etebhyo 'pi hy adadataḥ pratyavāyaḥ | tathā coktam "aditsaṃs tyāgam arhati" (MDh 10.113) iti || 7.82 ||

	**na taṃ stenā na cāmitrā haranti na ca naśyati |**

**	tasmād rājñā nidhātavyo brāhmaṇeṣv akṣayo nidhiḥ || 7.83 ||**

yathā stenā āṭavikā amitrā nṛpadravyāpahāriṇaḥ na tathā brāhmaṇādibhyo hiraṇyādidānena nidheḥ kutaścid vināśa ity arthavādo 'yaṃ niyatadānastutyarthaḥ || 7.84 ||

_ayaṃ cānyaḥ |_

	**na skandate na vyathate na ca naśyti karhicit |**

**	variṣṭham agnihotrebhyo brāhmaṇasya mukhe hutam || 7.84 ||**

yathā skannā āhutir doṣāya pātrabhedāc ca vyathitā, avijñātadevatā ca yathā yathānaśyati | tathā ca brāhmaṇam "ardhā ha vā eṣāhutir yā devatām avijñāya hutā" | evaṃ ca sati yā āhuter doṣatrayeṇa nindā sā prakṛtabrāhmaṇadānastutyarthā | tathā coktam "variṣṭham agnihotrebhyaḥ" iti | agnihotrebhyo 'gnihotrādibhya ity arthaḥ | sarvaṃ nityakarmopasaṃgrahārtham etad evaṃ vijñeyam | **mukha**grahaṇāc cānnadānam iti kecid āhuḥ | tad ayuktam | "pāṇyāsyo hi dvijaḥ smṛtaḥ" (MDh 4.117) iti vacanāt, sarvapratigrahaviṣayam etad vijñeyam || 7.84 ||

_idaṃ cānyat |_

	**samam abrāḥmaṇe dānaṃ dviguṇaṃ brāhmaṇabruve |**

**	sahasraguṇam ācārye tv anantaṃ vedapārage || 7.85 ||**

itaś caitebhyo deyam | guṇavatsnātakabrāhmaṇaniyamadānastutiprakaraṇād **abrāhmaṇā**digrahaṇam idaṃ vidvaddānapraśaṃsārthaṃ veditavyam | kathaṃ kṛtvā | abrāhmaṇabrāhmaṇabruvor nopapadyate | uktaṃ ca:

	vedavidyāvratasnātāñ śrotriyān gṛham āgatān |

	pūjayed dhavyakavyābhyāṃ viparītāṃs tu varjayet || iti | (MDh 8.63)

na cāyaṃ phalavidhiḥ, phalavidhau hi kāmyadānasya syād | evaṃ ca yathoktārthasāmarthyān nāyaṃ phalavidhiḥ kalpopadeśārthaḥ ślokaḥ | anyathā hi prakaraṇam uparudhyeteti | atha vā yathokte dīnānātanimitte abrāhmaṇādidāne pātraviśeṣāt phalaviśeṣapradarśanārthaḥ syād ayaṃ rājñāṃ viśeṣadharmaḥ | yatkāraṇaṃ na hy akasmāt praśaṃsā syād iti || 7.85 ||

_tathā cottaraślokaḥ|_

	**pātrasya hi viśeṣeṇa śraddadhānatayaiva ca |**

**	alpaṃ vā bahu vā pretya dānasyāvāpyate phalam || 7.86 ||**

evaṃ ca sati yathā pātraviśeṣāt phalaviśeṣaḥ, evaṃ dāne samānebhyo 'pi brāhmaṇebhya iti pātraviśeṣāpavādo 'yaṃ vijñeyaḥ | pūrvaślokārthasya tu dvitīyasyedam adhunā vivaraṇaṃ kriyate | na ca deyadravyasya phalena jātitaḥ sāmyam, na ca parimāṇato yujyate, śāśtravirodhān nyāyavirodhāc ca | kathaṃ tarhi idaṃ samaṃ vyākaraṇīyam | lokaprasiddhyā notkṛṣṭaṃ na ca nikṛṣṭam | yat tatsamaṃ tathā ca lokaprasiddhamevāvadhiṃ kṛtvā dvaiguṇyādayo vaktavyāḥ | anye tu manyante na deyadravyasya samaṃ phalaṃ ghaṭate | tasmād dātṛgataṃ sāmyaṃ pratyetavyam | abrāhmaṇāya datvā bhikṣādy api mānuṣaśarīreṇaiva taddānopaphalopabhogaṃ prāpnoti, notkṛṣṭapātradānāt | tad etad vicāraṇīyam | abrāhmaṇau ca kṣatriyavaiśyau | tathā ca gautamīye bhikṣādānaprakaraṇa etad uktam | brāhmaṇavarṇād anantarau ca tau | prayogaś ca "abrāhmaṇād vidyopayogaḥ" (GDh 7.1) iti | na ca śūdrād abrāhmaṇād vidyopayogaḥ | arthalobhāc chāstrapratiṣedhāc ca | brāhmaṇajāte . . . niteneti | kṣatriyavaiśyayos tu brahmacaāriṇor iṣyata eva bhaikṣādipratigrahopadeśasāmarthyād evaṃ cābrāhmaṇaśabdena tāv api yukta[taraṃ vijñeyau] || 7.86 ||

	**samottamādhamai rājā tv āhūtaḥ pālayan prajāḥ |**

**	na nivarteta saṃgrāmāt kṣatradharmam anusmaran || 7.87 ||**

āhūtasya [yena] kenāpi saṃgrāmād anivṛttiḥ syāt, yatkāraṇam eṣa hi rājñāṃ viśiṣṭo dharmaḥ || 7.87 ||

_yat_ |

	**saṃgrāmeṣv anivartitvaṃ prajānāṃ caiva pālanam |**

**	śuśrūṣā brāhmaṇānāṃ ca rājñāṃ śreyaskaraṃ param || 7.88 ||**

yathā prajāpālanabrāhmaṇaśuśrūṣaṇe rājñāṃ viśiṣṭo dharma, evaṃ saṃgrāmeṣv anivartitvam ity anivṛttistutiḥ || 7.88 ||

_tathā cāha |_

	**āhaveṣu mitho 'nyonyaṃ jighāṃsanto mahīkṣitaḥ |**

**	yudhyamānāḥ paraṃ śaktyā svargaṃ yānty aparāṅmukhāḥ || 7.89 ||**

ataś ca saṃgrāmād anivartitvaṃ rājñāṃ viśeṣadharmaḥ | tasya ca yudhyato niyamaḥ śiṣyate ca || 7.89 ||

	**na kūṭair āyudhair hanyād yudhyamāno raṇe ripūn |**

**	na karṇibhir nāpi dagdhair nāgnijvalitatejanaiḥ || 7.90 ||**

**	na ca hanyāt sthalārūḍhaṃ na klībaṃ na kṛtāñjalim |**

**	na muktakeśaṃ nāsīnaṃ na tavāsmīti vādinam || 7.91 ||**

**	na suptaṃ na visannāhaṃ na nagnaṃ na nirāyudham |**

**	nāyudhyamānaṃ paśyantaṃ na pareṇa samāgatam || 7.92 ||**

**	nāyudhavyasanaprāptaṃ nārtaṃ nātiparīkṣitam |**

**	na bhītaṃ na parāvṛttaṃ satāṃ dharmam anusmaran || 7.93 ||**

saṃgrāmaniyamavidhir ayam, teṣāṃ hatipratyavāyārtham || 7.90–93 ||

	**yas tu bhītaḥ parāvṛttaḥ saṃgrāme hanyate paraiḥ |**

**	bhartur yad duṣkṛtaṃ kiṃcit tat sarvaṃ pratipadyate || 7.94 ||**

**	yac cāsya sukṛtaṃ kiṃcid amutrārtham upārjitam |**

**	bhartā tat sarvam ādatte parāvṛttahatasya tu || 7.95 ||**

rājño 'nyasyāpi daṇḍapuruṣasya parāvṛttasy nindā ślokadvayenoktā, yuktā ca tannindā | yadartham asau hriyate tad akurvan pratyavety eva || 7.94–95 ||

	**rathāśvaṃ hastinaṃ chatraṃ dhanadhānyaṃ paśūn striyaḥ |**

**	sarvadravyāṇi kupyaṃ ca yo yaṃ jayati tasya tat || 7.96 ||**

svāmitvād rājagrahaṇanivṛttyartho niyamaḥ || 7.96 ||

	**rājñas tu dadyād uddhāram ity eṣā vaidikī śrutiḥ |**

**	rājñā ca sarvayodhebhyo dātavyam apṛthagjitam || 7.97 ||**

uddhāropariṣṭhadravyaṃ **sarvayodhebhyo** rājñā ādeyam | vaidikī śrutir "mahendram uddhāram udaharat vṛtraṃ hatvā" ityādi | apṛthagjitaṃ samūhajitaṃ yat, tataḥ sarvayodhebhyo yuddhavyāyāmakleśānurūpaṃ deyam || 7.97 ||

	**eṣo 'nupaskṛtaḥ prokto yaudhadharmaḥ sanātanaḥ |**

**	asmād dharmān na cyaveta kṣatriyo ghnan raṇe ripūn || 7.98 ||**

anupaskṛtaḥ akṛtaḥ svabhāvasiddhaguṇa ity arthaḥ | viguṇam upaskriyate guṇādhānārtham | upasaṃhārārthaślokaḥ || 7.98 ||

	**alabdhaṃ caiva lipseta labdhaṃ rakṣec ca yatnataḥ |**

**	rakṣitaṃ vardhayec cainaṃ vṛddhaṃ pātreṣu nikṣipet || 7.99 ||**

[**lipsetā**]lipsamānaḥ saṃtuṣṭaḥ san rājā sapatnair mahadbhir dāyādair vardhamānair ucchidyetālpatantratvād, arjitaṃ cārakṣan kevalenārjitakleśena phalarahitena saṃkṣipyate, **rakṣitaṃ** ca samyag avardhayan kṣīyate | tadupayuñjāno 'nyasyābhāvāt tadārjitaṃ rakṣitaṃ vardhitaṃ ca yan mahatā yatnatrayeṇa tadaprayacchan pātrebhyaḥ paralokād dhīyate | niṣkā[matayāsyaiva yatna]trayasādhyaṃ kleśatrayam āpadyate || 7.99 ||

	**etac caturvidhaṃ vidyāt puruṣārthaprayojanam |**

**	asya nityam anuṣṭhānaṃ samyak kuryād atandritaḥ || 7.100||**

**	alabdham icched daṇḍena labdhaṃ rakṣed avikṣayā |**

**	rakṣitaṃ vardhayed vṛddhyā vṛddhaṃ pātreṣu nikṣipet || 7.101 ||**

atra vṛddhyartham upāyo vṛddhiśabdenocyate, prakaraṇasāmarthyāt | **[caturvidha]nirdeśaḥ ** dānena **pātreṣu nikṣipet** | [**caturvidha**]nirdeśaḥ **puruṣārtha**siddhaye rājñaḥ || 7.100–01 ||

_yata etad evam, ataḥ |_

	**nityam udyatadaṇḍaḥ syān nityaṃ vivṛtapauruṣaḥ |**

**	nityaṃ saṃvṛtasaṃcāro nityaṃ chidrānusāry areḥ || 7.102 ||**

hastyādibalaṃ yogyādibhir nityam abhivinayet, śastrāvaraṇe ca saṃskuryāt | satatam evam asyodyatdaṇḍatā rājamaṇḍale prakāśībhavati | saṃdhipālāṭavīsthānādiṣu cāptapuruṣopagṛhītaiḥ saṃnaddhaiḥ kavacibhiḥ satataṃ jāgaritavyam | evam asya **vivṛtapauruṣa**tāvirbhavati | kṛtyapakṣasya ca rakṣaṇopagrahābhyāṃ [**saṃvṛtasaṃcāro**] bavat | parakṛtyadūṣaṇena carichidrānusārī syāt || 7.102 ||

	**nityam udyatadaṇḍasya kṛtsnam udvijate jagat |**

**	tasmāt sarvāṇi bhūtāni daṇḍenaiva prasādhayet || 7.103 ||**

**udyatadaṇḍasyā**yatnenaiva śatrūpa[natir bhavati] || 7.103 ||

	**amāyayaiva varteta na kathaṃcana māyayā |**

**	buddhyetāriprayuktāṃ tu māyāṃ nityaṃ susaṃvṛtaḥ || 7.104 ||**

kruddhalubdhabhītamāninām anyarājaprakṛtīnām upajāpaṃ pūrvaṃ na kuryāt | ātmīy[aviṣaye paraviṣaye ca pravṛtta]dharmasya dhārmikatvāt sarvaṃ praty anurāgaḥ sulabhaḥ | tatra vipralabdhas tulyakāriṇaḥ śilpe copakāre ca vimānito vallabhāvaruddhaḥ pravāsitabandhuḥ m[ithyācāravāri]taḥ sakulyair antarhitaḥ sarvasvam āhārita ity evamādiḥ kruddhavargaḥ | pāpakarmā tulyadoṣadaṇdodvigno 'nantarabhūmir daṇḍopanataḥ sarvādhikaraṇasthaḥ sahasopacitārtha ity evamādir bhnāsya chidraṃ ītavargaḥ | [parikṣīnaḥ] kadaryo vyasanīty evamādir lubdhavargaḥ | ātmasaṃbhāvitaḥ śatrupūjāmarṣito nīcair upahatas tīkṣṇaḥ sāhasiko bhogenāsantuṣṭa ity evamādir mānivargaḥ | etān parasyātmanaś ca buddhvā saṃrakṣed upajapec ca || 7.104 ||

	**nāsya chidraṃ paro vidyād vidyāc chidraṃ parasya tu |**

**	gūhet kūrma ivāṅgāni rakṣed vivaram ātmanaḥ || 7.105 ||**

abhiyogātiśayena svachidragūhanaṃ parachidradarśanaṃ ca śakyate kartum | tac ca svaviṣaye gūḍhapuruṣāṇāṃ kāpaṭikādīnāṃ saṃcāreṇa vijānīyāt paraviṣaye ceti || 7.105 ||

	**bakavac cintayed arthān śaśavac ca viniṣpatet |**

**	vṛkavac cāvalumpeta siṃhavac ca parākramet || 7.106 ||**

yathā apdurgāśrayaṃ matsyabalaṃ svabhāvatas tadgrahaṇārthaṃ **bakaḥ** paryupāsanayā tadgrahaṇopāyaṃ dhyānayogād āsādayati, evam arthacintābhiyogātiśayena suduṣprāpā apy arthā āsādyanta iti matvā na nirvedaṃ gacchet | yathā **śaśo** 'lpakāyatvāc chaknoti viniṣpatitum arigaṅghād api, tathaiko 'py asahāyaḥ sarvataḥ samutthitasāmantaprakopo 'śakto 'vasthātum, durgaparisaṃgrahaṃ kṛtvā tasmān niṣpatet guṇavatisaṃśrayārthī | yathā ca vṛkaḥ paśugrahaṇābhiyogāt pālapramādam āsādyāvaluṃpate, evaṃ svārakṣāpara it kṛtvā tadgrahaṇābhhiyogo na moktavyo, bhaviṣyati sa kālaḥ, yatrāyaṃ vṛkavad alalumpiṣyate | yathā ca **siṃho** mahākāyān api hatyādīn parākramyotsāhaśaktyāyogād dhanti, evaṃ mahad aribalam iti kṛtvā na bhettavyam | mahad apy alpaprāṇam alpena mahāprāṇena hanyata iti || 7.106 ||

	**evaṃ vijayamānasya ye 'sya syuḥ paripanthinaḥ |**

**	tān ānayed vaśaṃ sarvān sāmādibhir upakramaiḥ || 7.107 ||**

evaṃ vijaye sthitasya rājño ye pratāpena nopanameran tān paścāt sāmādibhir vaśīkuryāt || 7.107 ||

	**yadi te tu na tiṣṭheyur upāyaiḥ prathamaiś tribhiḥ |**

**	daṇḍena tu prasahyaitāṃś chanakair vaśam ānayet || 7.108 ||**

sāmādhyupāyatrayaparikṣaye daṇḍasya prayoganiyamaḥ || 7.108 ||

	**sāmādīnām upāyānāṃ caturṇām api paṇḍitāḥ |**

**	sāmadaṇḍau praśaṃsanti nityaṃ rāṣṭrābhivṛddhaye || 7.109 ||**

sāmaprayoge kṣayavyayāyāsā na bhavanti, daṇḍe tu sarvasiddhir eva tatpratāpād, atas tāv atra praśastau || 7.110 ||

_asya dṛṣṭāntaḥ |_

	**yathā hanti ca nirdātā kakṣaṃ dhānyaṃ ca rakṣati |**

**	tathā rakṣen nṛpo rāṣṭraṃ hanyāc ca paripanthinaḥ || 7.110 ||**

**	mohād rājā ca rāṣṭraṃ yaḥ karśayaty anapakṣayā |**

**	so 'cirād bhraśyate rāṣṭrāj jīvitāc ca sabāndhavaḥ || 7.111 |||**

**	śarīrakarśanāt prāṇāḥ kṣīyante prāṇināṃ yathā |**

**	tathā rājñām api prāṇāḥ kṣīyante rāṣṭrakarśanāt || 7 112 ||**

rāṣṭraṃ hi tasya śarīram iti | yataś caitad evam atas taddoṣaparyudāsāya || 7.11012 ||

	**rāṣṭrasya saṃgrahe nityaṃ vidhānam idam ācaret |**

**	susaṃgṛhītarāṣṭro hi pārthivaḥ sukham edhate || 7.113 ||**

**	dvayos trayāṇāṃ pañcānāṃ madhye gulmam adhiṣṭhitam |**

**	tathā grāmaśatānāṃ ca kuryād rāṣṭrasya guptaye || 7.114 ||**

rājabhāvyasaṃgrahārthaṃ rakṣārthaṃ ca || 7.113–14 ||

	**grāmasyādhipatiṃ kuryād daśagrāmapatiṃ tathā |**

**	viṃśatīśaṃ śateśaṃ ca sahasrapatim eva ca || 7.115 ||**

**	grāme doṣān smutpannān grāmikaḥ śanakaiḥ svayam |**

**	śaṃsed grāmadaśeśāya daśeśo viṃśatīśine || 7.116 ||**

**	viṃśatīśas tu tatsarvaṃ śateśāya nivedayet |**

**	śaṃsed grāmaśateśas tu sahasrapataye svayam || 7.117 ||**

āsannakāryajñāpanārthaṃ grāmādiṣv adhipatikriyās tribhiḥ ślokaiḥ || 7.115–17 ||

	**yāni rājñaḥ pradeyāni [pratyahaṃ grāmavāsibhiḥ |**

**	annapānedndhanādī]ni grāmikas tāny avāpnuyāt || 7.118 ||**

**	daśī kulaṃ tu bhuñjīta viṃśī pañcakulāni tu |**

**	grāmaṃ grāmaśatādhyakṣaḥ sahasrādhipatiḥ puram || 7.119 ||**

adhipatīnām iyaṃ vṛttikalpanā śloka[dvayena] || 7.118–19 ||

	**teṣāṃ grāmyāni kāryāṇi pṛthakkāryāṇi caiva ha |**

**	rājño 'nyaḥ sacivaḥ snigdhas tāni paśyed atandritaḥ || 7.120 ||**

adhipatīnāṃ kartā kṛtitas tatkṛtākṛtam anupaśyet || 7.120 ||

	**nagare nagare [caikaṃ kuryāt sarvarthacintakam |**

**	uccaiḥ sthānaṃ] ghorarūpaṃ nakṣatrāṇām iva graham || 7.121 ||**

hastyaśvādi[bala]saṃpannaṃ pratinagaraṃ nāgarikaṃ sthāpayet || 7.121 ||

	**sa tān anuparikrāmet sarvān eva sadā svayam |**

**	teṣāṃ vṛttaṃ pariṇayet [samyag rāṣṭreṣu taccaraiḥ] || 7.122 ||**

ayam adhipatīn sadā parikrāmet parirakṣaṇāya, teṣāṃ ca vṛttaṃ rāja[caraiḥ] kāpaṭikādibhyā āgamayet || 7.122 ||

_yatkāraṇam |_

	**rājño hi rakṣādhikṛtāḥ parasvādāyinaḥ śaṭhāḥ |**

**	bhṛtyā bhavanti prāyeṇa tebhyo rakṣed imāḥ prajāḥ || 7.123 ||**

śucayo 'py adhikṛtā bhakṣayanti vittānīty arthatvān manuṣyāṇām | ato na śucyanumānopekṣaṇīyās ta iti || 7.123 ||

	**ye kāryakebhyo 'rtham eva gṛhṇīyuḥ pāpacetasaḥ |**

**	teṣāṃ sarvasvam ādāya rājā kuryāt pravāsanam || 7.124 ||**

jñātavyatikramāṇāṃ rājādhikṛtānāṃ sarvasvādānapravāsane kāreyet, janapadarakṣārthīty arthaḥ || 7.124 ||

	**rājakarmasu yuktānāṃ strīṇāṃ preṣyajanasya ca |**

**	pratyahaṃ kalpayed vṛttiṃ sthānakarmānurūpataḥ || 7.125 ||**

vastrasaṃskārādyupalepanabhojanādilakṣaṇety arthaḥ|| 7.125 ||

	**paṇo deyo 'vakṛṣṭasya ṣaḍ utkṛṣṭasya bhaktakam |**

**	ṣaṇmāsikas tathācchādo dhānyaṃ droṇaś ca māsikaḥ || 7.126 ||**

bhaktaparkḷptiḥ ślokadvayena | paṇadroṇayoḥ parimāṇaṃ vakṣyati || 7.126 ||

	**krayavikrayam adhvānaṃ bhaktāñ ca saparivyayam |**

**	yogakṣemaṃ ca saṃprekṣya vaṇijo dāpayet karān || 7.127 ||**

tasyedaṃ sāmānyena lakṣaṇam || 7.127 ||

	**yathā phalena yujyeta rājā kartā ca karmaṇām |**

**	tathāvekṣya nṛpo rāṣṭre kalpayet satataṃ karān || 7.128 ||**

_asya dṛṣṭāntaḥ |_

	**yathālpālpam adanty ādyaṃ vatsavāryokaṣaṭpadāḥ |**

**	tathālpo 'lpo gṛhītavyo rāṣṭrād rājñābdikaḥ karaḥ || 7.129 ||**

karādānavidhistutyartho dṛṣṭāntaślokaḥ || 7.129 ||

	**pañcāśadbhāga ādeyo rājñā paśuhiraṇyayoḥ |**

**	dhānyānām aṣṭamo bhāgaḥ ṣaṣṭho dvādaśa eva vā|| 7.130 ||**

mūlyādhikayoḥ paśuhiraṇyayoḥ **pañcāśadbhāgo** grāhyaḥ | dhānyānāṃ bhāgaviśeṣaḥ sukarāpakṣayā kalpyaḥ || 7.130 ||

	**ādadītātha ṣaḍbhāgaṃ drumāṇāṃ madhusarpiṣām |**

**	gandhauṣadhirasānāṃ ca puṣpamūlaphalasya ca || 7.131 ||**

**	patraśākatṛṇānāṃ ca carmaṇāṃ vaiṇavasya ca |**

**	mṛṇmayānāṃ ca bhāṇḍānāṃ sarvasyāśmamayasya ca || 7.132 ||**

yathoktānāṃ drumādīnāṃ lābhāt ṣaḍbhāgādānam || 7.131–32 ||

	**mriyamāṇo 'py ādadīta na rājā śrotriyāt karam |**

**	na ca kṣudhāsya saṃsīdec chrotriyo viṣaye vasan || 7.133 ||**

asya nindārthavādaḥ || 7.133 ||

	**yasya rājñas tu viṣaye (?) śrotriyaḥ sīdati kṣudhā|**

**	tasyāpi tat kṣudhā rāṣṭram acirād eva sīdati || 7.134 ||**

**	śrutavṛtte viditvāsya vṛttiṃ dharmyāṃ prakalpayet |**

**	saṃrakṣet sarvataś cainaṃ pitā putram ivaurasam || 7.135 ||**

**	saṃrakṣyamāṇo rājñā yaṃ kurute dharmam anvaham |**

**	tenāyur vardhate rājño draviṇaṃ rāṣṭram eva ca || 7.136 ||**

śrotriyasyādhikakṣemaprayojanārthās trayaḥ ślokāḥ || 7.134–36 ||

	**yatkiṃcid api varṣasya dāpayet karasaṃjñitam |**

**	vyavahāreṇa jīvantaṃ rāṣṭre rājā pṛthagjanam || 7.137 ||**

brāhmaṇād anyaḥ **pṛthagjanaḥ** | svalpenāpi vyavahāreṇa jīvan dāpayitavyaḥ karaḥ || 7.137 ||

	**kārukāñ chilpinaś caiva śūdrāṃś cātmopajīvinaḥ |**

**	ekaikaṃ kārayet karma māse māse mahīpatiḥ || 7.138 ||**

ye śilpamātropajīvinas tān māsānumāsikam **ekaikam** ahaḥ karma kārayet, **ātmopajīvinaś** ca || 7.138 ||

	**nocchindyād ātmano mūlaṃ pareṣāṃ cātitṛṣṇayā |**

**	ucchindan hy ātmano mūlam ātmānaṃ tāṃś ca pīḍayet || 7.139 ||**

tad eva pratiṣedhād ātmanaḥ pareṣāṃ ca tantraṃ nocchindyāt || 7.139 ||

	**tīkṣāaś caiva mṛduś caiva syāt kāryaṃ vīkṣya mahīpatiḥ |**

**	tīkṣṇaś caiva mṛduś caiva rājā bhavati saṃmataḥ || 7.140 ||**

saṃsata etadrājavṛttaṃ nityam abhyasasīyaṃ || 7.140 ||

	**amātyamukhyaṃ dharmajñaṃ prājñaṃ dāntaṃ kulodgatam |**

**	sthāpayed āsane tasmin khinnaḥ kāryekṣaṇe nṛpaḥ || 7.141 ||**

kāryadarśane **khinnaḥ** sarvotkṛṣṭam amātyaṃ darśanasthāne sthāpayet || 7.141 ||

	**evaṃ sarvaṃ vidhāyedam itikartavyam ātmanaḥ |**

**	uktaś caivāpramattaś ca parirakṣed imāḥ prajāḥ || 7.142 ||**

**	vikrośantyo yasya rāṣṭrād dhriyante dasyubhiḥ prajāḥ |**

**	saṃpaśyataḥ sabhṛtyasya mṛtaḥ sa na sa jīvati || 7.143 ||**

**	kṣatriyasya paro dharmaḥ prajānām eva pālanam |**

**	nirdiṣṭaphalabhoktā hi rājā dharmeṇa yujyate || 7.144 ||**

**yuktaś caivāpramattaś** cā[skhalitabuddhir] yasya | prajārakṣaṇavidhyarthavādārthās trayaḥ ślokāḥ || 7.142–44 ||

	**utthāya paścime yāme kṛtaśaucaḥ samāhitaḥ |**

**	hutvāgnīn brāhmaṇān arcya praviśet tu sabhāṃ śubhām || 7.145 ||**

**	tatra sthitaḥ prajāḥ sarvāḥ pratinandya vi[sarjayet |**

**	visṛjya ca prajāḥ sarvā mantrayet saha mantribhiḥ || 7.146 ||**

**mantri]bhiḥ saha** | nityavṛttaṃ rājñaḥ ślokadvayenocyate || 7.145–46 ||

	**giripṛṣṭaṃ samāruhya prāsādaṃ vā rahogataḥ |**

**	araṇye niḥśalāke vā mantrayed [avibhāvitaḥ|| 7.147 ||**

mantra]pañcāṅgaṃ mantryet | tad yathā karmaṇām ārambhopāyaḥ puruṣadravyasampad deśakālavibhāgaḥ vinipātapratīkāraḥ kāryasiddhir iti | tān ekaikaśaḥ pṛcchet samastāṃś ca | hetubhiḥ sarveṣāṃ matipravivekaṃ vidyāt | avāptārthaḥ kālaṃ nātipātayen, na ca dīrghamantraḥ syāt | na ca teṣāṃ pakṣīyair mantraṃ mantrayet yeṣām apakuryāt | guptamantraś ca syāt || 7.147 ||

_yena |_

	**yasya mantraṃ na jānanti samāgamya pṛthagjanāḥ |**

**	sa kṛtsnāṃ pṛthivīṃ bhuṅkte kośahīno 'pi pārthivaḥ || 7.148 ||**

_evaṃ ca sati saṃrakṣaṇārtham |_

	**jaḍāndhamūkabadhirāṃs tairyagyonān vayotigān |**

**	strīmlecchavyādhitavyaṅgān mantre tu pratiṣedhayet || 7.149 ||**

_yasmāt |_

	**bhindanty avamatā mantraṃ tairyagyonās tathaiva ca |**

**	striyaś caiva viśeṣeṇa tasmāt tatrādṛto bhavet || 7.150 ||**

**	madhyaṃdine 'rdharātre vā viśrānto vigataklamaḥ |**

**	cintayed dharmakāmārthān sārdhaṃ tair eka eva vā || 7.151 ||**

dharmārthakāmānāṃ vṛddhiṃ **cintayet** | parasparavirodhināṃ rājñām anyatamavivṛddhau teṣām ucchittir jāyate || 7.150–51 ||

	**parasparaviruddhānāṃ teṣāṃ ca samupārjanam |**

**	kanyānāṃ sampradānaṃ ca kumārāṇāṃ ca rakṣaṇam || 7.152 ||**

mantriṇāṃ dharmārthakāmānāṃ vā, parasparavirodhe teṣāṃ balābalavyapekṣā | **kanyānāṃ saṃpradānaṃ** svakāryasiddhivaśena cintyam | **kumārāṇāṃ rakṣaṇam**, tava vayam ity evaṃ vādibhiḥ sattribhiḥ darmam arthaṃ ca grāhayitavyam | navaṃ hi dravyaṃ yena yenārthajātenopadihyate tad tad evācūṣati | evam ayaṃ navabuddhir yad yad ucyate tat tat pratipadyate | vyasanebhyaś cainam upāyato nivartayeyur iti nityānuśāsanāc ca kālena guṇasaṃpannaṃ yauvarājye sthāpayet, nirguṇān anyān pratyanteṣy nikṣipet: ity evamādinābhiyogātiśayena rājñā putrarakṣaṇaṃ pratyahaṃ cintyam || 7.152 ||

	**dūtasaṃpreṣaṇaṃ caiva kāryaśeṣaṃ tathaiva ca |**

**	antaḥpurapracāraṃ ca praṇidhīnāṃ ca ceṣṭitam || 7.153 ||**

yena saha sandhānaṃ vigraho vā cikīrṣyate tatra **dūtasaṃpreṣaṇaṃ** cintyam | ārabdha**kāryaśeṣa**tvaṃ ca cintayet, āsthāpanāya | kakṣyāntareṣv antarvaṃśikasainyādhiṣṭhito 'ntaḥpuraṃ praviśet | tatra sthavirastrīpariśuddhāṃ devīṃ paśyen nāpariśuddhām | devyā gṛhanilīno hi bhrātā bhadrasenam jaghāna, mātuḥ śayanāntargataś ca putraḥ kārūṣam, viṣadigdhena nūpureṇa vairantyaṃ [devī] jaghāna, mekhalāmaṇinā sauviram, veṇyāṃ nigūḍhena śastreṇa vidūratham | tasmād etāny āspadasthānāni yatnataḥ parīkṣeta | muṇḍajaṭilakuhakapartisaṃsargaṃ bāhyābhiś ca dāsībhir antaḥpuradāsīnāṃ pratiṣedhayet | **praṇidhīnāṃ** ca kāpaṭikādīnāṃ cāraparamparābhiś **ceṣṭitaṃ** cintayet || 7.153 ||

	**kṛtsnaṃ cāṣṭavidhaṃ karma pañcavaraṃ ca tattvataḥ |**

**	anurāgāparāgau ca pracāraṃ maṇḍalasya ca || 7.154 ||**

akṛtārambham ārabdhasyānuṣṭhānam anuṣṭhitaviśeṣaṇaṃ karmaphalasaṃgrahaḥ, tathā sāmabhedadānadaṇḍāh, etad **aṣṭavidhaṃ karma** | atha vā kṛṣir vaṇikpatha udake setubandhanaṃ [durgakaraṇaṃ] kṛtasya vā tatsaṃskāro hastibandhanaṃ khanikhananaṃ śūnyaveśanaṃ dāruvanachedanaṃ ceti |_ <span style="text-decoration:underline;">apare</span>_ tv āhuḥ |

	ādāne ca visarge ca tathā praiṣaniṣedhayoḥ |

	pañcame cārthavacane vyavahārasya cekṣaṇe ||

	daṇḍaśuddhyoḥ sadā yuktas tenāṣṭagatiko nṛpaḥ |

	aṣṭakarmā divaṃ yāti rājā śakrābhipūjitaḥ ||

ity auśanasau ślokau | tadvivaraṇam: **ādānaṃ** balinā | bhṛtyebhyo dhana**visargaḥ** | **praiṣo** dūṣṭatyāgaḥ | arthādhikṛtānām atipravṛttinirodho **niṣedhaḥ** | asaṃpravṛtter **arthavacanam** | varṇāśramiṇāṃ svakarmasaṃśraye vyavahārekṣaṇam | parasparābhiyoge **daṇḍa**nipātanaṃ parājitānām | **śuddhir** ātmane (?), pramādaskhalite tu [prā]yaścittam ity etad aṣṭavi[dhaṃ karma | **pa]ñcavargaḥ** | kāpaṭikodāsthitagṛhapatikavaidehakatāpasavyañjanāḥ | paramarmajñaḥ pragalbhaś chātraḥ **kāpaṭikaḥ** | tam arthamānābhyām upasaṃgṛhya mantrī brūyād "rājānaṃ māṃ ca pramāṇaṃ kṛtvā yatra yad akuśalaṃ paśy[asi tat tadānīm evāśrāvy]aṃ tvayā" iti | pravrajyāyāḥ pratyavasita **udāsthitaḥ**, sa ca prajñāśaucayuktaḥ | sarvānnapradānasamarthāyā[ṃ bhūmau] prabhūtahiraṇyāntevāsinaḥ karma kārayet | kṛṣikarmaphalāc ca sarvapravrajitānāṃ grāsācchādanā]vasthān pratividadhyāt | teṣāṃ ye vṛttikāmās tān upajapet, evam "etenaiva vṛttena rājārthaś caritavyo, bhaktavetanakāle copasthātavyam" iti | sarvapravra[itāś ca svaṃ svaṃ va]rgam upajapeyuḥ | karṣako vṛttikṣīnaḥ prajñāśaucayukto **gṛhapati**vyañjanaḥ sa kṛṣikarma kuryāt | yathoktāyāṃ bhūmāv iti | vāṇijako vṛttikṣīṇaḥ prajñāśaucayukto **vaideha**kavyañjanaḥ | sa vaṇikkarma kuryāt pradiṣṭāyāṃ bhūmāv iti samānaṃ pūrveṇa | muṇḍo jaṭilo vā vṛttikāmas **tāpasa**vyañjanaḥ | [sa] nagarābhyāśe prabhūtajaṭilamuṇḍāntevāsī śākaṃ yavasamuṣṭiṃ vā māsadvimāsāntaritaḥ prakāśam aśnīyāt, dharmavyājena, gūḍhaṃ ca yatheṣṭam āhāram | tāpasavyañjanāntevāsinaś cainaṃ siddhayogair arcayeyuḥ, śiṣyāś cāsyopadiśeyuḥ lābham agnidāhaṃ corabhayaṃ duṣṭavadhabandhanaṃ videśapravṛttim, "idam adya śvo vā bhaviṣyatīdaṃ vā rājā kariṣyati" iti | tad asya gūḍhāḥ sattriṇas tatprayuktāḥ sampādayeyuḥ | ye cāsya rājño 'vaśyaṃ bhartavyās te lakṣaṇavidyām aṅgavidyāṃ jambhakavidyāṃ māyāgatam āśramadharmaṃ nimittajñānaṃ cādhīyamānāḥ sattriṇaḥ syuḥ | tatra rājaitān pañcasaṃsthā[n] etair mantribhiḥ saha svaviṣaye paraviṣaye cāvasthāpayet | mantripurohitasenāpatiyuvarājadauvārikāntarvaṃśikādiṣu śraddheyadeśaveṣaśilpabhāṣāvido janapadāpadeśena sattriṇaḥ saṃcārayet | tathā kubjavāmanakirātamūkajaḍabadhirāndhachadmano naṭanartakagāyanādayaś ca striyaś cābhyantaracāraṃ vidyuḥ |

	vane vanacarāḥ kāryāḥ śramaṇāṭavikādayaḥ |

	parapravṛttijñānārthāḥ śīghrāś cāraparaṃparāḥ ||

	parasya caite boddhavyās tādṛśair eva tādṛśāḥ |

	cārasaṃcāriṇaḥ saṃsthā gūḍhāś cāgūḍhasaṃjñitāḥ ||

evaṃ pañcavargaṃ parikalpya parasyātmanaś cāsmād evaṃ ca vargān mantripurohitādīnām **anrāgāparāgau** vidyāt | tathā rāja**maṇḍalapracāraḥ, **ko māṇḍalikaḥ saṃdhivigrahādau kasmin pracāre vartata iti || 7.154 ||

	**madhyamasya pracāraṃ ca vijigīṣoś ca ceṣṭitam |**

**	udāsīnasya cāraṃ ca śatroś caiva prayatnataḥ || 7.155 ||**

etasmin rājamaṇḍala imāś catasro jājaprakṛtayo mukhyā bhavanti, **vijigīṣur** **arir madhya** **udāsīna** iti | tatraiteṣām eva yo rājaprakṛtisaṃpanno 'ham evemāṃ pṛthivīṃ jeṣya ity abhyukṣitaḥ sa **vijigīṣur** utsāhaśaktiyogāt | **śatrus** trividhaḥ, sahajaḥ [prākṛtaḥ kṛtrimo bhūmyanantara iti | madhyamaḥ, anayor arivijigīṣvor asaṃhatayor nigrahasamarthaḥ | udāsīno 'rivijigīṣumadhyamānām asaṃhatānām || 7.155 ||

	**etāḥ prakṛtayo mūlaṃ maṇḍalasya samāsataḥ |**

**	aṣṭau cānyāḥ samākhyātā dvādaśaiva tu tāḥ smṛtāḥ || 7.156 ||**

**etāḥ prakṛtayo maṇḍalasya** vyākhyātāḥ | aṣṭau cānyā āsāṃ prakṛtīnām ekaikasyāḥ prakṛter mitraṃ mitramitraṃ ceti dve dve prakṛtī ucyete | ekā aṣṭau cānyāḥ prasaṃkhyātāḥ | evam ubhayato 'pi dvādaśa bhavanti || 7.156 ||

	**amātyapurarāṣṭrārthadaṇḍākhyāḥ pañca cāparāḥ |**

**	pratyekaṃ kathitā hy etāḥ saṃkṣepeṇa dvisaptatiḥ || 7.157 ||**

imā **amātyapurarāṣṭrakośadaṇḍākhyāḥ** **pañcāparāḥ** **pratyekaṃ** dvādaśasvavasthitāḥ | evaṃ ca dvādaśarājaprakṛtayaḥ ṣaṣṭir amātyādiprakṛtayaḥ iti **saṃkṣepeṇa dvisaptatiḥ** || 7.157 ||

	**anantaram ariṃ vidyād arisevinam eva ca |**

**	arer anantaraṃ mitram udāsīnaṃ tayoḥ param || 7.158 ||**

vijigīṣor bhūmy**anantaram** **ariṃ vidyāt** | tathārimitraṃ mitramitraṃ ca | evam aparabhūmyantaro vijigīṣor **mitraṃ** bhavati | **udāsīnas tayoḥ paraḥ** | arimitralakṣaṇaṃ sahajakṛtrimayor api draṣṭavyam || 7.158 ||

	**tān sarvān abhisaṃdadhyāt sāmādibhir upakramaiḥ |**

**	vyastaiś caiva samastaiś ca pauruṣeṇa nayena ca || 7.159 ||**

**sāmādibhiś** caturbhiḥ **samastair vyastair** vā **pauruṣeṇa nayena** vā kevalena daṇḍena vā | kevalena daṇḍeneti samāsikaḥ ṣāḍguṇyakrama ucyate || 7.159 ||

	**saṃdhiṃ ca vigrahaṃ caiva yānam āsanam eva ca |**

**	dvaidhībhāvaṃ saṃśrayaṃ ca ṣaḍguṇāṃś cintayet sadā || 7.160 ||**

atra hiraṇyādinibandhana ubhayānugrhārthaḥ **saṃdhiḥ** | tadviparīta **vigrahaḥ** | ekatrābhyuccayo **yānam** | upekṣaṇam **āsanam** | saṃdhivigraho[pādānaṃ **dvaidhībhāvaḥ** | parā]rpaṇaṃ **saṃśrayaḥ** | etān **ṣaḍguṇāṃś cintayet sadā** | eteṣāṃ ṣaṇṇāṃ yasmin guṇe vyavasthito manyetāhaṃ śakṣyāmi durgaṃ kārayituṃ hastino bandhayituṃ khaniṃ khānayituṃ vaṇik[pathaṃ prayojayituṃ śūnyaniveśanaṃ] kārayituṃ kṛṣiṃ prayojayituṃ dāruvanaṃ chedayitum adevamātṛkāṇi ca kṣetrāṇi bandhayitum ity evamādīni, parasya ca vyāhantuṃ vṛddhivighātārtham, tadguṇam upeyāt || 7.160 ||

_evaṃ ca sati |_

	**āsanaṃ caiva yānaṃ ca saṃdhāya ca vigṛhya ca |**

**	kāryaṃ vīkṣya prayuñjīta dvaidhaṃ saṃśrayam eva ca || 7.161 ||**

saṃdhāyāsanaṃ vigṛhyāsanaṃ saṃdhāya yānaṃ vigṛhya yānaṃ vā **kāryaṃ vīkṣya prayuñjīta** | tathā **dvaidhaṃ saṃśrayam eva ca** | param atisaṃdhātukāmayor arivijigīṣvor upahantum aśaktayoḥ saṃdhāyāsanaṃ vigṛhya vā | tatra yadā paśyet "svabalenotsahe paraṃ karśayitum, utsāhayuktāś ca me prakṛtayaḥ saṃhatā vivṛddhāś ca svakarmaṇyavyāhatāś cariṣyanti, parasya vā prakṛtayo lubdhāḥ kṣīṇāś (?) ca, yata upajāpena śakyās ta ātmīkartuam" ity evamādi, tadā vigṛhyāsīta | vigṛhyāsanahetvabhāve saṃdhāyāsīta | parasmād abhyuccitaḥ sarvasaṃdohavarjaṃ svarāṣṭre kṛtapratividhāno vigṛhya yāyāt, vyasane vā parasya pra[kṛ]tikṣaye kprkṛtikope vā, ākrandāsārabalād vā| vigṛhya yānahetvabhāve tu pārṣṇigrāhaṃ saṃdhāya yāyāt, saṃbhūya vā yātrāphalāṃśakṛtasaṃitka ity evamādi | samartho vā tv ariṃ pārṣṇigrāhaṃ ca yugapad vigṛhya yāvat, asamartho vā balavatā samākrānto durgāpāśrayād dvaidhībhūtas tiṣṭhet, madhyamam udāsīnaṃ vāśrayet, yatra vā pūrvapuruṣocitā gatiḥ, āsannasaṃbandho vā mitrāṇi vā bhūyāṃsi yatra śaktimanto bhaveyus taṃ saṃśrayeta || 7.161 ||

	**saṃdhiṃ tu dvividhaṃ vidyād rājā vigraham eva ca |**

**	ubhe yānāsane caiva dvaidhaṃ saṃśrayam eva ca || 7.162 ||**

ṣaḍ apy ete guṇāḥ samāsato dvidhā bhidyante | yato 'yam uttaravivakṣārtha upanyāsaḥ || 7.162 ||

	**samānayānakarmā ca viparītas tathaiva ca |**

**	tadā tv āyatisaṃyuktaḥ saṃdhir jñeyo dvilakṣaṇaḥ || 7.163 ||**

saṃbhūya yānaṃ yasya sa **samānayānakarmā** saṃdhiḥ | tvam ito yāhi aham iti yāsyāmīty asamānayānakarmā **viparītaḥ** saṃdhiḥ | tathā kośādilābhenaikasya tadātvayuktaḥ itarasy**āyatiyuktaḥ** | evaṃ cāyaṃ **dvilakṣaṇaḥ** saṃpadyate **saṃdhiḥ** || 7.163 ||

	**svayaṃkṛtaś ca kāyārtham akāle kāla eva vā |**

**	mitreṇa caivāpakṛte dvividho vigrahaḥ smrtaḥ || 7.164 ||**

yadāyam utsahate svaśaktyā paraṃ jetuṃ tadā **svayaṃkrto** **vigrahaḥ** | **akāle** 'py uccayāpekṣayā | yasya parasyāmitras tadvijigīṣor mitram | tena yadā parasyāpakriyate tadvijigiṣor **mitreṇāpakṛte** vyasanini pare viparīto vigrahaḥ | satsu vigrahakāraṇeṣu tatra yady āsanaṃ yadi yānaṃ sarvadā **dvividho vigrahaḥ** || 7.164 ||

	**ekākinaś cātyayike kārye prāpte yadṛcchayā |**

**	saṃhatasya ca mitreṇa dvividhaṃ yānam ucyate || 7.165 ||**

parasya vyasane yadṛcchayā, **prāpte ātyayike ca kārye**, **ekākina** eva yānaṃ yady asāv ekākī śaknoti taṃ jetum | **saṃhatasya mitreṇa** . . . evaṃ **dvividhaṃ yānam** || 7.165 ||

	**kṣīṇasya caiva kramaśo daivāt pūrvakṛtena vā |**

**	mitrasya cānurodhena dvividhaṃ smṛtam āsanam || 7.166 ||**

sādhukārī caiva kṣayaṃ gacchati **daivād**, aparaḥ **pūrvakṣtena** pramādena tasyobhayathāpi **kṣīṇasyā**tmasaṃvaraṇakriyāsanam; yaś ca parasya śatruḥ sa vijigīṣor mitraṃ tasmin kṣīṇe tadanurodhāt samartho 'py āsīta | evaṃ **dvividham āsanam** | "mohāt pūrvakṛtena vā" ity aparo hetupāṭhaḥ || 7.166 ||

	**balasya svāminaś caiva sthitiḥ kāryasya siddhaye |**

**	dvividhaṃ kīrtyate dvaidhaṃṣāḍguṇyaguṇavedibhiḥ || 7.167 ||**

balavatābhibhūto durgāpāśrayo dvividhā balaṃ kṛtvā svakāryasiddhiṃ kuryāt | samartho vā parānugrahe niraṇyādiphalāpekṣayā balasya kenacid aṃśena 'nyaṃ rājānam anugṛhṇīyāt || 7.167 ||

	**arthasaṃpādanārthaṃ ca pacyamānasya śatrubhiḥ |**

**	sādhuṣv avyapadeśaś (?) ca dvividhaḥ saṃśrayaḥ smṛtaḥ || 7.168 ||**

mahatā pareṇa pīḍyamānasya saṃśrayaḥ tatsaṃśritaś cainaṃ sarvayatnais tathātmakāryaṃ saṃpādayet | **sādhuṣv avyapadeśā**rthaṃ pāpināpi | saṃśrayakāraṇenāpadā saṃśrayet | tatsaṃśrito hi samānānām abhibhavanīyas tadā bhavati || 7.168 ||

	**yadādhigacched āyatyām ādhikyaṃ dhruvam ātmanaḥ |**

**	tadātve cālpi[kāṃ pīḍāṃ tadā saṃdhiṃ] samāśrayet || 7.169 ||**

āyatyapekṣay**ālpikāṃ pīḍāṃ **kṛtvā**tmanaḥ** **saṃdhiṃ samāśrayet** || 7.169 ||

	**yadā prahṛṣṭā manyeta sarvās tu prakrtīr bhṛśam |**

**	abhyuccitaṃ tadātmānaṃ tadā manyet vigraham || 7.170 ||**

vi[grahārthaṃ daṇḍādisaṃpadābhyucci]taḥ sa saṃtuṣṭopagṛhītaprakṛtiḥ saṃdhivigrahaṃ kuryāt || 7.170 ||

	**yadā manyeta bhāvena hṛṣṭaṃ puṣṭaṃ svakaṃ balam |**

**	parasya viparītaṃ ca tadā yāyād ripuṃ prati || 7.171 ||**

prahṛṣṭapuṣṭaiḥ svakevalakāraṇataḥ parasya ca viparīte [sati] vigṛhya saṃdhāya vā yāyāt || 7.171 ||

	**yadā tu syāt parikṣīṇo vāhanena balena ca |**

**	tadāsīta prayatnena śanakaiḥ sātvayann arim || 7.172 ||**

parikṣīṇe hiraṇyādīnāṃ saṃdhāyātmano 'bhyuccayaṃ kurvann āsīta, sāntvayann ariṃ sāmopapradānābhyām || 7.172 ||

	**manyetāriṃ yadā rājā sarvathā balavattaram |**

**	tadā dvidhā balaṃ kṛtvā sādhayet kāryam ātmanaḥ || 7.173 ||**

balavatābhibhūto 'śakye saṃdhāne durgāpāśrayo dvidhā kṛtvāsīta || 7.173 ||

	**yadā parabalānāṃ tu gamanīyatamo bhavet |**

**	tadā tu saṃśrayet kṣipraṃ dhārmikaṃ balinaṃ nrpam || 7.174 ||**

dvaidhībhāvam apy āśrito yady ātmadhāraṇam aśakyaṃ manyate tataḥ prāgabhibhavāt **kṣipram** eva **balinaṃ dhārmikaṃ** ca saṃśrayet | tadabhāve 'nyam api guṇavantam || 7.174 ||

	**nigrahaṃ prakṛtīnāṃ ca kuryād yo 'ribalasya ca |**

**	upaseveta tan nityaṃ sarvayatnair guruṃ yathā || 7.175 ||**

yāsāṃ **prakṛtīnāṃ** doṣeṇa gamanīyatamo jātas tāsāṃ yo nigrahe samarthas tad**aribalasya ca**, tadā taṃ **sarvayatnair guruṃ yathā** niruparodhena cetasā paraṃ sadbhāvam āśritaḥ **seveta** || 7.175 ||

	**yadi tatrāpi saṃpaśyed doṣaṃ saṃśrayakāritam |**

**	suyuddham eva tatrāpi nirvitarkaḥ samācaret || 7.176 ||**

bandhuvatsaṃśrayo hi mahādoṣo rājñām ity evaṃ ca yadi saṃśrayagatinā sādayet, tataḥ **suyuddham eva tatrāpi nirvitarkaḥ samācaret** | dṛśyate hy alpabalenāpi mahābalaṃ jīyamānam | api ca yudhyataḥ parājayo 'pi svargaprāptyā viśiṣyate | dṛṣṭasaṃśrayas tu nāmutra rādhyate || 7.176 ||

_kiṃ bahunā |_

	**sarvopāyais tathā kuryān nītijñaḥ pṛthvīpatiḥ |**

**	yathāsyābhyadhikā na syur mitrodāsīnaśatravaḥ || 7.177 ||**

dhanādiṣu gandhena mitram api śatrutāṃ śrayate, tathodāsīnaśatrau tu kā kathā | ata uktair upāyais tatpravartanene svān prati bhāntam ātmānaṃ mitrādibhyo 'dhikaṃ kuryāt, na mitramudāsīno vety āsthā kartavyā || 7.177 ||

	**āyatiṃ sarvakāryāṇāṃ tadātvaṃ ca vicārayet |**

**	atītānāṃ ca sarveṣāṃ guṇadoṣau ca tattvataḥ || 7.178 |**

anekamukhatvāt kāryāṇāṃ kṣaṇikatvāc ca tasyāṃ tasyām avasthāyāṃ tattatkāryam āpadyata iti sāmānyataḥ sarvakāryāvadhāraṇaṃ darśayati || 7.178 ||

_tasmāt punar etad evam, yasmāt |_

	**āyatyāṃ guṇadoṣajñas tadātva kṣipraniścayaḥ |**

**	atītakāryaśeṣajñaḥ śatrubhir nābhibhūyate || 7.179 ||**

**āyatyāṃ** tāvad guṇadoṣau sarvakāryeṣu vijñeyau; śeṣāvadhṛtir anuṣṭhānaṃ ca tasya rājatantrānugrahāya doṣaparihāreṇeti evaṃ ca tatśatrunibarhaṇaṃ kavacam iva sarvakāryānugataṃ nityaṃ vijigīṣuṇā cintyam || 7.179 ||

	**yathainaṃ nātisaṃdadhyur mitrodāsīnaśatravaḥ |**

**	tathā sarvaṃ saṃvidadhyād eṣa sāmāsiko nayaḥ || 7.180 ||**

upasaṃhārārthaḥ ślokaḥ || 7.180 ||

	**yadā tu yānam ātiṣṭhed arirāṣṭraṃ prati prabhuḥ |**

**	tadānena vidhānena yāyād aripuraṃ śanaiḥ || 7.181 ||**

yātropanyāsaś cittapraṇidhānārthaḥ || 7.181 ||

	**mārgaśīrṣe śubhe māse yāyād yātrāṃ mahīpatiḥ |**

**	phālgunaṃ vāpi caitraṃ vā māsau prati yathābalam || 7.182 ||**

atra hi gacchan parasya śāradaṃ vāsantaṃ ca sasyam upahanti gacchataś ca mārgāḥ pracurayavasodakā bhavanti | tasmāt śāradasasyaprāyaṃ janapadaṃ dīrghakālaṃ ca **yātrāṃ mārgaśīrṣe yāyāt** | phālgunacaitramāsayor vāsantasasyaprāyaṃ dīrghakālaṃ ca yātrām | tathā caturaṅgabalo mārgaśīrṣe yāyāt | aśvabalaprāyas tu phālgunacaitrayoḥ || 7.182 ||

	**anyeṣv api tu kāleṣu yadā paśyed dhruvaṃ jayam |**

**	tadā yāyād vigṛhyāiva vyasane cotthite ripoḥ || 7.183 ||**

hastibalaprāyo varṣāsv aśvabalaprāyaṃ ripuṃ gacchet | etasmin hi svabalakāle gacchato rājño 'vaśyaṃbhāvī jayaḥ | vyasanaṃ ca ripor yadā tadā kadācid yāyāt | śakto [yāyād a]nākrandaṃ ca || 7.183 ||

	**kṛtvā vidhānaṃ mūle tu yātrikaṃ ca yathāvidhi |**

**	upagṛhyāspadaṃ caiva cāraṃ samyag vidhāya ca || 7.184 ||**

prakṛtyupasaṃgraho 'rthamānābhyāṃ lubdhakruddhābhirakṣaṇaṃ viśeṣataḥ pārṣṇigrāhasaṃdhānaṃ janapa[dasthāpanaṃ **mūle vidhānam**] | **yātrikaṃ ca** hastyaśvādi | ye ca paraviṣaye dūṣyās te yātur **āspadā** bhavanti, tāṃś cātmīkṛtya cāraṇaṃ ca paraviṣayapravṛttivijñānāya **samyag vidhāya** yathā caitad evam || 7.184 ||

	**saṃśodhya [trividhaṃ] mārgaṃ ṣaḍvidhaṃ ca svakaṃ balam |**

**	sāṃparāyikakalpena yāyād aripuraṃ śanaiḥ || 7.185 ||**

jāṅgalātapāṭavika**trividhaṃ mārgaṃ **panthānaṃ yavasendhanoda[ko]pādānavīrudh[avicched]ādibhiḥ **saṃśodhya, balaṃ ca ṣaḍvidhaṃ** hastyaśvarathapadātiviṣṭikarakośākhyaṃ **saṃśodhya** kim agrahṛtam ity evamādinā saṃparāyikakalpena yuyutsukalpena yāyāt || 7.185 ||

	**śatrusevini mitre ca gūḍhe yuktataro bhavet |**

**	gatapratygate caiva sa hi kaṣṭataro ripuḥ || 7.186 ||**

mitraduḥkhagatapratyāgatayor **yuktataro** bhūtvā sutarāṃ na viśvaset || 7.186 ||

	**daṇḍavyūhena tanmārgaṃ yāyāt tu śakaṭena vā |**

**	varāhagaruḍāhyāṃ vā sūcyā vā makareṇa vā|| 7.187 ||**

purastān nāyakaḥ paścāt senāpatiḥ svāmī ca madhye pārśvayor hastinaḥ tato 'śvā ity eṣa sāmgrāmiko yānavidhiḥ dīrghaḥ samavinyāso **daṇḍavyūhaḥ** sarvato bhaye kāryaḥ | sūcīmukhaḥ paścād vistṛtaḥ **śakaṭavyūhaḥ** pṛṣṭatato bhaye yojayitavyaḥ | ślakṣṇamukhapaścārdho bṛhanmadhyo **varāhavyūhaḥ** pārśvato bhaye praśasyate | etena **garuḍavyūha** vyākhyātaḥ | laghusamutthānasainikaṃ sūcīvyūhaḥ dīrghaḥ pravīrapuruṣamukhaḥ, agrato bhaye ca sādiṣṭhaḥ | **makaravyūho** mukhajaghanayoḥ pṛthur ubhayato bhaye praśasyate || 7.187 ||

	**yataś ca bhavam āsaṅket tato vistāreyed balam |**

**	padmena caiva vyūhena niviśeta sadā svayam || 7.188 ||**

sarvathā pradarśanam etat: **yato bhayaṃ** prapaśyet tu **tato vistāreyed balam** | sarvata uditena **padmavyūhena** **sadā niviśeta** || 7.188 ||

	**senāpatibalādhyakṣau sarvadikṣu niveśayet |**

**	yataś ca bhayam āśaṅket prācīnāṃ kalpayed diśam || 7.189 ||**

**senāpatibalādhyakṣa**puruṣāś ca sarvatra niviśeran | anekaprakārās tv apare kalpitāḥ parān jeṣyantīty ataḥ puruṣān iti yujyante | giriṃ vanaṃ vā pṛṣṭhataḥ kṛtvā bhayasiśaś cāgrataḥ tatra yudhyeyuḥ niviśeran vā || 7.189 ||

	**gulṃāṃś ca sthāpayed āptān kṛtasaṃjñān samantataḥ |**

**	sthāne yuddhe ca kuśalān abhīrūn avikāriṇaḥ || 7.190 ||**

viśeṣato guleṣv evaṃguṇāh sthāpyāḥ | tato hi bhayam utpannaṃ mahate 'narthāya bhavati svabalena || 7.190 ||

	**saṃhatān yodhayed alpān kāmaṃ vistārayed bahūn |**

**	sūcyā vajreṇa caivaitān vyūhena vyūhya yodhayet || 7.191 ||**

**alpāḥ saṃhatāḥ** parasparāpekṣayā yudhyanto na bibhyati | **vajravyūhas** tridhāvyavasthitaḥ | **sūcī**vyūho vyākhyātaḥ | sarve tu vyūhā yathāsāmarthyaṃ kalpayitavyāḥ || 7.191 ||

	**syandanāśvaiḥ same yuddhyed anūpe naudvipais tathā |**

**	vṛkṣagulmāvṛte cāpair asicarmāyudhair balaiḥ || 7.192 ||**

sāmarthyadarśanārtho 'yam upadeśaḥ || 7.192 ||

	**kaurukṣetrāṃś ca matsyāṃś ca pāñcālāñ śūrasenajān |**

**	dīrghāṃl laghūṃś caiva narān agrānīkeṣu yodhayet || 7.193 ||**

ete hi pṛthuvakṣasa ājānubāhavo dvispṛśo mahāvarṣmāṇaś ca senāmukheṣv īṣanmanoghātaṃ pareṣāṃ kurvanti || 7.193 ||

	**praharṣayed balaṃ vyūhaṃ tāṃś ca samyak prīkṣayet |**

**	ceṣṭāṃś caiva vijānīyād arīn yodhayatām api || 7.194 ||**

jaye dharmārtho 'varajaye visarjana ity evamādinā yathābhūtaśāstrārthapradarśanena **praharṣayet** | yuddhyatāṃ **ceṣṭāḥ** pratyakṣīkuryāt | calacittā hi puruṣā upakurvāṇasyāpy apakurvanti || 7.194 ||

	**uparudhyārim āsīta rāṣṭraṃ cāsyopapīḍayet |**

**	dūṣayec cāsya satataṃ yavasānnodakendhanam || 7.195 ||**

**	bhindyāc caiva taṭākāni prākāraparikhās tathā |**

**	samavaskandayec cainaṃ rātrau vitrāsayet ca || 7.196 ||**

**	upajapyān upajaped bhuddhyetaiva ca tatkṛtam |**

**	yukta ca daive yudhyeta jayaprepsur apetabhīḥ || 7.197 ||**

durgāśritasyāpratiyudhyata uparodhavidhis tribhiḥ śokaiḥ || 7.195–97 ||

	**sāmnā dānena bhedena samastair uta vā pṛthak |**

**	vijetuṃ prayatetārīn na yuddhyeta kadācana || 7.198 ||**

tatra **sāma** dvividhaṃ vākprayogaś ceṣṭāprayogaś ceti | vākprayogo guṇavacanaṃ hitavacanam upakārānudarśanavacanam ātmopanidhānam ity evamādi; ceṣṭāprayogaḥ sthitāñjalidānaṃ hastagrahaṇamukhopapradarśanaṃ svadāradarśanaṃ [mi]thaḥ saṃkathanam ity evamādi | **dānaṃ** nānāvidhair dravyaiḥ prītyutpādana[pratipādanam] | **bheda** ekasyopasaṃgraho 'nyasya nirasanaṃ bhīṣaṇaṃ ca | etais tribhir upāyaiḥ **prayateta** jetum || 7.198 ||

	**anityo [vijayo yasmād dṛśyate yudhyamānayoḥ |**

**	parājayaś] ca saṃgrāme tasmād yuddhaṃ vivarjayet || 7.199 ||**

jayaparājayayor anityatvāt prayatnato yuddhaṃ pariharaṇīyam | tasmād asaṃdigdhaḥ tanur apy arthasaṃdigdhān mahato 'pi śreyān || 7.199 ||

	**trayā[ṇām apy upāyā]nāṃ pūrvoktānām asaṃbhave |**

**	tathā yudhyeta saṃyatto vijayeta ripūn yatha || 7.200 ||**

vijigīṣoḥ sāmādīnāṃ parikṣaye sādhakatvam | tathā saṃdigdhe vijaye kāmaṃ yudhyeta, yasmāj jaye 'rthaḥ parājaye svarga iti | yuddham eva tatra jyāyaḥ | yadārthasaṃdigdhaḥ parājayas tadā niṣpatanaṃ sādhīyaḥ: nirgato hi punaḥ kāryam āsādayati || 7.200 ||

	**jitvā saṃpūjayed devān brāhmaṇāṃś caiva dhārmikān |**

**	pradadyāt parihārāṃś ca khyāpayed abhayāni ca || 7.201 ||**

**	sarveṣāṃ tu viditvaiṣāṃ samāsena cikīrṣitam |**

**	sthāpayet tatra tadvaṃśyaṃ kuryāc ca samayakriyām || 7.202 ||**

**	pramāṇān ca kurvīta teṣāṃ dharmān yathocitān |**

**	ratnaiś ca pūjayed etān pradhānapuruṣaiḥ saha || 7.203 ||**

labdyapraśamanārthās tarayaḥ ślokāḥ || 7.201–03 ||

	**adānam apriyakaraṃ dānaṃ ca priyakārakam |**

**	abhīpsitānām arthānāṃ kālayuktaṃ praśasyate || 7.204 ||**

dānam adānaṃ vā **kālayuktaṃ** sukhayati | yathākālaṃ rājñā tad anuṣṭhitaṃ sarvalokasukhāvahaṃ bhavati || 7.204 ||

	**sarvaṃ karmedam āyattaṃ vidhāne daivamānuṣe |**

**	tayor daivam acintyaṃ tu mānuṣe vidyate kriyā || 7.205 ||**

yat tāvan mānuṣaṃ phalaṃ tatpuruṣakarm**āyattam** eva kṛṣyādayaḥ | api ca prāpyate daivāt putrajanmādiphalam | tad api dṛṣṭadvāram eva | ato dṛṣṭam evopāyam āśritya sarvakārye prayatitavyam | na daivaparamo bhūtvāsīta nirīha iti || 7.205 ||

	**saha vāpi vrajed yuktaḥ saṃdhiṃ kṛtvā prayatnataḥ |**

**	mitraṃ hiraṇyaṃ bhūmiṃ vā saṃpaśyaṃs trividhaṃ phalam || 7.206 ||**

mitrīkaraṇaṃ tv idaṃ yātavyasya yātrāphalam, jitvā ca tam eva sthāpayet | sahakṛtam abhirakṣan mitrībhūto mitrakāryaṃ kāle kariṣyatīti bhūmihiraṇyābhyāṃ vā saṃdhāya pratinivarteta || 7.206 ||

	**pārṣṇigrāhaṃ ca saṃprekṣya tathākrandaṃ ca maṇḍale |**

**	mitrād athāpy amitrād vā yātrāphalam avāpnuyāt || 7.207 ||**

pārṣṇigrāhākrandānubandham avikṣya hiraṇyādi yatrāphalaṃ saṃgṛhṇīyāt || 7.207 ||

	**hiraṇyabhūmiṃ saṃprāpya pārthivo na tathaidhate |**

**	yathā mitraṃ dhruvaṃ labdhvā kṛśam apy āyatikṣamam || 7.208 ||**

**	dharmajñaṃ ca kṛtajñaṃ ca hṛṣṭaprakṛtim eva yat |**

**	anuraktaṃ sthirārambhaṃ laghumitraṃ praśasyate || 7.209 ||**

bhūmihiraṇyābhyāṃ mitraṃ jyāya iti śokadvayena tatstutir mitropasaṃgrahārthā || 7.208–09 ||

	**prājñaṃ kulīnaṃ śūraṃ ca dakṣaṃ dātāram eva ca |**

**	kṛtajñaṃ dhṛtimantaṃ ca kaṣṭam āhur ariṃ budhāḥ || 7.210 ||**

upadeśaprayojanam: īdṛśam ariṃ sarvayatnair vijigīṣuḥ saṃdadhyāt | yena saty evaṃguṇa ucchetuṃ śakyate, karśayituṃ pīḍayituṃ vā | ata evaṃvidhaṃ śatruṃ prayatnato mitrīkuryāt || 7.210 ||

	**āryatā puruṣajñānaṃ śauryaṃ karuṇaveditā |**

**	sthaulalakṣyaṃ ca satatam udāsīnaguṇodayaḥ || 7.211 ||**

**udaya**śabdaḥ samudāyavācī phalarthas tu na yujyate, sāmarthyāt | asyopadeśaprayojanam: ebhir guṇair yuktam udāsīnaṃ saṃśritya kāmaṃ yathoktalakṣaṇenāpy ariṇā virudhyeta yātrāphalārtham | yenaivaṃguṇa udāsīnaḥ saṃśrayakāryaṃ kartuṃ samartho bhavati | anevaṃguṇas tūdāsīno 'py amitrībhavati śatrūpajāpād adṛḍhaprajñayā tasya || 7.211 ||

	**kṣemyāṃ sasyapradāṃ nityaṃ paśuvṛddhikarīm api |**

**	parityajen nṛpo bhūmim ātmārtham avicārayan || 7.212 ||**

yadā tu vijigīṣur yad īdṛśaparābhiyogād āpadyāt udāsīnasaṃśrayeṇāres tadā **kṣemyāṃ sasyapradām** api **nityaṃ paśuvṛddhikarīm api parityajen nṛpo bhūmim** ittaṃbhūtām api satīm, yena rājadharmeṣv evaṃ smaryate || 7.212 ||

	**āpadarthaṃ dhanaṃ rakṣyaṃ dārā rakṣyā dhanair api |**

**	ātmā tu satataṃ rakṣyo dārair api dhanair api || 7.213 ||**

sarvaparityāgenāpy **ātmā satataṃ rakṣya** iti | yena śakyo 'py ayaṃ dharmaviruddham api dāraparityāgaṃ kṛtvā bhūyo rājatvam āpanno mahaddharmānuṣṭhānaṃ kartum | asya dārodvāhenarte tu rājño nānyasya dāraparityāgenātmasaṃrakṣaṇaṃ kartuṃ yuktam | parityajya hi dārān kim anyad asau kariṣyati satkarma yenātmānaṃ pāpayiṣyati lokasaṃkrośaṃ vā vidhāsyati | tathā coktam "lokasaṃkruṣṭam eva ca" iti | āhitavijñānena vina[ṣṭadhanenāpi dharm 'stīty u]pāsanādibhir anena, na rājadharmopadeśamātreṇa || 7.213 ||

	**saha sarvāḥ samutpannāḥ prasamīkśyāpado [?] bhṛśam |**

**	saṃyuktāṃś ca viyuktāṃś ca sarvopāyān sṛjed budhaḥ || 7.214 ||**

[**sarvāḥ samutpannāh** samīkṣy]**āpado bhṛśam**, saṃyuktāṃś ca samastān trīn vā dvau vā viyuktāṃś ca pratyekaṃ **sarvopāyān** samādīn **sṛjed** visṛjed **budhaḥ** | na sahasā viṣaṇṇa āsītety arthaḥ | svaprakṛtibhayā[ny upa]kṣepatas tad upasaṃharati || 7.214 ||

	**upetāram upeyaṃ ca sarvopāyāṃś ca kṛtsnaśaḥ |**

**	etat trayaṃ samāśritya prayatetārthasiddhaye || 7.215 ||**

ānantyād avasthānām idaṃ samāsena sarvopāyapradarśanam ā[tmarakṣārth]am || 7.215 ||

	**evaṃ sarvam idaṃ rājā saha saṃmantrya mantribhiḥ |**

**	vyāyamyāplutya madhyāhne bhoktum antaḥpuraṃ vrajet || 7.216 ||**

upasaṃhārārthaḥ ślokaḥ || 7.216 ||

	**tatrātmabhūtaiḥ kālajñair ahāryaiḥ paricāra[kaiḥ|**

**	suparīkṣit]am annādyam adyān mantrair viṣāpahaiḥ || 7.217 ||**

**	viṣaghnair udakaiś cāsya sarvadravyāṇi yojayet |**

**	viṣaghnāni ca ratnāni niyato dhārayet sadā || 7.218 ||**

**	parīkṣitāh striya[ś cainaṃ vyañjanodaka]dhūpanaiḥ |**

**	veṣābharaṇasaṃyuktāḥ spṛśeyuḥ susamāhitāḥ || 7.219 ||**

**	evaṃ prayatnaṃ kurvīta yānaśayyāśanāsanaiḥ |**

**	snāne prasādhane caiva sa cālaṃkārike[cu ca || 7.220 ||**

**	bhuktavān viharec caivaṃ strībhir antaḥpure saha |**

**	vihṛtya ca yathākālaṃ punaḥ kāryāṇi cintayet || 7.221 ||**

**	alaṃkṛtaś ca saṃpaśyed āyudhīyaṃ punar janam |**

**	vāhanāni ca sarvāṇi śastrāṇy ābharaṇāni ca || 7 222 ||**

**	saṃdhyāṃ copāsya śṛṇuyād antarveśmani śastrabhṛt |**

**	rahasyākhyāyināṃ caiva praṇidhīnāṃ ca ceṣṭitam || 7 223 ||**

**	gatvā kakṣyāntaraṃ tv anyat samanujñāpya taṃ janam |**

**	praviśed bhojanārthaṃ ca strīvṛto 'ntaḥpuraṃ punaḥ || 7.224 ||**

**	tatra bhuktvā punaḥ kiṃcit tūryaghoṣaiḥ praharṣitaḥ |**

**	saṃviśec ca yathākālam uttiṣṭhec ca gataklamaḥ || 7.225 ||**

**	etad vṛttaṃ samātiṣṭhed arogaḥ pṛthivīpatiḥ |**

**	asvasthaḥ sarvam etat tu bhṛtyeṣu viniveśayet || 7.226 ||**

**vyāyamyāplutyety** ata ārabhya vaihārikātmasaṃrakṣaṇārthā ekādaśaslokāḥ prasiddhā iti kṛtvā na vyākhyāyante | evaṃ prativihitarājyatantraḥ kṛtātmarakṣaś ca rājā vyavahārān saṃpaśyet prajānāṃ kāryasiddhaye || 7.217–26 ||

**iti ṛjuvimalasya kṛtau manuśāstravivaraṇe**

**saptamo 'dhyāyaḥ ||**
## 08
**aṣṭamo 'dhyāyaḥ **

evam ayaṃ saptamādhyāyopadiṣṭena (?) rājaśāstreṇa yathānyāyaṃ suvihitarājyatantraḥ prajāparipālanārtham |

	**vyavahārān didṛkṣus tu brāhmaṇaiḥ saha pārthivaḥ |**

**	mantrajñair mantribhiś caiva vinītaḥ praviśet sabhām || 8.1 ||**

mātsyamyāyanivṛttyā lokasthityartham ayaṃ vyavahārān draṣṭum anveṣaṇaśīlaḥ **brāhmaṇaiḥ saha pārthivaḥ** yān upariṣṭād vakṣyati "yasmin deśe niṣīdanti viprā vedavidas trayaḥ" iti taiḥ saha | yatas teṣām idaṃ viśeṣaṇaṃ kriyate **mantrajñair** iti | evaṃ ca yadi vedavido 'pi santo **mantrajñā** na bhavanty adhikalakṣaṇaprāptyartham idaṃ tadviśeṣaṇam | lokavyavahārajñā **mantrajñāḥ** | **mantribhiś caiva mantrajñair** iti samānaṃ pūrvaviśeṣaṇam | iyāṃs tu viśeṣaḥ: mantriṇo rājatantravyavahārajñā niyogata iṣyante, itaratra tu na pratiṣedhaḥ | atas tān apy evaṃ viśinaṣṭi | **vinītaḥ praviśet sabhām** | **vinīto** 'nuddhataveṣālaṅkāraḥ | **sabhāṃ** vakṣyamāṇām "brahmaṇas tāṃ sabhāṃ vidur" iti | saty api ca brāhmaṇasya dharmopadeṣṭṛtve gurutve ca vyavahāradarśane brāhmaṇo na pradhānīkriyate | asamartho hy asāv alpaparigrahatvād akāryakāriṇo vaśīkartum | kṣatriyasya tu karaśulkaprītibhogadaṇḍaparikrayeṇa prajāpālanopadeśāt parigrahamahattvaṃ vṛttimato 'rthagṛhītam, yataḥ prajāsaṃrakṣaṇārtham akāryakāriṇāṃ nigrahe tasya sāmartham asti | evaṃ ca sati vyavahāradarśane kṣatriyaḥ prādhānyenopadiśyate | atha vādṛṣṭaprayojana eva kṣatriyasya vyavahāradarśanopadeśaḥ | vyavaharaṇaṃ vyavahāraḥ | ihaiko 'pi svārtha[saṃbandhitayā] vyavahartītaro 'py anyathety evaṃ vividhaṃ nānāvaharaṇam, viruddhaṃ vetaretaraharaṇaṃ vyavahāraḥ || 8.1 ||

	**tatrāsīnaḥ sthito vāpi pāṇim udyamya dakṣiṇam |**

**	vinītaveṣābharaṇaḥ paśyet kāryāṇi kāryiṇām || 8.2 ||**

[**āsīnas** tapasvividvad]brāhmaṇaguruvarjam itarajanasya **paśyet**; sthitvo vāpi tapasviprabhṛtīnāṃ varṇottamānām | **sthito vāpi** tapasviprabhṛtīnāṃ varṇottamānām | **pāṇi**grahaṇaṃ bāhpalakṣaṇārtham | yasmād brahmasabhaiṣā | tathā coktam agnyagārādiṣu [dakṣiṇabāhūddharaṇam | **vinīta**]**veṣābharaṇaṃ** hi rājānaṃ sukham upasarpiṣyanty arthinaḥ | atha vāyam asyādṛṣṭaprayojana eva niyataśāstrasyārthavattvāya | yata evaṃ **paśyet kāryāṇi kāryiṇām** arthinām, na svayamutpādyakāryāṇi, ye[ṣu na śāstropa]deśasya sāmarthyaṃ dṛṣṭam | yato 'yam arthiviṣayo vyavahāradarśanopadeśa ity gamyate | yato 'yam arthiviṣayo vyavahāradarśanopadeśa iti gamyate | evaṃ ca saty avidhitvaṃ samarth[it]aṃ bhavati | itarathā hi parigrahavatsv anyeṣūpadeśasya parisaṃkhyā [na syāt | na] caikasyopadeśasyobhayatra sāmarthyam asti, ekārthatvād vākyasya |  evaṃ ca svaparigrahe brāhaṇādīnāṃ (?) vyavahāradarśanam apratiṣiddhaṃ bhavati | nanu ca **kāryiṇāṃ [kāryāṇī**ti arthinām iti] tena vakṣyati "notpādayet svayaṃ kāryam" iti tadanuvāda evāyam asvārthaḥ prasaṅgata iha vijñeyaḥ; atha vā bhavatv asyeha svārtha upadeśa uttaratra tv anuvādo viśeṣārthaḥ, "nāpy asya puruṣa" iti || 8.2 ||

_yad uktaṃ "paśyet kāryāṇi kāryiṇām" iti, atra kāraṇaṃ vaktavyam | ata idam ārabhyate tatkāraṇaprasiddhyartham |_

	**pratyahaṃ deśadṛṣṭaiś ca śāstradṛṣṭaiś ca hetubhiḥ |**

**	aṣṭādaśasu mārgeṣu nibaddhāni pṛthak pṛthak || 8.3 ||**

**aṣṭādaśasu mārgeṣu** vyavahārasthāneṣv ṛṇādānādiṣu vakṣyamāṇeṣu **pṛthak pṛthaṅ nibaddhāni**, deśācāravyavasthayā karṣakavaṇikpaśupālādiṣu dharmeṇa, śāstravyavasthayā ca śāstroktair **hetubhiḥ** sākṣiśapathādibhiḥ **pratyaham** aglāyamāno rājā **paśyet kāryāṇi kāryiṇām** | yady api laukikāny api śāstroktāni liṅgāni "bāhyair vibhāvayel liṅgaiḥ," "tathānumāne[na] nayed dharmasya nṛpatiḥ padam" ity evamādīni, tathāpīdaṃ laukikapramāṇānuvādi | śāstralakṣaṇam tu pramāṇaṃ śākṣiśapathādi | yady api ca laukikapramāṇānuvāda iha śāstre 'sti kutaścit kāraṇāt, tathāpi śāstraṃ lokam eva pramāṇīkaroti keṣucit kāryeṣu | tathā ca vakṣyati "samudrayānakuśalā deśahālārthadarśiṇaḥ" ity evamādi | ataḥ pṛthag**deśa**grahaṇaṃ nyāyyam || 8.3 ||

_tāni ca vyavahāravasūnīmāni nirdiśyante |_

	**teṣām ādyam ṛṇādānaṃ nikṣepo 'svāmivikrayaḥ |**

**	saṃbhūya ca samutthānaṃ dattasyānapakarma ca || 8.4 ||**

**	vetanasyaiva cādānaṃ saṃvidaś ca vyatikramaḥ |**

**	krayavikrayānuśayo vivādaḥ svāmipālayoḥ || 8.5 ||**

**	sīmāvivādadharmaś ca pāruṣye daṇḍavācike |**

**	steyaṃ ca sāhasaṃ caiva strīsaṃgrahaṇam eva ca || 8.6 ||**

**	strīpuṃdharmo vibhāgaś ca dyūtam āhvānam eva ca |**

**	padāny aṣṭādaśaitāni vyavahārasthitāv iha || 8.7 ||**

vivādāspadanirdeśo 'tra caturbhiḥ ślokaiḥ | **ādyaṃ** mukhyam | ṛṇavyavahāro hy eṣa vanavāsino 'pi spṛśati, ato 'sya mukhyatocyate || 8.4–7 ||

	**eṣu sthāneṣu bhūyiṣṭhaṃ vivādaṃ caratāṃ nṛṇām |**

**	dharmaṃ śāśvatam āśritya kuryāt kāryavinirṇayam || 8.8 ||**

etāni vyavahāra[va]stūni pradhānabhūtāni | tadbhedānām ānantyād aśakyo hy aśeṣato nirdeśaḥ kartum | **bhūyiṣṭha**vacanāc caiva tadvyavahāravastubahutvaṃ gamyate | anuktānām api śāstrānusāriṇyā prajñayā **dharmaṃ śāśvatam āśritya** kāryanirṇayaṃ **kuryāt** | pitṛpitāmahādipravartitam apy utsṛjyānyāyyam yat kāra[ṇāt] prāyeṇa kṛtānusārī lokaḥ, viśeṣeṇa tu rājāna iti | ato 'yam "āsthīyate yatna" iti, sāmānyaś cāyam upadeśaḥ | viśeṣās tv asya viṣaye vakṣyante || 8.8 ||

	**yadā svayaṃ na kuryāt tu nṛpatiḥ kāryadarśanam |**

**	tadā niyuñjyād vidvāṃsaṃ brāhmaṇaṃ kāryadarśane || 8.9 ||**

yadā kutaścin nimittāntarataḥ svayaṃ nṛpatiḥ kāryaṃ na paśyet, tadā niyuñjyād **brāhmaṇaṃ kāryadarśane**, nānyavarṇaṃ dharmajñaṃ vyavahārajñam api santam, brāhmaṇam api ca vidvāṃsaṃ brāhmaṇajñeyeṣv eva śāstreṣu | tadvartidharmānatilaṅghanārthocyate: vyavahāradarśanārthā tu vidvattārthagṛhītatvād aśāsanīyā (?) || 8.9 ||

	**so 'sya kāryāṇi saṃpaśyet sabhyair eva tribhir vṛtaḥ |**

**	sabhām eva praviśyāgryām āsīnaḥ sthita eva vā || 8.10 ||**

rājany asvasthaśarīra kāryāntaravyākule vā **sabhām eva praviśyāgrāṃ** na tato 'nyatra; na sa[bhāyām api] rājāsanam adhiruhya, kiṃ tarhi sabhāyām evānyāsanasthaḥ | **āsīnaḥ sthita eva veti** sthānāsanayor vikalpaḥ | uktaṃ prayojanam | sabhāyāṃ sādhavaḥ **sabhyāḥ**, te coktaviśeṣaṇā eva santo rājasthānīyabrāhmaṇasahāyā eva bhaveyuḥ || 8.10 ||

_agryā sabyety uktim, yatas tadartham idam ucyate |_

	**yasmin deśe niṣīdanti viprā vedavidas trayaḥ |**

**	rājñaś ca prakṛto vidvān brahmaṇas tām sabhāṃ viduḥ || 8.11 ||**

**tri**grahaṇān nāvedavidas te syuḥ; daṇḍāpūpikayā catvāro 'pi na viruddhyante | **rājñaś ca** sahāyaṃ **prakṛto vidvān** i[ty anu]vāda uttarārthaḥ | **brahmaṇas tāṃ sabhāṃ viduḥ** | <span style="text-decoration:underline;">kecit</span> tu brāhmaṇa iti paṭhanti | <span style="text-decoration:underline;">tad ayuktam</span> | uktatvād asya jāteḥ: "tadā niyuñjyād vidvāṃsaṃ brāhmaṇaṃ kāryakarśane" iti pūrvatra | **brahmaṇo** grahaṇaṃ sabhāstutyarthaṃ yukta[ṃ, brahma]sabheti | atha vā "vinītaḥ praviśet sabhām" ity uktaṃ yat, tadupalakṣaṇārtham idam uktam | **yadmin deśa niṣīdanti** ity evamādi laukikasabhānivṛttyartham || 8.11 ||

	**dharmo viddhas tv adharmeṇa sabhāṃ yatrop[atiṣṭhate |**

**	śalyaṃ cāsya na kṛntanti viddhās tatra sabhāsadaḥ || 8.12 ||**

**dharma** iti] tasya vedho 'nyathādarśanam | tatphalaṃ tu dharmavyavasthābhaṅgahetor adhikṛtabrāhmaṇasyedam ucyate | **śalyaṃ cāsya na kṛntanti viddhās tatra sabhāsadaḥ**: śalyam iva śalyapratiṣṭhāhetutvāt asya [yadi] na kṛntanty ete puna[ḥ] sabhāsadaḥ viddhāḥ santaḥ prāg eva | yataś caitad evam ato 'samyak pravartamāno rājā prakṛto vā brāhmaṇas sabhyair nānumantavyaḥ, vyatikramād dharmavedhabhayāt || 8.12 ||

_ataḥ |_

	**sabhā va na praveṣṭavyā vaktavyaṃ vā samañjasam |**

vyavahārapradarśanādhikāro vā na pratipattavyo rājataḥ sabhyaiḥ, vaktavyaṃ vā pratipannādhikārais tatra samañjasaṃ satyam | yena —

	**abruvan vibruvan vāpi naro bhavati kilbiṣī || 8.13 ||**

na kevalaṃ vibruvan kilbiṣī bhavati, kiṃ tarhi abruvann api | ato na "sabhyair ayam upekṣaṇīyo 'nyathā paśyan rājaprakṛto 'yaṃ karoty evam, tad evaṃ na vayam" iti nātraudāsīnyād yūyam ucyadhvam || 8.13 ||

_tathā cāhuḥ |_

	**yatra dharmo hy adharmeṇa**

vyavasthā cāvyavasthayā pūrvāparādivipratiṣedhānumodanādilakṣaṇayā,

		**satyaṃ yatrānṛtena ca |**

kūṭasākṣibhiḥ,

	**hanyate prekṣamāṇānāṃ hatās tatra sabhāsadaḥ || 8.14 ||**

tasmāt sabhyair nodāsīnair bhavitavyam | na sākṣiṇaḥ kurvantīti sabhyā mucyante || 8.14 ||

_evaṃ ca sati |_

	**dharma eva hato hanti dharmo rakṣati rakṣitaḥ |**

**	tasmād dharmo na hantavyo mā no dharmo hato vadhīt || 8.15 ||**

evam abhiprāyeṇa rājaprakṛto 'vabodhyate: "dharmaprasādād idam ādhipatyaṃ te prāptam", yena na rājaprasādāt | ato na dharmaṃ hantum arhati | ekevacanāc ca liṅgād aupariṣṭhake śloke, "tasmād dharmaṃ na lopeyet" ity asmād rājaprakṛto, na sabhāsado bahutvāt || 8.15 ||

_yataś ca nirvacanam idam |_

	**vṛṣo hi bhagavān dharmas tasya yaḥ kurute layam |**

**	vṛṣalaṃ taṃ vidur devās tasmād dharmaṃ na lopayet || 8.16 ||**

na jātivṛṣala eva vṛṣalaḥ, kiṃ tarhi vikarmaṇātra vṛṣalo bhavati | tathā ca sati kiṃ brāhmaṇajātis te kariṣyati vyatikramād adharmeṇa grasyamānasya | yatkāraṇād rājaniyuktabrāhmaṇopālambha evāyam || 8.16 ||

_idam aparaṃ prasaṃkhyānam adhikṛtabrāhmaṇavyavasthārtham ucyate |_

	**eka eva suhṛd dharmo nidhane 'py anuyāti yaḥ |**

**	śarīreṇa samaṃ nāśaṃ sarvam anyad dhi gacchati || 8.17 ||**

yataḥ suhṛnmitrādy apekṣayāpi na dharmo moktavyaḥ | anyathā hi tadupekṣayā na kevalam aparādhinaḥ pratyavāyo 'nyathādarśane, kiṃ tarhi —

	**pādo 'dharmasya kartāraṃ pādaḥ sākṣiṇam ṛcchati |**

**	pādaḥ sabhāsadaḥ sarvān pādo rājānam ṛcchati || 8.18 ||**

yato naivam upekṣā kartavyā, "kartā sākṣiṇo vā doṣeṇa saṃbadhyante, kim asmākam udāsīnānāṃ bhaviṣyati" iti | asamyagvyavahāradarśane hi sarvatraino vibhajyate | yady api cainaso 'nyena kṛtasya vibhāgo nāsti, doṣasaṃbandhārthavādas tv anena nyāyena pradarśyate asamyagdarśananivṛttyartham || 8.18 ||

	**rājā bhavaty anenās tu mucyante ca sabhāsadaḥ |**

**	eno gacchati kartāraṃ nindārho yatra nidyate || 8.19 ||**

evaṃ samyagvyavahāradarśane,sarvam idaṃ sādhu saṃpadyata iti arthaprāpto 'py ayam artho vākyasvābhāvyād anūdyate || 8.19 ||

	**jātimātropajīvī vā kāmaṃ syād brāhmaṇabruvaḥ |**

**	dharmapravaktā nṛpater na tu śūdraḥ kathaṃcana || 8.20 ||**

rājādhikṛtavidvadbrāhmaṇābhāve sati tatra śāstravit kṣatriyavaiśyādhikārārtho 'yam ārambhaḥ | na **jātimātropajīvinaḥ** | kathaṃ kṛtvā | uktaṃ hi "tadā niyuñjyād vidvāṃsaṃ brāhmaṇaṃ kāryadarśane" iti | atra brāhmaṇagrahaṇaṃ varṇatrayaparyudāsārtham ity uktam | evaṃ ca sati tatpratiṣedhād eva śūdrapratiṣedhe siddhe punaḥ śūdrapratiṣedha iha kriyamāṇaḥ kṣatriyavaiśyābhyanujñānārtho vijñāyate | yasmād akṛtakāri hi śāstram evaṃ yuktyārambham ayuktārambhaḥ bhavati | anyathā paunaruktyāyuktyārambhaḥ syāt | na ca śāstravidbrāhmaṇābhāve tadabhāvavaikalpikam arthalopāt jātimātropajīvinam avidvadbrāhmaṇam asamarthaṃ vyavahāradarśane śāstram adhikartum arhati | na hi kaścil loke 'ndho rūpadarśane 'dhikaroti | evaṃ ca sati nāyam abhāvavaikalpiko brāhmaṇaḥ | kiṃ tarhi paryudāsārtham evedaṃ vacanaṃ jātimāropajī[vinaḥ] | tathā ca loka ubhayapratiṣedha itthaṃbhūteṣu vākyeṣu dṛśyate: "kāmaṃ viṣam api bhakṣaya, mā cāsya gṛhe bhuṅkthāḥ" iti | yat evam ubhayapratiṣedhāt kṣatriyavaiśyābhyanujñeyam iti || 8.20 ||

_evaṃ ca sati_ —

	**[yasya śūdras tu kurute] rājño dharmavivecanam |**

brāhmaṇādhikārasthāne,

	**tasya sīdati tadrāṣṭraṃ paṅke gaur iva paśyataḥ || 8.21 ||**

kṣatriyavaiśyaniyogastutyartho 'yaṃ śūdrapratiṣedh[aḥ | tadviṣayam evedam apy u]ktam —

	**yadrāṣṭraṃ śūdrabhūyiṣṭhaṃ nāstikākrāntam advijam |**

**	vinaśyaty āśu tat kṛtsnaṃ durbhikṣavyādhipīḍitam || 8.22 ||**

**śūdrabhūyiṣṭham** iti dharmānuśāsitṛśūdrabhūyiṣṭham ity arthaḥ | etatsām[arthyāt tad]rāṣṭraṃ **nāstikākrāntaṃ** bhavati | atra kāraṇaṃ vakti | yasmād advijaprāyaṃ dharmānuśāsitṛbrāhmaṇarahitam | yuktaṃ caitad | īdṛg rāṣṭraṃ **vinaśyati** | ayam api ślokaḥ pūrvavat kṣatriyavaiśyaniyogastutyarthaḥ | na tu jātimātraniyogasutyartha ity uktam | yadā nirākulo rājā svayaṃ vyavahāraṃ draṣṭum icchati, tadā —

	**dharmāsanam adhiṣṭhāya saṃvītāṅgaḥ samāhitaḥ |**

**	praṇamya lokapālebhyaḥ kāryadarśanam ārabhet || 8.23 ||**

dharmārtham āsanaṃ **dharmāsanam** | tatropaviśya saṃvītāṅga ity anuvādāt vinītaveṣābharaṇatvasyāpūrvaguṇasaṃbandhena | **samāhito** vyavahāradarśane | **praṇamya lokapālebhyaḥ** sabhālekhyasthebhyaḥ svasthānebhyo vā vāṅmanasābhyāṃ **kāryadarśanam ārabhet** | vyavahāradidṛkṣor dṛṣṭārtho 'yaṃ vidhir nirdeśo nṛpateḥ, adṛṣṭārtho vā śāstrasyārthavattvāya || 8.23 ||

	**arthānarthāv ubhau buddhvā dharmādharmau ca kevalau |**

**	varṇakrameṇa sarvāṇi paśyet kāryāṇi kāryiṇām || 8.24 ||**

rāṣṭrasaṃprasādakopāv **arthānarthau** rājyatantrānukūlapratikūlau, paratra ca **dharmādharmau** dṛṣṭānapekṣau saṃpaśyet, kāryadarśanam ācaret | yad vā arthānarthau vairānubandhetaranimittau **buddhveti** | saṃnipāte ca vyavahārāṇāṃ varṇakrameṇāśrayet | **paśyet kāryāṇi kāryiṇām** ity uktam: tat punar vyavahāradarśanam anumānato viśeṣeṇa, yatas tadartham abhidhīyate —

	**bāhyair vibhāvayel liṅgair bhāvam antargataṃ nṛṇām |**

**	svaravarṇeṅgitākāraiś cakṣuṣā ceṣṭitena ca || 8.25 ||**

svaraś ca varṇaś caṅgitaṃ ca **svaravarṇeṅgitāni** | **ākāraḥ** śarīrendriyavaikṛtyam | svaravarṇeṅgitāni ca tāny ākāraś ca svaravarṇeṅgitākārāḥ | taiḥ svaravarṇeṅgitākāraiḥ sāmānyaviśeṣadharmeṇāyaṃ nirdeśaḥ | tatra vaicitryam | svaravaikṛtyaṃ gadgadādiḥ | varṇo gātrarūpaviparyayaḥ | liṅgitaṃ svedavepathuromāñcādiḥ | cakṣuṣā cakṣur vikāreṇa | ceṣṭitena ca hastabhrūvikṣepādinā | tad evam arthipratyarthinoḥ sākṣiṇāṃ vānṛtabhāvabhāṣitaṃ svarādiviparyayeṇa pratyakṣam api vedanīyaṃ vijānīyāt | sāmānyamātropadeśo 'yam | kecit tv āhuḥ savyabhicāratvād anumānasya vyavahārasthitiḥ sākṣibhiḥ syāt, avidyamāneṣu tu sākṣiṣv anumānam apy āśrayaṇīyam | tad etad anyāyyam | yady anumānaṃ vyabhcāri dṛṣṭaṃ nanu sākṣivacanāgamo 'pi tathā dṛṣṭaḥ | athātravivekayatnān nirṇayaḥ | evam anumānādiṣv api bhaviṣyati | yadi cānumānaṃ vyabhicāri katham avidyamāneṣu sākṣiṣu tannirṇayārtham upādeyam ity ācakṣīta | tasmād yuktopadeśam anumānam | tathā ca kṛtvā vyavahārād anyatrāpi laukikaiḥ || 8.25 ||

	**ākārair iṅgitair gatyā ceṣṭayā bhāṣitena ca |**

**	netravaktravikāraiś ca gṛhyate 'ntargataṃ manaḥ || 8.26 ||**

ākaraṇaṃ **ākāraḥ** śarīrendriyavikaraḥ | asya sāmānyavacanasyāyaṃ viśeṣaḥ | **ākāraiḥ** taiś tadvikārair iṅgitādibhiḥ vyvahārād anyatrāpi cāparābhiprāyo loke **gṛhyate** | evaṃ vyavahārakāle 'py adhikṛtair adviṣṭair araktaiś ca nipuṇato dattapraṇidhānair grāhyam | evaṃ ca pūrvaślokaśeṣa evāyaṃ vijñeyaḥ || 8.26 ||

	**bāladāyādikaṃ (?) rikthaṃ [tāvad rājānupālayet |**

**	yāvat sa syāt samāvṛtto yāvad vātītaśaiśavaḥ || 8.27 ||**

riktha] iti nityaṃ dhanam, samāsārthaḥ | evaṃ ca saty amātṛpitṛko 'yam anāthaḥ sāmarthyād vijñāyate | yatas taddhanaṃ tāvad rājñā rakṣyamāṇaṃ tiṣṭhet yāvad ayaṃ **samāvṛttaḥ** | samāvṛttis tv asya saṃvyavahārakṣamatvopalakṣaṇārthaḥ | evaṃ ca sati samāvṛttam api śiśuṃ santaṃ na pratipādayed asamartham avavittasaṃ[vyavahāre | yāvad vātītaśaiśavaḥ], asamāvṛtto 'pi | sāmarthyāpekṣatvāt pratipādayed ity uktam | anāthavittasaṃrakṣaṇopadeśaprakaraṇād idam anyam ucyate tadrūpam || 8.27 ||

	**vaśāputrāsu caivaṃ syād ra[kṣaṇaṃ niṣkulāsu ca] |**

**	pativratāsu ca strīṣu vidhavāsv āturāsu] ca || 8.28 ||**

vaśā vandyā, aputrā strīprajā mṛtaprajā vā ubhe api caite sāmarthyād vidhave vijñeye | niṣkulā kanyāivāpitṛmātṛkā | pativratā [bhartrabhāve 'vyabhicāriṇī | vidhavā bhartṛrahitā] | vidhavāpativratā sāmarthyād gṛhyate, proṣitaputrā vā | etāsām api yat strīdhanaṃ bhartṛdhanaṃ vā tad api rājñā svabandhubhyo rakṣitavyam | yathā bā[larakthasya tathānāthadhan]ānām eva ca rājñā sāmānyato rakṣaṇaṃ kartavyam ity anuśāsanam | anāthānāṃ tv atra viśeṣeṇopadeśo yukta ādarārthaḥ || 8.28 ||

	**jīvantīnāṃ tu tāsāṃ ye tad dhareyuḥ svabāndhavāḥ |**

**	tāñ chiṣyāc coradaṇḍena dhārmikaḥ pṛthivīpatiḥ || 8.29 ||**

jīvadvacanān mṛtānāṃ tāsāṃ bāndhavā eva yathā saṃnikarṣaṃ tadīyadhanasyeṣata iti jñāpayati | vakṣyati cānapatyadhanasya sapiṇḍādiṣu pratipattim | ata eva ca coraśaṅkāyāṃ coravat te daṇḍam arhanti | idaṃ cānyad itthaṃbhūtam eva prasaṅgād ucyate —

	**praṇaṣṭasvāmikaṃ dravyaṃ rājā tryabdaṃ nidhāpayet |**

**	arvāk tryabdād dharet svāmī pareṇa nṛpatir haret || 8.30 ||**

pareṇa tryabdān naṣṭasvāmikasya dhanasya rājño bhogānujñā, nāpaharaṇam asya | yenordhvam api tryabdāt svāminy āgate na yuktaṃ tad apahartum, na hi śakyaṃ nyāyavirodhena śāstravirodhena cārthakalpanāyāṃ parasvagrahaṇam abhyanujñātum | na cārvāk tryabdād dharet svāmīty anenordhvaṃ tryabdāt svāmino 'svāmitvam ity ucyate | kiṃ tarhi pareṇa nṛpatir hared ity asya bhogo 'tisargavidher vā saṃbandho 'nūdyate vākyasvābhāvyāt | evaṃ ca saty ūrdhvam api tryabdād āgatya —

	**mamedam iti yo brūyāt so 'nuyujyo yathāvidhi |**

**	saṃvādya rūpasaṃkhyādi svāmī taddravyam arhati || 8.31 ||**

svāmitvakāraṇākhyāne sati |

	**avedayāno naṣṭasya deśaṃ kālaṃ ca tattvataḥ |**

**	varṇaṃ rūpaṃ pramāṇaṃ ca tatsamaṃ daṇḍam arhati || 8.32 ||**

tatra śuklādir varṇaḥ, ākāro rūpam, saṃkhyāpalāgraparimāṇaṃ pramāṇam | niyamena cātra tacchuddhyartho daṇḍaḥ || 8.32 ||

	**ādadītātha ṣaḍbhāgaṃ praṇaṣṭādhigatān nṛpaḥ |**

**	daśamaṃ dvādaśaṃ vāpi bhāgaṃ dharmam anusmaran || 8.33 ||**

ūrdhvam eva tryabdād adhigatasvāmikam, na tu sarvaṃ pratyarpayet | kiṃ tarhi uddhṛtaṣaḍbhāgādibhāgaṃ pratyarpayet | ṣaḍbhāgādigrahaṇavyavasthā ca guṇāpekṣayā saṃrakṣaṇaśramavyapekṣayā ca niyamyate || 8.33 ||

	**praṇaṣṭādhigataṃ dravyaṃ tiṣṭhed yuktair adhiṣṭhitam |**

**	yāṃś tatra corān gṛhṇīyāt tān rājebhena ghātayet || 8.34 ||**

asvāmikatvād asya prayatnena rakṣaṇārtham idam ucyate | yuktānāṃ ca rakṣiṇāṃ hastivadho dṛṣṭaprayojanaḥ || 8.34 ||

	**mamāyam iti yo brūyān nidhiṃ satyena mānavaḥ |**

**	tasyādadīta ṣaḍbhāgaṃ rājā dvādaśam eva vā || 8.35 ||**

rājānādhigatam adhgataṃ vā yo nidhiṃ pravādayed ātmīyaṃ kāraṇataḥ tasya śrotriyatvādyapekṣayā bhāgavikalpa āśrayitavyaḥ pratipattikāraṇavisaṃvāde ca —

	**anṛtaṃ tu vadan daṇḍyaḥ svavittasyāṃśam aṣṭamam |**

**	tasyaiva vā nidhānasya saṃkhyāyālpīyasīṃ kalām || 8.36 ||**

yathā dhanamātrayā daṇḍito 'vasādaṃ na gacched, vinayaṃ [ca] grāhyeta tāvatīm arthamātrāṃ dāpayet | puruṣaviśeṣāpekṣayā ca daṇḍavikalpa āśrayitavyaḥ || 8.36 ||

	**vidvāṃs tu brāhmaṇo dṛṣṭvā pūrvopanihitaṃ nidhim |**

**	aśeṣato 'py ādadīta sarvasyādhipatir hi saḥ || 8.37 ||**

evaṃ ca sati 'mamāyam" ity asmin pūrvavidhāv abrāhmaṇaviṣayaṃ bhāgasya vikalpena grahaṇam | avidvadbrāhmaṇaviṣayaṃ vā || 8.37 ||

	**yaṃ tu paśyen nidhiṃ rājā purāṇanihitaṃ kṣitau |**

**	tasmād dvijebhyo datvārdham ardhaṃ kośe niveśayet || 8.38 ||**

rājño 'yaṃ nidhyadhigame dānaniyamaḥ | na tv anyasya, vacanasāmarthyāt || 8.38 ||

	**nidhīnāṃ hi purāṇānāṃ dhātūnām eva ca kṣitau |**

**	rakṣaṇād ardhabhāg rājā bhūmer ahdipatir hi saḥ || 8.39 ||**

**ardhabhāg** aṃśabhāk, ardhaśabdo hy aṃśe 'pi dṛśyate | "ardhikaḥ kulamitraś ca" iti | evaṃ ca saty aṃśaprkḷptir draṣṭṛguṇāpekṣayā rājābhiprāyeṇa vā kalpayitavyā | tathā ca samapravibhāgārtho 'py ardhaśabdaḥ || 8.39 ||

	**dātavyaṃ sarvavarṇebhyo rājñā corair hṛtaṃ dhanam |**

**	rājā tad upayuñjāna[ś caurasyā]pnoti kilbiṣam || 8.40 ||**

asmin pāṭhe rājñānītasvadravyaḥ poṣayitavyaś corair apahṛtasyāśakyādāne | corāhṛtam iti pāṭhe tu ayam arthaḥ: corebhya āhṛtya rājā na bhāgaṃ tasmāt kaṃcid upāda[dyāt kiṃ tu sva]sthānaṃ pratipādayet | evaṃ ca dharmayaśasī tenāparityakte bhavataḥ || 8.40 ||

	**jātijānapadaṃ dharmaṃ śreṇidharmāṃś ca dharmavit |**

**	samīkṣya kuladharmāṃś ca svadharmaṃ pratipādayet || 8.41 ||**

jātidharmaḥ prasiddhaḥ | [jāti brāhmaṇādiḥ, tac ca nitya]tvenocyate, śāstralakṣaṇatvāt | jānapadaḥ sāmayikaḥ, na śāstrapramāṇaḥ, gopracārodakarakṣaṇādiḥ | śreṇīdharmo vaṇikkārukakuśīlavānāṃ svakāryasiddhyarthaṃ pravarti[taḥ | ta]m api dharmaṃ rājā pratipādayet | na sāmayiko 'yam ity anāsthā kartavyā | yadi ca rājā sāmāyikeṣv anādaraṃ kuryāt, tato vyavasthābhaṅgā mātsyanyāyaḥ pravartate || 8.41 ||

	**svāni karmāṇi [kurvāṇā dūre santo 'pi mānavāḥ] |**

**	priyā bhavanti likasya sve sve karmaṇy avasthitāḥ || 8.42 ||**

sāmayikadharmānupālanapraśaṃeyam (?), prarocanārthā || 8.42 ||

	**notpādayet svayaṃ kāryaṃ rājā nāpy asya pūruṣaḥ |**

**	na cāprāpitam a[nyena grased arthaṃ kathaṃcana] || 8.43 ||**

**notpādayet svayam** upajāpenārthinaḥ kasyacid upaghātasya paurajānapadasya dveṣād dhanavato vā lobhena rājā, nāpi tatprakṛto vyavahārāṇāṃ draṣṭā rājabrāhmaṇaḥ | na cāprāpitaṃ vyavahāreṇa tasmād anyena prakāreṇa grased arthaṃ kathaṃcana | atha vā pāṭhāntaraṃ vyākhyāyate, na ca prāpitaṃ vyavahārād **anyena** prakāreṇa **grased arthaṃ kathaṃcana** | atha vā pāṭhāntaraṃ vyākhyāyate, **na ca prāpitaṃ** vyavahārād **anyena** prakāreṇa **grased arthaṃ kathaṃcana** | anyathā hi lobhād rājñaḥ praralokopaghātaś ca syāt, dṛṣṭaś ca rājyatantropaghātadoṣaḥ | anyas tv āha notpādayet svayaṃ kāryaṃ rājā sākṣād apy upalabhyākāryakāriṇam; nāpi tatprakṛto rājapuruṣaḥ, yena vyavahāradarśanam eva jayaparājayor, iṣṭena tu rājeti niyamo rājñaḥ ucyate | ato 'sya svayaṃ dṛṣṭvāpy atikramakāriṇam utsṛjato na doṣo 'sti | yena rājñā vinārthinā svapratyayena vyavahāre 'vasthāpyamāne lobharāgadveṣapratītau rājyatantravirodhaḥ prasajyate | evaṃ ca bṛhaspatisamenāpi vyavahāreṇāprāpyamāṇaṃ na grāhyam | tathā hy asya sarvalokānurañjanād dharmarājatantrayaśāṃsi prathante | evaṃ ca sākṣipratyākhyānenāpy anumānapramāṇaśuddhim āsritya vyavahāreṣu tatpradhānaḥ syād, ānvīkṣikyāṃ cābhivinītaḥ | tatra dṛṣṭāntam āha pūrvaślokārdhena || 8.43 ||

	**yathā nayaty asṛkpātair mṛgasya mṛgayuḥ padam |**

**	nayet tathānumānena dharmasya nṛpatiḥ padam || 8.44 ||**

tathā ca pratyakṣāgamāv utsṛjyānumānapradhāno vyavahāragatau syād ity anumānapraśaṃsaiṣā | yena [na] sarvaḥ lokapratyakṣo yogyo 'rthaḥ nyāyyā stutiḥ yā pratyakṣāgamapratyākhyānena veditavyā | tathā ca śeṣaśeṣibhāvād apunaruktau pūrvottaraślokau | adhunā vyavahāreṣu paramārthāvadhāraṇārtham idaṃ draṣṭuḥ prasaṃkhyānam ucyate || 8.44 ||

	**satyam arthaṃ ca saṃpaśyed ātmānam atha sākṣiṇam |**

**	deśaṃ kālaṃ ca rūpaṃ ca vyavahāravidhau sthitaḥ || 8.45 ||**

satyārthayoḥ sāraphalgutāṃ paśyed ātmānaṃ **sākṣiṇaṃ** kṛtvā, tathātmano mahati sthāne svargādau dharmeṇāvasthānam, avasthānakālaṃ ca tasya mahāntam | atha vā kālaṃ ca āyuṣaḥ, ihālpaṃ jarasābhibhavād; ātmano rūpaviparyayaḥ anekavyādhiyogāc ca | atha vā rūpaṃ tanumanastṛptikaraṃ niravadyam apratyanīkaṃ niratiśayasukhopabhogaṃ ca svargavāsinām abhisamīkṣyārthatyāgena **satyaṃ** parigṛhṇīyāt svargaprāptisādhanam | atha vā pāṭhāntaram asyedam anyat: "satyam artheṣu" vyavahāreṣu **saṃpaśyet** | na chalam iti chalapratiṣedhārtho 'yam ārambhayatnaḥ | śeṣam anyad yathoktam || 8.45 ||

	**sadbhir ācaritaṃ yat syād dhārmikaiś ca dvijottamaiḥ |**

**	tad deśakulajātīnām aviruddhaṃ prakalpayet || 8.46 ||**

**sadbhiḥ** pratiṣiddhavarjakaiḥ, **dhārmikaiś** ca vihitārthānuṣṭhātṛbhiḥ | atha vā **dhārmikaiḥ sadbhiḥ**, sacchabdaḥ sattārtho na punaruktasāmarthyād | ubhayaviśeṣaṇair brāhmaṇaiḥ | atha vā **sadbhir** adhyayanavijñānavadbhiḥ, **dhārmikaiś ca** śāstrārthasthair **yad ācaritaṃ syāt, tad deśakulajātīnāṃ** vedasmṛtiśāstrāviruddhaṃ **prakalpayet** | tathā ca smṛtyantaraṃ "śiṣṭ[ācāraś ca śāstrāviruddhaṃ] pramāṇam" | na tu tadvirodhi, śukaśārikābhakṣaṇādi | evaṃ ca yac chiṣṭaiḥ kathaṃcit kadācit cācaritaṃ gṛhyamāṇārthatayā tad rājñā nirvartyam | atha vā jātijānapadādidharmāṇām u[padeśārtho 'yam āra]mbhaḥ | te hi dṛṣṭārthā api santaḥ śāstrāviruddhā eva rājñā kartavyāḥ | na tadvirodhinaḥ | yataḥ "jātijānapadaṃ dharmaṃ" ślokaśeṣa evāyam | evaṃ cāsyāpaunaruktyaṃ vijñeyam |

	yat tv āha **sadbhir ācaritaṃ yat syād** ity etac chlokārtham | deśāntare **dhārmikaiḥ sadbhir** yad ācaryate **aviruddhaṃ** śrutyā smṛtyantareṇa vā tad deśāntare 'pi rājā [prakalpayet, taddeśasth]ān karāyet (?) | tathā kulaikadeśakālaniyatam, karṇavedhādi yad ācaryate, tad api kṛtsne kule prakalpayet | evaṃ vijātinimitto yo vivāhakāle 'dhy[āyādiḥ pravartito bhavati tam] api sarvasyāṃ jātau prakalpayet | rājāvaṣṭambhāc caiṣāṃ dharmānāṃ prathanam (?) avasthitiś ca yathā syād ity avam arthaṃ rājadharṣūcyate | kṛtaparibhāṣaṃ vyavahāradarśanam adhunā prastūyate || 8.46 ||

	**adharmarṇārthasiddhyartham uttamarṇena coditaḥ |**

**	dāpayed dhanikasyārtham adhamarṇavibhāvitam || 8.47 ||**

adhamaḥ ṛṇe **adharmarṇaḥ** | ko 'sau | gṛhītā | kasya hetoḥ | yenāsau tad ṛṇaṃ sopacayaṃ pratideyaṃ parigṛhṇāti, aśakyasaṃśodhyaṃ bahukleśaṃ ca | dātā tūttamarṇaḥ | yenāsau sopacayaṃ pratyādeyaṃ dadāti | ataś cottama ṛṇe dīyamāne bhavati | evaṃ ca sati kālena dviguṇībhūte adviguṇībhūte vā yadādhamarṇo yācyamānas taddharnaṃ na dadāti tadā tasya siddhyartham uttamarṇena codito rājā dhanikasyārthaṃ dāpayed adhamarṇād adhamarṇaṃ vā | sāmānyo 'yaṃ vyavahāranirdeśaḥ || 8.47 ||

	**yair yair upāyair arthaṃ svaṃ prāpnuyād uttamarṇikaḥ |**

**	tais tair upāyaiḥ saṃgṛhya sādhayed adharmarṇikam || 8.48 ||**

pratipannārtham adhamarṇaṃ sāntvanādibhir upāyair uttamarṇacodito dāpayet | nāsya tantrotsādanaṃ kuryād ity evam artham upāyanirdeśaḥ | dharmaḥ prathamaḥ | evaṃ cobhayor apy avirodhād rājñānugraho 'nuṣṭhito bhavati | te ca sāmānyata uktāḥ dāpanopāyā viśeṣato nirdiśyante || 8.48 ||

	**dharmeṇa vyavahāreṇa chalenācaritena ca |**

**	prayuktaṃ sādhayed arthaṃ pañcamena balena ca || 8.49 ||**

**dharmeṇa** sāmnānudvejayan śanair dāpayet, śapathena vā saṃpratipattau | tāvad evam apratipattau vyavahāreṇa vakṣyati; chalena vānekaprakāreṇāpi viśvāsya; ācaritena vābhojanagṛhadvāropaveśanādinā lokasamācaritena; balena vā svagṛhabandhanādinā mā bhūd asyārthakṣayo rājasamāveśanena | evaṃ ca saty atra nāsti kaścid dharmātikramo, yasmād ataḥ —

	**yaḥ svayaṃ sādhayed artham uttamarṇo 'dharmarṇikāt |**

**	na sa rājñābhiyoktavyaḥ svayaṃ saṃsādhayna dhanam || 8.50 ||**

svagṛhasaṃrodhanādi ca kurvann akāryakārīti kṛtvā **rājñā nābhiyoktavyaḥ** | uttamarṇapratipannas tāvad evaṃ yathāsaṃbhavam upāyair dāpyaḥ | yaḥ punar itaraḥ tam —

	**arthe 'pavyayamānaṃ tu karaṇena vibhāvitam |**

**	dāpayed dhanikasyārthaṃ daṇḍaleśaṃ ca śaktitaḥ || 8.51 ||**

karaṇapratipāditasya daśabhāgadaṇḍaṃ vakṣyati |

	ṛṇe deye pratijñāte pañckaṃ śatam arhati |

	apahnave taddviguṇaṃ tan manor anuśāsanam || iti | (MDh 8.139)

iyaṃ tu nirdhanasya daśabhāgaṃ dātum aśaktasya guṇavato vā yā kācid daṇḍamātrocyate iti vyavasthārtham | na tu niḥsva ity utsṛjyeta | karaṇaṃ ca yat saṃdigdhe vastuni nirṇayasādhanam, tat punas triprakāram | evaṃ cośanā paṛhati, "yatra na syāt kṛtaṃ patraṃ karaṇaṃ ca na vidyate, na copālambhaḥ pūrvoktas tatra daivī kriyā bhavet" | idānīm arthipratyarthinor vyvaharator jayaparājayanyāyo vaktavya iti yat idaṃ tannirdeśārthaṃ prakaraṇam ārabhyate || 8.51 ||

	**apahnave 'dharmarṇasya dehīty uktasya saṃsadi |**

**	abhiyoktā diśed deśaṃ karaṇaṃ vā samuddiśet || 8.52 ||**

idānīm arthipratyarthinor vyavaharatoḥ sāmānye jayaparājayakāraṇam upadiśyate | gṛhītārth**āpahnave** **'dhamarṇasya** kadā **dehīty uktasya** prayoktrā prāḍvivākena vā **saṃsadi** vyavahārasthāne na svairakathāsu, **abhiyoktā** prayoktā **diśed** dānādhikaraṇa**deśam** | atra ca deśagrahaṇaṃ sāmarthyāt sākṣyupalakṣaṇārtham | evaṃ cārthagra[haṇakāle vidy]amānān draṣṭṝn brūyād iti yāvat | ataś caitad eva | yasmād āha **karaṇam vā samuddhiśet** patrasaṃjñaṃ vyavahārasthāna eva | ataś ca gamyate deśagrahaṇaṃ karaṇopa[lakṣaṇārtham iti] | gṛhītārthapratipādakam ity, asyāpy ayam evārthaḥ pāṭhāntarasya | atha vā **apahnave 'dhamarṇasya** vyājena **dehīty uktasya saṃsadi** prayoktrā dattaṃ [mayā ity ukte], idānīm **abhiyuktao diśed deśam** | desagrahaṇaṃ ca nidarśanārthatvāt kālārtham api draṣṭavyam, "kasmin deśe kāle tvayā mama pratidattṃ dhanam" iti | **karaṇaṃ** [**vā samuddiśet**] agre pratipādakakaraṇaṃ bhavato dhanapratipādane | atha vā **abhiyukto deśed deśyam** iti **deśyaṃ** deṣṭavyam | yathā gṛhītaṃ kathayet | anyad ubhayatra samānam || 8.52 ||

	**adeśyaṃ [yaś ca] diśati nirdiśyāpahnute ca yaḥ |**

**	yaś cādharottarān arthān vigītān nāvabuddhyate || 8.53 ||**

**adeśaṃ** gṛhītur **yaś ca diśati adeśyaṃ** varthavastu; **nirdiśyāpahnute** **ca yaḥ** deśaṃ deśyaṃ vā; yaś **cādharottarān arthān**, deśād anyāny api kāladravyarūpasaṃkhyādīn vigītān pūrvottaraviruddhān nāvabuddhyate, "hīnaṃ tam iti nirdiśet" iti vakṣyaty arthinam itaraṃ vā || 8.53 ||

	**apadiśyāpadeśyaṃ ca punar yas tv apadhāvati |**

**	samyak praṇihitaṃ cārthaṃ pṛṣṭaḥ san nābhinandati || 8.54 ||**

apadiśyāpadeśaṃ ca, apadeśyaṃ vā, punar yas tv apadhāvati, anyathā bravīti, "anena mama hiraṇyaṃ gṛhītam" ity apadiśya pakṣāntare putraṃ bhṛtyaṃ vā nirdiśati, "kasmiṃścit kāle deśe vā vyavahāras tvayā kṛtaḥ" iti yadaivamādi pṛcchyate rājñā prāṅvivākena vā tat samyak pṛṣṭaṃnābhinandati, mā bhūd iti vicāraṇayā paramārthadarśanam || 8.54 ||

	**asaṃbhāvy sakṣibhiś ca deśe saṃbhāṣate mithaḥ |**

**	nirucyamānaṃ praśnaṃ ca necched yaś cāpi niṣpatet || 8.55 ||**

sabhāto 'nyatropahvara ekākī sākṣibhiḥ saha **saṃbhāṣate mithaḥ** | asāv api sākṣibhedāśaṅkayā jīyate | sākṣiṇaś ca pṛcchyamānān necchati, kenacid vyājena vyavahāragatenaiva rājatantrānugrahapradarśanena vā sākṣipraśnakāle kāryāntaravyāsaṅgena kenacid vyavahārasthānān niṣpatiḥ, rājopakārapradarśanena vety uktam, yataḥ "tasmād arthāt sa hīyate" ity evaṃ vakṣyati || 8.55 ||

	**brūhīty uktaś ca na brūyād uktaṃ ca na vibhāvayet |**

**	na ca pūrvāparaṃ vidyāt tasmād arthāt sa hīyate || 8.56 ||**

**brūhīty uktaś ca na brūyāt** pratipādanakāle parābhava[bhītyā nottaraṃ dadāti | **uktaṃ ca na vi**]**bhāvayet** sākṣibhiḥ, abhāvād vā teṣāṃ vivakṣāsamyagdarśanād vā | **na ca pūrvāparaṃ vidyāt**: sākṣigatam anyatra vyavahāragatam uktam eva | **tasmād arthāt sa hīyate** || 8.56 ||

	**jñātāraḥ santi [mety uktvā diśety ukto diśen na yaḥ |**

**	dharmasthaḥ] kāraṇair etair hīnaṃ tam iti nirdiśet || 8.57 ||**

sarvathā sākṣibhyo 'nyaiḥ pretijñātārthapratipādakaiḥ **kāraṇair** avibhāvyamāne vastuni | sākṣiṇaḥ śaraṇ . . . [kāra]ṇair yathoktair asatpratyayavacanair **hīnam ity** eva **nirdiśet** | arthinam itaraṃ vā, ubhayataḥ saṃbhavāt parājayahetūnām | **dharmasthaḥ karaṇair etair hīnaṃ tam iti** parājayakāraṇaṃ vijñeyam | itikaraṇaṃ caivaṃśabdārthe | tathā ca vyākhyātam | idānīm arthipratyarthinor vacanakālaniyamārtham idam ārabhyate || 8.57 ||

	**abhiyoktā na ced brūyād badhyo daṇḍaś ca dharmataḥ |**

**	na cet tripakṣāt prabrūyād dharmaṃ prati parājitaḥ || 8.58 ||**

**abhiyoktā na ced brūyāt**, na lekhayed vyavahāraṃ rājñaḥ svakāryanirvedanānantaram eva | tatrāyaṃ bandhanārho daṇḍārhaś ca syāt | guṇavadvyavahāravastvapakṣayā caitayor niyogavikalpasamuccayāḥ prakalpyāḥ | **ca**śabdād b(v?)adhadaṇḍavāgdaṇḍayor api yathoktasāmarthyād | atra saṃhavo vijñeyo guṇān atikrameṇa dharmataḥ parājitasya sopadhatvāt kāraṇāntarataḥ, yena suvihitārthena hy arthinā bhavitavyam | atha kenacit pramākaraṇāntareṇāyam akuṭilo nirupadhatvād vijñāyate | ato nāyaṃ b (v?)adhadaṇḍādiḥ padārthaḥ syāt | tathā coktam, **dharmaṃ pratiparājitasya** nānyathā pratyarthinaḥ | idānīm arthikālād anyaḥ prativacanakālo nirdiśyate | **na cet tripakṣāt prabrūyāt** pratibrūyād ity arthaḥ | ato **badhyo daṇḍaś ca dharmato, dharmaṃ prati parājitaḥ san**, netarathety uktam | adhunā jitasyārthinaḥ pratyarthino vā daṇḍaniyamārtham ayam ārabhyate ślokaḥ || 8.58 ||

	**yo yāvan nihnuvītārthaṃ mithyā yāvati vā vadet |**

arthī pratyarthī vā |

	**tau nṛpeṇa hy adharmajñau dāpyau taddviguṇaṃ damam || 8.59 ||**

tasmād apahnutād abhiyogāc ca mithyābhiyoktāraṃ nihnavakaṃ ca sopadeśaṃ [yat] kiṃcit pratipadyamānaṃ taddviguṇaṃ dāpayet | sākṣyupalakṣaṇārtham idaṃ prakaraṇam adhunocyate || 8.59 ||

	**pṛṣṭo 'pavyayamānas tu kṛtāvastho dhanaiṣiṇā |**

**	tryaparaiḥ sākṣibhir bhāvyo nṛpabrāhmaṇasaṃnidhau || 8.60 ||**

ekasya sākṣitva pratiṣedhād dvayor api sākṣitvaṃ tritvāpavādād bhaviṣyati, an kevalaṃ trayāṇām || 8.60 ||

	**yādṛśā dhanibhiḥ kāryā vyavahāreṣu sākṣiṇaḥ |**

**	tādṛśān saṃpravakṣyāmi yathā vācyam ṛtaṃ ca taiḥ || 8.61 ||**

dhanavyavahāre ca sākṣiṇāṃ lakṣaṇam ucyamānam, anyeṣv api vyavahāreṣu kāryasāmānyād avirodhāc cetthaṃbhūtā eva pratīyeran || 8.61 ||

	**gṛhiṇaḥ putriṇo maulāḥ kṣatraviṭśūdrayonayaḥ |**

**	arthayuktāḥ sākṣyam arhanti na ye kecid anāpadi || 8.62 ||**

śrotriyasya sākṣitve pratiṣedhād brāhmaṇasyāśrotriyasyāsti sākṣitvam iti gamyate | antyajasya pratiṣedhād dhīnotkṛṣṭānām api śūdrāṇāṃ grahaṇaṃ pratīyate || 8.62 ||

	**āptāḥ sarveṣu varṇeṣu kāryāḥ kāryeṣu sākṣiṇaḥ |**

**	sarvakarmavido 'lubdhā viparītāṃs tu varjayet || 8.63 ||**

**viparītāṃs tu varjayed** ity arthasiddhasyāpy anuvādo vākyasvābhāvyād ādarārthaḥ | **sarvavarṇa**grahaṇāc cātra brāhmaṇasyāpi sākṣitvaṃ pratīyate | śrotriyasya pratiṣedhād itarasya || 8.63 ||

	**nārthasaṃbandhino nāptā na sahāyā na vairiṇaḥ |**

**	na dṛṣṭadoṣāḥ kartavyāh**

anyasmin vyavahāre kūṭasākṣitvena

		**na vyādhyārtā na dūṣitāḥ || 8.64 ||**

te hi smṛtipramāṇād ubhayatra na syuḥ | nimittena ca pratiṣedhād anārto vyādhito 'pi syāt | pātakopapātakābhiśaṃsā dūṣito 'pi na syāt || 8.64 ||

	**na sākṣī nṛpatiḥ kāryo na kārukakuśīlavau |**

**	na śrotriyo na liṅgastho na saṅgebhyo vinirgataḥ || 8.65 ||**

**nṛpateḥ** sākṣitvapratiṣedhaḥ satyavibhāvane 'pi tasya pakṣaparigrahāśaṅkayā avacanena ca parikṣayo jānapadānām | atha vā samānadeśasya rājñaḥ avaśyatvāt pratiṣedhaḥ | atha vā vyavahāradraṣṭū rājñaḥ sākṣitvam ayuktam | **kārukā** nityavyāpṛtāḥ **kuśīlavā** nityaproṣitāḥ | sarvajanapadasaṃbandhena vā, teṣām anṛtāśaṅkayā tatpratyavāyād [asākṣitvam] | śrotriyasya dharmoparodhāśaṅkayā tadānayanapīḍāśaṅkayā ca | etena **liṅgastho** vyākhyātaḥ | atha tu sopadhaḥ sutarāṃ tasya pratiṣedho yukto | nṛ . . . triyatvān an yāyāparābhiḥ (?)  || 8.65 ||

	**nādhyadhīno na vaktavyo na dasyur na vikarmakṛt |**

**	na vṛddho na śiśur naiko nāntyo na vikalendriyaḥ || 8.66 ||**

**adhyadhīno** garbhadāsaḥ, atyanta[paratantatvāt | anuśāsyā a]pīti **vaktavyo** 'ṅgavyasanaḥ kuṣṭyādiś ca | sa ca jātyantare doṣāśaṅkayā | evaṃ karmāvaśeṣeṇeti vakṣyati | **dasyur** dāsah: upasādayati karmāṇi kṣapayatīti | [api ca] **dasyus** taskaraḥ | **na vikarmakṛt**, adhārmikatvāt | **vṛddhaśiśvor** atītāprāptavyavahāratvāt pratiṣedhaḥ | ekasya sākṣitvapratiṣedhas "tryaparair" iti siddhaḥ, yataḥ [asmin śloke] ekasyāpi viśeṣaniṣedhāt pākṣikaḥ pūrvaślokaḥ | ayaṃ punaḥ pratiṣiddhapratiprasavārthaḥ | [ekasyai]va sākṣitvam "eko 'lubdhas tu sākṣī syāt' iti vakṣyati | **antyaḥ** śūdraḥ, tasya ca vidhipratiṣedhāt pākṣikaṃ sākṣitvaṃ guṇāpekṣayā | atha vā caṇḍālo **'ntyaḥ** | tathā vakṣyati "strīṇāṃ sākṣyaṃ striyaḥ kuryuḥ" iti śūdrān abhidhārya "antyānām antyayonayaḥ" iti | varṇāpasadamātraṃ vā | **vikalendriyo** visaṃjñatvāt pratiṣidhyate || 8.66 ||

	**nārto na matto nonmatto na kṣuttṛṣṇopapīḍitaḥ |**

**	na śramārto na kāmārto na kruddho nāpi taskaraḥ || 8.67 ||**

**ārto** bandhuvināśādinā | evaṃ coktavyādhyārtād anyo 'yam | **mattonmattau** prasiddau **kṣuttṛṣṇopapīḍitaś** ca | **kruddhaḥ** krodhanatvād apratyayavṛttiḥ | **taskaro** gobalīvardanyāyena **vikarmakṛd**upadeśād vijñeyaḥ || 8.67 ||

	**strīṇāṃ sākṣyaṃ striyaḥ kuryur dvijānāṃ sadṛśā dvijāḥ |**

**	śūdraś ca santaḥ śūdrāṇām antyānām antyayonayaḥ || 8.68 ||**

arthavyavahāreṣu svasthavṛttayaḥ ātmano jātyādisādṛśyena sākṣiṇaḥ syuḥ, arthaprayoktāro 'nye vārthasaṃbandhinaḥ | evaṃ ca pradarśanārthatvād asya tāpasapravrajitavaṇikkuśīlavagopālakādīnāṃ sādṛśyena sākṣiṇaḥ syuḥ | tathā ca 'kṣatraviṭśūdrayonayaḥ" iti sāmānyanirdeśo 'yaṃ draṣṭavyaḥ | arthavyavahārebhyas tv anyatra —

	**anubhāvī tu yaḥ kaścit kuryāt sākṣyaṃ vivādinām |**

**	antarveśmany araṇye vā śarīrasyāiva cātyaye || 8.69 ||**

atipātini kārye 'ntarveśmādiṣv asadṛśo 'pi sākṣyaṃ kuryāt | tathā ca sati —

	**striyo 'py asaṃbhave kāryaṃ bālena sthavireṇa vā |**

**	śiṣyeṇa bandhunā vāpi dāsena bhṛtakena vā || 8.70 ||**

sādṛśyāpavādārthaḥ evaṃ ca sati yathā stryādīnāṃ sādṛśyābhāve 'py asadṛśā eva kvacid bhavanti, evaṃ bālādīnām api kvacid vivāde sākṣitvaṃ vijñeyaṃ pratiṣiddhānām api satām | uktebhyaś ca bālādibhyo 'tra śloke ye 'py anuktāḥ pratiṣiddhāś ca teṣām api pratiprasavo nirdeśanārthatvād bālānāṃ vijñeyaḥ | nanu ca kāraṇataḥ pratiṣiddhānāṃ bālādīnāṃ sākṣitve punas teṣām upadeśo na nyāyyaḥ | pratiṣedhakāraṇasyāvasthitatvād iti || 8.70 ||

_yat idam anumānaṃ tad viśuddhyartham āha:_

	**bālavṛddhāturāṇāṃ ca sākṣyeṣu vadatāṃ mṛṣā |**

**	jānīyād asthirāṃ vācam utsiktamanasāṃ tathā || 8.71 ||**

kena | satyānṛtavacanavibhāgārthenānumānena, uktaṃ ca "bāhyair vibhāvayel liṅgaiḥ" ityādi, "yathā nayaty asṛkpātaiḥ" iti ca | evaṃ cānumānopadeśa idamartho bhavati | yadi yathoktānāṃ sākṣiṇām asaṃbhave sāhasādiṣu pratiṣiddhā api sākṣiṇo bhavanty anumānena viśodhyante, apratiṣiddhāś ca kadācit | evaṃ ca sati —

	**sāhaseṣu ca sarveṣu steyasaṃgrahaṇeṣu ca |**

**	vāgdaṇḍayoś ca pāruṣye na parīkṣeta sākṣiṇaḥ || 8.72 ||**

vastrapāṭanolkādahanakeśachedanādiṣv apratyayakārī puruṣaḥ krodhacāpalaprabhaveṣu | steyādīni prasiddhāni | evamādiṣu na parīkṣeta sākṣiṇam, "gṛhiṇaḥ putriṇaḥ" ity evamādinā lakṣaṇena | arthasaṃbandhādibhis tu sāmarthyāt parīkṣyā eva "anumānena" | pratiṣiddhā api santaḥ parīkṣyā eva sākṣiṇo 'numānataḥ | evaṃ cānumānopadeṣ(ś?)o 'trārthavān bhavatīty uktaḥ | yatra punaḥ sākṣiṇāṃ samaguṇānāṃ vipratipattiḥ, tatra —

	**bahutvaṃ pratigṛhṇīyāt sākṣidvaidhe narādhipaḥ |**

**	sameṣu tu guṇotkṛṣṭān guṇasāmye dvijottamān || 8.73 ||**

vidhivipratipattāv eṣa eva nyāyaḥ | anumāne yathokte, kvacic ca śapathādy api vakṣyati: "asākṣikeṣu tv artheṣu . . . śapathenāpi lambhayet" iti | api ca "jāgarti bhagavān dharmaḥ" | sa eva sāmye 'pi sati kenacit kāraṇenātmānaṃ darśayati | **dvijottamān** iti cedaṃ liṅgaṃ brāhmaṇānāṃ sākṣitve tathā coktam "āptāḥ sarveṣu varṇeṣu" iti | na caitad uktavarṇānuvādārthaṃ **sarva**grahaṇam | kiṃ tarhi brāhmaṇavarṇāvabodhārtham | tathā ca kṛtvaivamādīni liṅgāni śrotriyapratiṣedhasya || 8.73 ||

	**samakṣadarśanāt sākṣyaṃ śravaṇāc caiva sidhyati |**

**	tatra satyaṃ bruvan sākṣī dharmārthābhyāṃ na hīyate || 8.74 ||**

darśanaśravaṇābhyāṃ sākṣitvasiddhiḥ, na tu nibandhanataḥ | ato 'ntareṇāpi nibandhanaṃ sākṣī syād eva | etāvāṃs tu sākṣiṇo niyamaḥ | nibandhenāpi pṛṣṭena satā satyaṃ vaktavyam iti | yena —

	**sākṣī dṛṣṭaśrutād anyad vibruvann āryasaṃsadi |**

**	avāṅ narakam evaiti pretya svargāc c hīyate || 8.75 ||**

na kevalaṃ dharmānutpattyā svargād dhīyata ity uktam | ayaṃ ca pūrvaślokaśeṣa evārthavādaḥ, tathā ca saṃbandhena darśita evāyam arthaḥ | yataś ca darśanaśravaṇābhyāṃ sākṣitvasiddhiḥ, na nibandhāt || 8.75 ||

	**yatrānibaddho 'pīkṣeta śṛṇuyād vāp kiṃcana |**

**	pṛṣṭas tatrāpi tad brūyād yathādṛṣṭaṃ yathāśrutam || 8.76 ||**

upasaṃhārārthaḥ ślokaḥ || 8.76 ||

	**eko 'lubdhas tu sākṣī syād bhavyaḥ śucyo 'pi na striyaḥ|**

**	strībuddher asthiratvāt tu doṣaiś cānye 'pi ye vṛtāḥ || 8.77 ||**

ekasya saty api pratiṣedhe guṇātiśayād alubdhasyābhyanujñārtham idam | api cālubdhaḥ, apīty ubhayatrāpi boddhavyaḥ | śucyo 'pīty: ayam eva vālubdho 'py eko na sākṣī syāt | uttaravivaṣārthaś cāyam ārambhaḥ | evaṃ striyo bahvyaḥ śucyo 'pi na syuḥ, yathaiko 'lubdho 'pi, tāsāṃ hi buddher dharmār[thābhyām asthira]saṃbandhaḥ | vyākhyānaṃ śāstravirodhān nātpeśalam, yat ekasya lobhāt pratiṣedhād vaitayor alubdhayor abhyanujñānārtham idam, anyatrāpi ca pratiṣe[dhasya puruṣastrī]tulyatvāt | evaṃ ca sati bahvyaḥ śucyo 'py alubdhā api prakaraṇāt striyo na syuḥ, strībuddher asthiratvād ity uktam | doṣair nayair api ye vṛtāḥ puruṣā ati[rikatvat alubdhā api pratiṣidhyante], kiṃ punar anyatra | punarvacanaṃ cāsya yadarthaṃ tad uktam evātra || 8.77 ||

	**svabhāvenaiva yad brūyus tad grāhyaṃ vyāvahārikam |**

**	ato yad anyad vibrūyur dharmārthaṃ tad apā[rthakam || 8.78 ||**

svabhāveneti sabhāyāṃ] grāmiṇām anyeṣāṃ cāprāgalbhyād apratibhānakampādayo jāyante | teṣāṃ vyāvahārikaṃ bruvatāṃ svabhāva upalakṣayitavyo 'numānataḥ puruṣaśīlato vā, kim eṣām amī mithyāvacanakṛtāḥ kampādayaḥ utāprāgalbhyād anucitamahājanasamavāyād vā | yena hy anumānāgamyaṃ kuṃcin nāsti | evaṃ dhṛṣṭaprāgalbhyānām api svabhāvo 'vadhāraṇīyaḥ || 8.78 ||

	**sabhāntaḥ sākṣiṇaḥ sarvān arthipratyarthisaṃnidhau |**

**	prādvivāko 'nuyuñjīta vidhinānena sāntvayan || 8.79 ||**

adhunā sākṣiṇāṃ satyavacanārtho yogo 'ta ūrdhvaṃ vartiṣyate | prāṅvivāko brāhmaṇo rājādhikṛto viḍān na rājā sāmarthyāt | tathā ca vakṣyati "amātyaḥ prāḍvivāko vā yat kuryuḥ kāryaṃ anyathā" iti | "kvibvacipracchyāyatastukaṭaprujuśrīṇāṃ dīrgho 'prasāraṇaṃ ca" ity anena | pṛcchatīti prāṭ, pṛṣṭvā viṣeṣeṇa dharmasaṃkaṭeṣu viśiṣṭaṃ vā vakṣyati vivākaḥ, prāṭ cāsau vivākaś ceti prāḍvivākaḥ | pṛcchati cāsau vivinakti ceti yāvat eṣa prāḍvivāko dharmajño brāhmaṇaḥ | sākṣiṇo 'nuyuñjīta vidhinānena vakṣyamāṇena saṃtvayann apāruṣam | kiṃ kāraṇam, prakṛtistho yathā satyaṃ brūyāt sākṣī || 8.79 ||

	**yad dvayor anayor vittaṃ kārye 'smiṃś ceṣṭitaṃ mithaḥ |**

**	tad brūta sarvaṃ satyena yuṣmākaṃ hy atra sākṣitā || 8.80 ||**

evaṃ satyavacanārtho 'yam adhunārthavādaḥ prakriyate || 8.80 ||

	**satyaṃ sākṣye bruvan sākṣī lokān āpnoti puṣkalān |**

**	iha cānuttamāṃ kīrtiṃ vāg hy eṣā brahmapūjitā || 8.81 ||**

dṛṣṭādṛṣṭaphalasaṃbandheneyaṃ stutiḥ satyavacanārthā | na ca kevalaṃ satyasyāvacanād etad yathoktaṃ na bhavati, kiṃ tarhi pratyavāyaś cāparaḥ | tathā pradarśayati || 8.81 ||

	**sākṣye 'nṛtaṃ vadan pāśair badhyate vāruṇair naraḥ |**

**	vivaśaḥ śatam ājātīs tasmāt sākṣye vaded ṛtam || 8.82 ||**

yasmāt —

	**satyena pūjyate sākṣī dharmaḥ satyena vardhate |**

**	tasmāt satyaṃ hi vaktavyaṃ sarvavarṇeṣu sākṣibhiḥ || 8.83 ||**

yena —

	**ātmāiva hy ātmanaḥ sākṣī gatir ātmā tathātmanaḥ |**

etasmāt kāraṇāt —

	**māvamaṃsthāḥ svam ātmānaṃ nṛṇāṃ sākṣiṇam uttamam || 8.84 ||**

	**manyate vai pāpakṛto na kaścit paśyatīti naḥ |**

iha prakaraṇād anṛtābhidhāyinaḥ pāpakṛta ity ucyante | sāmarthyāt tu sarvasya vyatikramakāriṇa idaṃ grahaṇam —

	**tāṃś ca devāḥ prapaśyanti svaś caivāntarapūruṣaḥ || 8.85 ||**

devās te ity ucyante —

	**dyaur bhūmir āpo hṛdayaṃ candrārkāgniyāmānilāḥ |**

**	rātriḥ saṃdhye ca dharmaś ca vṛttajñāḥ sarvadehinām || 8.86 ||**

antarapūruṣaḥ svakṣetrajño 'ntaryāmī paramātmā | evaṃ ca na rahasy api pāpaṃ vartayed na ko 'pi | yataś caitad evam | atas teṣāṃ niyama ucyate

	**devabrāhmaṇasāṃnidhye sākṣyaṃ pṛcched ṛtaṃ dvijāḥ |**

**	udaṅmukhān prāṅmukhān vā pūrvāhṇe vai śuciḥ śucīn || 8.87 ||**

yathā ca te praṣṭavyās tathedaṃ brāhaṇādi(?)jātyāśrayaniyamakāri śāstram ucyate || 8.87 ||

	**brūhīti brāhmaṇaṃ pṛcchet satyaṃ brūhīti pārthivam |**

**	gobījakāñcanair vaiśyaṃ śūdram ebhis tu pātakaiḥ || 8.88 ||**

pātakārthā anuyogāḥ pātakaśabdenocyante, mithyāvacanapratiṣedhārthāḥ | idaṃ cāparaṃ brāhmaṇasya sākṣitvena nidarśanam || 8.88 ||

	**brahmaghno ye smṛtā lokā ye ca strībālaghātinaḥ |**

**	mitradruhaḥ kṛtaghnasya te te syur bruvato mṛṣā || 8.89 ||**

**	janmaprabhṛti yat kiṃcit puṇyaṃ bhadra tvayā kṛtam |**

**	tat te sarvaṃ śuno gacched yadi brūyās tvam anyathā || 8.90 ||**

**	eko 'ham asmīty ātmānaṃ yat tvaṃ kalyāṇa manyase |**

**	nityaṃ sthitas te hṛdy eṣa puṇyapāpekṣitā muniḥ || 8.91 ||**

**	yamo vaivasvato devo yas tavaiṣā hṛdi sthitaḥ |**

**	tena ced avivādas te mā gaṅgāṃ mā kurūn gamaḥ || 8.92 ||**

**	nagno muṇḍaḥ kapālena bhikṣārthī kṣutpipāsitaḥ |**

**	sīnaḥ śatrugṛhaṃ gacched yaḥ sākṣyam anṛtaṃ vadet || 8.93 ||**

**	avākśirā[s tamasy andhe kilbiṣī narakaṃ vrajet |**

**	yaḥ praśnaṃ vi]tathaṃ brūyāt pṛṣṭaḥ san dharmaniścaye || 8.94 ||**

**	andho matsyān ivāśnāti kaṣṭakaiḥ sa naraḥ saha |**

**	yo bhāṣate 'rthavaikalyam apratyakṣaṃ sabhāṃ gataḥ | 8.95 ||**

**	yasya vidvān hi vadataḥ [kṣetrajño nābhiśaṅkate |**

**	tasmān na devāḥ śre]yāṃsaṃ loke 'nyaṃ puruṣaṃ viduḥ || 8.96 ||**

aṣṭau ślokāḥ śūdraśapathānuyogārthāḥ | evam ebhir anekair vākyārthaprakāraiḥ satyavacanārthāḥ saṃp[adyate] | yathā brāhmaṇādivarṇānuyogānām || 8.89–96 ||

	**yāvato bāndhavo yasmin hanti sākṣye 'nṛtaṃ vadan |**

**	tāvataḥ saṃkhyayā tasmiñ chṛṇu saumyānupūrvaśaḥ || 8.97 ||**

kūṭasākṣiṇām etat tāmi (?) kālaparimāṇārtham adhunā prakaraṇaṃ ārabhyate sarvajātisākṣyārthaṃ sāmarthyāt, na kevalaṃ prakaraṇāc chūdrāṇām eva | ataś ca cittapraṇidhānārthaṃ sarveṣām evāyaṃ śloka ārabdhaḥ | kathaṃ nāma | cittapraṇidhānāḥ sākṣiṇaḥ śrutvaitanmityāvacanapratyavāyam atimahantaṃ nivarteran mithyāvacanād iti || 8.97 ||

	**pañca paśvanṛte hanti daś hanti gavānṛte |**

**	śatam aśvānṛte hanti sahasraṃ puruṣānṛte || 9.98 ||**

pūrvāparān | yad ayam āha —

	**hanti jātān ajātāṃś ca hiraṇyārthe 'nṛtaṃ vadan |**

**	sarvaṃ bhūmyanṛte hanti mā sma bhūmyanṛtaṃ vadīḥ || 9.99 ||**

nanv iyaṃ śrutir virudhyate | "na māṃ martyaḥ kaścana dātum arhati" iti | ataś ca svāmitvābhāvaḥ | tadabhāvād vyavahārābhāvaḥ | tataś ca vādābhāve tadanṛtadoṣābhāvaḥ sākṣiṇām iti | tac ca na | arthāparijñānāt | na hi kaścit samarthaḥ kṛtsnām dātuṃ vijayasyābhāvād ity eṣo 'trārthaḥ, dānāpahāramithyāvacaneṣu guṇadoṣapradarśanaśāstrārambhasāmarthyāt | tathā ca vyāsādayaḥ: "ṣaṣṭivarṣasahasrāṇi svarge tiṣṭhati bhūmidaḥ, ācchettā cānumantā ca tāny eva narake vaset" iti | bhūmichalārthatveva dānāpahārādaya it kecit | tac caitad vicāraṇīyam | mīmāṃsādarśaṇaṃ tu "na bhūmiḥ syāt sarvān praty aviśiṣṭatvāt" iti sarvān dakṣiṇārthān guṇavidhīn praty aviśiṣṭatvāt | dakṣiṇādravyeṣu hi guṇaḥ śrūyate "antareṇa sadaḥ patnīśāle dakṣiṇāṃ nayanti" iti | sa cāyaṃ guṇavidhir atyantāśakyaḥ pṛthivyām | tato 'smād anyatrāpy apahāradoṣaḥ syāt | evaṃ ca tadvivāde 'nṛtadoṣaḥ sākṣiṇāṃ siddhaḥ | sarvasya ca kāryasya pṛthivīkāraṇatvāt tad **anṛte sarvaṃ hantīty** ucyate | evaṃ ca puruṣābhinayena smṛtiḥ sādaraṃ vārayati **mā sma bhūmyanrtaṃ vadiḥ** || 9.99 ||

	**apsu bhūmivad ity āhuḥ strīṇāṃ bhoge ca maithune |**

**	abjeṣu caiva ratneṣu sarveṣv aśmamayeṣu ca || 8.100 ||**

**	paśuvat kṣaudraghṛtayor yāneṣu ca tathāśvavat |**

**	govad rajatavastreṣu dhānye brahmaṇi (?) caiva hi || 8.101 ||**

**	evaṃ doṣān avekṣya tvaṃ sarvān anrtabhāṣaṇe |**

**	yathā śrutaṃ yathā dṛṣṭaṃ satyam evāñjasā vada || 8.102 ||**

amī pañca ślokāḥ sarvasākṣisādhāraṇāḥ, amṛtavacanapratiṣedhavidveṣaṇārthā arthavādāḥ, na phalavidhayaḥ | akṛtābhyāgamakṛtavipraṇāśadoṣaprasaṅgāt | evaṃ ca pratipuruṣaṃ śāstrādhikāro hīyeta | ānarthakyaṃ cāsya syāt | yena svakṛtakarmaphalabhogaḥ śāstrasyārthavattvam | ataḥ śāstravirodhān nyāyavirodhāc ca pratiṣedhārthavādā evaite vijñeyāḥ || 8.100–102 ||

	**gorakṣakān vāṇijakāṃs tathā kārtukuśīlavān |**

**	preṣyān vārdhuṣikāṃś caiva viprāñ śūdravad ācaret || 8.103 ||**

prakaraṇād brāhmaṇaśapathānuyogāpavādaḥ | "śūdram ebhis tu pātakaiḥ" iti vacanāt | eṣāṃ gorakṣakādīnāṃ brāḥmaṇānām eva satāṃ śūdraśapathānuyogaḥ | evaṃ ca nānyatra prayojane śūdravad ācaraṇam | itarathā prakaraṇam uparudhyeta || 8.103 ||

	**tad vadan dharmato 'rtheṣu jānann apy anyathā naraḥ |**

**	na svargāc cyavate lokād daivīṃ vācaṃ vadanti tām || 8.104 ||**

prāṅ(ḍ?)vivākas tac chūdrānuyogavacanam anyathā gorakṣakādiṣu brāhmaṇeṣu vadan dharmato 'rtheṣu vyavahāreṣu, ye sākṣiṇaḥ teṣu jānann api yathāvarṇam anuyogaṃ nādharmeṇa yujyate | yena daivīṃ śāstravatīm vācaṃ vadanti tāṃ smṛtvā manvādayaḥ "viprān śūdravad ācaret" iti | asyānantaravidheḥ stutyarthavādaḥ || 8.104 ||

	**śūdraviṭkṣatrapiprāṇāṃ [yatrartoktau bhaved vadhaḥ |**

**	tatra] vaktavyam anṛtaṃ tad dhi tatra viśiṣyate || 8.105 ||**

satyavacanāpavādo 'yaṃ kāraṇataḥ ādarārthaṃ vedam | śūdrādīnāṃ prātilomyena grahaṇam anṛtābhyanujñānārtham | a[nṛtavacana]nivṛttyarthāt tu yuktāvalambam idam | evaṃ tarhi satyapratiṣedha evātra vaktavyaḥ, nānṛtābhyanujñeti | na tv evamarthānṛtābhyanujñā kṛtaiva bhavati | [na kadācid vakta]vyatāsyeti | nanu ca puruṣārthakāritvāc chāstrasya pratyavāyārtha upadeśo na nyāyya iti | puruṣārthakāritvād evāsyāym upadeśo yuktaḥ, [kvacid anṛtavacanasya] puruṣānugrahadharmāpekṣayā ca | tathā ca sati dhārmikapuruṣaviṣayam idam anṛtābhyanujñānam upadeśasāmarthyād vijñāyate | tathā ca smṛtyantare "nānṛtavacane doṣo jīvanaṃ cet tad adhīnam, na tu pāpīyaso jīvanam" iti | ataś ca mahāpratyavāyaparihārārtham [eṣa] āśrito 'nṛtavacanavyatikramaḥ | tasya prāyaścittārtham idam ārabhyate || 8.105 ||

	**vāgdaivatyais tu carubhir yajeraṃs te sarsvatīm |**

**	anṛtasyāinasas tasya kurvāṇā niṣkṛtiṃ parām || 8.106 ||**

sarasvatīṃ yajerann "ahaṃ rudrebhir vasubhiś carāmi" ity anenāṣṭarcena sūktena | trir abhyāsaś caroḥ | anāśritabahutvaviśeṣāc codanāyā, yathā "vasantāya kapiñjalān ālabhate" iti || 8.106 ||

	**kūṣmāṇḍair vāpi juhuyād ghṛtam agnau yathāvidhi |**

**	ud ity ṛcā vā vāruṇyā tṛcenābdaivatena vā || 8.107 ||**

agnigrahaṇaṃ juhotisiddham apy agniviśeṣārthaṃ vijñeyam | idaṃ ca pūrvaprāyaścittavaikalpikam | uttare ca —

	**tripakṣād abruvan sākṣyam ṛṇādiṣu naro 'gadaḥ |**

**	tad ṛṇaṃ prāpnuyāt sarvaṃ daśabandhaṃ ca tattvataḥ || 8.108 ||**

yāvato dravyasyābhiyogaḥ taddaśabhāgaḥ sākṣiṇaṃ dāpayet | yenārogaḥ san tripakṣād api sākṣī nānyataraṃ bravīti | daṇḍayitvāpi taṃ sākṣiṇaṃ vyavahāradarśanam anutiṣṭhet, evam aparisamāptatvād asyet | ṛṇavyavahārād anyatra sākṣī kāryadravyāpekṣayā daṇḍayitavyaḥ || 8.108 ||

	**yasya dṛśyet saptāhād uktavākyasya sākṣiṇaḥ |**

**	rogo 'gnir jñātimaraṇaṃ dāpyo damam ṛṇaṃ ca saḥ || 8.109 ||**

arvāk saptāhāt sākṣī kuṭumbarogādidarśanena mithyāvacanas sākṣād eva pratipādito daṇḍayitavyaḥ | yāvantaṃ tadanṛtena dāpito vā daṇḍitaś ca | ṛṇavyavahārārthaṃ tv anyatra śāstrasāmarthyāpekṣayā | evam ubhayaṃ mithyāvacaneṣu sākṣiṣu prakalpyam | asākṣikeṣu tāvad vyavahāreṣv evam anmānasākṣinimitto nirṇayaḥ || 8.109 ||

	**asākṣikeṣu tv artheṣu mitho vivadamānayoḥ |**

**	avindaṃs tattvataḥ satyaṃ śapathenāpi lambhayet || 8.110 ||**

satyapraśaṃsārthaṃ purākalpārthavāda udāhriyate vihitānuṣṭhānaprarocanāya || 8.110 ||

	**maharṣibhiś ca devaiś ca kāryārthaṃ śapathāḥ kṛtāḥ |**

**	vasiṣṭhaś cāpi śapathaṃ śepe paijavane nṛpe || 8.111 ||**

apy anye maharṣayaḥ | tathā ca vyāso "yas te harati puṣkaram" iti śapathākhyānakaṃ provāca | evaṃ ca satyadharmaparihārāpekṣayā —

	**na vṛthā śapathaṃ kuryād alpe 'py arthe naro budhaḥ |**

**	vṛthā hi śapathaṃ kurvan pretya ceha ca naśyati || 8.112 ||**

iyaṃ ca mithyāśapathanindā pratyavāyadarśanena pratiṣiddhavarjanārthāpi satī satyaśapathapraśaṃsārthā sampadyata ity aviparyayaḥ | sāmarthyād asya mithyāśapathasya sarvatra pratyavāyahetutve prāpte; yatra tan neṣyate pratyavāyahetutvam asya, tatredaṃ tad apavādārtham ārabhyate || 8.112 ||

	**kāminīṣu vivāheṣu gavāṃ bhakte tathendhane |**

**	brāhmaṇābhyupapattau ca śapathe nāsti pātakam || 8.113 ||**

kāminyā kāmatantrābhiyoge yaḥ pratijñātārthasampādanārthamithyāśapathaḥ kriyate tatre nāsti pātakadharma ity arthaḥ | evaṃ vivāhe kṛtākṛtasaṃdehe abhiyoge vāsya karmāṅgabhūtānāṃ ca gavāṃ bhaktasya haraṇābhiyogena gomātrasya vyavasthāsāmarthyāt | evaṃ ca śāstravad agnīndhanāpaharaṇābhiyoge mithyāśapathe nāsty adharmaḥ, yena śāstralakṣaṇāv eva dharmādharmau | anyena tu kāraṇena gobhaktendhanayor vibhāvitasya sato daṇḍo yathāśāstraṃ bhavet | brāhmaṇasya ca tatra śarīralakṣaṇābhyupapattāv evam eva syāt | na sarvasyāivābhyavapattiḥ, nyāyakāriṇaḥ kartavyā | brāhmaṇā[d anyasya na nyāya]kāriṇo 'py ārambhasāmarthyād vijñāyate | sthitām satyaśapathakriyām idānīṃnirdiśyante varṇaviśeṣasaṃniyogena śapathāḥ svarūpataḥ || 8.113 ||

	**satyena śāped vipraṃ kṣatriyaṃ vāhanāyudhaiḥ |**

**	[gobījakāñcanair vaiśyaṃ śūdraṃ sarvais tu pā]takaiḥ || 8.114 ||**

asākṣike tattvābhigamārthaṃ brāhmaṇādīn varṇān abhiyuktān yathopadeśaṃ śapathair ebhiḥ śāpayet || 8.114 ||

	**agniṃ vāhārayed ena[m apsu cainaṃnimajjayet |**

**	putradārasya vāpy enaṃ śirāṃsi sparśa]yet pṛthak || 8.115 ||**

śūdrasya vṛttāpekṣayāgnyādayo 'pi kalpyeran | śapathair evam | tatrāgniharaṇe saptapadāśvatthapatrair iyadbhir vyavadhānam iti [smṛtyantaro]pekṣayaitat syāt; ihāvacanaṃ ca guṇavidheḥ, smṛtipāramparyāvicchedāt | tathāpsu nimajjane kālaḥ || 8.115 ||

	**yam iddho na dahaty agnir nāpo (?) nonmajjayanti ca |**

**	na cārtim ṛcchati kṣipraṃ sa jñeyaḥ śapathe śuciḥ || 8.116 ||**

dahanonmajjanābhyām ārtiḥ pṛthag upadeśasāmarthyāt anyārogyādyabhighātalakṣaṇā | sā coktā purastāt: "yasya dṛśyeta saptāhād uktavākyasya sākṣiṇaḥ rogo 'gnir jñātimaraṇam" iti | nanu ca sākṣyanṛtavibhāvanārthā soktā | samānakāraṇatvāt tu mithyāśapathabhāvanārthāpi saiveha syāt | anyārter anirdeśād iha saiva gamyate | atra kaścid āha: "iddho nāmāgnir na dhakṣyati nonmajjayiṣyanty apaḥ" iti dṛṣṭaviruddham etat | na hi mahābhūtasyacaitanyāt svabhāvavyatikaro nimittam antareṇopalabhyate | mantrauṣadhābhyāṃ tu bhavati | tad iha na mānam | atra hi satyaśapathaprayogopahṛtayor ag*yambhasoar (?) ayaṃ nimittataḥ svabhāvavyatikaraḥ syāt | sadevatattvāc ca tayor viśeṣato 'smin kāle sanimittaḥ syād ayaṃ vyatikaro, yataḥ tad acaitanyam akāraṇam | jayaḥ tadviparyaye ca parājaya iti sādhyam | kiṃ vyavadhānakālayor alpamahattvābhyām etau bhavataḥ, uta daivakṛtāv iti | asamānaṃ caitat, yena sāmya 'pi vyavadhānakālayor etau dṛśyete | tasmān nemau tadvaiṣamyakṛtau vijñeyau | yataś ca jihvayā taptāyaḥpiṇḍābhisparśanenobhayaṃ dṛṣṭam, ato naitayor vacanakriyayos trāsanamātram eva prayojanam | kathaṃ nāmāyam abhītaḥ prapadyeteti | yac ca punar idam ucyate | yadi ca kila trāsanārthavādo bhavati tato "nāgnir dadāha romāpi" iti romādahanavacanam anarthavad bhavati | itarathā hy agniharaṇavidhau kalpyamāne hastatalayor lomābhāvāl lomādahanavacanam anarthakaṃ syāt | api cekṣite tv agniharaṇe yathā kathaṃcid agnisaṃbandhas tu yata iti, atra romaśabdo 'yaṃ na svārthavācī guṇato lokapadatvārthaḥ, yathoktasāmarthyāt | ataḥ sākṣimithyāvacanavan mithyāśapathavac cāgniharṇodakanimajjane api tadvad eva vijñeye iti || 8.116 ||

	**vatsasya hy abhiśastasya purā bhrātrā yavīyasā |**

**	nāgnir dadāha romāpi satyena jagataḥ spaśaḥ || 8.117 ||**

parakṛtir iyam adhikṛtavidhyarthavādārthā | "vatsasya hy abhiśastasya" iti liṅgād abhiśastasyāyaṃ śapatha iti kecit | evaṃ ca śūdraśapatho 'yaṃ na syāt | kiṃ tarhi asmāl liṅgāt brāhmaṇasyaivāyaṃ syāt; na caitad iṣṭam: tena yathā brāhmaṇaviṣayaḥ śrutaḥ śūdrasyāpīti śāstrasāmarthyāt | evam abhiśaṃsane śruti 'nyatrāpi | jagataḥ spaśo niścara ity arthaḥ, "iha no bhavān spaśaś caratu" iti śruteḥ || 8.117 ||

	**yasmin yasmin vivāde tu kūṭasākṣī kṛto bhavet |**

**	tat tat kāryaṃ nivarteta kṛtaṃ cāpy akṛtaṃ bhavet || 8.118 ||**

ardhasamāpte nivartanam, daṇḍānte 'pi kṛte **akṛtaṃ bhavet** | evaṃ ca sati punas tat parīkṣyaṃ nivṛttivacanāt | tac ca punaḥ —

	**lobhān mohād bhayān maitrāt kāmāt krodhāt tathaiva ca |**

**	ajñānād bālabhāvāc ca sākṣyaṃ vitatham ucyate || 8.119 ||**

anṛtavacane kāraṇanirdeśo 'yaṃdaṇḍaviśeṣārthaḥ || 8.119 ||

	**eṣām anyatame sthāne yaḥ sākṣyam anṛtaṃ vadet |**

**	tasya daṇḍaviśe[ṣāṃs tu pravakṣyāmy anupūrvaśaḥ || 8.120 ||**

**	lobhāt sahasraṃ daṇḍyas tu mohāt pūrvaṃ tu sāhasam |**

**	bhayād dvau madhyamau daṇḍau maitrāt pūrvaṃ caturguṇam || 8.121 ||**

**	kāmād daśaguṇaṃ pūrvaṃ krodhāt tu triguṇaṃ param] |**

**	ajñānād dve śate pūrṇe bāliśyāc chatam eva tu || 8.122 ||**

**	etān āhuḥ kauṭasākṣye proktān daṇḍān manīṣibhiḥ |**

**	dharmasyāvyabhicārārtham adharmaniyamāya ca || 8.123 ||**

trayaḥ ślokā daṇḍaprakḷptyarthāḥ | sākṣiṇā mithyāvacaneṣu sahasraṃ śatam iti ca yad uktam atra tatrā[pekṣayā] vikṛtasya vā | evaṃ prathamamadhyamottamasāhasagrahaṇeṣu viśeṣataḥ sarvaṃ vakṣyati || 8.120–123 ||

	**kauṭasākṣyaṃ tu kurvānāṃs trīn varṇān dharmiko nṛpaḥ |**

**	pravāsayed daṇḍayitvā brāhmaṇaṃ tu vivāsayet || 8.124 ||**

[ekadānṛtavādināṃ daṇḍāḥ pūrvoktāḥ], abhyasatāṃ tu kauṭasākṣyaṃ trayāṇāṃ varṇānāṃ daṇḍaś cāyaṃ yathāśāstram | pravāsanaṃ ca māraṇaṃ śāstrāntare paribhāṣitatvād, iha ca tadabhyāsān nirvāsanam eva [pratipadyate **brāhmaṇa]m eva vivāsayet** iti | gṛhabhaṅgena cāyojayed ity arthaḥ | pūrvasmiṃś cārthe pravāsanaśabdasya nirvāsanaṃ brāhmaṇasyaiva || 9.124 ||

	**daśasthānāni daṇḍasya manuḥ svāyaṃbhuvo 'bravīt |**

**	triṣu varṇeṣu tāni syur akṣato brāhmaṇo vrajet || 8.125 ||**

śarīrasthānāni daśa daṇḍasya, tāni punaḥ — || 8.125 ||

	**upastham udaraṃ jihvā hastau pādau ca pañcamam |**

**	cakṣur nāsā ca karṇau ca dhanaṃ dehas tathaiva ca || 8.126 ||**

kāmāparādha upasthamātre daṇḍaṃ pātayet | na tadvyatirikte 'nyasmin aṅge tāḍanādi kuryāt | annadoṣe codaradaṇḍa āhārapratiṣedhaḥ | ākrośāparādhe ca jihvāśrayam | tāḍane ca hastāśrayam | pādāparādhe ca pādagatam | cakṣuraparādhe ca tadāśrayaḥ | evaṃ nāsikāyāṃ karṇe ca, dhanāpahāre ca dhanāśrayam, śarīragate ca pāṭanaṃ svaśarīragataṃ vainayikaṃ kuryāt | tasya tv anyad vakṣyati: "yena yena yathāṅgena" iti | dhanaharaṇaṃ cātra nikṣepādiviṣayaṃ draṣṭavyam | yato na paunaruktyam, coradaṇḍena | daṇḍyeṣv api ca na daṇḍamūlaharaṃ pātayet, kiṃ tarhi — || 8.126 ||

	**anubandhaṃ parijñāya deśakālau ca tattvataḥ |**

**	sārāparādhau cālokya daṇḍaṃ daṇḍyeṣu pātayet || 8.127 ||**

**anubandhaṃ parijñāyeti** | kecit atra vyatikramānuṣṭhānasya paunaḥpunyaṃ kriyānuṣṭhānābhyāsalakṣaṇam āhuḥ | vayaṃ punar **anubandham** aparādhakāraṇam ācakṣmahe | katham anubadhyate 'nenety **anubandho**, lobhādipadārthaḥ | kiṃ tat, aparādhaś cauryādiḥ | taṃ parijñāya kim ayaṃ cauryādir aparādho 'sy kāmāt uta krodhāt atha lobhān mohād vā | athātmakuṭumbasthityai dharmatantrānugrahāya vety evam | asya cāparādhahetor anubandhasva vijñāne prayojanam, tadbhedād daṇḍaviśeṣo yathā syād iti | deśakālau ca tattvataḥ parijñāyeti vartate | tatra gṛharathyākhalakṣetrasvaviṣayaparaviṣayādinirdeśo 'parādhe 'pekṣitavyaḥ | kvāyam aparādhaḥ tathā kālaḥ, subhikṣadurbhikṣākulānākulavayo'vasthādiḥ | sāraṃ cāparādhasya dravyādbhijanādiḥ, tadviparyayaṃ cāsāraṃ nidarśanārthatvāt sāragrahaṇasya | aparādhaṃ cāvekṣya gurulaghutvena jñānājñānakṛtaṃ vastrahiraṇyādikṛtaṃ vā daṇḍaṃ daṇḍyeṣu pātayet deśādīn avekṣya, yasmād anyathā hi tasya — || 8.127 ||

	**adharmadaṇḍanaṃ like yaśoghanaṃ kīrtināśanam |**

**	asvargyaṃ ca paratrāpi tasmāt tat parivarjayet || 8.128 ||**

deśādyapekṣayā daṇḍaṃ vidadhyād yatnataḥ | evaṃ ca sati tasyāyaṃ prayogakramavidhiḥ śiṣyate || 8.128 ||

	**vāgdaṇḍaṃ prathamaṃ kuryād dhigdaṇḍaṃ tadanantaram |**

**	tṛtīyaṃ dhanadaṇḍaṃ tu vadhadaṇḍam ataḥ param || 8.129 ||**

aparādhāpekṣaiṣā daṇḍaprakḷptiḥ krameṇa syāt | vadhaś cātra tāḍane na tu māraṇe, sāmarthyāt | tathā ca darśayati — || 8.129 ||

	**vadhenāpi yadā tv etān nigrahītuṃ na śaknuyāt |**

avineyatvād eteṣām —

	**tadaiṣu sarvam apy etat prayuñjīta catuṣṭayam || 8.130 ||**

kṛte 'pi śārīre daṇḍe yadi nopatiṣṭhetāparādhāt, tato 'sya vāgdaṇḍādicatuṣṭayaṃ samastaṃ kriyate, na punar aparādhī kṛtanigraha ity utsṛjyet vyavasthārthaṃ lokasya | itarathā mātsyanyāyaḥ syāt | dhanadaṇḍarthaś cāyaṃ punarārambhaḥ | vāgdaṇḍadighdaṇḍau tu mṛdutvāt kaḥ prayacchatīti | tathā ca prakaraṇāntare imam eva kramaṃ vakṣayti | "aṅgulīr granthibhedasya chedayen prathame grahe dvitīye hastacaraṇau tṛtīye vadham arhati" || 8.130 ||

	**lokasaṃvyavahārārthaṃ yāḥ saṃjñāḥ prathitā bhuvi |**

**	tāmrarūpyasuvarṇānāṃ tāḥ pravakṣyāmy aśeṣataḥ || 8.131 ||**

viśiṣṭajātiparimāṇasya dravyasya saṃjñārtha upadeśo daṇḍaviśeṣārthaḥ || 8.131 ||

	**trasareṇavo 'ṣṭau vijñeyā likṣaikā parimāṇataḥ |**

**	tā rājasarṣapas tisras te trayo gaurasarṣapaḥ || 8.132 ||**

**	sarṣapāḥ ṣaṭ yavo madhyas triyavaṃ tv ekakṛṣṇalam |**

**	pañcakṛṣṇaliko māṣas te suvarṇas tu ṣoḍaśa || 8.133 ||**

**	palaṃ suvarṇāś catvāraḥ palāni dharaṇaṃ daśa |**

**	[dve kṛṣṇale sa]madhṛte vijñeyo rūpyamāṣakaḥ || 8.134 ||**

**	te ṣoṣaśa syād dharaṇaṃ purāṇaś caiva rājataḥ |**

**	kārṣāpaṇas tu vijñeyas tāmrikaḥ kārṣikaḥ paṇaḥ || 8.135 ||**

**	dharaṇāni daśa jñeyaḥ śatamānas tu rājataḥ |**

**	catuḥ sau[varṇiko niṣko vijñeyas tu pramāṇataḥ || 8.136 ||**

**	paṇānāṃ] dve śate sārdhe prathamaḥ sāhasaḥ smṛtaḥ |**

**	madhyamaḥ pañca vijñeyaḥ sahasraṃ tv eva cottamaḥ || 8.137 ||**

sarvasaṃjñārthāḥ ślokāḥ | tatra ya eteṣu saṃchanneṣu kūṭīmaṭheṣv [ādityakaradṛṣṭās re]ṇavas te trayas trasareṇavaḥ || 8.132–127 ||

	**ṛṇe deye pratijñāte pañcakaṃ śatam arhati |**

**	apahanave taddviguṇaṃ tan manor anuśāsanam || 8.138 ||**

ṛṇavyavahāre svayaṃ pratipanno viṃśa[tibhāgam, pratipādi]taḥ sākṣyādibhir daśabhāgam | asamartho daṇḍaleśaṃ yat kiṃcid iti | tac coktaṃ purastād "daṇḍaleśaṃ ca śaktitaḥ" iti | ete trayo 'dharmarṇasya daṇḍāḥ | ye tūttamarṇaṃ daśabhāgaṃ dāpayanti adhamarṇaṃ cānyaṃ daṇḍaṃ smṛtyantarāt te dāpayanti | idaṃ tu mānavaṃ darśanam || 8.138 ||

	**vasiṣṭhavihitāṃ vṛ[ddhiṃ] sṛjed vittavivardhinīm |**

**	aśītibhāgaṃ gṛhṇīyān māsād vārdhu[ṣikaḥ] śate || 8.139 ||**

aśītabhāgaḥ prathamaḥ kalpaḥ prayuktasyārthasya vṛddhiḥ || 8.139 ||

	**dvikaṃ śataṃ vā gṛhṇīta satāṃ dharmam anusmaran |**

**	dvikaṃ śataṃ hi gṛhṇāno na bhavaty arthakilbiṣī || 8.140 ||**

pañcāśadbhāgo 'nukalpaḥ || 8.140 ||

	**dvikam trikaṃ catuṣkaṃ ca [pañcakaṃ ca} śataṃ samam |**

**	māsasya vṛddhiṃ gṛhṇīyād varṇānām sanupūrvaśaḥ || 8.141 ||**

ayaṃ ca varṇānupūrvyāt tṛtīyaḥ kalpaḥ | eṣāṃ tu pūrvaḥ pūrvo jyāyān | anye 'pi tu samām iti paṭhanti | samāgrahaṇād atreyaṃ vṛddhir na saṃvatsarāt parataḥ | pūrvātaḥ syāt | parato 'pi alpatvād vṛddheḥ | prayogaś ca dvividho bhavati | gṛhītvā cādhim anyathā ca | tatrādhigrahaṇapakṣe viśeṣārtham idam ucyate — || 8.141 ||

	**na tv evādhau sopakāre kausīdīṃ vṛddhim āpnuyāt |**

**	na cādheḥ kālasaṃrodhān nisargo 'sti na vikrayaḥ || 8.142 ||**

bhuñjānasya hi prayoktur ādhiṃ kṣetrādikaṃ vṛddhir na syāt | arthāc cānupakāriṇyādhau sopakāre 'pi ca samayād abhujyamāne syād vṛddhiḥ | na cādher abhogyasya kālasaṃrodhād dviguṇībhūte 'rthe kāle 'dhigacchati nisargo 'syānyatrādhamanam ananujñātasya gṛhītrā | kiṃ tu yāvad dhanaṃ na prayacched dviguṇībhūtaṃ tāvad ādhiṃ bhuñjītaiva sāmarthyād vijñāyate, prayuktārthasādhanāya | vikrayasādharmyāc cānyatrādhamanaṃ nisargo vijñāyate | evaṃ vikrayo 'pi vijñeyaḥ | tathā ca saty arthaprayogakāla eva pratiṣiddhena prayoktrā — || 8.142 ||

	**na bhoktavyo balād ādhir bhuñjāno vṛddhim utsṛjet |**

idaṃ tāvat pūrvaślokam evoktam uttarārtham | tac cedam ucyate —

	**mūlyena toṣayed vainam**

ādhamayitāraṃ divasabhogavṛddhyā dravyasya, tāmrakaṭāhādyupakṣayaṃ parijñāya tadvidbhyaḥ | rahasyaṃ tu prayuñjāno dṛṣṭenāpi doṣeṇa yujyate | yad ayam āha —

		**ādhisteno 'nyathā bhavet || 8.143 ||**

vijñātāraś ca | rājñā daṇḍaḥ syāt | idaṃ śāstraṃ bhogakṣaya evādhau samarthaṃ bhavati nānyatra | anyas tv āha: dviguṇībhūte 'rthe svāminānujñātam ādhiṃ bhuñjāno mūlahiraṇyenaiva bhuñjīta | mūlahiraṇyam eva vā parigaṇayyāpratipadyamānamūlyena paritoṣayet | evaṃ ca dviguṇībhūte hiraṇye 'yam ādhibhogapratiṣedhaḥ, pūrvasmiṃś cārtha ādāv eva || 8.143 ||

	**ādhiś copanidhiś cobhau na kālātyayam arhataḥ |**

**	avahāryau bhavetāṃ tau dīrghakālam avasthitau || 8.144 ||**

ādhisādṛśyenopanidher api samānavidhitvād atropadeśaḥ | na cādheḥ kālasaṃrodhe 'pi nisargavikrayau sta iti kṛtvā tasmād ādhātrā tanmokṣaṇe yatitavyam | kālātyayena hi tau jalāgnicorādibhir vināśaṃ gaccheyātām | atha vā daśavarṣabhogena | tathā ca vakṣyati "yati kiṃcid daśavarṣāṇi" iti | athādhyupanidhyoḥ ko viśeṣaḥ | ādhir hiraṇyabhogyaḥ; prītibhogya upanidhiḥ | tathā ca vakṣyati "nikṣiptasya dhanasyāivaṃ prītyopanihitasya ca" iti || 8.144 ||

	**saṃprītyā bhujyamānāni na naśyanti kadācana |**

**	dhenuś coṣṭro vahann aśvo yaś ca damyaḥ prayujyate || 8.145 ||**

ādhyupanidhyoḥ prakaraṇād etad grahaṇam | uktaṃ hi "ādhiś copanidhiś cobhau na kālātyayam arhataḥ" | atha vā saṃprītibhogavacanād upanidhir ayam, nādhiḥ | tathā ca prītyopanihitasya cety evaṃvidham upanidhiṃ vakṣyati | saṃprītyā bhujyamāno dhenūṣṭrāḥ vahantaś cāśvādayaḥ svaṃ svam arthaṃ prayacchanti | yaś ca damyaḥ prayujyate avahann api | ete na naśyanti kadācid atibhogena | atha vā saṃprītyā bhujyamānāni gṛhādīny ucyante | ebhyas tv anye dhenvādayo 'pi prītibhogyā[ḥ naśyanti || 8.145 ||

	**yat kiṃcid daś varṣāṇi saṃnidhau] prekṣyate dhanī |**

**	bhujyamānaṃ parais tūṣṇīṃ na sa tal labdhum arhati || 8.146 ||**

prītirahitaṃ yati kiṃcid || 8.146 ||

	**[ajaḍaś ced apogaṇḍo] viṣaye cāsya bhujyate |**

**	bhagnaṃ tad vyavahāreṇa bhoktā taddhanam arhati || 8.147 ||**

ajaḍaś ced apo[gaṇḍa iti e]tau svadhanānveṣaṇāya paryāptau, na tu jaḍaḥ, pogaṇḍo vā, śaktivikalpatvāt | viṣaye cānyasya bhujyate cakṣuṣaḥ nāprakāśam | atha vā svaviṣaye nānya[viṣaye], na proṣītasya | evaṃ ca sati paśyataḥ samarthasya [sa]to bhujyamānaṃ svadravyam upakṣayā yuktas tadapahāro daśavarṣabhogena | ajaḍāpogaṇḍagrahaṇena cānyad api {svadha]nānveṣaṇavyāsaṅgakāraṇam apāṭavādi gṛhyate | satradīkṣādivyāsaṅgakāraṇam abhihitaṃ vijñeyam | daśavarṣabhogena svīkaraṇāpavādārtham idam ārabhyate || 8.147 ||

	**ādhiḥ sīmā bāladhanaṃ nikṣepopanidhiḥ striyaḥ |**

**	rājasvaṃ śrotriyasvaṃ ca na bhogena praṇaśyati || 8.148 ||**

striyaḥ paricārikāḥ noḍhāh śāstravirodhāt | anye tv āhuḥ: ūḍhā api pratyāharaṇīyāḥ prāyaścittena | yato na yuktam āsām āpady apahṛtānāṃ parityāgaḥ | rājasvaśrotriyasvayoś ca labdhakrītayor api bhogenāpraṇāśaḥ | tatra śrotriyadharmasyācārāsaṅgāt | rājñaś ca svatantrānuṣṭhānasaṅgena | anyadīyayos tu labdhakrītayor anya eva syāt || 8.148 ||

	**yaḥ svāminānanujñātam ādhiṃ bhuṅkte 'vicakṣaṇaḥ |**

**	tenārdhavṛddhir moktavyā tasya bhogasya niṣkrayaḥ || 8.149 ||**

svāmī ca gṛhe vyavaharati | tatprayuktaś ca bhṛtyaḥ | tathā ca vakṣyati "kuṭumbārtha 'dhyadhīnaḥ" [iti] | tenānanujñātaś ca svāminā ya ādhiṃ bhuṅkte 'vicakṣaṇaḥ tenārdhavṛddhir arthā upakṣyanta ity evaṃ na jānāti | etasmāt kāraṇād anena tasyārdhavṛddhir moktavyā bhoganiṣkṛtyartham | evaṃ ca grahaṇādhamanayoḥ pramāṇam adhyadhīnaḥ pṛthaktantutvat (?) tu nopabhogānujñāne dāne | etac ca yo veda sa vicakṣaṇaḥ | tathā cāyam eva yuktaḥ pāṭhaḥ: na vicakṣaṇaḥ svāmyupasarjanatvād adhyadhīnasyeti | anyas tv āha pūrvo dviguṇībhūte vidhir uktaḥ, "na bhoktavyo balād ādhir bhuñjāno vṛddhim utsṛjet" ity eṣaḥ | ayaṃ punar ādāv evocyate || 8.149 ||

	**kusīdavṛddhir dvaiguṇyaṃ nātyeti sakṛdāhitā |**

**	dhānye śade lave vāhye nātikrāmati pañcatām || 8.150 ||**

**vṛddhir dvaiguṇyaṃ nātyeti** | kālamahattve 'pi sati | **sakṛd āhitā** puruṣāntaram asaṃkrāntā, saṃkramite tu dhane prayoktrānyatra punarvardhata eva, gṛhītṛdoṣād apratipādanena pūrvaṃ prayoktur dhanasya | hiraṇye tāvad evam | **dhānye** tu phalakāle **śada**kāle prativarṣaṃ bhāgaśo vardhamānaṃ tat prayuktaṃ dhānyaṃ **nātikrāmati pañcatām** | hiraṇyavad dvaiguṇe prāpte idaṃ tatpratiṣedhārthaṃ pañcaguṇatvam ārabhyate | evaṃ **śade** pañcatāṃ parivartamāno **nātikrāmati** | evaṃ **lave** prayukta 'vyādyūrṇājānāṃ lavakāle lavakāle bhāgaśo vardhate tatprayuktam | **vāhye** tu balīvardādāv eṣa eva nyāyaḥ || 8.150 ||

	**kṛtānusārād adhikā vyatiriktā na sidhyati |**

**	kusīdapatham āhus taṃ pañcakaṃ śatam arhati || 8.151 ||**

yo hi kāryavarttāṃ vijñāya gṛhītuḥ pañcakāc chatād adhikaṃ vṛddhiṃ kārayet prayoktā na tasya sākāryasiddhiṃ gacchet | śāstravyatirekād dhetoḥ | yataḥ **pañcakam** eva **śataṃ** dātum **arhati** | atha vā **kṛtā** tu vṛddhir aviśeṣyā grahaṇakāle viśeṣyā vā alpān na kiṃcanāsya gṛhītuḥ pūrvam, paścād dhanavyavahāreṇaiva prāptaiśvaryasya, anyathā vā, puruṣakārāt saṃpallakṣaṇād adhikā, yathā mandīkṛtā tatprayoktṛlobhād uttarakālaṃ gṛhītuḥ saṃpadapekṣayā, na sidhyati, śāstravyatirekād dhetoḥ | tatra hi sarvamahatī vṛddhiḥ pañcakaṃ śatam | tad api śūdraviṣayam | kāmam aśūdrasyāpi tāvatī syād vṛddhiḥ, nāto vyatiriktā | tathā ca nindyate, kusīdapatham āhus tam iti || 8.151 ||

	**nātisāṃvatsarīṃ vṛddhiṃ**

**nātisāṃvatsarīṃ vṛddhiṃ** gṛhṇīyāt, yadi vṛddhimahattvāt saṃvatsara eva taddhanaṃ dviguṇībhavati | anyathā tu parastād api saṃvatsarasya gṛhṇīyāt yāvat taddvaiguṇyam | tathā ca gautamaḥ: "cirasthāne dvaiguṇyaṃ prayogasya" iti | anye tu labdhīm api vṛddhim aśītipañcāśadbhāgalakṣaṇāṃ nātivatsarīṃ manyante, dharma[virodhāt ta]syāḥ |

		**na cādṛṣṭām [punar] **

śāstraiḥ svayaṃkalpitāṃ dvikādivṛddhibhyo 'nyām

		**haret |**

atha vādṛṣṭām anupacitām ity arthaḥ | pratimāsaṃ na gṛhṇīyāt, pratimāsopajātāṃs tu tāvat gṛhṇīyāt yāvad dvaiguṇyam |

	**[cakravṛddhiḥ kālavṛddhiḥ kāritā kāyikā ca yā] || 8.152 ||**

parasparopakārāpekṣayā svayaṃ kṛtā vṛddhikalpābhyanujñāyate cakravad yānasaṃyuktā vṛddhiś **cakravṛddhiḥ** | atha vā cakravad āvartate | pratimāsaṃ yā [vardhate sā | kālavṛddhiḥ] kāl[āntare 's]yaitad dhanaṃ vardhate, na saṃpratyeva | etac ca prītyā kalpyate, svayam anugrāhyatayā parasya | atha vā asmin kāle aprayacchatas tathaiva [vardhate yathāniścitaṃ] svayam eva prayoktrā gṛhītrā ca deśakālakāryāvasthāpekṣayā | iyaṃ cābhihitāpavādakṛtānusārād adhiketi | **kāyikā** kāyikakarmasaṃśodhyā || 8.152 ||

	**ṛṇaṃ dātum aśakto yaḥ kartum icchet punaḥ kriyām |**

**	sa datvā nirjitāṃ vṛddhiṃ karaṇaṃ parivartayet || 8.153 ||**

mūlahiraṇyasya punaḥ kriyā na vṛddheḥ | katham | yo hi gṛhītā mūlaṃ vṛddhiṃ ca dātum aśaktaḥ karaṇaṃ sākṣyādi parivartayitum icchet, sa pūrva**nirjitāṃ** **vṛddhiṃ** datvā mūlamātrasya **karaṇaṃ parivartayet** | na tatra vṛddhim āropayet | yac ca dadyāt tad vṛddhitaḥ śodhayet, na tu mūlataḥ | ayaṃ ca rājña upadeśaḥ | pīḍitasya vṛddhyā rājñaivākārayitavyam || 8.153 ||

	**adarśayitvā tatraiva hiraṇyaṃ parivartayet |**

**	yāvatī saṃbhaved vṛddhis tāvatīṃ dātum arhati || 8.154 ||**

aśaktasya kākiṇim api dātuṃ saha vṛddhyā punaḥ kriyā || 8.154 ||

	**cakravṛddhiṃ samārūḍho deśakālavyavasthitaḥ |**

**	atikrāman deśakālau na tatphalam avāpnuyāt || 8.155 ||**

uttamarṇo 'dharmarṇād deśakālātikrameṇa svadoṣād eva | idānīṃ kāritā viṛddhiviṣayo 'yam apara ucyate || 8.155 ||

	**samudrayānakuśalā deśakālārthadarśinaḥ |**

**	sthāpayanti tu yāṃ vṛddhiṃ sā tatrādhigamaṃ prati || 8.156 ||**

tatra te vaṇijo yāṃ vṛddhiṃ sthāpayeyuḥ, sā pratīyeta, ye hi tatra kṣayavyayādhvalābhadravyasārajñāḥ | ṛṇasaṃbandhena, ayam aparaḥ pratibhuvo dharmaḥ śiṣyate || 8.156 ||

	**yo yasya pratibhūs tiṣṭhed darśanāyeha mānavaḥ |**

**	adarśayan sa taṃ tasya prayacchet svadhanād ṛṇam || 8.157 ||**

nigadavyākhyāta evāyaṃ ślokaḥ | idānīm asya darśanapratibhuvo 'dhamarṇam uttamarṇasyādarśayataḥ svadhanād ṛṇadānaprāptau satyām mṛtasya "rikthabhāja ṛṇaṃ pratikuryuḥ" ity anena śāstreṇārthataś ca tatputradānaṃ prāptaṃ sat pratiṣidhyate || 8.157 ||

	**prātibhāvyaṃ vṛthādānam ākṣikaṃ saurikaṃ ca yat |**

**	daṇḍaśulkāvaśeṣaṃ ca na putro dātum arhati || 8.158 ||**

eteṣu putrasyāsaṃbandhaḥ śāstrasāmarthyād vijñeyaḥ | śulkāvaśeṣam iti vacanāt kṛtsne śulke 'sti putrasya saṃbandhaḥ | daṇḍāvaśeṣasyāpy enaṃ vidhim icchanti kecit | prātibhāvyasaṃbandhena ca samānavidhitvāt vṛthādānādiṣu pitryeṣu na putrāḥ saṃbadhyante | idānīṃ dviprakārasya pratibhuvo na **putro dātum arhatī**ty etasmin prāpta idam ārabhyate — || 8.158 ||

	**darśanaprātibhāvye tu vidhiḥ syāt pūrvacoditaḥ |**

**	dānapratibhuvi prete dāyādān api dāpayet || 8.159 ||**

evaṃ ca sati dānapratibhuvaḥ putrasyāsti saṃbandhaḥ || 8.159 ||

	**adātari punar dātā vijñātaprakṛtāv ṛṇam |**

**	paścāt pratibhuvi prete parīpset kena hetunā || 8.160 ||**

samānavibhaktīni padāny ekārthatayā vyākhyeyāni | **adātari pratibhuvi prete vijñātaprakṛtau** vijñātaṃ kāraṇaṃ lagnakatve yasya, so 'yaṃ vijñātaprakṛtiḥ | kiṃ punas tatsaṃbandhakārpaṇam | evaṃ ca dhanāvaṣṭambhenāyam asyādhamarṇasya, yasmān na kiṃbhūtaḥ | tata ittaṃbhūte 'smin **pratibhuvi prete** paścād **dātā** prayuktam ṛṇaṃ **parīpset kena hetunā** saṃdihya pṛcchati | kathaṃ ca saṃdihyate yataḥ tatkāraṇam ucyate | yena tāvad dānapratibhuvaḥ putrasyāsti saṃbandha ity uktam, na darśanapratibhuvaḥ | ataḥ saty apitṛrikthasaṃbandhe śāstrasāmarthyān na yukto dāpayitum, yataś ca gṛhītadhane [pratibhuvi] prete darśanalagnakaputro 'pi san dāpayitum iti evam ubhayathā darśanāt saṃdehe satīdam āha — || 8.160 ||

	**nirādiṣṭadhanaś cet tu pratibhūḥ syād alaṃdhanaḥ |**

**	sva[dhanād eva tad dadyān nirādiṣṭa iti sthitiḥ || 8.161 ||**

**nirādiṣṭadhano**] pratibhūḥ samarpitadhanaḥ, na vāṅmātreṇa | **alaṃdhanaś** ca **syāt** paryāptadhanaḥ | yāvatā saṃbadhyate lagnakatvena | atha vā nirādiṣṭadhano vā[ṅmātrena pa]ścād alaṃdhanas samarpitadhanaḥ paryāptadhanaś ca bhavati, tatraitasmād dhetoḥ **svadhanād eva tad** dātum arhati | adhamarṇalagnakaputra uttamarṇāyeti | ayaṃ ca dānagrahaṇavidhiḥ [siddhi]kāraṇena || 8.161 ||

_anyaś ca_ |

	**mattonmattārtādhyadhīnair bālena sthaviraṇa vā |**

**	asaṃbandhakṛtaś caiva vyavahāro na sidhyati || 8.162 ||**

dharmavyavahārā eva mattādibhiḥ kṛtā na sidhyanti | na kevalaṃ prakaraṇād ṛṇavyavahāraḥ | amattādibhir api prayujyamānāḥ sarvavyavahāreṣu || 8.162 ||

	**satyā na bhāṣā bhavati yady api syāt pratiṣṭhitā |**

**	bahiś ced bhāṣyate dharmān niyatād vyāvahārikāt || 8.163 ||**

dharmaviruddhaś ca vyavahāro 'patyabhāryāvikrayādir na sidhyati | yenāsau [dharmaṃ] vārayati | vṛddhiḥ sā prayogakāle dviguṇībhūtāpi punar vardhata eva pratimāsam: evaṃ grāmapuñjagrahaṇādivṛddhayo 'pi pratiṣiddhā boddhavyāḥ | ṛṇasaṃbandhād idam aparaṃ tadgatam evocyate || 8.163 ||

	**yogādhamanavikrītaṃ yogadānapratigraham |**

**	yatra cāpy upadhiṃ paśyet tat sarvaṃ vinivartayet || 8.164 ||**

**yogādhamanaṃ** nāma lokayātrāyāṃ yan na sphuṭam ucyate | "tvaṃ tāvat anena kāryaṃ kuru, ahaṃ punar anena kāryaṃ kariṣyāmi" iti | vikrayo 'py evaṃlakṣaṇaḥ | **yogadānaṃ** ca yad yātrotsavavyapadeśena sopadhaṃ dīyate 'dhamarṇādibhir uttamarṇaprabhṛtīnām | amumūrṣuś cānapatyo jñātibhyo bibhyan nairāśyād dadāti, evamādinā yogena | dānapra[ti]grahayor viśeṣaḥ: dānaṃ maitryā pratigraho dharmeṇa | **yatra cāpy upadhiṃ paśyed** dānapratigrahagatam anyagataṃ vā **tat sarvaṃ vinivartayet**, rājā vyāvahārān paśyan anayatra vā | ṛṇasaṃbandhāc cedam anyam aparaṃ tadgatam evocyate || 8.164 ||

	**gṛhītā yadi naṣṭaḥ syāt kuṭumbārthe kṛto vyayaḥ |**

**	dātavyaṃ bāndhavaiś tat syāt pravibhaktair api svataḥ || 8.165 ||**

pratītārtha eva ślokaḥ || 8.165 ||

	**kuṭumbārthe 'dhyadhīno 'pi vyavahāraṃ yam ācaret |**

kuṭumbasthityai svāmyasaṃnidhāne —

	**svadeśe vā videśe vā taṃ jyāyān**

adhyadhīnasvāmī

		**na vicārayet || 8.166 ||**

"mama parokṣe 'py etad adhyadhīnena tvayā karma kasmāt krtam" iti na vicārayet | evam avicārya taddhanaṃ pratikuryāt | atha vā pūrvaślokaśeṣārtho 'yaṃ varṇanīyaḥ | kathaṃ kṛtvā | **kuṭumbārthe** 'py adhīno 'pi tāvad **vyavahāraṃ yam ācaret** pramāṇībhavet jyāyasaḥ, kiṃ punar bāndhavānām | evaṃ ca sati mattonmattādhyadhīnakṛto vyavahāro na sidhyatīty uktam | atha tv "asaṃbandhakṛto vyavahāro na sidhyati" ity etasmāc chakyate kathaṃcid adhyadhīnasya jyāyasi parokṣe gṛhārthe svātantryaṃ kalpayitum | tataḥ sārtha evāyaṃ śloko yathainam avocāma sāmartham | kuṭumbārthaṃ punar adhyadhīnasya dhanaṃ prayuktam — || 8.166 ||

	**balād dattaṃ balād bhuktaṃ balād yac cāpi lekhitam |**

**	sarvān balakṛtān arthān akṛtān manur abravīt || 8.167 ||**

**balāt** tāvad **dattaṃ** vṛddhikāmena dhanaṃ kṣetrādhyādhibhogakāmena ca tan nivartyaṃ rājñā | **balāc** ca **bhuktam** ādhidravyaṃ pratiṣiddhena satā tad ādhibhogānveṣaṇena nivartyam | atha vā nādhidrvyam api gṛhādi balād bhuktaṃ daśavarṣabhogenaitad apahartiṣyāmīty anayā bhuddhyā | **balād yac cāpi lekhitaṃ** patre sarvāṃś caivaṃ prakārān anyān apy arthān sākṣitvapratibhūkulagrahaṇakālāvadhidvaiguṇyakaraṇāna nirvartyam **manur** āha || 8.167 ||

_ye[na] —_

	**trayaḥ parārthe kliśyanti sākṣiṇaḥ pratibhūḥ kulam |**

**	catvāras tūpacīyante vipra āḍhyo vaṇiṅ nṛpaḥ || 8.168 ||**

yasmāt parasyārthaṃ kurvanti dṛṣṭāni sākṣipratibhūkulāni, ato nānicchātas tāni kārayet sākṣyādīni | **catvāras tūpacīyante** viprādayaḥ parārtham eva kurvantaḥ, **vipras** tāvan nāditsantaṃ dāpayet dātāram, **āḍhyaś** ca vṛddhyartham ajighṛkṣantaṃ na grāhayet, **vaṇik** ca nācikīrṣantaṃ kārayet lābhārthī | evaṃ nṛpo 'pi nāvyavajihīrṣantaṃ vyavahārayet | evaṃ ca saty ayaṃ śloko 'rthasya balāt kṛtasya padārthasya nivṛttipradarśanārtho 'pi vijñeyaḥ | yataś caitad evam ato balavān api san rājā, vyavahārād anyatra — || 8.168 ||

	**anādeyaṃ nādadīta parikṣīṇo 'pi pārthivaḥ |**

**	na cādeyaṃ [samṛddho 'pi sūkṣmam apy artham utsṛjet] || 8.169 ||**

_yena | _

	**anādeyasya cādānād ādeyasya ca varjanāt |**

**	daurbalyaṃ khyāpyate rājñaḥ sa pretyeha ca naśyati || 8.170 ||**

atra cādeyāparivarjananiyamaḥ śāstrasāmarthyāt | ato varja[nīyavarjayituḥ || 8.170 ||

	**svādānād varṇ]āsaṃsargād durbalānāṃ ca rakṣaṇāt |**

**	balaṃ saṃjāyate rājñaḥ sa pretyeha ca vardhate || 8.171 ||**

yathāśāstraṃ punar asya vartamānasya, vyavahārebhyo 'nyataś ca paurajānapadebhyas taddravyādānād, durbalānāṃ ca balavadbhyo rakṣaṇād, varṇānām asargaḥ paraspareṇāsaṅkaraḥ prajāsu bhavati | tataś ca rājā **pretyeha vardhata** iti | adhikṛtavidhistutimātram idam || 8.171 ||

_yasmāc caitad evam |_

	**tasmād yama iva svāmī svayaṃ hitvā priyāpriye |**

**	varteta yāmyayā vṛttyā jitakrodho jitendriyaḥ || 8.172 ||**

samaḥ prajāsu syād ity asya rājño 'yam upamārthaḥ | tathā ca vaiṣamyahetuvyākhyānam āha jitakrodho jitendriya iti || 8.172 ||

_ajitakāmakrodhaś ca punaḥ pārthivaḥ |_

	**yas tv adharmeṇa kāryāṇi mohāt kuryān narādhipaḥ |**

**	acirāt taṃ durātmānaṃ vaśe kurvanti śatravaḥ || 8.173 ||**

aparaktaprakṛtim, bahukṛtyavantaṃ vṛddhaparyavasānādibhiḥ | punar āhitavijñānanirṇayaḥ san rājā — || 8.173 ||

	**kāmakrodhau tu saṃyamya yo 'rthān dharmeṇa paśyati |**

**	prajās tam anuvartante samudram iva sindhavaḥ || 8.174 ||**

yathā hi sindhavo gamyaṃ samudraṃ gatvā na nivartante kiṃ tarhi tanmayyo bhavanti, evam itthaṃbhūtasya rājño nāparādhyante prakṛtayo 'mātyādayaḥ, kiṃ tarhi tanmayyo bhavantīty ayam upamārthaḥ || 8.174 ||

	**yaḥ sādhayantaṃ chandena vedayan dhanikaṃ nṛpe |**

**	sa rājñā taccaturbhāgaṃ dāpyas tasya ca taddhanam || 8.175 ||**

rājavāllabhyād abibhyan yo rājapuruṣas tasmai dhanikam āvedaye tasya tathopadeśaṃ daṇḍanaṃ dhanadānaṃ ca rājā kuryāt | aparaḥ pāṛhaḥ: "yo 'sādhyaṃ manyamānas tu vedayed dhanikaṃ naraḥ, sa rājñarṇacaturbhāgaṃ dāpyas tasya ca taddhanam" | atrāpi sa evārthaḥ | īṣad anyathā bhinnaḥ| aśaktasya dhanadāna etat | dhanadānāyedam upāyāntaram abhidhīyate dhanābhāvato vaikalpikaḥ || 8.175 ||

	**karmaṇāpi samaṃ kuryād dhanikāyādharmarṇikaḥ |**

**	samo 'pakṛṣṭajātiś ca dadyāc chreyāṃs tu tacchanaiḥ || 8.176 ||**

śreyaso mānyatvāt soḍhavyam eva tasyāpradānāt | akṣāntyā tu na kadācid apy asau samahīnavat karmakārayitavyaḥ | ēṇāpādānārthaḥ ślokaḥ || 8.176 ||

	**anena vidhinā rājā mitho vivadatāṃ nṛṇām |**

**	sākṣipratyayasiddhāni kāryāṇi samatām nayet || 8.177 ||**

**pratyayasiddhāni** hetusiddhānīty arthaḥ | ṛṇavyavahāropasaṃhārārthaḥ ślokaḥ | nikṣepavidhyartham idam adhunocyate || 8.177 ||

	**kulaje vṛttasaṃpanne dharmajñe satyavādini |**

**	mahāpakṣe dhaniny ārye nikṣepaṃ nikṣiped budhaḥ || 8.178 ||**

nikṣepilakṣaṇavidhyarthaḥ ślokaḥ | **kulaje** prakṛṣṭābhijane | [**vṛttasaṃpanne**] ācāravati | prakaraṇād arthavyavahāre, itaratra vā | evaṃ cārthavyavahāre śucir bhavati yadi dharmajñatayā **satyavādī** bhavati | tathā ca sati vṛttaviśeṣaṇam idaṃ vijñeyam | evaṃvṛtto yadi bhavati tato 'yaṃ nikṣepayogyaḥ saṃpadyate | **mahāpakṣaś** cāgamyaś cāṭavikādīnāṃ bhavati, svapakṣaparābhavabhayāc ca na vikāraṃ yāti | evaṃ ca dhanitvopadeśo vyākhyeyaḥ | **āryaś** caivaṃvṛttaḥ śūdro 'pi vijñeyaḥ, avikriyātmakatvād iti | anye tu dvijātim ācakṣate, tasya cādṛṣṭārthaṃ grahaṇam āhur iti || 8.178 ||

	**yo yathā nikṣiped dhaste yam arthaṃ yasya mānavaḥ |**

**	sa tathaiva gṛhītavyo yathā dāyas tathā grahaḥ || 8.179 ||**

yasmād ubhayathā nikṣepo dṛṣṭaḥ samudro vimudraś ca, asākṣitas susākṣitaś ca, saṃkhyāto 'saṃkhyātaś ca, tasmād idam ucyate: **yathā dāyas tathā grahaḥ** | **mānava**grahaṇāc ceha vijñāyate: pūrvaśloke **ārya**grahaṇaṃ sarvavarṇārtham, na tu dvijātiviṣayam | evaṃ ca sati dānapratidānayos tulyakriyayor nikṣepadhārakasyābhiyogo na jāyate || 8.179 ||

	**yo nikṣepaṃ yācyamāno nikṣeptur na prayacchati |**

**	sa yācyaḥ prāṅvivākena tannikṣeptur asaṃnidhau || 8.180 ||**

'sākṣyabhāve" ity upariṣṭād vakṣyati | tenāsya sāmarthyāt saṃbandho draṣṭavyaḥ | sākṣyabhāve **yo nikṣepaṃ yācyamāno na prayacchati** tato nikṣeptrā prāṅvivāko vijñāpi[taḥ imaṃ] kuryāt: pūrvanikṣiptasya parimāṇavayorūpasādṛśyena kaiścid apadeśaiḥ kenacid hiraṇyādi tasminn eva nikṣepaṃ pūrvanikṣepadhāriṇi nikṣipet | tataḥ kasmiṃścit kāle gate pūrvanikṣe[ptu]r **asaṃnidhau** prāṅvivāko dvitīyena nikṣeptrā dvitīyaṃ nikṣepaṃ yācayet || 8.180 ||

	**sa yadi pratipadyeta yathānyastaṃ yathā kṛtam |**

**	na tatra vidyate kiṃcid yat parair abhiyujyate || 8.181 ||**

yadi taṃ dvitīyaṃ nikṣepaṃ yathā [nyastaṃ pratipadyet tadā **na**] **kiṃcid** asti **yat parair abhiyujyate** || 8.181 ||

	**teṣāṃ na dadyād yadi tu taddhiraṇyaṃ yathāvidhi |**

**	ubhau nigṛhya dāpyaḥ syād iti dharmasya dhāraṇā || 8.182 ||**

atha prāḍvivākavijñātaṃ paścān niyo[jitaṃ na dadyāt] tata ubhayaṃ nigṛhya pūrvaṃ dvitīyaṃ ca dāpyaḥ || 8.182 ||

	**sākṣyabhāve pratinidhiṃ vayorūpasamanvitam |**

**	apadeśaiś ca saṃnyasya hiraṇyaṃ tasya tattvataḥ || 8.183 ||**

pūrveṇāsya saṃbandhaḥ | tathā coktaṃ "yo nikṣepaṃ yācyamānaḥ" ity evamādi || 8.183 ||

	**nikṣepopanidhī nityaṃ na deyau pratyantare |**

**	naśyetāṃ vinipāte tāv anipāte tv anāśinau || 8.184 ||**

nikṣeptari jīvati tat**pratyanantare** putre bhrātari vā tadīyadhanārhe **nikṣepopanidhī na deyau**, prārthayamānāya | yena na pratyanantarasyāvināśe 'sti gatiḥ | pratyanantarasya vināśe tu nikṣepadhārī nikṣeptrā yācitaḥ kim uttaraṃ dāsyati tasya | yato na tasya pratyanantaradānaṃ yuktam || 8.184 ||

	**svayam eva tu yo dadyān mṛtasya pratyanantare |**

**	na sa rājñābhiyoktavyo na nikṣeptuś ca bandhubhiḥ || 8.185 ||**

aviditanikṣepaṃ svayaṃ prayacchato nāsty abhiyogaḥ | atha tūdbhāvakaḥ kaścid atrārthaṃ darṣayed (?) adhikam, tataḥ— || 8.185 ||

	**acchalenaiva cānvicchet tam arthaṃ prītipūrvakam |**

**	vicārya tasya vā vṛttiṃ sāmnaiva parisādhayet || 8.186 ||**

aviditaṃ svayaṃ prayacchato yadi tadgataḥ kaścit karṇejapāt saṃśayaḥ syāt, tata **acchalenaiva** tasya **vṛttiṃ vicārya**, tadadhigamo vijñeyaḥ, nikṣepadhāriṇā prajñāya || 8.186 ||

	**[nikṣepśv eṣu sarveṣu vidhiḥ syāt parisādhane |**

**	samudre nāpnuyāt kiṃcid yadi tasmān na saṃharet ] || 8.187 ||**

tadīyaṃ dravyaṃ rūpataḥ parimāṇataś ca **samudra** eva nikṣepo dhārayitavyaḥ | na ca samudro nikṣepaḥ pratyarpita ity etāvatā nikṣepadhārī mucyate, yadi tasmān na kiṃcit saṃharati pra[ti]mudrākaraṇenāpasrāvaṇādinā vān[yen]opāyena | apare 'pi varṇayanti samudrayānarūḍhānāṃ nikṣepadhārī yānavyāpattau sati yadi kiṃcid ātmīyaṃ na saṃharaty arthaṃ nābhiyojyo bhavati nikṣeptuḥ | etad uktaṃ bhavati | parityajyātmīyaṃ nikṣeparakṣaṇe yatnaḥ karaṇīya iti || 8.187 ||

	**corair hṛtaṃ jalenoḍham agninā dagdham eva ca |**

**	na dadyād yadi tasmāt tu na saṃharati kiṃcana || 8.188 ||**

corādibhyo 'pi nāśe 'yam eva samudrayānavidhir vyākhyāta iti | yataḥ pūrva eva ślokārtho jyāyān || 8.188 ||

	**nikṣepasyāpahartāram anikṣeptāram eva ca |**

**	sarvair upāyair anvicchec chapathaiś caiva vaidikaiḥ || 8.189 ||**

yas tv apadeśād vinā nikṣiptaṃ yācyamāno nikṣeptre na dadyāt: asākṣike nikṣepa etad ucyate | nikṣeptā vā gṛhītvā punar yāceta, adatvā vā | sa rājñā prāṅvivākena vā sāmādibhiḥ sarvopāyair anveṣya, tadasaṃbhave tu **śapathaiś caiva vaidikaiḥ** agniharaṇādibhiḥ | **ca**śabdāl laukikā api kośapānādayo 'trānurudhyante | kāryasāmānyāc ca nikṣepavidher anyatrāpy eṣām apratiṣedhaḥ || 8.189 ||

	**yo nikṣepaṃ narpayati yaś cānikṣipya yācate |**

**	tāv ubhau coravac chāsyau dāpyau vā tatsamaṃ damam || 8.190 ||**

pūrvavyatikramakāriṇo daṇḍārtho 'yam ārambhaḥ vikalpena | tathā brāhmaṇaṃ tu — || 8.190 ||

	**nikṣepasyāpahartāraṃ tatsamaṃ dāpayed damam |**

coradaṇḍanivṛttyarthaṃ brāhmaṇasyedaṃ punarvacanaṃ dhanadāpanasya —

	**tathopanidhihartāram aviśeṣeṇa pārthivaḥ || 8.191 ||**

aupariṣṭaślokārdhasyopanidhyartha ārambhaḥ | coravacchiṣṭir adhikārād upanidhāv api syād brāhmaṇavarjam || 8.191 ||

	**upadhābhis tu yaḥ kaścit paradravyaṃ haren naraḥ |**

**	sasahāyaḥ sa hantavyaḥ prakāśaṃ vividhair vadhaiḥ || 8.192 ||**

pavitrāsanenāśādānena svakalatrasaṃ[bhoga]nyāsenāgāmikālopakārapradarśanenety evamādibhir upadhābhiḥ paradravyāpahārī sasahāyo vividhair vadhiḥ prakāśam anuśāsanīyaḥ, yena kaṣṭa[taras tadīyanigrahas sa]rvadravyāpahāreṇeti || 8.192 ||

	**nikṣepo yaḥ kṛto yena yāvāṃś ca kulasaṃnidhau |**

**	tāvān eva sa vijñeyo vibruvan daṇḍam arhati || 8.193 ||**

sasākṣike sati nikṣepe sā[kṣiṇām grāmyādīnām eva] pramāṇaṃ syād arthasaṃkhyāparimāṇe || 8.193 ||

	**mitho dāyaḥ kṛto yena gṛhīto mitha eva vā |**

**`	mitha eva pradātavyo yathā dāyas tathā grahaḥ || 8.194 ||**

upanidhyartho 'yaṃ punarārambhaḥ | "yo yathā nikṣipe[d dhaste" iti] pūrvaśloke nikṣepaprakaraṇoktaṃ tadartha eva | ayaṃ punar upanidhyarthatvāt punaruktas tenaiva vijñeyaḥ | sāmānyaviśeṣaprakḷptyā vānayoḥ slokayor apunaruktatā varṇayitavyā || 8.194 ||

	**nikṣiptasya dhanasyaivaṃ prītyopanihitasya ca |**

**	kuryād vinirṇayaṃ rājākṣiṇvan nyāsadhāriṇam || 8.195 ||**

samudro vimudro vā nikṣepaḥ | vimudra eva tu prītivimuktabhoga upanidhiḥ | tayor anveṣaṇavidhir ayaṃ vijñeyaḥ | asvāmivikraya idānīm ucyate || 8.195 ||

	**vikrīṇīte parasya svaṃ yo 'svāmī svāmyasaṃmataḥ |**

**	na taṃ nayeta sākṣyaṃ tu stenam astenamāninam || 8.196 ||**

na taṃ nayeta sākṣyam ity asya pradarśanārthatvāt sarvāprāmāṇyād eva taṃ nivartayati || 8.196 ||

	**avahāryo bhaved eṣa sānvayaḥ ṣaṭśataṃ damam |**

**	niranvayo 'napasaraḥ prāptaḥ syāc corakilbiṣam || 8.197 ||**

**avahāryo** daṇḍyaḥ **sānvayaḥ** saniḥsaraḥ ṣaṭśataṃ damam | **niranvayas** tad **anapasaraḥ prāptaḥ syāc corakilbiṣam** ity anenāparādhamahattvād daṇḍamahattvaṃ darśayati pūrvasmāt | anyas tv āha: **apasaraḥ** krayād anyo dhanāgamaḥ | evaṃ ca sati — || 8.197 ||

	**asvāminā kṛto yas tu dāyo vikraya eva vā |**

**	akṛtaḥ sa tu vijñeyo vyavahāre yathā sthitiḥ || 8.198 ||**

krayavikrayāv asvāmikṛtau nipātyāv eva | tathā ca svāmy eva dhanabhāk syāt | na tu kretā vikretā vā dhane svāmī paritoṣaṇīyaḥ | idānīm asvāmisakāśāt krītasya daśa[varṣa]bhogābhigamena mā bhūt svatvam iti, yata idam āha — || 8.198 ||

	**saṃbhogo yatra dṛśyeta na dṛśyetāgamaḥ kvacit | **

**	āgamaḥ kāraṇaṃ tatra na saṃbhoga iti sthitiḥ || 8.199 ||**

evaṃ cāgamād aśuddhadravyasya daśavarṣabhogenāpi na svāmitvam | yataś caitad evam ataḥ — || 8.199 ||

	**vikrayād yo dhanaṃ kiṃcid gṛhṇīyāt kulasaṃnidhau |**

**	krayeṇa sa viśuddhas tu nyāyato labhate dhanam || 8.200 ||**

nyāyatas tu krayaḥ kulasaṃnidhāv ucitena mūlyena saṃbhāvyāc ca puruṣāt | etac ca tasyānabhiyogaṃ dhanalābhaś ca yuktaḥ | evaṃ buddhipūrvavyavahārayitāya nyāyakāriṇaḥ || 8.200 ||

	**atha mūlyam anāhāryaṃ prakāśakrayaśodhitam |**

**	adaṇḍyo mucyate rājñā nāṣṭiko labhate dhanam || 8.201 ||**

abhiyogakāle ca tasya yadi mūlyam āhartuṃ śakyaṃ [na] syāt vikretur abhāvāt, atas tasya prakāśakrayeṇa śuddhasyādaṇḍatvaṃ yuktam | api ca deśāntarād āgataiḥ pāpakāribhiḥ niḥśaṅkaṃ rājasaṃnidhāv apravikāśaṃ vikriyate dravyam, tatra ca yadi mūlyasyānāhāryatvāt prakāśakrayaśuddhe vikraye kretur doṣaḥ syāt, evaṃ ca sati rājñaḥ sarvadikko vyavahāraḥ sādhūnām api vicchidyeta | na caitad iṣṭam | ataḥ kreturn atra nāsti doṣaḥ | nāṣṭikas tu kāraṇataḥ svam arthaṃ prajñāpayan katham iva na labhate svadhanam: atas tasya dhanalābho yuktaḥ | itarasya cādoṣatvād adaṇḍyatvaṃ yuktam | asvāmivikrayavyavahārasādharmyāt tatprakaraṇam evāyam ucyate || 8.201 ||

	**nānyad anyena saṃsṛṣṭaṃ rūpaṃ vikrayam arhati |**

**	na sāvadyaṃ na ca nyūnaṃ na dūre na tirohitam || 8.202 ||**

**anyat** kuṅumādidravyam **anyena** kusumbhādinā dravyeṇa **saṃsṛṣṭaṃ vikrayaṃ** nārhati | evaṃ ca pratiṣedhād asyaivam akāryam anumīyate | evaṃ **sāvadyam** asaṃsṛṣṭam api yad bhāṇḍaṃ pūtikaṃ cirantanaṃ jīrṇavastrādi | **na ca nyūnaṃ** yat tulyāntareṇa paścād dhīyate palasaṃkhyayā | na dūre 'pratyakṣatvāt | etena **tirohitaṃ** vyākhyātam: adravyaṃ vā dravyābhāsaṃ yat kriyate bhāṇḍarāgādinā karmaṇā tat **tirohitam** | evaṃ ca sati, īdṛśam evaṃ vikrīṇānasya doṣatvād asya daṇḍārhatā | na kevalam aśuddhatā vikretuḥ | tathā ca sati, kretrā ūrdhvam api daśāhād etad vikretuḥ pratyarpaṇīyam eva | yenāsyāitat pratiṣedhaśāstram asadvikrayeṇāpoditam, "pareṇa tu daśāhasya na dadyān nāpi dāpayet" iti | vikrayasaṃbandhenaivāyam aparaḥ kānyavyavahāraḥ śulkāśrayaḥ prastūyate — || 8.202 ||

	**anyāṃ ced darśayitvānyā voḍhuḥ kanyā pradīyate |**

**	ubhe ta ekaśulkena vahed ity abravīn manuḥ || 8.203 ||**

niravadyāṃ kanyāṃ darśayitvā yaḥ sā[vadyāṃ dadā]ti tasya ubhe api **te ekaśulkena**iva vahanīye || 8.203 ||

	**nonmattāyā na kuṣṭhinyā na ca yā spṛṣṭamaithunā |**

**	pūrvaṃ doṣān abhikhyāpya pradātā daṇḍam arhati || 8.204 ||**

evaṃ ca sati doṣavatyās taddoṣākathane vipa[ryayaṇa dātā daṇḍyaḥ, pūrvam ā]vedane ūḍhāyāś ca doṣavatyā api parityāgo nāsti | kramaprāptaṃ saṃbhūyasamutthānam adhunocyate, yataḥ tadarthaṃ śrautam udāharaṇaṃ darśayati || 8.204 ||

	**ṛtvig yadi vṛto yajñe [svakarma parihāpayet |**

**	tasya karmānurūpyeṇa deyo 'ṃśaḥ saha ka]rtṛbhiḥ || 8.205 ||**

pradhānartvik prakrāntakarmā yadi **parihāpayet svakarma** deśāntaragamanāpāṭavādibhir arthalakṣaṇaiḥ **tasya karmānurūpyeṇa** dakṣiṇāṃśaḥ syāt | katham | karmaṇa[ś caturthe kṛte dakṣiṇā]yā api caturbhāgaḥ | evaṃ tribhāgādiṣv api yojyam | saha kartṛbhir iti [prati]prasthātṛprabhṛtīṃs tatputuṣān āha | asyāpavādaḥ — || 8.205 ||

	**dakṣiṇāsu tu dattāsu svakarma parihāpayan |**

**	kṛtsnam eva labhetāṃśam anyenaiva ca kārayet || 8.206 ||**

dakṣinādānād ūrdhvaṃ teṣāṃ svakarmākurvatāṃ kāraṇāntarato na pratyāharaṇīyā dakṣiṇās tebhyaḥ | akurva[tāṃ yān]y aupartiṣṭāni karmāṇi anyenaiva ca kārayet tāni tatpuruṣeṇa vānyena vā, pariśiṣṭakarmānurūpaṃ yat kiṃcid dattvā, itarathā hy aparijitaṃ dakṣiṇayā tatkarmayajamānārthaṃ na syāt | idam eva śāstraṃ pariśiṣṭakarmānuṣṭhātur dakṣiṇādāne vijñeyam | anena ca prasaṅgenedam aparaṃ tadgatam evocyate || 8.206 ||

	**yasmin karmaṇi yās tu syur uktāḥ pratyaṅgadakṣiṇāḥ |**

**	sa eva tā ādadīta bhajeran sarva eva vā || 8.207 ||**

pratyaṅgadakṣiṇāḥ sarvadā saṃśayyante | kim amīṣām ṛtvijāṃ pratigrahaniyamaś cāturvidyaviniyuktapādikabrāhmaṇavat, uta padārthasvarūpasvābhāvyāt tadartheneti nyāyavikalpo 'nūdyate | tādarthyapakṣaṃ cāśrityaitad adhunocyate || 8.207 ||

	**rathaṃ hareta cādhvaryur brahmādhāne ca vājinam |**

**	hotā vāpi hared aśvam udgātā cāpy anaḥ kraye || 8.208 ||**

kratau nānāśākhāsv avasthitānām aṅgadakṣiṇānāṃ bahvīnāṃ pradarśanārthaḥ ślokaḥ | evaṃ tāvad ādhāne pradhānartvigdakṣiṇā anaḥ somikeṣv api || 8.208 ||

	**sarveṣām ardhino mukhyās tad ardhenārdhino 'pare |**

**	tṛtīyinas tṛtīyāṃśāś caturthāṃśās tu pādinaḥ || 8.209 ||**

"tāñ chatena dākṣayanti" iti vacanād aṣṭacatvāriṃśad bhavantīti | evaṃ tadardhād iva saṃkhyānirdeśa uttaratra samartho bhavati | ten**ārdhino** 'dhvaryubrahmodgātṛhotāro **mukhyā** ṛtvijo bhavanti | tadardhena caturviṃśatyā **ardhino 'pare** uktebhyo dvitīyasthānaṃ pratiprasthātṛmaitrāvaruṇabrāhmaṇācchaṃsiprastotāraḥ | evaṃ ca kātyāyanaḥ "ṣat ṣat dvitīyebhyaḥ" vakti | **tṛtīyinaḥ** tṛtīyaṃ sthānaṃ yeṣāṃ ta ime tṛtiyinaḥ, tṛtīyāṃśāḥ | samudāyena ṣoḍaśa paśubhājaḥ | kātyāyano 'pi caivam eva vakti: "catasraś catasras tṛtīyebhyaḥ" iti | pratyekaṃ caturtha aṃśo yeṣāṃ ta ime **caturthāṃśāḥ** samudāyato dvādaśapaśubhājaḥ **pādino** bhavanti | kātyāyano 'pi "tisras tisra itarebhyaḥ" | ādyasaṃkhyāpekṣayā pāda eṣām astīti **pādinaḥ** | caturthasthānā ucyante | sthāne sthānināṃ vyapadeśo 'yam | **caturthāṃśa**śabdas tu bhāgakalpakaḥ samāsapadena | tathā coktam, viparyayeṇa vaitad vyākhyeyam | ubhavanirdeśaś cātra pādapūraṇārtho vijñeyaḥ | yady apy anyatarasmād ubhayārthapratītiḥ ayaṃ sarvo vidhir nyāyaśrutisiddho dṛṣṭāntatvenehopādīyate | yathā saṃbhūyaikaṃ karma sahakurvatāṃ dṛṣṭā gurulaghutām avakṣyānavekṣya vā vacanasāmarthyād viṣamāṃśaprakḷptiḥ | evam — || 8.209 ||

	**saṃbhūya svāni karmāṇi kurvadbhir iha mānavaiḥ |**

**	anena vidhiyogena kartavyāṃśaprakalpanā || 8.210 ||**

ekasmin gṛhakaraṇādau sūtrakāravadhakisthapatyādīnāṃ gurulaghutām avakṣyānavekṣya vā yathāsmaraṇaṃ **kartavyāṃśaprakalpanā** | na hy aśilpeṣu vyavahāreṣu vā manuṣyāṇāṃ tulyatā śakyā grahītum | adattānapakarma[var]ṇārtham idam āha — || 8.210 ||

	**dharmārthaṃ yena dattaṃ syāt kasmaicid yācate dhanam |**

**	paścāc ca na tathā tat syān na deyaṃ tasya tad bhavet || 8.211 ||**

svanigadopavarṇitaḥ ślokaḥ || 8.211 ||

	**yadi saṃsādayet tat tu darpāl lobhena vā punaḥ |**

**	rā[jñā dāpyaḥ suvarṇaṃ syāt tasya steyasya niṣkṛtiḥ] || 8.212 ||**

yena dharmārthaṃ kiṃcit pratiśrutaṃ na tu dattam | taṃ ced dharmam akurvan pratiśrutam iti kṛtvā sādhayed adātāram, tato **rājñā suvarṇaṃ** sa **dāpyaḥ** | sopadhaṃ [yācitāraḥ na steyakāriṇaḥ, anyāyakāritvād u]ddhṛtadaṇḍās tv iti || 8.212 ||

	**dattasyaiṣoditā dharmyā yathāvad anapakriyā |**

**	ataḥ paraṃ pravakṣyāmi vetanasyānapakriyām || 8.213 ||**

upasaṃhāropanyāsārthaḥ ślokaḥ || 8.214 ||

	**bhṛ[to 'nārto na kuryād yo darpāt] karma yathoditam |**

**	sa daṇḍyaḥ kṛṣṇalāny aṣṭau na deyaṃ cāsya vetanam || 8.214 ||**

utpanne vetane kiṃcitkṛtakarmāpi daṇḍayitavyaḥ vetanaṃ ca [na] labheta, yena darpāt karmaṇaḥ prakrāntasyākṛtsnakārī || 8.214 ||

	**ārtas tu kuryāt svasthaḥ san yathā bhāṣitam āditaḥ |**

**	sudīrghasyāpi kālasya tal labhetaiva vetanam || 8.215 ||**

pratītārthaḥ ślokaḥ || 8.215 ||

	**yathoktam ārtaḥ svastho vā yas tatkarma na kārayet |**

**	na tasya vetanaṃ deyam alponasyāpi karmaṇaḥ || 8.216 ||**

ārtaḥ svastho vā yathoditaṃ karma na kurvan, na kārayan vā, alponasyāpi vetanaṃ na labheta || 8.216 ||

	**eṣa dharmo 'khilenokto vetanādānakarmaṇaḥ |**

**	ata ūrdhvaṃ pravakṣyāmi dharmaṃ samayabhedinām || 8.217 ||**

upasaṃhāropanyāsārthaḥ ślokaḥ || 8.217 ||

	**yo grāmadeśasaṅghānāṃ kṛtvā satyena saṃvidam |**

**	visaṃvaden naro lobhāt taṃ rāṣṭrād vpravāsayet || 8.218 ||**

dharmārthayukteṣu prayojaneṣu rājakāryāvirodhiṣu gopracārodakarakṣaṇadevatāyatanapratisaṃskaraṇādiṣu grāmādīnāṃ yā saṃvid utpadyate, tatra vyabhicāriṇaṃ tasmād deśād rājā nirvāsayet || 8.218 ||

	**nigṛhya dāpayec cainaṃ samayavyabhicāriṇam |**

**	catus suvarṇān ṣaṇniṣkāñ chatamānaṃ ca rājatam || 8.219 ||**

**catuḥ suvarṇādi** ca daṇḍaṃ ca dāpyaḥ, tato nirvāsyaḥ | "nigṛhya dāpayed vainam" ity aparo daṇḍavikalpapāṭhaḥ | evaṃ ca sati nirvāsanaṃ daṇḍo vā || 8.219 ||

	**etad daṇḍavidhiṃ kuryād dhārmikaḥ pṛthivīpatiḥ |**

**	grāmajātisamūheṣu samayavyabhicāriṇām || 8.220 ||**

upasaṃhārārthaḥ ślokaḥ || 8.220 ||

	**krītvā vikrīya vā kiṃcid yasyehānuśayo bhavet |**

**	so 'yaṃ daśāhāt taddravyaṃ dadyāc caivādadīta ca || 8.221 ||**

antardaśāham ādānapratyarpaṇe sāmnety ayam apāṭhaḥ | yenordhvam api daśāhāt kaḥ śaktas sāmnā dānādāne pratiṣeddhum | labdhimeṣv api dravyeṣu sāmāśakyaṃ pratiṣeddhum, kiṃ punaḥ kṛtrimeṣu, yatra kaścid dharmagatir nāsti | dharmyeṣu tu pratigraheṣu tadanantaranirvṛttatvād dharmasya sāmnāpy aśkyaṃ kṛtam akṛtaṃ kartum | tatra pratyarpaṇe punardānaṃ vā kṛtaṃ bhavet parityāgo vā | yataś caitad evam | ata evaṃ paṭhitavya uttaraślokārdhaḥ: "so 'yaṃ daśāhāt taddravyaṃ dadyāc caivādadīta ca" iti | atraivārtha uttaraślokārdhapāṭho 'nyo bhavati: "dānādāne daśāhaṃ tu syātām api nipātini" iti | atha vā sāmagrahaṇaṃ daśāhe daṇḍanivṛttyartham | antardaśāhānuśaye kathaṃcid vivadatāṃ rājādhigame daṇḍanivṛttir yathā syād rājatas tayoḥ | tathā ca daśāhasyottaratra tadvivāde daṇḍaḥ śrūyate || 8.221 ||

	**pareṇa tu daśāhasya na dadyān nāpi dāpayet |**

**	ādadāno dadac caiva rājñā dāpyaḥ śatāni ṣaṭ || 8.222 ||**

nāyaṃ śloko daśāhād ūrdhvaṃ sāmapratiṣedhārtha ārabhyate, sāmnāpy ūrdhvaṃ daśāhān **na dadyān nāpi dāpayed** iti | na hi sāma pratiṣeddhuṃ śakyam ity uktam | yatra tu sāmnāpi pratyarpaṇaṃ nāsti, tatra niyamayaty eva, yathā "sakṛd aṃśo nipatati" iti; atrāpi tv aṃśapātane sāmnāiva pratiṣeddhuṃ śakyaṃ niyamābhāvād, vyavasthārthatvāc ca | kanyādāne tu niṣkramavisargābhyām iti viśeṣaniyamāt sāma na vidyate || 8.222 ||

_anuśayaprasaṅgād idam anyad atrocyate |_

	**yas tu doṣavatīṃ kanyām anākhyāya prayacchati |**

**	tasya kuryān nṛpo daṇḍaṃ svayaṃ ṣaṇṇavatiṃ paṇān || 8.223 ||**

dharmaprajānirodhinā rogeṇa gṛhītā spṛṣṭamaithunā vā doṣavatī | tām **anākhyāya doṣavatīṃ** prayacchato daṇḍaḥ, "nonmattāyā" iti pūrvoktaślokenaiva gatārtho, yataḥ vayam atra nādhīyāmahe | atha vānuvādapakṣaḥ kenacit kāraṇena tasyāsya ca śakyate darśayitum, yato yuktam adhyayanam [ihāpi || 8.223 ||

	**akanyeti tu yaḥ kanyāṃ brūyād dve]ṣeṇa mānavaḥ |**

**	sa śataṃ prāpnuyād daṇḍaṃ tasyā doṣam adarśayan || 8.224 ||**

svaśabdavyākhyātaḥ ślokaḥ | kasya punar hetor ayaṃ daṇḍo mahān vidhīyate, yena — || 8.224 ||

	**pāṇigrāhaṇikā mantrāḥ kanyāsv eva [pratiṣṭhitāḥ |**

**	nākanyāsu kvacin nṛṇāṃ luptadharmakriyā hi tāḥ] || 8.225 ||**

tathā vaivāhiko mantraḥ "aryamaṇaṃ devaṃ kanyāgnimayakṣata | sa no aryamā devaḥ preto muñcatu mā pateḥ svāhā" ityādinā **kanyāsv** ity atra [mantrārthaḥ, tāsv eva pratiṣṭhi]tā vivāhādibhir ity arthaḥ | evaṃ ca sati pūrvaṃ pāṇigrahaṇāt pratigṛhītāpi spṛṣṭamaithunā parityaktavyeti || 8.225 ||

_yaś ca |_

	**pāṇigrāhaṇikā mantrā niyataṃ dāralakṣa[ṇam |**

**	teṣāṃ niṣṭhā tu vijñeyā vidvadbhiḥ saptame pade || 8.226 ||**

vivāh]ārthe saṃskāre [pāṇigra]halakṣaṇe bhavāh pāṇigrāhaṇikāḥ, tatkarmasādhanabhūtā mantrāḥ | niyataṃ dāralakṣaṇaṃ dāropasaṃgrahalakṣaṇam, kanyānām eva gṛhyaśāstrato nākanyānām | tathā ca darśayati: "vivāhe udagayana āpūryamāṇapakṣe puṇyāhe, kumāryāḥ pāṇiṃ gṛhṇīyāt | triṣu triṣūttarādiṣu | svātau mṛgaśirasi rohiṇyāṃ vā" iti | punaś caitam evārthaṃ saṃdarśayati: "kumāryā bhrātā śamipalāśamiśrāl lājān añjalināñjalāv āvapati | tāñ juhoti sarṭ hatena (?) tiṣṭhati" iti | yataś caitad eva | atas **teṣāṃ niṣṭhā tu vujñeyā vidvadbhiḥ saptame pade | teṣāṃ** mantrāṇāṃ pāṇigrahaṇaprayojanānāṃ **saptame pade** niṣṭhā parisamāptiḥ | pretya tasya kāryataḥ prāptavyasya saptalokasaṃsthasya jagataḥ iyatparimāṇatvāt | sapta hi lokā bhūrādayaḥ satyāntāḥ; tān asau padasaṃkhyā saṃmitāṃs tayā saha śrautasmārtaiḥ karmabhir yātum icchati | tathā ca mantraḥ etadarthānuvādy eva bhavati: "sakhā saptapadī bhava" iti | evaṃ ca sati, āsaptabhyaḥ padebhyaḥ spṛṣṭamaithunatvena vijñātā heyā bhavati | ūrdhvaṃ tu saptamāt padāt spṛṣṭamaithunāpi satī na parityājyā | tasmān niṣṭhāvacanaliṅgād bhavati | tathā ca sati sahoḍhakānīnayoḥ śāstropadeśaḥ samartho bhavati | yā tu rogiṇī satī dharmaprajananayor anyatrasamarthā bhavati, tāṃ pratigṛhya notsṛjeta | na ha tasyā dharmāvirodhe prajāvirodhe vā sati puṃsā kartavyatānyāsti | athāpy asyādṛṣṭārthaḥ saprayogaḥ, tathāpy asau prāg agnyādheyād anyām udvāhayiṣyati | yā tūbhayor api dharmaprajananayor samarthā sā vidyamānayātulyeti parityājyaiva | ayaṃ ca kanyāvyavahāraḥ krayavikrayānuśayasādṛśyād etasminn avadhāv ucyata iti || 8.226 ||

	**yasmin yasmin kṛte kārye yasyehānuśayo bhavet |**

**	tam anena vidhānena dharme pathi niveśayet || 8.227 ||**

ādhivetanasamayādyanuśayeṣu daśāha eva niṣṭhā syāt || 8.227 ||

	**paśuṣu svāmināṃ caiva pālānāṃ ca vyatikrame |**

**	vivādaṃ saṃpravakṣyāmi yathāvad dharmatattvataḥ || 8.228 ||**

upanyāsārthaślokaḥ || 8.228 ||

	**divā vaktavyatā pāle rātrau svāmini tadgṛhe |**

**	yogakṣeme 'nyathā cet tu pālo vaktavyatām iyāt || 8.229 ||**

partītārthaḥ ślokaḥ || 8.229 ||

	**gopaḥ kṣīrabhṛto yas tu sa duhed daśato varām |**

**	gosvāmy anumatāṃ bhṛtyaḥ sā syāt pāle 'bhṛte bhṛtiḥ || 8.230 ||**

**kṣīrabhṛto** [na] bhktācchādanabhṛto, dvividho yasmād gopaḥ | ata idaṃ viśeṣyate | **kṣīrabhṛto yas tu gopaḥ** **sa duhed daśataḥ** daśabhyo dhenubhya ekāṃ **varāṃ** śreṣṭhām ity arthaḥ | tām api ca **gosvāmy** anumataḥ, na svecchayā, **sā syāt pāle** bhṛtyantareṇ**ābhṛte bhṛtiḥ **| evaṃ ca sati pañcāvasthāsu goṣu bahvavasthāsu vā gosvāmibhir gopaiś ca tribhāgaḥ kṣīrasya kalpitaḥ parikalpya bhogyābhogyarūpāṇy anenaiva śāstreṇa, yenāitasmād eva ca darśanāt kṣīrabhṛtiḥ paśūnāṃ saṃrakaṇe na doṣāyāpratiṣedhāt tasyā iti | evaṃ ca sati — || 8.230 ||

	**naṣṭaṃ vinaṣṭaṃ kṛmibhiś śvahataṃ viṣame mṛtam |**

**	hīnaṃ puruṣakāreṇa [pradadyāt pāla eva tu] || 8.231 ||**

gopapramādena || 8.231 ||

_asyāpavādaḥ_ |

	**vighuṣya tu hṛtaṃ corair na pālo dātum arhati |**

**	vadi deśe ca kāle ca svāminaḥ svasya śaṃsati || 8.232 ||**

haraṇa**deśe** haraṇa**kāle** ca vighuṣya anantaraṃ **svāmina** ākhyāte **pālo** na dadyāt | svayaṃ mṛtyunāpi ca mṛteṣu prayatnavato gopasya sa idaṃ kuryāt || 8.232 ||

	**karṇau ca carma vālāṃś ca bastisnāyūni rocanām |**

**	paśusvāmiṣu dadyāt tu mṛteṣv aṅkāṃś ca darśa[yet || 8.233 ||**

vidhir ayaṃ] cāviśeṣaḥ || 8.233 ||

_[ajā]vikārtham idam āha |_

	**ajāvike tu saṃruddhe vṛkaiḥ pāle tv anāyati |**

**	yāṃ prasahya vṛko hanyāt pāle tatkilbiṣaṃ bhavet || 8.234 ||**

paśurakṣakasya satas tadasaṃni[dhāne vā vṛko hanyāt sa eva] dadyāt | yasmād avaruddhānāṃ saṃnihito na bhavati | vṛkagrahaṇaṃ cānyeṣām api pradarśanārtham || 8.234 ||

	**tāsāṃ ced avaruddhānāṃ carantīnāṃ mitho vane |**

**	yām utplutya vṛko hanyān na pāla[s tatra kilbiṣī] || 8.235 ||**

aśakyatvād aṭavyāṃ bahuvṛkṣakṣupagartāyāṃ tatsaṃrakṣaṇasya mithaś carantīnāṃ na pālāparādhaḥ | etena gomahiṣyādi vyākhyātam | ukto gosaṃrakṣaṇavidhiḥ | paśupīḍāpaśusaṃhārārtham idam ucya[te] || 8.235 ||

	**dhanuḥ śataṃ parīhāro grāmasya syāt samantataḥ |**

**	śamyāpātās trayo vāpi triguṇo nagarasya tu || 8.236 ||**

yo deśo grāmanagarayoḥ samantato gavāṃ sukhapracārasthānāsanārtham anuptasasyakāryaḥ || 8.236 ||

	**tatrāparivṛtaṃ dhānyaṃ vihiṃsyuḥ paśavo yadi |**

**	na tatra praṇayed daṇḍaṃ nṛpatiḥ paśurakṣiṇām || 8.237 ||**

yadi tu tatra bhūlopāt samupyate na kenacit parivṛtaṃ ca bhavet, tatas tadbhakṣaṇe gobhir na doṣaḥ syāt paśurakṣiṇām || 8.237 ||

	**vṛtiṃ tatra tu kurvīta yām uṣṭro nāvalokayet |**

**	chidraṃ cāvārayet sarvaṃ śvasūkaramukhānugam | 8.238 ||**

paśuvāraṇasamarthāyām tu vṛtau kṛtāyāṃ sasyopaghāte pālasya doṣaḥ syāt || 8.238 ||

	**pathi kṣetre 'parivṛte grāmāntīye 'tha vā punaḥ |**

**	sa pālaḥ śatadaṇḍārho vipālaṃ vārayet paśum || 8.239 ||**

yaṣṭipātena khādayan pālaḥ śatadaṇḍārhaḥ syāt, **vipālaṃ** ca **paśuṃ vārayet** | adaṇḍaś ca syāt paśupālaḥ tadasaṃnidhānāt | anyas tv atrārthaḥ saha pālena **sapālaḥ** kṣetrikaḥ na paśur atrocyate | pūrvavacchatadaṇḍārhaḥ syāt | ubhayāparādhāt, kṣetrikeṇa tāvat kim iti kṣetraṃ svam anāvṛtam iti, tasmād ubhayāparādhād ubhayor daṇḍaḥ | gautamīye 'pi coktam "pathi kṣetre 'nāvṛte pālakṣetrikayoḥ" iti || 8.239 ||

	**kṣetreṣv anyeṣu tu paśuḥ sapādaṃ paṇam arhati |**

**	sarvatra tu śado deyaḥ kṣetrikasyeti dhāraṇā || 8.240 ||**

anyakṣetrāṇi pūrvoktād avadher yāni bahiḥ tāny ucyante | goś ca sapādasya paṇasyopadeśād, upaghātānurūpeṇa mahiṣyādīnāṃ syād rājabhāvyo daṇḍaḥ | **śadaḥ kṣetrikasya** **sarvatra**śabdāc ca vipāle 'pi śado deyat iti || 8.240 ||

	**anirdaśāhāṃ gāṃ sūtāṃ vṛṣān devapaśūṃs tathā |**

**	sapālān vāpy apālān vā na daṇḍyān manur abravīt || 8.241 ||**

pūrvāpavādaḥ | vṛṣāḥ sektāraḥ prati tān | devapaśavaś cotsṛṣṭā vṛṣotsarganyāyena, anye ca mṛgā āpy ajādayo devāyatanamaṇḍanā adaṇḍyāḥ | <span style="text-decoration:underline;">nanu</span> ca niṣparigrahatvād devapaśuṣv etad ayuktaṃ, saparigrahānugamād eṣāṃ tadvatprāptau satyām apavādaḥ | atha vā dṛṣṭāntārtham eva paśava upādīyante | yathā devapaśavo 'daṇḍyāḥ, evam anirdaśāhā gauḥ sūtā vṛṣāś ca sektāra iti parigrahavad vā | devāyataneṣv etad daṇḍaṃ na yuktam | evaṃ ca sati yo 'nyeṣāṃ parigrahavatāṃ darmaḥ sa eva teṣām api syāt | na caitad iṣṭam || 8.241 ||

	**kṣetrikasyātyaye daṇḍo bhāgād daśaguṇo bhavet |**

**	tato 'rdhadaṇḍo bhṛtyānām ajñānāt kṣetrikasya tu || 8.242 ||**

yasmāt sasyāt kṣetriko yad apaharet tasya bhāgakalpanayā daśaguṇo daṇḍaḥ prakalpyaḥ | **ardhadaṇḍā** bhṛtyāḥ syuḥ | **ajñānāt kṣetrikasya tu** prayogād eva bhṛtyānām asāv eva daṇḍaḥ syāt | sasyasambandhaprasaṅgāc cāyaṃ kṣetrikasya vyatikrama ucyate, asteyābhimatatvāc ca || 8.242 ||

	**etad vidhānam ātiṣṭhed dhārmikaḥ pṛthivīpatiḥ |**

**	svāmināṃ ca paśūnāṃ ca pālānāṃ ca vyatikrame || 8.243 ||**

upasaṃhārāthaḥ ślokaḥ || 8.243 ||

	**sīmāṃ prati samutpanne vivāde grāmayor dvayoḥ |**

**	jyeṣṭhamāse nayet sīmāṃ suprakāśeṣu setuṣu || 8.244 ||**

upanyāsaś cittapraṇidhānārthaḥ | **jyeṣṭhamāse** setavaḥ, sīmāvyavacchedahetavaḥ, suvijñātā bhavanti || 8.244 ||

	**sīmāvṛkṣāṃs tu kurvīta nyagrodhāśvatthakiṃśukān |**

**	śālmalīn śālatālāṃś ca kṣīriṇaś caiva pādapān || 8.245 ||**

**	gulmān veṇūṃś ca vividhāñ chamīvallīsthalāni ca |**

**	śarān kubjakagulmāṃś ca tathā sīmā na naśyati || 8.246 ||**

**	taṭākāny udapānāni vāpīḥ prasravaṇāni ca |**

**	sīmāsaṃdhiṣu kāryāṇi devatāyatanāni ca || 8.247 ||**

**	upacchannāni cānyāni sīmāliṅgāni kārayet |**

**	sīmā[jñāne] nṛṇāṃ vīkṣya loke nityaṃ viparyayam || 8.248 ||**

**	aśmano 'sthīni govālāṃs tuṣān bhasma kapālikāḥ |**

**	karīṣam iṣṭakāṅgārāṃś charkarā vālukās tathā || 8.249 ||**

**	yāni caivaṃ prakārāṇi kālād bhūmir na bhakṣayet |**

**	tāni saṃdhiṣu [sīmāyām aprakāśaṃ] nidhāpayet || 8.250 ||**

ṣaṭ cchlokāḥ sīmāsetuprakāradarśanārthāḥ || 8.245–250 ||

	**etair liṅgair nayet sīmāṃ rājā vivadamānayoḥ |**

**	pūrvabhuktyā ca satatam udakasyāgamena ca || 8.251 ||**

yatra nibaddhāni liṅgā[ni naṣṭāni] na cānyatarasya śūnyatā smaryate, tatra pūrvabhuktiḥ pramāṇam | anyataraśūnyatve tu 'na bhogena praṇaśyati" iti pūrvabhuktir nāśriyate | vidyate hi bhogasya nimitta[tvam yasmāt aśūnye 'va]cchedaḥ kriyate | kim atra liṅgakaraṇena srota eva hi nityam abhipravṛttaṃ sīmāsthāpakaṃ bhaviṣyati | na hi pūrvabhuktau satyām udakāgamo nirhetuko vikalpena vā bādha[ko yuktaḥ kalpa]yitum | tasmāc chūnyaviṣaya eva sukhapratipattyartha āyatyupetayor udakāgamaḥ kalpyate | atha vā mahāsroto [aśūnya]viṣaya eva draṣṭavyaḥ | srotāṃsi hi mahānti kadācit [apathena] pravartante, tatra pūrvabhuktim atītyāpi srota eva nirṇayāya syād iti || 8.251 ||

	**yadi saṃśaya eva syāl liṅgānām api darśane |**

**	sākṣipratyaya eva syāt sīmāvāde vinirṇayaḥ || 8.252 ||**

[na kutaścil liṅg]otpattāv ubhayathā liṅgānusmṛtau ca sākṣipratyayaḥ || 8.252 ||

	**grāmeyakakulānāṃ tu samakṣaṃ sīmasākṣiṇaḥ |**

**	praṣṭavyāḥ sīmaliṅgāni tayoś caiva vivādinoḥ || 8.253 ||**

praśnavidhiḥ || 8.253 ||

	**te pṛṣṭās tu yathā brūyuḥ samastāḥ sīmni niścayam |**

**	nibadhnīyāt tathā sīmāṃ sarvāṃs tāṃś caiva nāmataḥ || 8.254 ||**

nibandhanaṃ lekhyam api smaraṇārthaṃ tal likhet || 8.254 ||

	**śirobhis te gṛhītvorvīṃ sragviṇo raktavāsasaḥ |**

**	sukṛtaiḥ śāpitāḥ svaiḥ svair nayeyus te samañjasam || 8.255 ||**

nayanavidhiḥ || 8.255 ||

	**yathoktena nayantas te pūyante satyasākṣiṇaḥ |**

**	viparītaṃ nayantas te dāpyāḥ syur dviśataṃ damam || 8.256 ||**

stutiḥ prarocanārthā | daṇḍaś ca yathoktaḥ | viparītanayanaṃ tv anyena vyavahārāntareṇa jñātavyam || 8.256 ||

	**sākṣyabhāve tu catvāro grāmyāḥ sāmantavāsinaḥ |**

**	sīmno vinirṇayaṃ kuryuḥ prayatā rājasaṃnidhau || 8.257 ||**

pūrve 'nubhāvinaḥ | ime tu sāmantāḥ karṇaparaṃparayā śrutavantaḥ || 8.257 ||

	**sāmantānām abhāve tu maulānāṃ sīmni sākṣiṇām |**

**	imān apy anuyuñjīta puruṣān vanagocarān || 8.258 ||**

tadabhāve tu vanagocarāḥ pramāṇaṃ syuḥ || 8.258 ||

	**vyādhāñ chākunikān gopān kaivartān mūlakhanakān |**

**	vyālagrāhān uñchavṛttīn anyāṃś ca vanagocarān || 8.259 ||**

**	te pṛṣṭās tu yathā brūyuḥ sīmāsaṃdhiṣu lakṣaṇam |**

**	tat tathā sthāpayed rājā dharmeṇa grāmayor dvayoḥ || 8.260 ||**

upasaṃhārārthaḥ ślokaḥ || 8.260 ||

	**kṣetrakūpataṭākānām ārāmasya gṛhasya ca |**

**	sāmantapratyayo jñeyaḥ sīmāsetuvinirṇayaḥ || 8.261 ||**

sīmni gurutvād arthasya kadācid daśavarṣāṇi nābhiyogaṃ kuryuḥ | atas tatra 'na bhogena praṇaśyati" ity uktam | kṣetrādiṣu [tv] atyalpatvād arthasya "yat kiṃcid daśavarṣāni" ity ayam eva pakṣa āśrīyate | ata eṣāṃ **sāmantapratyayo** nirṇaya ucyate | yathaivānyeṣāṃ dravyāṇāṃ sākṣipratyayo nirṇayaḥ, evam amīṣām apīti || 8.261 ||

	**sāmantāś cen mṛṣā brūyuḥ setau vivadatāṃ nṛṇām |**

**	sarve pṛthak pṛthag daṇḍyā rājñā madhyamasāhasam || 8.262 ||**

sīmsākṣiṇām ayaṃ viśeṣadaṇḍaḥ || 8.262 ||

	**gṛhaṃ taṭākam ārāmaṃ kṣetraṃ vā bhīṣayā haran |**

**	śatāni pañca daṇḍyas syād ajñānād dviśato damaḥ || 8.263 ||**

jñānājñānaharaṇe 'yaṃ daṇḍaḥ || 8.263 ||

	**sīmāyām aviṣahyāyāṃ svayaṃ rājaiva dharmavit |**

**	pradiśed bhūmim eteṣām upakārād iti sthitiḥ || 8.264 ||**

dūratvād aśakyopabhogāyāṃ rājā dṛṣṭopakārasaṃbandhenaikatra prayacchet bhūmim | na ca rājño grahaṇe tatra doṣaḥ | evamarthaś cāyam upadeśaḥ; ato 'pradāne 'pi na doṣaḥ || 8.264 ||

	**eṣo 'khilenābhihito dharmaḥ sīmāvinirṇaye |**

**	ata ūrdhvaṃ pravakṣyāmi vākpāruṣyasya nirṇayam || 8.265 ||**

upasaṃhāropanyāsārthaḥ ślokaḥ | nanu caivaṃ kramabhedaḥ, "pāruṣye daṇḍavācike" ity abhidhānād vyavahārāspandānukraṇyām | [śabdakram]āt tatra pūrvaṃ daṇḍapāruṣyagrahaṇam | ayaṃ tv arthakramam aśrityātra vākpāruṣyasya pūrvam upanyāsaḥ | sa ca śabdakramād garīyān | yato nāsti kramabhedaḥ, alpāctaratvād (?) [asmin dvan]dve || 8.265 ||

	**śataṃ brāhmaṇam ākruśya kṣatriyo daṇḍam arhati |**

**	vaiśyo 'dhyardhaśataṃ dve vā śūdras tu vadham arhati || 8.266 ||**

avacanīyād ākrośād ṛte anyasminn ākrośe ete yathārhaṃ daṇḍavi[dhayaḥ brāḥmaṇākrośane yo] vaiśyasya daṇḍa uktaḥ tato 'rdhaṃ kṣatriyam ākruśya vaiśyasya nyāyād āpnoti daṇḍam | śūdrasya tv ekajātidaṇḍaḥ "ekajātir dvijātim" iti dvijātimātr[ākrośane tadvidhānāt || 8.266 ||

	**pañcāśad brāhmaṇo daṇḍyaḥ kṣatri]yasyābhiśaṃsane |**

**	vaiśye syād ardhapañcāśac chūdre dvādaśako damaḥ || 8.267 ||**

gadavyākhyātaḥ ślokaḥ | atrāpi nyāyaprakḷptyā kṣatriyo vaiśyam ākru[śya brāhmaṇadaṇḍād dviguṇaṃ] daṇḍyaḥ syāt, vaiśyas tu śūdram ākruśya brāhmaṇadaṇḍāt triguṇaṃ dadyāt || 8.267 ||

	**samavarṇe dvijātīnāṃ dvādaśaiva vyatikrame |**

**	vādeṣv avacanīyeṣu tad eva dviguṇaṃ bhavet || 8.268 ||**

[brāhmaṇasya] brāhmaṇa (?) | evam itarayor api | śūdre 'pi kāryasāmānyād etad eva syāt | evaṃ ca dvijātigrahaṇasyāvivakṣitatvād ekajātipradarśanārtham apy etad atra syāt | **avacanīyeṣu** tu vādeṣu "śataṃ brāhmaṇam ākruṣya" iti evamādiṣu yad yad uktaṃ tat tad dviguṇaṃ tatra syāt || 8.268 ||

	**ekajātir dvijātiṃ tu vācā dāruṇayā kṣipan |**

**	jihvāhāḥ prāpnuyāc chedaṃ jaghanyaprabhavo hi saḥ || 8.269 ||**

brāhmaṇākrośe vadha uktaḥ śūdrasya | yato 'yaṃ kṣatriyavaiśyākrośe tasya daṇḍavidhir jñeyaḥ | yataḥ jihvācchedaś cāprāṇoparodhī sāmārthyād asya vijñāyate || 8.269 ||

	**nāmajātigrahaṃ caiṣām abhidroheṇa kurvataḥ |**

**	nikheyo 'yomayaḥ śaṅkur jvalann āsye daśāṅgulaḥ || 8.270 ||**

avacanīyair abhidroheṇākrośataḥ śūdrasyānena prakāreṇa vadha upadiśyate || 8.270 ||

	**dharmopadeśaṃ darpeṇa viprāṇām asya kurvataḥ |**

**	taptam āsecayet tailaṃ vaktre śrotre ca pārthivaḥ || 8.271 ||**

dharmopadeśasāmarthyaṃ caitacchūdrasyārthād vijñeyam | evaṃ ca sati nedaṃ liṅgaṃ śūdrasya śāstraprāpter bhavati || 8.271 ||

	**śrutaṃ deśaṃ ca jātiṃ ca karma śārīram eva ca |**

**	vitathena bruvan darpād dāpyaḥ syād dviśataṃ damam || 8.272 ||**

saty api śūdraprakaraṇe sarveṣāṃ brāhmaṇādīnām ayaṃ vidhir jñeyaḥ sāmarthāt || 8.272 ||

	**kāṇaṃ vāpy atha vā khañjam anyaṃ vāpi tathāvidham |**

**	tathyenāpi bruvan dāpyo (?) daṇḍaṃ kārṣāpaṇāvaram || 8.273 ||**

kārṣāpaṇāvaratvaṃ cāparādhaṃ parijñāya sthāpyam | tathā ca vihitadaṇḍāpavādaḥ śāstrokta evānubandhaṃ parijñāyety evamādi || 8.273 ||

	**mātaraṃ pitaraṃ jāyāṃ bhrātaraṃ tanayaṃ gurum |**

**	ākṣārayañ chataṃ dāpyaḥ panthānaṃ cādadad guroḥ || 8.274 ||**

atra śloke jāyātanayagrahaṇam arthavādartham | kathaṃ kṛtvā | bhāryāputrayor eva tāvad ākṣāraṇe 'yam asya daṇḍo bhavitum arhati, prāg eva mātrādīnām | yasmān mātrādibh[ir nyū]natvaṃ bhāryāputrayoḥ | etasmāt sāmarthyād idam evaṃ vyākaraṇīyam | bhrātā ca yadi kanīyān tata eṣaivātra (?) vyākhyā | ata tu jyeṣṭhasya grahaṇam, tato gurutvād asya vidhyarthataiva nyāyyā | evaṃ ca sati gurugrahaṇaṃ vidyāguruprabhṛtīnām avarodhārtham | gurugrahaṇād eva ca mātrādigrahaṇe siddhe pṛthag upadeśas teṣām ādarārtho vijñeyaḥ | idaṃ cānyad arthāntaraviṣayaṃ vākyāntaraṃ samānadaṇḍatvād asminn evāvadhāv ucyate | **panthānaṃ cādadad guroḥ** sarvaprakārasyānākṣārayann apy ayam eva daṇḍa ekaḥ kāryaḥ syāt | etasmād eva ca gurugrahaṇāt pūrvatra bhāryāputragrahaṇam arthavādārthaṃ sutarāṃ vijñāyate | yena samānadaṇḍa eva vyabhicārāntarau śrūyete | ākṣāraṇaṃ ca prataradvākpāruṣyaviśeṣa ākrośādiḥ | anyas tv āha: anṛtena bhedanam ākṣāraṇam | anṛtābhiśaṃsanaṃ tv aparaḥ | tat tv etad ubhayaṃ prakaraṇavirodhād vicāraṇīyaṃ yuktāyuktatvena || 8.274 ||

	**brāhmaṇakṣatriyābhyāṃ tu daṇḍau kāryau vijānatā |**

**	brāhmaṇe sāhasaḥ pūrvaḥ kṣatriya tv eva madhyamaḥ || 8.275 ||**

**	viṭśūdrayor evam eva svajātiṃ prati tattvataḥ |**

**	chedavarjaṃ praṇayanaṃ daṇḍasyeti viniścayaḥ || 8.276 ||**

ayam apara upadeśasāmarthyād vikalpārtho vidhir ucyate | yadā brāhmaṇaḥ kṣatriyam ākrośati tadā tasya pūrvasāhasaḥ | yadā ca kṣatriyo brāhmaṇaṃ tadā tatra madhyamaḥ sāhasaḥ | evaṃ kṣatriyavaiśyayos tathā vaiśyaśūdrayoḥ | evaṃ ca sati śūdrasya jihvāchedanavarjaṃ daṇḍanipātanam uktaṃ bhavati || 8.275–76 ||

	**eṣa daṇḍavidhiḥ prokto vākpāruṣyasya tattvataḥ |**

**	ata ūrdhvaṃ pravakṣyāmi daṇḍapāruṣyanirṇayam || 8.277 ||**

**	yena kenacid aṅgena hiṃsyāc chreyāṃsam antyajaḥ |**

**	chettavyaṃ tat tad evāsya tan manor anuśāsanam || 8.278 ||**

ayam uktasya viśeṣaprapañcasya sāmānyanirdeśaḥ | śreṣṭhaṃ dvijātim[ātram iti] nidarśanāc ca pūrvavarṇasya hiṃsāyām uttareṇāpy etad vijñeyam | na kevalaṃ śūdrasya pūrvāparādhe | asya sāmānyaślokasya catvāro vakṣyamāṇāḥ ślokāḥ prapañcāḥ || 8.277–78 ||

	**pāṇim udyamya daṇḍaṃ vā pāṇi cchedanam arhati |**

**	[pādena praharan kopāt pāda cchedanam arhati] || 8.279 ||**

**	sahā]sanam abhiprepsur utkṛṣṭasyāpakṛṣṭajaḥ |**

**	kaṭyāṃ kṛtaṅko nirvāsyaḥ sphicaṃ vāsyāvakartayet || 8.280 ||**

**	avaniṣṭhīvato darpād dvāv oṣṭhau chedayen nṛpaḥ |**

**	avamūtrayato [meḍhram avaśardhayato gudam || 8.281 ||**

**	keśeṣu gṛhato hastau] chedayed avicārayan |**

**	pādayor nāsikāyām ca grīvāyāṃ vṛṣaṇe tathā || 8.282 ||**

evaṃ ca sati na māraṇam eva hiṃsā, kiṃ tarhi anekopāyasādhyaṃ ca paraduḥkh[otpādanam, dvi]jātīnām evānyonyavyatikrame dhanadaṇḍa ucyate, pūrvadaṇḍasya vaikalpikaḥ, eteṣām apratyayāparādhāpekṣayā || 8.282 ||

	**tvagbhedakaḥ śataṃ daṇḍyo lohitasya ca darśakaḥ |**

**	māṃsabhedī tu ṣaṇniṣkān pravāsyas tv asthibhedakṛt || 8.283 ||**

yas tvaco vikāraṃ darśayaty alohitaṃ sa vijñeyas tvagbhedakaḥ | ṛjv anyat | asya tu viśeṣaḥ | manuṣyānāṃ paśūnāṃ ceti || 8.283 ||

	**vanaspatīnāṃ sarveṣām upabhogo yathā yathā |**

**	tathā tathā damaḥ kāryo hiṃsāyām iti dhāraṇā || 8.284 ||**

atra vanaspatiśabdena vṛkṣāṇām api grahaṇam | "anubandhaṃ parijñāya" ity anenaivāyaṃ ślokaḥ uktārtha iti kaścid āha | tad ayuktam | asmin hiṃsati daṇḍavidhyartho 'yaṃ śloka upapadyate || 8.284 ||

	**manuṣyāṇām paśūnāṃ ca duḥkhāya prakṛte sati |**

**	yathā yathā mahad duḥkhaṃ daṇḍaṃ kuryāt tathā tathā|| 8.285 ||**

evaṃ ca saty ayaṃ pūrvasya hiṃsādaṇdasya viśeṣārtho vijñeyaḥ | katham | "tvagbhedaka" iti hi yo daṇḍavidhir uktaḥ, tasyāparādhānurūpeṇonādhikatā prāṅvivākena kalpanīyety evamarthaḥ ślokaḥ || 8.285 ||

	**aṅgāvapīḍanāyāṃ ca prāṇaśoṇitayos tathā |**

**	samutthānavyayaṃ dāpyaḥ sarvadaṇḍam athāpi vā || 8.286 ||**

samutthānaṃ punaḥ pratyāpattiḥ tadgataṃ vyayaṃ tasmai rājñā dāpyo 'vapīḍayitā | atha tv asau na gṛhṇīyād avapīḍitaḥ samutthānavyayam avapīḍakāt, tato rājaivobhayataḥ piṇḍīkṛtya gṛhṇīyāt || 8.286 ||

	**dravyāṇi hiṃsyād yo yasya jñānato 'jñānato 'pi vā |**

**	sa tasyotpādayet tuṣṭiṃ rājñe dadyāc ca tatsamam || 8.287 ||**

jānann ajānan vā hiṃsayan vināśayan daṇḍyaḥ | na tv ajñānata iti pramoktavyaḥ | tuṣṭyutpattiś ca tatpratisaṃskāreṇa niranvayavināśe vā tathāvidhasyānyasya pratipādanena || 8.287 ||

	**carmacārmikabhāṇḍeṣu kāṣṭhaloṣṭamayeṣu ca |**

**	mūlyāt pañcaguṇo daṇḍaḥ puṣpamūlaphaleṣu ca || 8.288 ||**

eteṣāṃ vināśe pañcaguṇo daṇḍaḥ, na tu tatsamaḥ | evaṃ caibhyo 'nyatra pūrvaślokavidhis tatsamo vijñeyaḥ | tuṣṭyutpattiś ca vyavasthita eva || 8.288 ||

	**yānasya caiva yātuś ca yānasvāmina eva ca |**

**	daśātivartanāny āhuḥ (?) śeṣe daṇḍo vidhīyate || 8.289 ||**

vakṣyamāṇeṣu daśasu nimitteṣu dravyavināśe prāṇivadhe vā daṇḍo nāstīty etad ativartanaṃ daṇḍasya | apare tu tasya na daśatvam [vivakṣitam] āhuḥ || 8.289 ||

	**chinnanāsye bhagnayuge tiryak pratimukhāgate |**

**	akṣabhaṅge ca yānasya cakrabhaṅge tathaiva ca || 8.290 ||**

**	chedane caiva yantrāṇāṃ yoktraraśmyos tathaiva ca |**

**	ākrande cāpy apaihīti na daṇḍyān manur abravīt || 8.291 ||**

chinnanāsya balīvarde yugye bhagnayuge ca tasminn eva tiryagāgate pratimukhāgate ca yāne akṣabhaṅgacakrabhaṅgayoś ca | evaṃ yoktraraśmyoḥ, ākrande cāpy apaihīti, eṣu daśasu nimitteṣu na daṇḍaḥ kāryo rājñā yānasvāmiprabhṛtīnām | ebhyas tv anyatraiṣām aparādhahetur ucyate, manuṣyādihiṃsāyāṃ vakṣyamāṇadaṇḍārthaḥ || 8.290–91 ||

	**yatrāpavartate yugyaṃ vaiguṇyāt prājakasya tu |**

**	tatra svāmī bhaved daṇḍyo hiṃsāyāṃ dviśataṃ damam || 8.292 ||**

akuśale prājake svāmino 'parādhaḥ, tatprayuktatvāt prājakasya | dviśatagrahaṇaṃ cātra na vivakṣitam | yena daṇḍahetor aparādhasya prakaraṇam idam | manuṣyādihiṃsādaṇḍasya vakṣyamāṇasya taṃ hi prāṇaviśeṣāśrayaṃ tadhiṃsāyāṃ vakṣyati, "manuṣyamāraṇe kṣipraṃ coravat kilbiṣaṃ bhavet" iti | tathā cedaṃ kṣudrapaśvāśrayaṃ tatraiva prakaraṇe viśeṣadaṇḍaṃ vakṣyati "kṣudrakāṇāṃ paśūnāṃ tu hiṃsāyāṃ dviśato damaḥ" iti | yata evam avivakṣitvaitad uktaṃ dviśatagrahaṇam || 8.292 ||

	**prājakaś ced bhave āptaḥ prājako daṇḍam arhati |**

**	yugyasthāḥ prājake 'nāpte sarve daṇḍyāḥ śataṃ śatam || 8.293 ||**

kuśale prājake prā[jaka eva daṇḍyaḥ | yugyasthā]s tu yugyasvāmiprabhṛtir, yānāsvāmino 'pi santaḥ, akuśale sati pratyekaṃ śataṃ śataṃ daṇḍyā bhaveyuḥ | yena [prājako] 'nāptaḥ yugyasvāmināṃ deśāntarā[digamanāya pra]yuktaḥ, nānyathā | śataṃ daṇḍatvaṃ cāvivakṣitam iti kṛtavyākhyānam etat || 8.293 ||

	**sa cet tu pathi saṃruddhaḥ paśubhir vā rathena vā |**

**	pramā[payet prāṇabhṛtas tatra daṇḍo vicāritaḥ || 8.294 ||**

anā]ptād vājñānāt saṃrodhādidoṣāt paśubhir vā saṃmukhīnarathayuktaiḥ saṃroddhṛbhiḥ rathena vā jaghanopasarpiṇā saṃruddhayugyas saṃni[hi]taś cāmut[aś ca paripāt]ādibhiḥ kāraṇaiḥ tatra daṇḍanimitto 'prādho daṇḍa ity ucyate | guṇataḥ sa vicārito 'nantaram eva | yānasvāmyādīnāṃ "yatrāpavartate yugyam" ity evamādinā vākye[ṣv a]tra daṇḍo vicāritaḥ | vakṣyamāṇaślokeṣu yānasvāmyādīnām anantarokteśv aparādheṣu yugyāvartanādibhiḥ kāraṇair manuṣyādimāraṇe vakṣyamāṇo "manuṣyamāraṇe kṣipram" ity evamādiḥ | na tv aviśeṣeṇa manuṣyādiprāṇihiṃsāyā daṇḍaḥ | kiṃ tarhi vicāritaḥ nānāprakāra upadiṣṭaḥ manuṣyādihiṃsāviśeṣākhyaḥ | atha vā paśurathagrahaṇaṃ naiva svayānasaṃruddhviśeṣaṇaṃ yathā vyākhyātam asmābhiḥ, kiṃ tarhi paśubhir vā balīvardhākhyair ātmīyarathayuktaiḥ rathena vā ātmīyan kvacit saṅkule itaś cāmutaś ca mārgāt paripataṃs tatsaṅkaṭatvād yadi 'pramāpayet prāṇabhṛtaḥ tatra daṇḍo vicāritaḥ" ity etad uktārtham | idānīṃ pūrvāparādheṣu prājakādīnāṃ daṇḍavikalpa ucyate || 8.294 ||

	**manuṣyamāraṇe kṣipraṃ coravat kilbiṣaṃ bhavet |**

**	prāṇabhṛtsu mahatsv ardhaṃ gogajoṣṭrahayādiṣu || 8.295 ||**

saty apy aviśeṣābhidāne **coravat** kilbiṣe na vadhaḥ, kiṃ tarhi uttamasāhaso dhanadaṇḍaḥ | tathā ca **prāṇabhṛtsu mahatsu** prabhāvataḥ gavādiṣu parimāṇataś ca hastyādiṣv ardhadaṇḍam āha, coravatkilbiṣadaṇḍāt | sa cārdhadaṇḍo dhanadaṇḍa evottamasāhase yujyate pūrvābhihite, na vadhe | tathā ca kṣudrakāṇāṃ paśūnāṃ tu **hiṃsāyāṃ** tṛtīyasthāne **dviśato dama** ucyamāna uttaraśloke, prathame sthāne uttamasāhasa (?) dhanadaṇḍaṃ darśayaty atra | evaṃ ca sati **coravat kilbiṣa** uttamasāhasa eva dhanadaṇḍaḥ, na vadho yujyate | yadi caitad evaṃ bhavati tato "rājā stenena gantavyaḥ" ity atra rājābhigamane stenasyobhayaṃ yuktam idam "śāsanād vā vimokṣād vā" iti | sa ca mokṣo dhanadaṇḍenaiva yuktaḥ | tathā ca kṛtvottaro daṇḍavidhir arthavān bhavati | **ādi**grahaṇaṃ ca hayādiṣv ity etat mahiṣādiviṣayaṃ vijñeyam || 8.295 ||

	**kṣudrakāṇāṃ paśūdāṃ tu hiṃsāyāṃ dviśato damaḥ |**

**	pañcāśat tu bhaved daṇḍaḥ śubheṣu mṛgapakṣiṣu || 8.296 ||**

ajāvikasya pṛthaggrahaṇāt kṣudrapaśugrahaṇam atrānyārtham | evaṃ cātrālpaprayojanānāṃ gavādīnāṃ dṛṣṭāt kāraṇāt grahaṇam | vikalpārthaṃ vā syāt punar ajāvikādīnām uttaraśloke grahaṇam | **śubhāś** ca **mṛgapakṣiṇo** devatāyatanabhūṣaṇā rurumayūraprabhṛtayaḥ anyaparigrahā vā || 8.296 ||

	**gardabhājāvikānāṃ tu daṇḍaḥ syāt pañcamāṣikaḥ |**

**	māṣikaś tu bhaved daṇḍaḥ śvasūkaranipātane || 8.297 ||**

**māṣika**grahaṇena cātra dravyagrahaṇaṃ puruṣaśaktyaparādhānubandhasāmarthyād vijñeyam | viśeṣataḥ saparigrahaprāṇihiṃsāviṣayaś cāyaṃ daṇḍa ucyamāno yānopaghātād anyatrāpi kāryasāmānyād vijñāyate || 8.297 ||

	**bhāryā putraś ca dāsās ca śiṣyo bhrātā ca sodaraḥ |**

**	prāptāparādhās tāḍyāḥ syū rajjvā venudalena vā || 8.298 ||**

daṇḍapratiṣedhartho 'yam ārambhaḥ, tāḍanāsādananiyamārthaś ca || 8.298 ||

	**pṛṣṭhatas tu śarīrasya nottamāṅge kathaṃcana |**

ayaṃ tu tāḍyadeśaniyamārthaḥ ślokārdhaḥ |

	**ato 'nyathā tu praharan prāptaḥ syāc corakilbiṣam || 8.299 ||**

ity ayaṃ niyamasya vyatikrame tāḍayituṃ vijñeyaḥ | na cāvaśyatāḍanam eteṣām aparādhināṃ putrādīnām, niyamārthatvād upadeśasya | **prāptaḥ syāc corakilbiṣam** ity ayaṃ niyamavyatikrame nindārthavādo nivṛttyarthaḥ | evaṃ ca saty **ato 'nyathā** tāḍane niyamātikramamātram, na tu coravad daṇḍyaḥ | dhigdaṇḍavāgdaṇḍamātraṃ vā, tatra tatsāmānyāt || 8.299 ||

	**eṣo 'khilenābhihito daṇḍapāruṣyanirṇayaḥ |**

**	[stenasyātaḥ pravakṣyāmi vidhiṃ daṇḍavinirṇaye || 8.300 ||**

upasaṃhā]ropanyāsārthaḥ ślokaḥ | mā bhūc ca pūrvair aparādhasya tulyatvam ity ato gurutvād asya tannigrahādarārtham idam āha || 8.300 ||

	**paramaṃ yatnam ātiṣṭhet stenā[nāṃ nigrahe nṛpaḥ |**

**	stenānāṃ nigrahādasya ya]śo rāṣṭraṃ ca vardhate || 8.301 ||**

katham | jānapadānāṃ hi karmaṇāṃ vṛttyarthānām adṛṣṭaprayojanānāṃ ca sukṛtaparipanthinigrahaṇam | evaṃ ca sati, iti || 8.301 ||

	**abhayasya his yo [dātā sa pūjyaḥ satataṃ nṛpaḥ |**

**	sattraṃ hi vardhate tasya sadaivābhayadakṣiṇam || 8.302 ||**

yena sattraṃ hi vardhate tasya tasya na nigraharūpaṃ sadaiva yāvajjīvam ity arthaḥ | na tu yathā vaitāne niyatakālam | tac āsya bhavati abhayadakṣiṇam: sattre dakṣiṇā[bhāvāt tadvailakṣyaṇyam asya sattrasya || 8.302 ||

	**sarvato] dharmaṣaḍbhāgo rājño bhavati rakṣataḥ |**

**sarvata** ity ādeya vṛttibhyo 'pi saparigrahebhyaḥ, kiṃ punar itarebhyaḥ, yato vṛttigandho 'pi nāsti | atha vā smārtatvād asyopadeśasya smṛtikarma[viṣaye] ṣaḍbhāge prāptam idaṃ **sarva**grahaṇaṃ karoti śrutikarmebhyaḥ — tathā cānantaraśloke vakṣyati, "yad adhīte yad yajate" ity evamādi | **rakṣataś** ced **rājño** dharmaṣaḍbhāgagrahaṇam | tena hetuviparyaya iti kṛtvedam ucyate:

	**adharmād api ṣaḍbhāgo bhavaty asya hy arakṣataḥ || 8.303 ||**

atha vā rakṣāyām adhikṛtasy svayaṃbhuvā, yogyatāśāstreṇa vā tasyānanuṣṭhānād yuktam adharmaṣaḍbhāgavacanam idaṃ śiṣṭasyākriyāyāḥ, abhiṣekakāle vā prajāsaṃrakṣaṇamatākriyāyāḥ, anyārthapratijñāhānivat || 8.304 ||

_adhunā **sarvato dharmaṣaḍbhāga** ity etat sūtrasthānaṃ vivṛnoti |_

	**yad adhīte yad yajate yad dadāti yad arcati |**

**	tasya ṣaḍbhāgabhāg rājā samyag bhavati rakṣaṇāt || 8.304 ||**

sarvakriyānidarśanārthatvāc cāsāṃ nirdiṣṭābhyo netarāḥ parisaṃkhyāyeran | vedasmṛtiśāstranyāyavirodhāś ca mā bhūvann iti | ata etaṃ yathāśrutaparikalpanāṃ parityajya, **dharmaṣaḍbhāga**grahaṇaṃ pranāḍikayārthavādo niyamadharmāpekṣaḥ bhavati, guṇavatpuruṣasaṃrakṣaṇāpekṣo vā, tad apekṣam etad dharmaṣaḍbhāgagrahaṇaṃ pranāḍikayārthavādārtham | na tu vṛttiparikrītatvād rājño nirbījam idaṃ prarocanārthamātrārthaṃ bhavitum arhati, asati dharmasaṃbhandha iti | itaś ca dharmaṣaḍbhāgagrahaṇaṃ rājñaḥ prajāsaṃrakṣaṇāpekṣam || 8.304 ||

_yad āha |_

	**rakṣan dharmeṇa bhūtāni rājā vadhyāṃś ca ghātayan |**

**	yajate 'harahar yajñaiḥ sahasraśatadakṣiṇaiḥ || 8.305 ||**

na hy akasmāt stutiḥ pravartate, yenātaḥ prajāsaṃrakṣaṇād yathoktena śāstranyāyena rājño dharmeṇa bhavitavyam | **vadhya**nigrahaś ca praṇāḍikayā saṃrakṣaṇārthaḥ | tathā ca tasmāt saṃrakṣaṇaṃ pṛthag eva darśayati "rakṣan dharmeṇa" | varṇāśramiṇo yathāśāstraṃ svakarmaṇy avasthāpayati, śāstrārthapradarśanena | katham | "yūyam evaṃ bhavata, śāstraśiṣṭaṃ kuruta" ity arthaḥ; "yūyaṃ punar maivaṃ bhūta, pratiṣiddhaṃ varjayata" ity arthaḥ | etadanuśāsanātikramād yathāśāstradaṇḍena vā tān rakṣati | tathā ca saty anyad rakṣaṇaṃ **vadhya**vadhakriyato vijñāyate | etadanuśāsanātikramād yathāśāstradaṇḍena vā tān rakṣati | tathā ca saty anyad rakṣaṇaṃ **vadhya**vadhakriyato vijñāyate | evaṃ ca sati vakṣyati "rakṣaṇād āryavṛttānāṃ kaṇṭakānāṃ ca śodhanāt", tathā "nigraheṇa ca pāpānāṃ sādhūnāṃ saṃgraheṇa ca" ity evamādi || 8.305 ||

_yataś caitad evam, ataḥ |_

	**yo'rakṣan balim ādatte karaṃ śulkaṃ ca pārthivaḥ |**

**	prītibhogaṃ ca daṇḍaṃ ca sa sadyo narakaṃ vrajet || 8.306 ||**

tathā śiṣṭasmaraṇapravādaḥ || 8.306 ||

	**arakṣitāraṃ rājānaṃ baliṣaḍbhāgahāriṇam |**

**	tam āhuḥ sarvalokasya samagramalahārakam || 8.307 ||**

**	anapekṣitamaryādaṃ nāstikaṃ vipralopakam |**

**	arakṣitāram attāraṃ nṛpaṃ vidyād adhogatim || 8.308 ||**

stenaprakaraṇe ca rakṣārthaṃ stenanigrahānuṣṭhānaṃ saṃstutya, tannigrahasvarūpam adhunedam āha || 8.308 ||

	**adhārmikaṃ tribhir nyāyair nigṛhṇīyāt prayatnataḥ |**

**	nirodhanena bandhena vividhena vadhena ca || 8.309 ||**

tāḍanādinā yathāparādham | yo yathāparādhyati, taṃ tathāparādhānurūpeṇa daṇḍena yojayed arāgadveṣo dharmatulām āśritya | kasya punar hetoḥ | yena — || 8.309 ||

	**nigraheṇa ca pāpānāṃ sādhūnāṃ saṃgraheṇa ca |**

**	dvijataya ivejyābhiḥ pūjante satataṃ nṛpāḥ || 8.310 ||**

nirbījastutyarthāsaṃbhavena ca yathāśruta upakāro rājño dharmalakṣaṇas tannigrahāt pratīyate, nigrāhyasya ca stenasya | tathā ca "rājabhir dhṛtadaṇḍā" iti vakṣyati | jānapadasaṃrakṣaṇāc ca dharmasaṃbandhaḥ siddhaḥ | yataḥ evam ātmāparānugrahabhūyastvā[t rakṣā] yā na pramādyaḥ pāpa[nigrahasādhu]saṃrakṣaṇārtho rājeti | atha tv evāsāmyena prajāsu vartamānaṃ mohāt kaścit kṣipet | tatas tena || 8.310 ||

	**kṣantavyaṃ prabhunā nityaṃ kṣipatāṃ kāryiṇāṃ nṛṇām |**

**	bālavṛddhā[turāṇāṃ ca kurvatā hitam ātmanaḥ || 8.311 ||**

arthavāda]m āha, upadiṣṭārthānuṣṭhānaprarocanārtham || 8.311 ||

	**yaḥ kṣipto marṣayaty ārtais tena svarge mahīyate |**

**	yas tv aiśvaryān na kṣamate narakaṃ tena gacchati || 8.312||**

evam iyaṃ kṣ[amānuṣṭhānastutiḥ | ci]ttasaṃkṣobhaheūpanipāte 'pi rājñā kṣamobhayalokopārjanasādhanaṃ prayatnato bhāvanīyā | vākyasvābhāvyāc ceyam ubhayathātra śloke kṣamānuṣṭhānastuti[ḥ] | rājasaṃbandhāc ca stenaprāyaścittasyedam etatprakaraṇa evocyate || 8.312 ||

	**rājā stenena gantavyo muktakeśena dhīmatā |**

**	ācakṣāṇena tat steyam evaṃkarmāsmi śādhi mām || 8.313 ||**

pātakaṃ yasya suvarṇāder abhisaṃbandhenāyaṃ stena ucyate, na dravyamātrasya, prāyaścittamahattvopadeśāt | tathā ca prāyaścittaprakaraṇe viśeṣayiṣyati "suvarṇasteyakṛt" ity evamādi | anye tu dravyamātrāpahārakaṃ stenaṃ manyante | atra tatpratyavamarśātmakasya śraddadhānatayā rājābhigamanaṃ svayaṃ **dhīmatā** "vividhena vadhena ca" śuddhihetur idaṃ prāyaścittaśāstrasāmarthyād ity evaṃ jānatānena | anye tu "dhāvatā" iti paṭhanty ādarārtham | na ceyān eva stenasya rājopagamanaṃ dharmaḥ, kiṃ tarhi, ayaṃ cānyaH || 8.313 ||

	**skandhenādāya musalaṃ lakuṭaṃ vāpi khādiram |**

**	śaktiṃ vobhayatas tīkṣṇām āyasaṃ daṇḍam eva vā || 8.314 ||**

ekārthaviṣayo vikalpo musalādīnāṃ brāhmaṇavarjam | anye tu varṇakrameṇaiṣāṃ musalādīnām upadeśaṃ manyante | evaṃ ca sa svayam upagataḥ śraddadhānatayā kṣatriyādir yathāśāstram || 8.314 ||

	**śāsanād [vā vimokṣād vā stenaḥ steyād vimucyate |**

**śāsanād** vā] vadhalakṣaṇād aparādhamahattvāpekṣayā nirdhanatayā **vimokṣād** vā dhanadaṇḍitaḥ san | aparādhamahattve 'pi brāhmaṇaḥ stenaḥ steyād vimucyate | etasmād eva kāraṇād ayaṃ daṇḍavikalpaḥ | tathā ca gautamaḥ asminn eva prakaraṇe "na śārīro brāhmaṇadaṇḍaḥ" ity āha | yas tu svayam anupagato brāhmaṇasteno rājapuruṣair ānīyate viditāparādhair balāt tasyāpi ca na vadhaḥ | kiṃ tarhi "karmaviyogavikhyāpanavivāsanāṅkakaraṇāni" | tathāpi ca sarvasya hiraṇyādistenasya daṇḍavidhir ayam upadiṣṭaḥ; yataḥ svayam upagatayor brāhmaṇābrāhmaṇayor evaṃ daṇḍyataiva syāt | tathā ca sati |

	**aśāsitvā tu taṃ rājā stenasyāpnoti kilbiṣam || 8.315 ||**

evaṃ ca saty etad anayoḥ prāyaścittaṃ śuddhihetutvād vijñeyam | tathā ca rājābhigamanaṃ svayam anayor arthavad bhavatīti | vakṣyati hi 'rājabhiḥ kṛtadaṇḍās tu" iti | yas tu rājñā balād daṇḍyate vadhyate vā na tasya tena daṇḍena niṣkṛtir asti | yataḥ tena daṇḍena daṇḍitenāpi satā prāyaścittaṃ kartavyam eva | yaś ca svayam eva prāyaścittam ārabhate na tatra rājño hastaprakṣepo 'sti | tathā ca vakṣyati "prāyaścittaṃ tu kurvānāḥ" iti | tuṣṭyutpattiś ca dhanasvāmino 'nena daṇḍitenāpi kāryaiva | akurvaṃś caiva rājā stenanigraham ātmāpaghātaṃ kuryāt || 8.315 ||

_yasmād āha |_

	**annāde bhrūṇahā mārṣṭi patyau bhāryāpacāriṇī |**

**	gurau śiṣyaś ca yājyaś ca steno rājani kilbiṣam || 8.316 ||**

annam attīty **annādaḥ** | tasmin **annāde bhrūṇahā kilbiṣaṃ mārṣṭi** | evam itare 'pi yojyāḥ | ataḥ sthitaprajñena rājñā niśśaṅkena tadanigrahadoṣam ātmanaḥ pariharatā stenanigrahe yathāśāstraṃ vartitavyam ātmaparānugrahārtham iti | yataḥ svayam upagatatvāc ca kadācid ayaṃ bhinnadṛṣṭir upahatapratijñānas tannigrahe na pravarteta || 8.316 ||

_yatra ayaṃ yatna āsthīyate tad upakārasaṃbandhāpekṣayaivam |_

	**rājabhir dhṛtadaṇḍās tu kṛtvā pāpāni mānavāḥ|**

**	nirmalāḥ svargam āyānti santaḥ sukṛtino yathā || 8.317 ||**

prakaraṇāt steyapāpanirharaṇaviṣayam eva nirmalavacanaṃ, yena steyanimittam evedaṃ asya prāyaścittam | ato yuktam idam | yat te **nirmalāḥ svargam** āgaccheyuḥ, pūrvopāttena svargārohaṇikena kuśalakarmaṇā | evaṃ ca saty ubhayor apy anayā śiṣṭakriyayā tatkālopakārasaṃbandhāpekṣāyām idaṃ rājābhigamanapakṣe praśaṃsāvacanaṃ, na nirbījam iti || 8.317 ||

_idānīm anyat steyasaṃbandhenedam āha |_

	**yas tu rajjuṃ ghaṭaṃ kūpād dhared bhidyāc ca yaḥ prapām |**

**	sa daṇḍaṃ prāpnuyān māṣaṃ tac ca tasmin samāharet || 8.318 ||**

māṣo mukhyatvād aviśeṣābhidhāne sati hiraṇyasya syāt || 8.318 ||

	**dhānyaṃ daśabhyaḥ kumbhebhyo harato 'bhyadhikaṃ vadhaḥ |**

**	śeṣe 'py ekādaśaguṇaṃ dāpyas tasya ca taddhanam || 8.319 ||**

tāḍane 'pi vadhaḥ prayujyate | iha tu yadi brāhmaṇādiṣu praspare ca dhānyāpaharaṇe idam; hīnavarṇaś ca syād ayam apahartā, tato [doṣa]mahattvāt tasya na nairguṇyād vidhir māraṇe draṣṭavyaḥ | anyatra tu kalpanā svayam evohyā | daśānāṃ cārvāg **ekādaśaguṇo** daṇḍo, na **vadhaḥ** || 8.319 ||

	**tathā dharimameyānāṃ śatād abhyadhike vadhaḥ |**

**	[suvarṇarajatādīnām uttamānāṃ ca vāsaām || 8.320 ||**

dharimṇā] tulayā yāni mīyante tāni **dharmameyāni** suvarṇādīni | suvarṇādigrahaṇaṃ ca ghṛtādinvṛttyartham | tathā cānantaram eva ghṛtādīnāṃ tanmūlyād (?) dviguṇaṃ damaṃ vakṣyati | [evaṃ ca] "suvarṇarajatādīnām" ity evamādi grahaṇaṃ sarvalohopasaṃgrahārtham | ye punaḥ dharmebhyaḥ pṛthaṅmeyāny ācakṣate dhānyādīni teṣāṃ "dhānyaṃ daśabhyaḥ kumbhebhyaḥ" ity anenedaṃ punaruktam āpadyate | ghṛtādīnāṃ ca meyatve kalpyamāne vakṣyamāṇair ghṛtādibhiḥ paunaruktyam | yatas tathā **dharimameyānām** ity asya yathokta eva vigrahaḥ | **uttamānāṃ ca vāsasāṃ** navādīnām || 8.320 ||

	**pañcāśatas tv abhyadhike hastacchedanam iṣyate |**

**	śeṣe 'py ekādaśaguṇaṃ mūlyād daṇḍaṃ prakalpayet || 8.321 ||**

adhike pañcāśato hastacchedaḥ | ūne 'py ekādaśaguṇo daṇḍaḥ || 8.321 ||

	**puruṣāṇāṃ (?) kulīnānāṃ nārīṇāṃca viśeṣataḥ |**

**	mukhyānāṃ caiva ratnānāṃ haraṇe vadham arhati || 8.322 ||**

atra hriyamāṇahartṛjātiguṇāpekṣayā vidhiprapañcaḥ kalpanīyaḥ|| 8.322 ||

	**mahāpśūnāṃ haraṇe śastrāṇām auṣadhasya ca |**

**	kālam āsādya kāryaṃ ca daṇḍaṃ rājā prakalpayet || 8.323 ||**

**mahāpaśavo** hastyaśvoṣṭrādayaḥ, dṛṣṭopakāramahattvāt | parimāṇataś ca mahāpaśavo rājñas tatprakṛtīnāṃ caite sāmarthād viśeṣato vijñeyāḥ śastragrahaṇasāhacaryāc ca | tāni rājahitagocana eva mahānti guṇataḥ śastrāṇi prāyeṇa bhavanti | tathā mahac chabdo 'trādhikārārtha vijñeyaḥ | evam **auṣadham** api vyākhyeyam | eteṣāṃ haraṇe **kālam āsādya** rājā vigrahetaralakṣaṇaṃ deśaviplavarūpaṃ vā durbhikṣasubhikṣākhyaṃ vā, **kāryaṃ mahāpaśūnām** apaharaṇaprayujanaṃ vijñāya, kiṃ dyūtādiprayojana eṣām apahāraḥ, atha vairānubandhena, uta kṣudavasannātmakuṭumbasvatantrasya tatsthityarthaṃ dharmāyaiva nāsadupayogāya | **daṇḍaṃ rājā prakalpayed** iti prakṛtam anantaram eva dhānyaśloke vadham avadham ekādaśaguṇamūlyaṃ vā daṇḍaṃ deśakālakāryāvasthāṃ vijñāya jātiguṇaṃ vāpahartuḥ | uktaṃ caitad daṇḍavidhiśloke "anubandhaṃ parijñāya" ity evam ādiḥ || 8.323 ||

	**goṣu brāhmaṇasaṃsthāsu sthūrikāyāś ca bhedane |**

**	paśūnāṃ haraṇe caiva sadyaḥ kāryo 'rdhapādikaḥ || 8.324 ||**

pūrvaśloke tu mahāpaśugrahaṇena yad gor agrahaṇaṃ tato 'sya viśeṣārtha ārambhaḥ | atha punar anugṛhīte 'to 'pūrvārthaḥ | gāvaś ca brāhmaṇe saṃsthā yajñakarmaśeṣā ārambhasāmarthyād asya vijñāyante | evaṃ ca sati yāgaśīlād brāhmaṇād gām apaharataḥ tadapahartur ardhapādanaṃ **sadya** 'navekṣya kālakāryādīn daṇḍavikalpahetūn pūrvaślokotān asya syād iti | anyathā "mahāpaśūnāṃ haraṇe" ity anenaiva siddhatvād "goṣu brāhmaṇasaṃsthāsu" ity etad anārambhasamaṃ prasajyeta | kālādyanapakṣāyāṃ satyām ārabdhavyam idam | ato viśeṣārtha evam asyārambho, na punaruktatvādiyukta iti | atha tu yathā vyākhyātaḥ pūrvaślokopekṣya rājatantraviṣaya eva | ato 'syāpūrvakalpanāyām ayam adoṣa eva | **sthūrikāyāś ca bhedana** eṣa eva daṇḍaḥ syād ātmīyāyā api kṛt etat ārambhasāmarthāt | sthūrikā vandhyā gaur deśāntare 'bhidhīyate | tāṃ ca lāṅgalādiṣu vāhayanto 'vaśyaṃ pratodena bhinanti | evaṃ ca sati tadbhedanaṃ vāhopalakṣaṇaṃ tasyā vijñeyam | yaḥ punar etad anyathā paṭhati **sthūrikāyāś ca vāhana** iti, tasya sākṣād abhidhānāt anumānagatir nāsti | anyas tv āha, pārṣṇyāś caturaṅgulād ūrdhvaḥ pradeśaḥ **sthūrikā**, tadbhedane chedane vā nidarśanārthatvād bhedanagrahaṇasyaiṣa eva daṇḍaḥ syāt | **paśūnāṃ haraṇe** caiva yathokto daṇḍaḥ | ayaṃ c(h?)āgopaśvartha ārambhaḥ | brāhmaṇapaśūnām eva yajñīyānāṃ chāgaprabhṛtīnām apaharaṇe bahūnāṃ ca | anyas tv āha: akarmiṇo brāhmaṇasya gavām eva bahvīnām, arthāc ca kṣatriyavaiśyayoḥ karmaśīlayoḥ | karmaśeṣagavām upasaṃgrahaṇārtham idaṃ punaḥ paśugrahaṇam | ye punar vyākhyāyanti "goṣu brāhmaṇasaṃsthāsu" yad dadhi kṣīraṃ vā tadapaharaṇadaṇḍaḥ, tat prakaraṇābhāvād [asaṃgatam || 8.324 ||

	**sūtrakārpāsakiṣvānāṃ] gomayasya guḍasya ca |**

**	dadhnaḥ kṣīrasya takrasya pānīyasya tṛṇasya ca || 8.325 ||**

**	veṇuvaidalabhāṇḍānāṃ lavaṇānāṃ tathaiva ca |**

**	mṛnmayānāṃ ca haraṇe (?) mṛdo bhasmana eva ca || 8.326 ||**

**	matsyānāṃ pakṣiṇāṃ caiva tailasya ca ghṛtasya ca |**

**	māṃsasya madhunaś caiva yac cānyat paśusaṃbhavam || 8.327 ||**

**	anyeṣāṃ caivamādīnām adyānāmodanasya ca |**

**	pakvānnānāṃ ca sarveṣāṃ tanmūlyād dviguṇo damaḥ || 8.328 ||**

athoktānāṃ dravyāṇāṃ mūlyād dviguṇo damaś caturbhiḥ ślokair ucyate | sūtrādiślokagaṇe cātra yad bhasmano mṛdaś ca grahaṇaṃ tatsarvapradarśanārthaṃ vijñayate | tathā ca nigamayati "anyeṣāṃ caivamādīnām" iti || 8.325–28 ||

	**puṣpeṣu harite dhānye gulmavallīnageṣu ca |**

**	alpeṣv aparipūteṣu daṇḍaḥ syāt pañcakṛṣṇalaḥ || 8.329 ||**

[harita ity] apakvaṃ ca dhānyānāṃ rāśyapekṣam || 8.329 ||

	**paripūteṣu dhānyeṣu śākamūlaphaleṣu ca |**

**	niranvaye śataṃ daṇḍaḥ sānvaye 'rdhaśataṃ damaḥ || 8.330 ||**

**niranvaye** ārakṣānadhiṣṭhite grahaṇam ayuktataram iti śataṃ daṇḍa ucyate, **sānvaye** tūbhayatra doṣāt sāhasatvād vārdham ucyate | anyas tv āha: **niranvaye** niranugame yadi nānunayati tato haraṇaṃ śatadaṇḍyo bhavati | athānugamayati tataḥ pañcāśat || 8.330 ||

_anye tv āhuḥ |_

	**syāt sāhasaṃ tv anvayavat prasabhaṃ karma yat kṛtam |**

**	niranvayaṃ bhavet steyaṃ kṛtvāpavyayate ca yat || 8.331 ||**

yat sārakṣaṃ **prasabham** avisaṅkitena kriyate tat sāhasam | **niranvayaṃ** tu yad anadhiṣṭhitam ārakṣe tan na steyam | yac ca **sānvayam** api kṛtvāpavyayate tad api steyam eva || 8.331 ||

	**yas tv etāny upakḷptāni dravyāṇi stenayen naraḥ |**

**	taṃ śataṃ daṇḍayed rājā yaś cāgniṃ corayed gṛhāt || 8.332 ||**

ya etāni sūtrādīni yathoktāny upakḷptāni yathākathaṃcid avaguptāny api prasabhaṃ stenayet taṃ rājā prasaṅganivṛttyartham alpe mahati vā śatam aviśeṣeṇa daṇḍayet | agneś cādarārthaṃ pṛthaggrahaṇam | api ca sūtrādau gaṇe mūlyād dviguṇo dama ucyate | na cāgneḥ krayavikray[au, athaḥ taṃ śataṃ daṇḍ]ayed rājā yaś cāgniṃ corayed gṛhāt | bhogāyopakḷptāni: etāni yathāsaṃbhavaṃ bhogābhimukheṣu yo 'paharet tasyādyo daṇḍaḥ, yaś ca parigṛhīto 'gniḥ tam eva vā dauḥśīlyād upaharet | sādhanaṃ vā sruksruvolūkhalamusalādy agnyarthatvād agniśabdenocyate guṇataḥ || 8.332 ||

	**yena yena yathāṅgena steno nṛṣu viceṣṭate |**

**	tat tad eva hared asya pratyādeśāya pārthivaḥ || 8.333 ||**

yasyāṅgasya hastasya vā pādasya vā balam āśritya stenaḥ steye pravartate tat tad evāsya chettavyam | tad yathā | granthicchedako hastabalaṃ hastācchedakaḥ pādabalam | yaś ca daṇḍito 'pi paunah punyena vartate aparigaṇayya pūrvadaṇḍaṃ tasyāyam aṅgacched ucyate | tad uktam "vadhadaṇḍam ataḥ param" iti | evaṃ ca kvacic chedanavidhānam arthavad bhavati | yathā sati chedane hastacchedanam asya || 8.333 ||

	**pitācāryaḥ suhṛn mātā bhāryā putraḥ purohitaḥ |**

**	nādaṇḍyo nāma rājño 'sti yaḥ svadharme na tiṣṭhati || 8.334 ||**

prakaraṇāt suvarṇasteyadaṇḍo 'yam | yadi tv anyatrāpi kāryasāmānyāt kupyate tato 'yaṃ sarvavyatikrameṣu prakaraṇānukrameṇa daṇḍaḥ pitrādīnāṃ vijñeyaḥ | gurutvāt paripālanīyatvaṃ yenaiṣām atyantam | ato 'daṇḍyāśaṅkānivṛttyartham eṣām idaṃ daṇḍavacanam | anye tv arthavādam imaṃ steyadaṇḍasyānyapuruṣaviṣayasya kalpayanti | tad ayuktam, uttaraśloke rājadaṇḍavirodhāt || 8.334 ||

_tathā ca darśayati |_

	**kārṣāpaṇaṃ bhaved daṇḍo yatrānyaḥ prākṛto janaḥ |**

**	tatra rājā bhaved daṇḍyaḥ sahasram iti dhāraṇā || 8.335 ||**

rājño 'pi dharmavyatikramam āsevya yathoktāt sahasraguṇo daṇḍaḥ varuṇāyāpsu praveśyo 'yaṃ brāhmaṇebhyo vā vidvadbhyaḥ upapādyaḥ | anyasyāpi ca daṇḍahiraṇyasyāitām eva taddvayīṃ pratipattiṃ vakṣyati | yktaṃ ca yan mahādaṇḍo rājñaḥ syād alpe 'py aparādhe yenāsau dharmajñas tadvyavasthāhetuś ca san dharmavyatikrame vartate | tathā [sati 'vi]duṣo 'tikrame daṇḍabhūyastam" jyāyaso 'py āhuḥ || 8.335 ||

	**aṣṭāpādyaṃ tu śūdrasya steye bhavati kilbiṣam |**

**	ṣoṣaśaiva tu vaiśyasya dvātriṃśat kṣatriyasya tu || 8.336 ||**

**	brāhmaṇasya catuḥ ṣaṣṭis taddoṣaguṇavid dhi saḥ |**

**	dviguṇā vā catuḥ ṣaṣṭis taddoṣaguṇavid dhi saḥ || 8.337 ||**

uktaśeṣāṇāṃ ca dravyāṇām apaharaṇe eṣa daṇḍaḥ syāt | eteṣām eva vā steyābhyāse suvarṇa[steye vā | viduṣo 'tira]me daṇḍabhūyastvam | evaṃ rājño 'pi syāt | tathāyaṃ pūrvaśeṣatvād arthavāda eṣa, na daṇḍavidhiḥ | yadi cāsyārthavādatvaṃ bhavati tato vāgdaṇḍapāruṣyādiṣu [yat yat] daṇḍālapatvam uktaṃ tat samañjasaṃ bhavati | atha śrutisāmarthyād yathopadeśam ayaṃ daṇḍavikalpa iṣyate, yathā prakāśarahasyaprāyaścitteṣu tato 'sya vidhitvam | evaṃ ca sati brāhmaṇadaṇḍavikalpaś ca vṛddhasvādhyāyyapakṣayā (?) veditavyaḥ, yathānyatra | steyāpavādārthaṃ tv idam adhunocyate || 8.337 ||

	**vānaspatyaṃ mūlaphalaṃ dārv agnyarthaṃ tathaiva ca |**

**	tṛṇaṃ ca gobhyo grāsārtham asteyaṃ manur abravīt || 8.338 ||**

agnigrahaṇāc ca liṅgāt sarvam etad yajñārtham apratyavāyakaram | tathā ca vakṣyati: "āharet trīṇi vā dve vā" iti | taskarapratigrahādikartur brāhmaṇasya vijānataś corasamatvapradarśanārtham idam āha daṇḍārtham || 8.338 ||

	**yo 'dattādāyino hastāl lipseta brāhmaṇo dhanam |**

**	yājanādhyāpanenāpi yathā stenas tathaiva saḥ || 8.339 ||**

evaṃ ca corasamatvāc coravad daṇḍyo 'sau | adhunā nimitte svalpam anujānāti parādānam || 8.339 ||

	**dvijo 'dhvagaḥ kṣīnavṛttir dvāvikṣū dve ca mūlake |**

**	ādadānaḥ parakṣetrān na daṇḍaṃ dātum arhati || 8.340 ||**

evaṃ ca rājadaṇḍapratiṣedārtho 'yam ārambho 'rthalakṣaṇe sati steye, na tu cauryābhyanujñā | etenādoṣaḥ | śākamatsyādigrahaṇaṃ vyākhyātam || 8.340 ||

	**asanditānāṃ sandātā sanditānāṃ ca mokṣakaḥ |**

**	dāsāśvarathahartā ca prāptaḥ syāc corakilbiṣam || 8.341 ||**

aśvarathagrahaṇaṃ ca vāhanasāmānyād uṣṭrādipradarśanārtham idaṃ draṣṭavyam || 8.341 ||

	**anena vidhinā rājā kurvāṇaḥ stenanigraham |**

**	yaśo 'smin prāpnyuyāḷ loke pretya cānuttamaṃ sukham || 8.342 ||**

upasaṃhārārthaḥ ślokaḥ || 8.342 ||

_sāhasam adhunocyate |_

	**aindraṃ sthānam adhiprepsu yaśaś cākṣayam avyayam |**

**	nopekṣeta kṣaṇam api rājā sāhasikaṃ naram || 8.343 ||**

sāhasopanyāsārthaḥ ślokaḥ || 8.343 ||

	**vāgduṣṭas taskaraś caiva daṇḍenaiva ca hiṃsakaḥ |**

**	sāhasasya naraḥ kartā vijñeyaḥ pāpakṛttamaḥ || 8.344 ||**

_yataś caitad evam ataḥ |_

	**sāhase vartamānaṃ tu yo marṣayati pārthivaḥ |**

**	sa vināśaṃ vrajaty āśu vidveṣaṃ vādhigacchati || 8.345 ||**

_evaṃ ca sati |_

	**na mitrakāraṇād rājā vipulād vā dhanāgamāt |**

**	samutsṛjet sāhasikān sarvabhūtabhayāvahān || 8.346 ||**

sāhasikanindaiṣā tannigrahādarārthā vijñeyā | anyāyyaśastragrahaṇasya varṇasya śastragrahaṇaṃ sāhasam | tena yo vartate sa sāhasikaḥ | evaṃ ca sati taddoṣapratiṣedhārthaṃ nimittataḥ śastragrahaṇaṃ dvijāter idaṃ tadapavādabhūtam ārabhyate || 8.346 ||

	**śastraṃ dvijātibhir grāhyaṃ dharmo yatroparudhyate |**

**	dvijātīnāṃ ca varṇānāṃ viplave kālakārite || 8.347 ||**

**	ātmanaś ca paritrāṇe dakṣiṇānāṃ ca saṅgare |**

**	strīviprābhyavapattau ca ghnan dharmeṇa na duṣyati || 8.348 ||**

arthakāritatvāc chastragrahaṇasya nāyaṃ vidhiḥ | kiṃ tarhy arthaprāptānuvādo 'yaṃ daṇḍapratiṣedhārthaḥ | kṣatriyasya prajāsaṃrakṣaṇopadeśasāmarthyāt prāptaṃ śastragrahaṇam | taditaradvijātiviṣayo 'yam upadeṣaḥ pratīyate | śastraṃ dvijātibhir grāhyam iti tadgrahasyādhunā nimittaṃ darśayati | dharmo yatra deśe kāle voparudhyate varṇāśramiṇām | idaṃ ca sūtrasthānam | anyad asya bhāṣyaṃ bhavati | dvijātīnāṃ ca varṇānāṃ viplave varṇasaṅkarādau vyavasthābhaṅge, kālakārite rājavyasanena kenacit kadācic ca dharmoparodhād atra śastragrahaṇam adoṣam | yatop 'sya na tatra sāhasikadaṇḍo yujyate | kiṃ cātmanaś ca paritrāṇe paritaḥ sarvatas trāṇe sakuṭumbadraviṇasyātmanaḥ dakṣiṇānāṃ cāpahāraparitrāṇa iti vartate | dakṣīṇāgrahaṇaṃ sarvayājñīyadravyopalakṣaṇārtham | saṅgare yuddhe na tu chale | strīviprābhyavapattau ca gṛhītaśastraḥ dharmoparodhahetum upāttaśastraḥ ghnan dharmeṇa na kūṭayuddhena na duṣyati paratreha ca śāstropadeśasāmarthyāt | tallakṣaṇatvāc ca dharmādharmayor anatiśaṅkyam etat | strīgrahaṇaṃ ca sarvānugrahyāṇāṃ bālavṛddhāturāṇāṃ pradarśanārthaṃ kāryasāmānyād vi[dheḥ], vipragrahaṇaṃ ca sarvaśreyasām ācāryādīnām iti || 8.8.347–48 ||

_dharmoparodhe gṛhītaśastra ātatāyinaṃ ghnan dharmāṇa na duṣyatīti yad uktam asyārthavādaḥ |_

	**guruṃ vā bālavṛddhau vā brāhmaṇaṃ vā bahu[śrutam |**

**	ātatāyinam āyāntaṃ hanyā]d evācivārayan || 8.349 ||**

"ācāryaṃ ca pravaktāraṃ pitaraṃ mātaraṃ gurum" ity evamādibhiḥ śāstrair atyantāpakāriṇo 'py ete gurvādayo na vadhyāḥ ity uktaṃ yataḥ idaṃ pūrvavidhyarthav[ādārtham | gu]rvādayo 'py ātatāyino 'nena nimittena vadhyāḥ syur atyantāvadhyāḥ santaḥ, kiṃ punas tebhyo 'nya ity atiśayārthavādo yathā loke || 8.349 ||

_tathā cedam āha |_

	**nātatāyivadhe doṣo [hantur bhavati] kaścana |**

**	prakāśaṃ vāprakāśaṃ vā manyus taṃ manyam ṛcchati || 8.350 ||**

manyuḥ krodho vadhyasya, taṃ ghātakamanyuḥ krodha ṛcchati nivartayati | sāhasapraśaṃsārthaṃ cedaṃ ślokadvayam | tatpraśaṃsā ca rājadaṇḍanivṛttyarthā | evaṃ cāsyānenātatāyivadhe rājadaṇḍābhāvavat pratyavāyābhāvo 'pi gamyate | tathā ca vyāso bhīṣmajāmadagnyarāmasaṃvāde:

	yo hanyāt samare kruddho yuddhyantam apalāyinam | 

	brahmahatyā na tasyāsti iti darmeṣu niścayaḥ || iti | 

īṣatpratyavāyāyānye 'trātatyino gurvādayo 'pi vadhyā bhavantīti śiṣṭānām apy ātatāyināṃ vadham icchanti | apare hīnātatāyivadhaṃ nirvikalpaṃ manyante, same tu vikalpa ātmanaḥ parasya vā viśiṣṭe ātmatyāgada evākuśalārambhasāmarthād iti | tad etad yathāsaṃbhavam uktaparihāraṃ pūrvaślokavivaraṇa eveti | sāhasasya ca pratiṣedha evātra śrūyate, na tu daṇḍavidhiḥ kaścid, yataḥ alpamadhyamottamāparādheṣu sāhasikasya yathākramaṃ prathamamadhyamottamasāhasadaṇḍā eva yathāparibhāṣitāḥ syuḥ | atha vā steyasādṛśyāt sāhasike 'pi tasyānukto 'pi sāmarthyāt steyadaṇḍavikalpaḥ syād iti || 8.350 ||

_adhunā dramaprāptaṃ strīsaṃgrahaṇam ucyate |_

	**paradārābhimarśeṣu pravṛttān nṝn mahīpatiḥ |**

**	udvejanakaraira daṇḍaiś cihnayitvā pravāsayet || 8.351 ||**

ye tu bahuśo 'pi vāryamāṇā nāvatiṣṭheran tatra teṣām ayaṃ pravāsanavidhi sacihnaḥ | tathā coktam aparādhasamuccaye: "vāgdaṇḍaṃ prathamaṃ kuryāt" ity evamādi || 8.351 ||

_yasmāt_ |

	**tatsamutthito hi lokasya jāyate varṇasaṃkaraḥ |**

**	yena mūlaharo 'dharmaḥ sarvanāśāya kalpate || 8.352 ||**

paradārikanigrahapraśaṃsārthaḥ ślokaḥ || 8.352 ||

	**parasya patnyā puruṣaḥ saṃbhāṣaṃ yojayed rahaḥ |**

**	pūrvam ākṣārito doṣaiḥ prāpnuyāt pūrvasāhasam || 8.353 ||**

ākṣāritaḥ āśaṅkyamānadoṣaḥ | saṃvyavahārārtham api na saṃbhāṣeta || 8.353 ||

	**yas tv anākṣāritaḥ pūrvam abhibhāṣeta kāraṇāt |**

**	na doṣaṃ prāpnuyāt kiṃcin na hi tasya vyatikramaḥ || 8.354 ||**

saṃvyavahārārthaṃ prakāśasaṃbhāṣaṇam anāśaṅkyamānasyābhyanujñāte (?) || 8.354 ||

	**parastriyaṃyo 'bhibhavet tīrthe 'raṇye vane 'pi vā |**

**	nadīnāṃ vāpi saṃbhede sa saṃgrahaṇam āpnuyāt || 8.355 ||**

tīrthādiṣu vijaneṣu kāraṇād apy abhibhāṣamāṇaḥ **saṃgrahaṇam āpnuyād** anākṣārito 'pi pūrvam || 8.355 ||

_kiṃ ca ¦_

	**upakārakriyā keliḥ sparśo bhūṣaṇavāsasām |**

**	saha khaṭvāsanaṃ caiva sarvaṃ saṃgrahaṇaṃ smṛtam || 8.356 ||**

**bhūṣaṇavāsasām** upadeśāt strīgatānāṃ puruṣagatānāṃ ca sparśanād ubhayāparādhaḥ | yac cānyat snigdhadṛṣṭinipātanāṅgavikārādi tad api saṃgrahaṇam eva vijñeyam || 8.356 ||

_idaṃ cānyat |_

	**striyaṃ spṛśed adeśe yaḥ spṛṣṭo vā marṣayet tayā |**

**	parasparasyānumate sarvaṃ saṃgrahaṇaṃ smṛtam || 8.357 ||**

sarva evaite saṃgrahaṇe samāveditavyāḥ yathoktāḥ parārthāḥ striyaś caturmātraiḥ ślokaiḥ, na tu saṃgrahaṇam eva ca | yato naiṣāṃ saṃgrahaṇasamo daṇḍaḥ syāt | taduktaṃ aparādhaṃ parijñāyeti | atha tu sarveṣv eteṣu saṃgrahaṇadaṇḍaḥ kalpyate, saṃpūrṇe kiṃ kariṣyati, na viṣamasamīkaraṇaṃ nyāyyam || 8.357 ||

	**abrāhmaṇaḥ saṃgrahaṇe prāṇāntaṃ daṇḍam arhati |**

**	caturṇām api varṇānāṃ dārā rakṣyatamāḥ sadā || 8.358 ||**

saṃyatayā anicchantyā brāhmaṇyā saha saṃgrahaṇe **abrāhmaṇaḥ** śūdraḥ **prāṇāntaṃ daṇḍam arhati** | kṣatriyavaiśyābhyāṃ tu varṇavat tadūnā daṇḍaparikalpanā | evaṃ kṣatriyavaiśyayoḥ brāhmaṇīsaṃgrahaṇe 'nayāivāpekṣayā daṇḍaḥ kalpayitavyaḥ, vaiśyasya ca kṣatriyayā | icchantīṣu ca brāhmaṇakṣatriyāvaiśyāsu asaṃyatāsu ca pūrvavad daṇḍaḥ kalpanīyaḥ | saṃbhāṣaṇapratiṣedhapratiprasavārth[am idam ucyate], kiṃcid viśeṣeṇa || 8.358 ||

	**bhikṣukā vandinaś caiva dīkṣitāḥ kāravas tathā |**

**	saṃbhāṣaṇaṃ gṛhe strībhiḥ kuryur aprativāritāḥ || 8.359 ||**

bhikṣukādīnām asaty api kāraṇe saṃbhāṣaṇaṃ gṛheṣv abhyanujñāyate | tābhiḥ saha tīrthādiṣu tu vijaneṣu saty api kāraṇe bhikṣukādayo nābhibhāṣeran, śaṅkāsthāneṣu || 8.359 ||

	**na saṃbhāṣāṃ parastrībhiḥ [pratiṣiddhaḥ samācaret |**

**	niṣiddho] bhāṣamānas tu suvarṇaṃ daṇḍam arhati || 8.360 ||**

parastriyā saha saṃbhāṣaṇaṃ śāstreṇa pratiṣiddham | vyatikrame daṇḍam arhati || 8.360 ||

	**naiṣa cāraṇadāreṣu vidhir nātmopajīviṣu |**

**	sajjayanti hi te nārīr nigūḍhāś cārayanti ca || 8.361 ||**

saṃbhāṣaṇānujñānaṃ caivaitat, nopagamanasya | yato 'tra rājadaṇḍābhāvamātram, na tv atyantam adṛṣṭadoṣābhāvaḥ | yataḥ īṣaddoṣas tūpagantuḥ syād iti | yataḥ nāyaṃ pūrvapratiṣedhaviṣayaḥ | yasmād aparaiṣā veśajātiḥ | evaṃ ca kāraṇād ṛte 'py ābhiḥ saha saṃbhāṣamāṇe na saṃgrahaṇaṃ prāpnuyāt || 8.361 ||

	**kiṃcid eva tu dāpyaḥ syāt saṃbhāṣāṃ tābhir ācaran |**

**	preṣyāsu caikabhaktāsu rahaḥ pravrajitāsu ca || 8.362 ||**

**raha** iti caitad viśeṣaṇaṃ sarvaśeṣam || 8.362 ||

_strīprasaṅgāc ca kanyāgatam apīdam ucyate |_

	**yo 'kāmāṃ dūṣayet kanyāṃ sa sadyo vadham arhati |**

**	sakāmāṃ dūṣayans tulyo na vadhaṃ prāpnuyān naraḥ || 8. 363 ||**

ata ūrdhvaṃ vidhir ucyamānaḥ kanyāgato veditavyaḥ || 8.363 ||

	**kanyāṃ bhajantīm utkṛṣṭaṃ na kiṃcid api dāpayet |**

**	jaghanyaṃ sevamānāṃ tu saṃyatāṃ vāsayed gṛhe || 8.364 ||**

ṛjvarthaḥ || 8.364 ||

	**uttamāṃ sevamānas tu jaghanyo vadham arhati |**

**	śulkaṃ dadyāt sevamānaḥ samām icchet pitā yadi || 8.365 ||**

aviśeṣābhidhānāt sakāmām akāmāṃ cottamāṃ sevamānasya jaghanyasya vadha eva | **samāṃ** tu sakāmāṃ sevamānasya śulkadānaṃ tatsamo vā daṇḍaḥ | etacchlokanibandhanaś ca pūrvaḥ saṃgrahaṇaprakaraṇe ślokaḥ "abrāhmaṇaḥ saṃgrahaṇe prāṇāntaṃ daṇḍam arhati" iti || 8.365 ||

	**abhiṣahya tu yaḥ kanyāṃ kuryād darpeṇa mānavaḥ |**

**	tasyāśu kalpye aṅgulyāū daṇḍaṃ cārhati ṣaṭśatam || 8.366 ||**

akāmāṃ sevamānasyāṅgulicchedenaṃ daṇḍaṃ ca **ṣaṭśatam** | anyeṣāṃ tu pāṭhaḥ: "aviṣahyāṃ tu yaḥ kanyāṃ kuryād darpeṇa mānavaḥ" iti || 8.366 ||

	**sakāmāṃ dūṣayāṇas tu nāṅgulicchedam āpnuyāt |**

**	dviśataṃ tu damaṃ dāpyaḥ prasaṅgavinivṛttaye || 8.367 ||**

asamāsv (?) etat syāt kanyāsūttamasya || 8.367 ||

	**kanyaiva kanyāṃ yā kuryāt tasyāḥ syād dviśato damaḥ |**

**	śulkaṃ ca dviguṇaṃ dadyāc chiphāś ca prāpnuyād daśa || 8.368 ||**

śulkaṃ gomithunaṃ dviguṇaṃ kanyāpitre dadyāt dviśataṃ rājadaṇḍam || 8.368 ||

	**[yā tu kanyāṃ prakuryāt strī sā sadyo mauṇḍyaṃ arhati |**

**	aṅgulyor eva vā chedaṃ kareṇodvahanaṃ tathā || 8.369 ||**

mauṇḍyā]ṅgulicchedayor vikalpaḥ || 8.369 ||

	**bhartāraṃ laṅghayed yā tu strī jñātiguṇadarpitā |**

**	tāṃ śvabhiḥ khādayed rājā saṃsthāne bahusaṃsthite || 8.370 ||**

jñātidarpeṇa strī guṇavadbhartṛvyatikrame śvabhir asau khādayitavyā rājñā | anyasyās tu yaḥ puṃsaḥ paradāreṣu so 'syā daṇḍaḥ syāt | tac ca darśayati, "yat puṃsaḥ paradāreṣu" iti prāyaścittavidhau || 8.370 ||

	**pumāṃsaṃ dāhayet pāpaṃ śayane tapta āyase |**

**	abhyādadhyuś ca kāṣṭāni tatra dahyeta pāpakṛt || 8.371 ||**

anayaiva saṃgṛhītasyāyaṃ vidhiḥ | anyasya tu yathokta eva daṇḍaḥ syāt || 8.371 ||

_tac ca darśayati |_

	**saṃvatsarābhiśaptasya duṣṭasya dviguṇo damaḥ |**

**	vrātyayā saha saṃvāse cāṇḍālyā tāvad eva tu || 8.372 ||**

yo yasyām abhigṛhītaḥ sa cet saṃvatsare 'tīte punas tasyām evābhigṛhyet tasya yathopadeśād dviguṇo daṇḍaḥ kartavyaḥ | yas tu saṃvatsarād arvāk punar api gṛhyate tasya prathamamāse dvādaśaguṇo daṇḍaḥ evaṃ māsānumāsaṃ bhāgahrāsena tāvad daṇḍaprakḷptiḥ | yāvat saṃvatsare 'tīte dviguṇo daṇḍa iti | evaṃ saṃvatsarād ūrdhvaṃ bhāgadvādaśabhāgahrāsena māsānumāsa eva daṇḍaḥ prakalpyaḥ | yāvad eka eva bhāgo 'vaśiṣṭa iti | evaṃ pratyāgamane yo daṇḍaḥ prakalpyate tasyāpy eṣaiva prakḷptir anūdyate | caṇḍālīgamane ca daṇḍaṃ vakṣyati "sahasraṃ tv antyajastriyam" iti || 3.372 ||

	**śūdro guptam aguptaṃ vā dvaijātaṃ varṇam āvasan |**

**	aguptaikāṅgasarvasvī gupte sarveṇa hīyate || 8.373 ||**

**ekāṅgaṃ** ca pradhānam atra yad aparādhasādhanaṃ tat pragṛhyate | tenāsya hāniḥ kartavyā | gupte tūbhayena hīyate | saty api cāviśeṣavacane varṇānām auttamādharyavad daṇḍo 'pi tathā syāt, yathānyatra | viṣamasamīkaraṇaṃ tu daṇḍasāmānyād anyāyyaṃ syāt || 3.373 ||

	**vaiśyaḥ sarvasvadaṇḍyaḥ syāt (?) saṃvatsaraniro[dhataḥ] |**

**	sahasraṃ kṣatriyo daṇḍyo mauṇḍyam mūtreṇa cārhati || 8.374 ||**

anicchantyāṃ brāhmaṇyām evaitayor ubhayadaṇḍaḥ sāmarthyād vijñeyaḥ || 8.374 ||

	**brāhmaṇīṃ yady aguptāṃ tu gacchetāṃ vaiśyapārthivau |**

**	vaiśyaṃ [pañcaśataṃ kuryāt kṣatriyaṃ tu sahasriṇam] || 8.375 ||**

kṣatriyasya daṇḍādhikyaprayojanam uktam "viduṣo 'tikrame daṇḍabhūyastvam" iti | atrāparādhābhyāsānubandhād vaitad asya syāt || 8.375 ||

	**ubhāv api hi tāv eva brāhmaṇyā guptayā saha |**

**	[viplutau śūdravad da]ṇḍyau dagdhavyau vā kaṭāgninā || 8.376 ||**

ayaṃ tu **kaṭāgninā** dāhaḥ śūdradaṇḍasya vaikalpikas tato jñeyaḥ || 8.376 ||

	**sahasraṃ brāhmaṇo daṇḍyo viprāṃ guptāṃ balād vrajan |**

**	śatāni pañca daṇḍyaḥ syād icchantyā saha saṅgataḥ || 8.377 ||**

**balād** ity avivakṣitam | yo hi guptāṃ vrajati balād evāsau gato bhavati | evaṃ sakāmām akāmām ity anyatra guptāguptavyapadeśo vivakṣitaḥ | ṛjv anyat || 8.377 ||

	**mauṇḍyam prṇāntiko daṇḍo brāhmaṇasya vidhīyate |**

**	itareṣāṃ tu varṇānāṃ daṇḍaḥ prāṇāntiko bhavet || 8.378 ||**

sarvatra prāṇāntikeṣu brāhmaṇasya mauṇḍyaṃ kartavyam | muṇḍayitvā ca **samagradhano 'kṣato** rāṣṭrād bahiḥ kartavyaḥ | evaṃ sarvāṅgacchedaneṣu brāhmaṇasya muṇḍanavivāsane eva kārye | smṛtyantare cāviśeṣeṇa smaryate: "na śārīro brāḥmaṇadaṇḍaḥ" iti || 8.378 ||

_yenātaḥ |_

	**na jātu brāhmaṇaṃ hanyāt sarvapāpeṣv avasthitam |**

**	rāṣṭrāt tv enaṃ bahiṣ kuryāt samagradhanam akṣatam || 8.379 ||**

_asyārthavādaḥ_ |

	**na brāhmaṇavadhād bhūyān adharmo vidyate bhuvi |**

**	tasmād asya vadhaṃrājā manasāpi na cintayet || 8.380 ||**

pratiṣiddhasya nindārthavādo nivṛttyarthaḥ || 8.380 ||

	**vaiśyaś cet kṣatriyāṃ guptāṃ vaiśyāṃ vā kṣatriyo vrajet |**

**	yo brāḥmaṇyām aguptāyāṃ tāv ubhau daṇḍam arhataḥ || 8.381 ||**

"vaiśyaṃ pañcasataṃ kuryāt" ity evamādy aguptāyāṃ brāhmaṇyām uktam || 8.381 ||

	**sahasraṃ brāhmaṇo daṇḍaṃ dāpyo gupte tu te vrajan |**

**	śūdrāyāṃ kṣatriyaviśoḥ sāhasro vai bhaved damaḥ || 8.382 ||**

avacanād anyasya śūdrāyāṃ guptāyām ayam eva daṇḍaḥ syād brāhmaṇasya || 8.382 ||

	**agupte vaiśyarājanye śūdrāṃ ca brāhmaṇo vrajan |**

**	śatāni pañca dāpyaḥ syāt sahasraṃ tv antyajastriyam || 8.383 ||**

sarvāntyaś cāṇḍālo varṇāpasadaḥ | tasya strī | antyajastrīsaṃgame 'yaṃ daṇḍaḥ | avidhānāc ca guptāguptayor aviśeṣeṇāyaṃ daṇḍaḥ syāt | atha vādhikārād aguptāyām eva syāt | guptāyāṃ tu viśiṣṭataraḥ kāryaḥ || 8.383 ||

	**yasya stenaḥ pure nāsti nānyastrīgo na duṣṭavāk |**

**	na sāhasikadaṇḍaghnau sa rājā śakralokabhāk || 8.384 ||**

_yataś vaitad evam ataḥ |_

	**eteṣāṃ nigraho rājñaḥ pañcānāṃ viṣaye svake |**

**	sāmrājyakṛt sajātyeṣu loke caiva yaśaskaraḥ || 8.385 ||**

nigrahastutiḥ ślokadvayena | prasaṅgāc cedam aparaṃ sāhasaprakaraṇa evocyate || 8.385 ||

	**ṛtvijaṃ yas tyajed yājyo jājyaṃ cartvik tyajed yadi |**

**	śaktaṃ karmaṇy aduṣṭaṃ ca tayor daṇḍaḥ śataṃ satam || 8.386 ||**

ṛjvarthaḥ ślokaḥ || 8.386 ||

	**na mātā na pitā na strī na putras tyāgam arhati |**

**	tyajann apatitān etān rājñā daṇḍyaḥ śatāni ṣaṭ || 8.387 ||**

prāyaścittaprāptāv akurvantas tāni tyājyā na tu dveṣādinā || 8.387 ||

	**āśrameṣu dvijātīnāṃ kārye vivadatāṃ mithaḥ |**

**	na vibrūyān nṛpo dharmaṃ cikīrṣan hitam ātmanaḥ || 8.388 ||**

tapasvivdhyarthaḥ ślokaḥ || 8.388 ||

	**yathārham etān abhyarcya brāhmaṇaiḥ saha pārthivaḥ |**

**	sāntvena praśamayyādau svadharmaṃ pratipādayet || 8.389 ||**

**	prativeśyānuveśyau ca kalyāṇe viṃsati (?) dvije |**

**	arhāv abhojayan vipro daṇḍaṃ arhati māṣakam || 8.390 ||**

pārśvaveśmānāv apy arthagṛhītau vijñeyau | anyas tu pāṭhāntare 'rtham āh**ānuveśyas** tadanugāmī | **prativeśyas** tatsammukhaḥ || 8.390 ||

	**śrotriyaḥ śrotriyaṃ sādhuṃ bhūtikṛtyeṣv abhojayet |**

asamīpagṛham apy ekagrāmam |

	**tad annaṃ dviguṇaṃ dāpyo hairṇyaṃ caiva māṣakam || 8.391 ||**

arhabrāhmaṇātikramadaṇḍo 'yam | **bhūtikṛtyeṣv** iti vacanād ārambhasāmarthyāc ca pūrvasmāt kalyāṇān mahattaram idaṃ vijñāyate | etau ca daṇḍāv arhādāne sati syātām || 8.391 ||

	**andho jaḍaḥ pīṭhasarpī saptatyā sthaviraś ca yaḥ |**

saptatyāḥ prabhṛti sthaviro gṛhyate |

	**śrotriyeṣūpakurvaṃś ca na dāpyaḥ kenacit karam || 8.392 ||**

abrāhmaṇā api santaḥ brāhmaṇā api vānarhantaḥ || 8.392 ||

	**śrotriyaṃ vyādhitārtau ca bālavṛddhāv akiṃcanam |**

**	mahākulīnam āryaṃ ca rājā saṃpūjayet sadā || 8.393 ||**

**śrotriyaḥ** śāstraprasiddhyā brāhmaṇo gṛhyate | vyādhitārtabālavṛddhākiṃcanā aśrotriyā api santaḥ | **mahāulīnam**, [saguṇakulajātam], **āryaṃ ca rājā saṃpūjayet sadā** | prakaraṇāt karāgraheṇa grāsācchādanena vā sthityarthena | karāgrahaṇādikena tapasviśrotriyaprasaṅgāc cāyaṃ vyavahāramadhye kārudharma ucyate || 8.393 ||

	**[śālmalīphala]ke ślakṣṇe nijyād vāsāṃsi nejakaḥ |**

**	na ca vāsāṃsi vāsobhir nirharen na ca vāsayet || 8.394 ||**

pratītārthaḥ ślokaḥ || 8.394 ||

	**tantuvāyo daśapalaṃ dadyād ekapalādhikam |**

**	ato 'nyathā vartamāno dāpyo dvādaśakaṃ damam || 8.395 ||**

chinnaṃ dvādaśaguṇaṃ dāpyaḥ | evaṃ sarvadravyāṇāṃ lohādīnāṃ chedane | sāhasaprakaraṇe ca tatsādṛśyād imau ślokāv ucyete || 8.395 ||

	**śulkasthāneṣu kuśalāḥ sarvapaṇyavicakṣaṇāḥ |**

**	kuryur arghaṃ yathāpaṇyaṃ tato viṃśaṃ nṛpo haret || 8.396 ||**

dravyasyāgamanirgame deśakālāpekṣayā arghanipātena viṃśabhāgaḥ śulkaḥ || 8.396 ||

	**rājñaḥ prakhyātabhāṇḍāni pratiṣiddhāni yāni ca |**

**	tāni nirharato lobhāt sarvahāraṃ haren nṛpaḥ || 8.397 ||**

yad yatra pracuraṃ yatra ca durlabhaṃ tat tasya rājñaḥ **prakhyātaṃ** bhavati | tathodīcyeṣv ājāneyā aśvāḥ, kuṃkumaṃ kāśmīreṣu, prācyeṣv agarukarpūrādi tadanyatra na nirhāryam | anirhṛtaṃ hi durlabhatvāt | itaretaraṃ rājñāṃ kāryapratibandhād upāyanaṃ bhavati | yasya ca dharmārthopāyanasya dharmajanakasyārthajanakasya ca krayavikrayapratiṣedho rājñā kṛto bhavati | yathā mākṣikasya madhunaḥ | tac ca na nirharyam | vaṇigbhir nirharato nṛpaḥ sarvabhāgaṃ haret || 8.397 ||

	**śulkasthānaṃ pariharaṇṇ akāle krayavikrayī |**

**	mithyāvādī ca saṃkhyāne dāpyo 'ṣṭaguṇam atyayam || 8.398 ||**

kaḥ śakṣyati kāle divā śulkasthānaṃ parihartum iti svabhāvasiddhaṃ kālam anuvadati | na tv etena tato 'nyakālo 'bhyanujñāyate, divākāle pariharato na doṣa iti | śulkam aṣṭaguṇaṃ dāpyam | tathā yāvatī saṃkhyā tāvatīm apy aṣṭaguṇāṃ dāpayet mithāvacanena | āgamopayogau dravyasyāniyatāv itīdam ucyate || 8.398 ||

	**āgamaṃ nirgamaṃ sthānaṃ tathā vṛddhikṣayāv ubhau |**

**	vicārya sarvapaṇyānāṃ kārayet krayavikrayau || 8.399 ||**

āgamādi dravyasyāpekṣya krayivikrayiṇoś ca vṛddhikṣayau tayor arghanipātena krayavikrayau kārayet || 8.399 ||

	**pañcarātre pañcarātre pakṣe pakṣe tathāgate |**

**	kurvīta caiṣāṃ pratyakṣam arghasaṃsthāpanaṃ nṛpaḥ || 8.400 ||**

_āgamopayogau dravyasyāniyatāv ity ata idam ucyate |_

	**tulā mānaṃ pratīmānaṃ sarvaṃ pārthivalakṣitam |**

**	ṣaṭsu ṣaṭsu ca māeṣu punar etat parīkṣayet || 8.401 ||**

trayam apy etad rājamudrāṅkitam anādhṛṣyaṃ bhavati | ṛjv anyat || 8.401 ||

	**paṇaṃ yānaṃ tare dāpyaṃ pauruṣo 'rdhapaṇaṃ bharaḥ |**

**	pādaṃ paśuś ca yoṣic ca pādārdhaṃ raktakaḥ pumān || 8.402 ||**

riktaṃ **yānaṃ** rathādi paṇaṃ dadyāt | puruṣavāhyo bhāro 'rdhapaṇam | prakṛtasya paṇasya **pādaṃ paśuś ca** riktakā **yoṣic ca** | **pādārdhaṃ riktakaḥ pumān** || 8.402 ||

	**bhāṇḍapūrṇāni yānāni tāryaṃ dāpyāni sārataḥ |**

**	riktabhāṇḍāni yat kiṃcit pumāṃsaś cāparicchadāḥ || 8.403 ||**

karmadravyānurūpyeṇa pūrṇāni yānāni dadyuḥ | aparicchadā api yat kiṃcid dadyuḥ | riktakasyaiko 'rdhapādaḥ || 8.403 ||

	**dīrghe 'dhvani yathākālaṃ yathādeśaṃ taro bhavet |**

**	nadītīreṣu tad vidyāt samudre nāsti lakṣaṇam || 8.404 ||**

dīrghe yātavye 'dhvani kalpyas taraḥ kṣayalābhān avekṣya | tathā nadīvaipulyam apekṣya pāragamane | ṛjv anyat || 8.404 ||

	**garbhiṇī tu dvimāsādis tathā pravrajito muniḥ |**

**	brāhmaṇā liṅginaś caiva na dāpyās tārikaṃ tare || 8.405 ||**

pratītārthaḥ ślokaḥ || 8.405 ||

	**yan nāvi kiṃcid dāśānāṃ viśīryetāparādhataḥ |**

**	tad dāśair eva dātavyaṃ samāgamya svatoṃśataḥ (?) || 8.406 ||**

nigadavyākhyātaḥ ślokaḥ || 8.407 ||

	**eṣa nauyāyinām ukto vyavahārasya nirṇayaḥ | \
	dāśāparādhatas toye daivike nāsti nigrahaḥ || 8.407 ||**

na kiṃcid vaktavyaṃ sphuṭatvāc chlokasya || 8.407 ||

	**vāṇijyaṃ kārayed vaiśyaṃ kusīdaṃ kṛṣim eva ca |**

**	paśūnāṃ rakṣaṇaṃ caiva dāsyaṃ sūdraṃ dvijanmanām || 8.408 ||**

vaiśyaśūdrau vāṇijyādisvakarmākurvāṇau balād rājñā kārayitavyau | akurvāṇau ca daṇḍadaṇḍyau syātām | evamarthaś ca rājadharme[ṣu pu]na[rārambhaḥ] || 8.408 ||

	**kṣatriyaṃ caiva vaiśyaṃ ca brāhmaṇo vṛttikarśitau |**

**	bibhṛyād ānṛśaṃsyena svāni karmāṇi kārayan || 8.409 ||**

na tu dāsakarmaṇā vāsobhāṇḍadhāvanādinā | yena dāsakarmapratiṣedhārtho [kārayan] imau svāni karmāṇy ānṛśaṃsyena bharaṇīyāv eva || 8.409 ||

	**dāsyaṃ tu dārayan mohād brāhmaṇaḥ saṃskṛtān dvijān |**

**	anicchataḥ prabhāvatvād rājñā dāpyaḥ śatāni ṣaṭ || 8.410 ||**

dvijagrahaṇāc cātra brāhmaṇo 'pi samānatvā[d | na] caite icchanto 'nicchanto vā dāsyaṃ kārayitavyāḥ | etāvāṃs tu viśeṣaḥ | anicchatāṃ karaṇe 'yaṃ daṇḍaḥ | icchatāṃ tu karaṇe kalpayitavyaḥ | evam arthaṃ ca rājadharmeṣūktam idam iti || 8.410 ||

	**śūdraṃ tu kārayed dāsyaṃ krītam akrītam eva vā |**

**	dāsyāyaiva hi sṛṣṭo 'sau brāhmaṇasya svayaṃbhuvā || 8.411 ||**

bhaktadāsakrītayor ayaṃ kartavyatāyāṃ viśeṣo nāsti | brāhmaṇagrahaṇaṃ ca dvijātipradarśanārtham || 8.411 ||

_evaṃ ca sati —_

	**na svāminā nisṛṣṭo 'pi śūdro dāsyād vimucyate |**

**	nisargajaṃ hi tat tasya kas taṃ tasmād apohati || 8.412 ||**

yathaivādhyāpanādi brāhmaṇādīnāṃ nisargajam evaṃ śūdrasya [dāsyam] | yathaitat tena kartavyam ity uktam eva śāstre || 8.412 ||

_tatprasaṅgena ceme **dāsayonaya** ucyante |_

	**dhvajāhṛto bhaktadāso gṛhajaḥ krītadattrimau |**

**	paitriko daṇḍadāsaś ca saptaite dāsayonayaḥ || 8.413 ||**

**dhvajāhṛto** yuddhanirjitaḥ | **bhaktadāsa** udarapraviṣṭaḥ | **gṛhajo** dāsīputraḥ | **kṛītadattrimau** prasiddhau | **paitriko** dāsīputraḥ pitṛparyāyāgataḥ | daṇḍadāsas tv avidyamānadhano daṇḍitaḥ daṇḍenātmānaṃ praveśayati | etāḥ sapta **dāsayonayaḥ** | āsām madhye anyatamayāpy upeto dāsākhyaṃ labhate | yas tu vidyamānavibhavaḥ śūdraḥ svaśaktyā jīvati nāsau paramārthato dāso veditavyaḥ | itarathāsyānarthakyam asya dāsayonyarthasya ślokasya syāt || 8.413 ||

	**bhāryā putraś ca dāsaś ca traya evādhanāḥ smṛtāḥ  |**

**	yat te samadhigacchanti yasya te tasya tad dhanam || 8.414 ||**

bhāryāputragrahaṇam atra dāsadṛṣṭāntarthaṃ tatsamānatvād etatprakaraṇe 'svārtham | evaṃ ca sati trayāṇām apy eṣāṃ nirdhanatvaṃ na paramārthataḥ | kiṃ tarhi tatanujñātadra[vya]vyavahārārthaṃ vijñeyam | kasya punar hetoḥ | yena yad upārjyate na tat tasmād vyāvartayituṃ śakyate | adravyatve caiṣāṃ putrādīnāṃ karmabhir asaṃbandhaḥ syāt | na caitad iṣṭam, śāstraśiṣṭatvāt teṣāṃ karmaṇaḥ | evaṃ ca sati gauṇam eṣāṃ nirdhanatvaṃ vijñeyam | uttarārthaṃ ca || 8.414 ||

_yataś caitad evam ataḥ |_

	**visrabdhaṃ brāhmaṇaḥ śūdrād dravyopādānam ācaret |**

**	na hi tasyāsti kiṃcit svaṃ bhartṛhāryadhano hi saḥ || 8.415 ||**

dāsādhikārād dāsaḥ | śūdrāt tasmāt tatsvāmine | nābrāhmaṇasya pratigrahapakṣo draṣṭavyo brāhmaṇasya svadāsapratigrahaḥ | atha vetarasmāc chūdrād adāsāl laghīyān ayaṃ pratigraho vijñeyaḥ | na hy akasmāt tataḥ praśaṃsāvarṣavacanaṃ yuktam | na tu śūdrasyettaṃbhūtasyāpi dvijātibhiḥ sāmyaṃ yuktaṃ kartum iti | yata evamabhiprāya evāyaṃ nirdeśo veditavyaḥ || 8.415 ||

	**vaiśyaśūdrau prayatnena svāni karmāṇi kārayet |**

**	tau hi cyutau svadharmebhyaḥ kṣobhayetām idaṃ jagat || 8.416 ||**

"vāṇijyaṃ kārayed viśyam" ity asya ślokasya prakaraṇāt prayatnataḥ svakarma kārayitavyā [iti] viśeṣeṇādāv uktasyāyam upasaṃhārārthaḥ ślokaḥ | atha vā śūdro dvaijātaṃ karma kurvan dharmasaṃkarāj jagato mahad bhayaṃ vidadhāti | vaiśyo 'pi kṛṣyādiṣv avartamāno 'nnādikṣayāt | tasmād imau rājñā prayatnataḥ svakarmakārayitavyau viśeṣeṇa | na ca tayor nirdeśād brāhmaṇakṣatriyayor etad anupadiṣṭaṃ bhavati | viśeṣārthaś cārambho vaiśyaśūdrayor vijñeyaḥ || 8.416 ||

	**ahany ahany avekṣeta karmāntān vāhanāni ca |**

**	āyavyayau ca niyatāv ākarān kośam eva ca || 8.417 ||**

lokasthityarthasya rājyatantrahetoś ca paurajānapadānāṃ vyavahārajātasyānurodheneti vyavahāradarśana[ṃ kṛtvā] || 8.417 ||

	**evaṃ sarvān imān rājā vyavahārān samāpayan |**

**	vyapohya kilbiṣaṃ sarvaṃ prāpnoti paramāṃ gatim || 8.418 ||**

rājño yathoktavyavahāradarśanasya śāstrasāmarthyāt phalavidhir ayam | tadanuṣṭhā[na sāmā]nyāc cāyaṃ vyavahāropasaṃhāraḥ pūrveṣāṃ vyavahāranittānām aparisamāpteṣv api vyavahārāspadeṣu strīpuṃdharmaprabhṛtiṣu caturṣv apīti || 8.418 ||

**iti bhāruceḥ kṛtāv aṣṭamo 'dhyāyaḥ |**
## 09
**navamo 'dhyāyaḥ **

	**puruṣasya striyāś caiva dharmye vartmani tiṣṭhatoḥ |**

**	saṃyoge viprayoge ca dharmān vakṣyāmi śāsvatān || 9.1 ||**

dharmye vartmanīty anyonyāvyabhicāralakṣaṇe tiṣṭhator dampatyoḥ saṃyoge jīvati patyau saṃnihite vā viprayoge ca mṛte proṣite vā tayor dharmān vakṣyāmi niyogavṛttiniyamādīn | śāśvatagrahaṇaṃ cānayor anuṣṭhānastutyartham | idaṃ tāvat prāk prasiddham eva || 9.1 ||

_yathā_ |

	**asvatantrāḥ striyaḥ kāryāḥ puruṣaiḥ svair divāniśam |**

**	viṣaye sajjamānāś ca saṃsthāpyā ātmano vaśe || 9.2 ||**

<span style="text-decoration:underline;">nanv āsām</span> asvātantryaṃ strīdharme niṣṭham eva pañcame 'dhyāye |

	<span style="text-decoration:underline;">satyam</span> | strīdharmā eva te | ime tu vakṣyamāṇāḥ strīpuṃsayoḥ | tathā ca sati pratijñeyaṃ puruṣasy striyāś caiveti | śāstrānukramaṇyāṃ caivam evoktam | "sākṣipraśnavidhānaṃ ca dharmaḥ strīpuṃsayos tathā" iti | punaś ca vyavahārānukraṇyām aṣṭame 'dhyāye samastayor eva nirdeśaḥ | "strīpuṃdharmo vibhāgaś ca" iti | atha vottarārtham etat syāt | evaṃ ca sati yad uktam āsāṃ strīdharmeṣu pāratantryaṃ tat kutaḥ syād ity ata idaṃ tatsaṃbandhenocyate || 9.2 ||

	**pitā rakṣati kaumāre bhartā rakṣati yauvane |**

**	putras tu sthavire bhāve na strī svātantryam arhati || 9.3 ||**

evaṃ ca sati [na] rājani bhartary eva vāsām asvātantryam, kiṃ tarhi yathāvayaḥ pitrādiṣu | tatsaṃrakṣaṇapare ca vākye na pitrādayo vayovibhāgāśrayeṇa hitrādistrīṇāṃ rakṣitāro niyamyante | evaṃ ca sati sarvadā sarveṣāṃ tadrakṣaṇopadeśo 'yaṃ sāmarthyād vijñeyaḥ | sarvatra laḍ draṣṭavyo vidhyarthe rakṣed ity evaṃ chāndasatvāviśeṣāt | smṛter yuktaṃ tallakṣaṇam atra | yataś caitad evam ataḥ || 9.3 ||

	**kāle 'dātā pitā vācyo vācyaś cānupayan patiḥ |**

**	mṛte bhartari putras tu vācyo mātur arakṣitā || 9.4 ||**

sarvadā tatsaṃrakṣaṇam akurvantaḥ kanyādānādi ca yathāsaṃbhavaṃ vācyā vacanīyāḥ syuḥ | yata etaddoṣaparihārārtham ebhiḥ || 9.4 ||

	**sūkṣmebhyo 'pi prasaṅgebhyaḥ striyo rakṣyā viśeṣataḥ |**

**	dvayor hi kulayoḥ śokam āvaheyur arakṣitāḥ || 9.5 ||**

sūkṣmaprasaṅgāś cāsāṃ vyabhicārahetavo loke prasiddhāḥ parivrājikādisaṃsargākhyāḥ ananuśiṣṭā api || 9.5 ||

	**imaṃ hi sarvavarṇānāṃ paśyanto dharmam uttamam |**

**	yatante rakṣituṃ bhāryāṃ bhartāro durabalā api || 9.6 ||**

kiṃ punar itare | tac ca dharmottamatvaṃ strīrakxaṇasya yathā bhavati tathedam adhunocyate sarvartham || 9.6 ||

	**svāṃ prasūtiṃ caritraṃ ca kulam ātmānam eva ca |**

**	svaṃ ca dharmaṃ prayatnena jāyāṃ rakṣan hi rakṣati || 9.7 ||**

svāṃ prasūtim apatyaśuddhiṃ jāyāṃ rakṣan hi rakṣati yathā tathaiva | caritram ācāram | bhāryā saṃrakṣaṇiyety evam | kulaṃ ca pūrvapuruṣān | ātmānaṃ ca, pretaṃ santam asaṃkīrṇāpatyapiṇḍodakariyayā, jīvantaṃ cāpatyasaṃkaraparihāreṇa | tathā ca smṛtyantara:

	abhirūpāḥ kule jātā vidyāśīlasamanvitāḥ |

	satputraśiṣyās trāyante mātaraṃ pitaraṃ gurum ||

svadharmaṃ śrautaṃ yenāsaṃkīrṇāpatyasyādhānādibhir adhikāraḥ bhavati gauṇaṃ vā tad iti vakṣyāmaḥ | nāmadheyaṃ ca striyāḥ saṃrakṣaṇārthavādī kurvann idam āha || 9.7 ||

	**patir bhāryāṃ saṃpraviśya garbho bhūtveha jāyate |**

**	jāyāyās tad dhi jāyātvaṃ yad asyāṃ jāyate punaḥ || 9.8 ||**

vedasmṛtiśāstranyāyavirodhaś cāyam arthavādo bhāryāsaṃrakṣaṇārthaḥ | tathā ca prakaraṇam | dṛṣṭaś cāyaṃ lokapravādas tatsaṃrakṣaṇārthaḥ | aparo 'rthavāda ucyate || 9.8 ||

	**yādṛśaṃ bhajate hi strī sutaṃ sūte tathāvidham |**

**	tasmāt prajāviśuddhyarthaṃ striyaṃ sūte tathāvidham || 9.9 ||**

tatsaṃrakṣaṇāc cāpatyaśuddhyā sarvakarmādhikāro 'tyantotkarṣaprayojano yasmāt | ataś cāyam ukto muhur muhur ādareṇa tatsaṃrakṣaṇe || 9.9 ||

	**[na kaścid yoṣitaḥ śaktaḥ pra]sahya parirakṣitum |**

**	etair upāyayogais tu śakyāḥ syuḥparirakṣitum || 9.10 ||**

pūrvāparavirodhaḥ śāstre na nyāyyo bhinnaprakaraṇe 'pi, kiṃ punar ekaprakaraṇe | yata eva[ṃ na kaścid] yoṣitaḥ śaktaḥ prasahya parirakṣitum itīdaṃ vakṣyamāṇopaya(?)stutyartham | evaṃ ca pūrvaṃ strīsaṃrakṣaṇopadeśo na virudhyate || 9.10 ||

_ke punas tadrakṣaṇopāyāḥ | yatas tān darśayati |_

	**arthasaṃrahaṇe caināṃ vyaye caiva niyojayet |**

**	sauce (?) dharme 'nnapaktyāṃ ca pāriṇahyasya cekṣaṇe || 9.11 ||**

pārīṇahyam āsanaśayanopadhānāstraṇādi "patnī hi pārīṇahyasyeśe" iti śruteḥ || 9.11 ||

	**arakṣitā gṛhe ruddhāḥ puruṣair āptakāribhiḥ |**

**	ātmānam ātmanā yās tu rakṣeyus tāḥ surakṣitāḥ || 9.12 ||**

anantaraślokotena copāyenaitā **ātmānam ātmanā** rakṣanti tasmāt tatstutiparam evedam | na tu gṛhoparodhāptapuruṣopagrahalakṣaṇayos strīrakaṣaṇahetvor ayaṃ pratiṣedhaḥ, sāmarthyāt prakaraṇāc ceti | atha vā nārīsaṃdūṣaṇaparivarjanastutiparam etat, **ātmānam ātmanā yās tu rakṣeyus tāḥ surakṣitā** iti | yatas tatparivarjanārthaṃ tāni darśayati || 9.12 ||

	**pānam durjanasaṃsargaḥ patyā ca viraho 'ṭanam |**

**	svapno 'nyagehavāsaś ca nārīsaṃdūṣaṇāni ṣaṭ || 9.13 ||**

parivarjanārtha eṣām upadeśas tatpuruṣāṇām | yataś ca pānādivyabhicārakaraṇeṣu vartamānāḥ || 9.13 ||

	**naitā rūpaṃ parīkṣante nāsāṃ vayasi saṃsthitiḥ |**

**	vrūpaṃ rūpavantaṃ vā pumān ity eva bhuñjate || 9.14 ||**

etāsv avasthāsu vartamānā visaṃjñāḥ satyaḥ | yataḥ pānādīn varjayeyuḥ || 9.14 ||

	**pauṃścalyāc calacittāc ca naiḥsnehyāc ca svabhāvataḥ |**

**	rakṣitā yatnato 'pīha bhartṛṣv etā vikurvate || 9.15 ||**

āsu pānādyavasthāsu | ato na pūrvaviśvāsāt pānādiṣupekṣyāḥ (?) || 9.15 ||

	**evaṃ svabhāvaṃ jñātvāsāṃ prajāpatinisargajam |**

**	paramaṃ yatnam ātiṣṭhet puruṣo rakṣaṇaṃ prati || 9.16 ||**

vyabhicārātmakatvam āsāṃ svabhāvataḥ | atas taṃ viditvā nityam etā rakṣyāḥ | na viśvāsād upekṣaṇīyāḥ gṛhītavinayā iti kṛtvā || 9.16 ||

_yataś ca |_

	**śayyāsanam alaṃkāraṃ kāmaṃ krodham anāryatām |**

**	drohabhāvaṃ kucaryāṃ ca strībhyo manur akalpayat || 9.17 ||**

ataś ca yuktās tāḥ prayatnato rakṣitum evaṃ svabhāvatvāt | tatra tu **śayyā** bhāvo nādhikaraṇaṃ supyate 'syām iti | evam āsanālaṃkārakāmakrodhāḥ, mākye bhāvapratyayābhāve 'pi | **anāryatā drohabhāva** ity atra svaśabdenaiva bhāva upadiṣṭaḥ | caraṇaṃ caryā **kucaryā** utsitā caryā | sarva ete bhāvāḥ | evam "svabhāvaṃ jñātvāsām" iti prakṛtatvād asya | evaṃ ca sati tannindāvacanaṃ rakṣārtham || 9.17 ||

_yataś ca |_

	**nāsti strīṇāṃ kriyā mantrair iti dharme vyavasthitam |**

**	nirindriyā hy amantrāś ca striyo 'nṛtam iti sthitiḥ || 9.18 ||**

"amantrikā tu kāryeyaṃ strīṇām āvṛd aśeṣataḥ" ity uktam yad tad idam ucyate: "nāsti strīṇāṃ kriyā mantraiḥ" iti | vivāhasaṃskāraś ca mantrataḥ puruṣasaṃbandhāpekṣayā na svātantryeṇa sādhāraṇo vā | yato na vyāghātaḥ | arthavādārthaṃ caitan nindāvacanam | indriyaṃ prajñādhairyādi | tadabhāvāt striyo 'nindriyā ity ucyante, nānyathā | evaṃ cābalā ity evam etāḥ prasiddhāḥ | yato nirindriyā amantrāś ca striyaḥ atas tāsāṃ svavīryasyābhāvāt svayam ātmasaṃrakṣaṇe sāmarthyaṃ nāsti | amantratvāc ca puruṣavan mantravatā saṃskāreṇa śuddhir nāsti | amantratvāc ca puruṣavan mantravatā saṃskāreṇa śuddhir nāsti | ātmasaṃyamane tv āsāṃ suddhir eṣitavyā | ataś caitā nirindriyā nirvīryā nissaṃjñatvān nirvijñānāḥ satyo 'nṛtaśabdena nindyante | vyabhicārātmakatvena vā prakṛtena || 9.18 ||

	**tathā ca śrutayo bahvyo gaditā nigameṣv api |**

**	svālakṣaṇyaparīkṣārthaṃ tāsāṃ ca śṛṇutākṛtim || 9.19 ||**

**svālakṣaṇyam** āsāṃ vyabhicāraḥ | yatas tāsāṃ vyabhicār**ākṛtim** imāṃ **śṛṇuta** || 9.19 ||

	**yan me mātā pralulubhe vicaranty ap[ativratā |**

**	tan me retaḥ pitā vṛ]ṅktām ity asyaitan nidarśanam || 9.20 ||**

kasmiṃścit kila karmaṇi yajamāna idam āha: yady api me mātā parapuruṣalobhā vyabhicāriṇī bhavet tathāpi tad retaḥ pitaiva me vṛṅktā[m iti | asya]itan nidarśanam: vede 'pi ca svabhāvavyabhicāritvaṃ strīṇāṃ dṛśyate | tatas tatsaṃrakṣaṇārtham ayaṃ vaidiko nigama udāhṛtaḥ || 9.20 ||

_anyac cāha |_

	**dhyāyaty aniṣṭaṃ yat kiṃcit pāṇi[grāhasya cetasā |**

**	tasyaiṣa vyabhicārasya] nihnavaḥ samyag ucyate || 9.21 ||**

evaṃ ca manovyabhicāre etad vijñeyam | "yādṛgguṇena bhartrā strī saṃyujyeta yathāvidh", tādṛgvyabhicārasya nihnavaḥ pramārjanaṃ prāyaścittam asya mantra[dvāreṇa] | na kevalaṃ manovyabhicārapradarśakam etat, kiṃ tarhi karmavyabhicāraprāyaścittam eva vijñeyam || 9.21 ||

	**yādṛgguṇena bhartrā strī saṃyujyeta yathāvidhi |**

**	tādṛēgguṇā sā bhavati samudreṇeva nimnagā || 9.22 ||**

ātmasaṃyamanenāpy etāḥ śakyā rakṣituṃ manuṣyeṇety upāyāntaranirdeśaḥ | na kevalam asaṃyatatayātmānam evopahanti manuṣyāḥ, kiṃ tarhi striyā apy upaghāta evaṃvṛtto vartata ity asyārthasya nidarśanam || 9.22 ||

	**akṣamālā vasiṣṭhena saṃyuktādhamayonijā |**

**	śāraṅgī mandapālena jagamābhyarhaṇīyatām || 9.23 ||**

_yasmāc ca |_

	**etāś cānyāś ca loka 'sminn apakṛṣṭaprasūtayaḥ |**

**	utkarṣaṃ yoṣitaḥ prāptāḥ svaiḥ svair bhartṛguṇaiḥ śubhaiḥ || 9.24 ||**

ataś cātmasaṃyame yatnaḥ kartavyaḥ, strīrakṣaṇārthataḥ tasyeti || 9.24 ||

	**eṣoditā lokayātrā nityaṃ strīpuṃsayoḥ śubhā|**

**	preteha ca sukhodarkān prajādharmān nibodhata || 9.25 ||**

kasya prajā, kiṃ kṣetriṇo, bījina, ubhayor veti || 9.25 ||

	**prajanārthaṃ mahābhāgāḥ pūjārhā gṛhadīptayaḥ |**

**	striyaḥ śriyaś ca geheṣu na viśeṣo 'sti kaścana || 9.26 ||**

eṣo 'syābhiprāyaḥ: sarvadoṣāvaskannānām api hi strīṇāṃ prajananāyogān mahāprayojanatve saty ayuktas tāsāṃ parityāgaḥ prāyaścittapratyāharaṇīyatvāt | tathā ca vakṣyati saṃyatāṃ vāsayed gṛhe, "yat puṃsaḥ paradāreṣu tac cainaṃ cārayed vratam" iti vacanāt | na cākasmāt stutiḥ pravartata iti kṛtvāvaśyam etad abhyupagantavyam || 9.26 ||

_yataś ca |_

	**utpādanam apatyasya jātasya paripālanam |**

**	pratyahaṃ lokayātrāyāḥ pratyakṣaṃ strīnibandhanam || 9.27 ||**

ayam aparaḥ strīpraśaṃsārthaḥ ślokaḥ pūrvoktaprayojanārtha eva vijñeyaḥ || 9.27 ||

_kiṃ cānyat, yena |_

	**apatyaṃ dharmakāryāṇi śuśrūṣā ratir uttamā |**

**	dārādhīnas tathā svargaḥ pitṝṇām ātmanas ca hi || 9.28 ||**

ataś ca yathokta evārtho vijñeyaḥ || 9.28 ||

_evaṃ ca sati |_

	**patiṃ yā nāticarati manovāgdehasaṃyatā |**

**	sā bhartṛlokān āpnoti sadbhiḥ sādhvīti cocyate || 9.29 ||**

**	vyabhicārāt tu bhartuḥ strī loke prāpnoti nindyatām |**

**	sṛgālayoniṃ cāpnoti pāparogaiś ca pīḍyate || 9.30 ||**

yasmāt tasmād ābhiḥ bhartṛpāratantryaṃ na moktavyam || 9.29–30 ||

	**putraṃ praty uditaṃ sadbhiḥ pūrvajaiś ca maharṣibhiḥ |**

**	viśvajanyam imaṃ puṇyam upanyāsaṃ nibodhata || 9.31 ||**

yathā viśvajany 'sau tathedam ucyate || 9.31 ||

	**bhartuḥ putraṃ vijānanti śrutidvaidhaṃ tu kartari |**

**	āhur utpādakaṃ kecid apare kṣetriṇaṃ viduḥ || 9.32 ||**

apareṣāṃ pakṣa ubhayoḥ || 9.32 ||

_asyā vipratipatteḥ kāraṇam āha |_

	**kṣetrabhūtā smṛtā nārī bījabhūtaḥ smṛtaḥ pumān |**

**	kṣetrabījasamāyogāt saṃbhavaḥ sarvadehinām || 9.33 ||**

ata etasmāt kāraṇād yukteyaṃ vipratipattiḥ || 9.33 ||

_asyāṃ ca vipratipattau sthitaṃ pakṣaṃ darśayati |_

	**viśiṣṭaṃ tu kvacid bījaṃ**

kaiścit parigṛhītam |

			**strīyonis tv eva kutracit |**

apareṣāṃ pakṣaḥ |

	**ubhayaṃ tu samaṃ yatra sā prasūtir viśiṣyate || 9.34 ||**

ity ayaṃ sthitaḥ pakṣa ācāryasya vijñeyaḥ || 9.34 ||

_atra pūrvaḥ pakṣaḥ pradarśyate |_

	**bījasya caiva yonyāś ca bījam utkṛṣṭam ucyate |**

yasmāt,

	**sarvabhūtaprasūtir hi bījalakṣaṇalakṣitā || 9.35 ||**

tathā sati,

	**yādṛśaṃ tūpyate bījaṃ kṣetre kālopapādite |**

**	tādṛg rohati tat tasmin bījaṃ svair vyañjitaṃ guṇaiḥ || 9.36 ||**

ataś ca bījānāṃ tatprādhānyam || 9.36 ||

_yena ca,_

	**iyaṃ bhūmir hi bhūtānāṃ śāśvatī yonir ucyate |**

**	na ca yoniguṇān kāṃścid bījaṃ puṣyati puṣṭiṣu || 9.37 ||**

ataś ca taddharmānanuvṛtter bījasya kṣetram apradhānam || 9.37 ||

yataś ca |

	**bhūmāv apy ekakedāre kāloptāni kṛṣīvalaiḥ |**

**	nānarūpāṇi jāyante bījānīha svabhavataḥ || 9.38 ||**

bījānuvidhānena bhūmijātyananuvidhānena ca || 9.38 ||

_tathā ca darśayati |_

	**vrīhayaḥ śālayo mudgās tilā māṣās tathā yavāḥ |**

**	[yathābījaṃ prarohanti laśunānīkṣava]s tathā || 9.39 ||**

evaṃ ca sati pratyakṣataḥ |

	**anyad uptaṃ jātam anyad ity etan nopapadyate |**

**	upyate yad dhi yad bījaṃ tat tad eva prarohati || 9.40 ||**

etāvadbījaprādhānyapakṣaḥ | adhunā [kṣetraprādhānyapakṣaḥ pradarśya]te || 9.40 ||

	**tat prājñena vinītena jñānavijñānavedinā |**

**	āyuṣkāmena vaptavyaṃ na jātu parayoṣiti || 9.41 ||**

kṣetraprādhānyāt, mā bhūt parakṣetre bījāpahāraḥ | [anādiparaṃparāsiddhaṃ ca yataḥ parakṣetrajātaṃ na] bījino 'patyam || 9.41 ||

_evaṃ ca |_

	**atra gāthāṃ yamodgītāṃ kīrtayanti purāvidaḥ |**

**	yathā bījaṃ na vaptavyaṃ puṃsā paraparigrahe || 9.42 ||**

**	naśyatīṣur yathā viddhaḥ khe viddham anuviddhya[taḥ |**

**	tathā naśyati vai kṣipraṃ bījaṃ para]parigrahe || 9.43 ||**

parigrahe saty anyasya | paścād asvāmitvāt phalābhāvaṃ darśayati || 9.43 ||

	**pṛthor apīmāṃ pṛthivīṃ bhāryāṃ pūrvavido viduḥ |**

**	sthāṇucchedasya kedāram āhuḥ śalyavato mṛgam || 9.44 ||**

ataś ca pūrvaparigṛhītuḥ kṣetriṇaḥ kṣetram | yasya tat kṣetraṃ tasya ca kṣetraphalaṃ vijñeyam, na bījinaḥ | tathā cāgamaḥ || 9.44 ||

	**etāvān eva puruṣo yajjāyātmā prajeti ha |**

**	viprāḥ prāhus tathā caitad yo bhartā sā smṛtāṅganā || 9.45 ||**

yataś caitad evam |

	**na niṣkrayavisargābhyāṃ bhartur bhāryā vimucyate |**

**	etad dharmaṃ vijānīmaḥ prāk prajāpatinirmitam || 9.46 ||**

etad darśayaty anena na parastrī kenacit krayeṇa pratigraheṇa vātmīyā dharmataḥ śakyā kartum | yato 'sya bījanāśaḥ parasyāvaśyaṃbhāvī kṣetraprādhānyāt | tathā ca loke || 9.46 ||

	**sakṛd aṃśo nipatati sakṛt kanyā pradīyate |**

**	sakṛd āha dadānīti trīṇy etāni satāṃ sakṛt || 9.47 ||**

kanyāto anyad api deyadravyaṃ dātā pratigrahītre | evaṃ ca sati **trīṇy etāni satāṃ sakṛt** | ataś ca sa punardānāsaṃbhavas tasyāḥ | tathā ca na bījaprādhānyaṃ paraparigrītāyām | katham || 9.47 ||

	**yathā go'śvoṣṭradāsīṣu tv ajāvimahiṣīṣu ca |**

**	notpādakaḥ prajābhāgī tathaivānyāṅganāsv api || 9.48 ||**

evam,

	**te 'kṣetriṇo bījavantaḥ parakṣetrapravāpiṇaḥ |**

**	te vai sasyasya jātasya na labhante phalaṃ kvacit || 9.49 ||**

**	yad anyagoṣu vṛṣabho vatsānāṃ janayec chatam |**

**	gominām eva te sarve moghaṃ vṛṣabhaceṣṭitam || 9.50 ||**

**	yathā cākṣetriṇo bījaṃ parakṣetrapravāpiṇaḥ |**

**	karoti kṣetriṇām arthaṃ na bījī labate phalam || 9.51 ||**

prakṛtasyārthasya sarva ete dṛṣṭāntaślokāḥ prarūpaṇāya | evaṃ yonibalīyastvāt parakṣetrajātā na bījino bhavantīti || 9.49–51 ||

	**phalaṃ tva anabhisaṃdhāya kṣetriṇāṃ bījināṃ tathā |**

**	pratyakṣaṃ kṣetriṇām artho bījā yonir balīyasī || 9.52 ||**

evaṃ ca sati **phalaṃ tv anabhisaṃdhāyeti** vacanāt |

	**kriyābhyupagamāt tv eva bījārthaṃ yat prakīryate |**

**	tasyeha bhāginau dṛṣṭau bījī kṣetrika eva ca || 9.53 ||**

evaṃ ca saṃvidā bījī phalaṃ labhate, nānyathā | ayaṃ ca saṃvidā karaṇena tṛtīyaḥ pakṣo vijñeyaḥ | yatra tv evam ubhayoḥ saṃvin nāsti tatra || 9.53 ||

	**oghavātāhṛtaṃ bījaṃ yasya kṣetre prarohati |**

**	taj jñeyaṃ kṣetrikasyaiva na vaptā labhate phalam || 9.54 ||**

oghavātagrahaṇaṃ ca pradarśanārthaṃ vijñeyam | ataś ca yaś cauryād balād vā pārakṣetravāpī na tasyāsti bhāga iti gamyate || 9.54 ||

	**eṣa dharmo gavāśvasya dāsyuṣṭrājāvikasya ca |**

**	vihaṅgamahiṣānāṃ ca vijñeyaḥ prasavaṃ prati || 9.55 ||**

gardabhasyānanukrāntasyāpi paśusāmānyād ayam eva dharmaḥ syāt || 9.55 ||

	**etad vaḥ sāraphalgutvaṃ bījayonyoḥ prakīrtitam |**

**	ataḥ paraṃ pravakṣyāmi yoṣitāṃ dharmam āpadi || 9.56 ||**

upasaṃhāropanyāsārthaḥ ślokaḥ || 9.56 ||

	**bhrātur jyeṣṭhasya yā bhāryā gurupatnyanujasya sā |**

**	yavīyasas tu yā bhāryā snuṣā jyeṣṭhasya sā smṛtā || 9.57 ||**

etasyāṃ ca vyavasthāyāṃ satyām |

	**jyeṣṭho yavīyaso bhāryāṃ yavīyān vāgrajastriyam |**

**	patitau bhavato gatvā niyuktāv apy anāpadi || 9.58 ||**

āpadupagamastutyarthaṃ ślokadvayam | **niyuktāv apy anpadīti** vacanād evam āpady apy aniyuktau patitau bhavataḥ | evaṃ ca sati jyeṣṭhena kaniṣṭhena vā niyuktena ca gurubhir āpadi copagamaḥ pratipādanīyaḥ || 9.58 ||

idānīm āpad ucyate |

	**devarād vā sapiṇḍād vā striyā samyaṅ niyuktayā|**

**	prajepsitādhigantavyā santānasya parikṣaye || 9.59 ||**

evaṃ ca sati jyeṣṭhakaniṣṭhāv ubhāv api **devara**śabdena [vijñeyau | ata eva tayor aviśe]ṣāpekṣo niyoga iti gamyate | tathā ca vakṣyati: "nijo vindeta devaraḥ" iti | āpat santānābhāvo 'nutpannāpatyatayā mṛtapu[tratvena vā | anye tu varṇay]anti: "paśyec cej jīvato mukham" iti vacanāt, janmanaiva kṛto 'nena santatyartha iti | tad ayuktam, śāstravirodhāt | evaṃ hi śrūyate: "tasmāt putram anuśiṣṭaṃ [tallokyam āhus tasmād enam anuśāsati]" iti vājasaneyināṃ saṃpratividhāv etad rahasyabrāhmaṇam | tathā ca smṛtyantaram: "satputraśiṣyās trāyante" iti | evaṃ ca mṛtaputrasyāpi niyogaḥ | tathā cāviśeṣaśāstram idaṃ **santānasya parikṣaya** iti | yathānutpannaputrasya santānaparikṣayaḥ evaṃ vinaṣṭasyāpīty ayam ucyate | yataḥ kālasāmānyād ukta ubhayatrāpi niyogaḥ | evaṃ ca sati "dvitīyam eke prajanam" ity etad yuktarūpaṃ bhavati | idānīm upagamavidhir ayam ucyate || 9.59 ||

	**vidhavāyāṃ niyuktas tu ghṛtākto vāgyato niśi |**

**	ekam utpādayet putraṃ na dvitīyaṃ kathaṃcana || 9.60 ||**

**vidhavā**grahaṇasya darśanarthatvād avidhavyām api niyogo na [niṣiddha iti] vijñāyate | vakṣyati hi "yady arthitā tu dāraiḥ syāt klībādīnāṃ kathaṃcana" iti | evaṃ ca pāṇḍor avidhavāniyogād evāpatyotpattiḥ smaryate | divā ca pratiṣedhān **niśīty** ayam andhakāropadeśaḥ, tathā ca vyāsopagamaḥ smaryate || 9.60 ||

	**dvitīyam eke prajanaṃ manyante strīṣu tadvidaḥ |**

**	anirvṛttaṃ niyogārthaṃ paśyanto dharmatas tayoḥ || 9.61 ||**

anayoḥ smṛtyor dvitīyaputrajananasmṛtir jyāyasī, santānānugrahāt | kāraṇam atra gṛhyata iti ced ubhayatra kāraṇagrahaṇād apravṛttir evaṃ sati syāt || 9.61 ||

	**vidhavāyāṃ niyogārthe nivṛtte tu yathāvidhi |**

**	guruvac ca snuṣāvac ca varteyātāṃ parasparam || 9.62 ||**

etasmāc ca jyeṣṭhaniyogo vijñāyate | tathā ca paribhāṣoktā: "jyeṣṭho yavīyaso bhāryām" iti | ubhayoś ca devaraśabdena grahaṇaṃ yuktam "devarād vā sapiṇḍād vā" ity atra | asya pratiṣedhavidher arthavādaḥ || 9.62 ||

	**niyuktau yau vidhiṃ hitvā varteyātāṃ tu kāmataḥ |**

**	tāv ubhau patitau syātāṃ snuṣāgagurutalpagau || 9.63 ||**

vidhavāniyogavidhīnāṃ sarveṣāṃ vyatikramanindārthavādo 'yam aviśeṣād vijñeyaḥ, na kevalam anantaraślokasya niyogārthanirvṛttyuttarakālapratiṣedhasya | eṣa tāvad eva kāraṇād vidhavāniyogaḥ | asya pratiṣedhaḥ || 9.63 ||

	**nānyasmin vidhavā nārī niyoktavyā dvijātibhiḥ |**

**	anyasmin hi nyuñjānā dharmaṃ hanyuḥ sanātanam || 9.64 ||**

	**nodvāhikeṣu mantreṣu niyogaḥ kīrtyate kvacit |**

liṅgato vacanato vā,

	**na vivāhavidhāv uktaṃ vidhavāvedanaṃpunaḥ || 9.65 ||**

**vivāhavidhiḥ** śāstra ity arthaḥ |

	**ayaṃ dvijāir hi vidvadbhiḥ paśudharmo vigarhitaḥ |**

**	manuṣyāṇām api prokto vene rājyaṃ praśāsati || 9.66 ||**

**	sa mahīm akhilāṃ bhuñjan rājarṣipravaraḥ purā |**

**	varṇānāṃ saṃkaraṃ cakre kāmopahatacetanaḥ || 9.67 ||**

**	tadā prabhṛti yo mohāt pramītapatikāṃ striyam |**

**	niyojayaty apatyārthe taṃ vigarhanti sādhavaḥ|| 9.68 ||**

ime niyogapratiṣedhārthāḥ sapurākalpāḥ pañcaślokāḥ | uktapratiṣiddhatvāc ca niyogasya vikalpaḥ | anayos tu smṛtyoḥ katarā jyāsasīti | kiṃ naḥ | etena śakyate tv etad evaṃ vaktum | ubhayatrābhyudayaḥ, yenaikatrāpatyam, anyatra saṃyamaḥ | ubhayaṃ ca viśeṣataḥ saṃskṛtam, yato niyogo 'py abhyudayāya | na hi mṛtasya jīvato vā patyur niyoktuḥ [vā] kācid indriyaprītir asti, nāpi pitrādīnām | vidhānasāmarthāc ca pitrādīnām api yogyābhyudayāyeti gamyate | pratiṣedhopadeśasāmarthāc cāniyoge 'py anatyayaḥ | vidhavāniyogasāmyāc ca tatprakaraṇa evāyaṃ kanyāniyogaḥ śiṣyate || 9.64–68 ||

	**yasyā mriyeta kanyāyā vācā satye kṛte patiḥ |**

**	tām anena vidhānena nijo vindeta devaraḥ || 9.69 ||**

**vidhānaṃ** vidhir vivāho yathoktaḥ, **vindeteti** vacanāt | itarathā hy anūḍhām upagacchataḥ kanyādūṣaṇam upapataṃ syāt | niymārthaś caivam ārambhaḥ | etasmād eva ca liṅgāt prāg vivāhāt vākpradānam asti, yasmin nirvṛtte mṛte bhartari sānyasmai dīyeta || 9.69 ||

	**yathāvidhyadhigamyaināṃ śuklavastrāṃ śucivratām |**

**	mitho bhajetāprasavāt sakṛt sakṛd ṛtāv ṛtau || 9.70 ||**

**yathāvidhyadhigamyaināṃ** vidhivad ūḍhām | **śuklavastrām** iti niyamaḥ | **śucivratāṃ** manovāgādisaṃyatām | **mitho bhajetāprasavāt sakṛt sakṛd ṛtāv ṛtau** | kāyasāmānyād vidhavāniyoge 'py evam eva syāt | pūrvaṃ ca ghṛtā[ktatvādi yad uktaṃ] tad iha sarvaṃ syāt, samānatvān niyogasya || 9.70 ||

	**na datvā kasyacit kanyāṃ [punar dadyād vicakṣaṇaḥ |**

**	datvā punaḥ] prayacchan hi prāpnoti puruṣānṛtam || 9.71 ||**

"sahasraṃ puruṣānṛtam" iti | datvānyasya kasyacid dānāśaṅkayā pratiṣedhānuvādo 'yam || 9.71 ||

	**vidhivat pratihṛtyāpi tyajet kanyāṃ vigarhitām |**

**	vyādhitāṃ vi[praduṣṭāṃ vā chadmanā copapāditām || 9.72 ||**

pratigṛ]hītāpi saty eva nimitte tyājā (?) nānyatra "niṣkrayavisargābhyām" iti vacanāt | ato 'syāḥ tyāganimittair vinā yathākāmaṃ na tyāgo 'sti, yathocchiṣṭadravyāṇām || 9.72 ||

	**yas tu doṣavatīṃ kanyā[m anākhyāyopapādayet |**

**	tasya tad vitathaṃ kuryā]t kanyādānaṃ durātmanaḥ || 9.73 ||**

chadmanopapāditā tyājyetyasyāyam anuvādaḥ kāraṇatas tyāge dośā(?)bhāvapradarśanārtham || 9.73 ||

	**vidhāya vṛttiṃ bhāryāyāḥpravaset kāryavā[n naraḥ |**

**	avṛttikarṣitā hi strī praduṣyet sthitimaty api] || 9.74 ||**

kāryārthaṃ niyamena grāsācchādanapravidhānaṃ kuryād bhāryāyāḥ | asya niyamavidher arthavāda uttaraḥ ślokārdhaḥ | kāryavataś ca manuṣyasya pravāsopadeśād vinā kāryeṇa bhāryāṃ muktvānyatra gamanaṃ pratiṣedhati || 9.74 ||

	**vidhāya proṣite vṛttiṃ jīven niyamam āsthitā |**

**	proṣite tv avidhāyaiva jīvec chilpair agarhitaiḥ || 9.75 ||**

etasyām avasthāyām agarhitaśilpajīvanam abhyanujñāyate tasyā jālikādikaraṇam | etena vidhavāyā ajātaputrāyā vṛttyupāyo vyākhyātaḥ | **garhitaṃ** ca vastranirṇejanādi | pravāsaprayojanaviśeṣeṇa tadājīvanāpekṣayā kālavikalpam idānīṃ darśayati || 9.75 ||

	**proṣito dharmakāryārthaṃ pratīkṣyo 'ṣṭau naraḥ samāḥ |**

**	vidyārthaṃ ṣaḍ yaśo 'rthaṃ vā kāmārthaṃ trīṃs tu vatsarān || 9.76 ||**

agarhitenājīved iti | avidhāyety adhikārāt | tasyā evāyaṃ kālaniyamaḥ, agarhitaśilpajīvanena | ūrdhvaṃ tu kālād etasmād garhitenāpi jīvec chilpena | evaṃ ca viruddhaśilpapratiprasavo 'yaṃ vijñeyaḥ | **dharmakāryaṃ** guruvacanādi | **kāmārthaṃ** rūpājīvanānugamaḥ | na tu vyabhicāraḥ, **pratīkṣyo 'ṣṭau naraḥ samāḥ** ity evamādivacanād, yena śāstraviruddhas tāsāṃ vyatikramaḥ, atyantaṃ saṃyamopadeśāt | tathā ca sati vidhavāniyoga eva tāvat kathaṃcil labdhaḥ, kuta eva vyabhicāraḥ | anyas tv āha: ata ūrdhvaṃ vyabhicāradoṣābhāvaḥ, pratiprasavasāmarthyāt | na tu niyamena vyabhicāropadeśaḥ | na hi proṣite 'nyoḍhāyogo 'sti yato guruniyuktāpatyārthaṃ pravartate | evaṃ ca saty atyantam ajīvantyāḥ prāṇavṛttimātrārtho rahasijanyo vā vyabhicāramātrapratiprasavo 'yaṃ vijñeyaḥ | "yā patyā vā parityaktā" ity evaṃ parityāgopāyajanyapaunarbhavaviṣayaḥ | tat tv etad atyantaśāstravirodhād ayuktam | apare tv idaṃ manuṣyāṇām eva pravāsakālaniyamārthaṃ varṇayanti | ataḥ paraṃ proṣitasyāvasthāne dharmārtham api pratyavāyaḥ syād iti | yo 'yam anyārthe vākye sāmarthyagamyo 'rthaḥ, na tu śabdārthatayā śakyaḥ kalpayitum || 9.76 ||

	**saṃvatsaram udīkṣeta dviṣāṇāṃ yoṣitaṃ patiḥ |**

**	ūrdhvaṃ saṃvatsarāt tv enāṃ dāyaṃ hṛtvā na saṃvaset || 9.77 ||**

na saṃvased ity upagamanivṛttiḥ na nirvāsanam | pātake 'pi tasyāḥ [tan na] yuktaṃ "nirundhyād ekaveśmani" iti tatra prāyaścittopadeśāt | anyas tu tyāgam evāha | evaṃ ca sati tyajato nātidoṣaḥ kāraṇopadeśāt | na tv anyatra | sarvaś ca strītyāgaḥ prāg agnyādheyāt vijñeyaḥ, nottaratra, tayā sārdham asya prajākarmasahatvopadeśād iti kaścit || 9.77 ||

	**mattaṃ yā vā pramattaṃ vā rogartaṃ vātivartate |**

**	sā trimāsān parityājyā vibhūṣaṇaparicchadā || 9.78 ||**

atrāsaṃbhogas tyāgaḥ, na hi nirvāsanam || 9.78 ||

	**unmattaṃ patitaṃ vyaṅgam abījaṃ pāparogiṇam |**

**	na tyāgo 'sti dviṣāṇāyā na ca dāyāpavartanam || 9.79 ||**

atra nimitte 'tyāga eva tasyāḥ || 9.79 ||

	**madyapāsatyavṛttā ca pratikūlā ca yā bhavet |**

**	vyādhitā vādhivettavyā hiṃsrārthaghnī ca sarvadā || 9.80 ||**

atra kaścid āha: saty api jātyarthāviśeṣe "devānām aśnatā haviḥ" iti liṅgāt puṃsa eva brāhmaṇasya surāpānapratiṣedho niyamana gamyate, brāhmaṇyās tu kxatriyavaiśyavad apratiṣedhas talliṅgād vijñāyate | tathā ca tadvadhe kṣatriyavaiśyavadhaprāyaścittam upapātakaṃ vakṣyati | upasparśane ca śūdrasāmyam | strīśūdrocchiṣṭabhakṣaṇe ca | smṛtyantare ca parisaṃkhyātaṃ tāsāṃ pātakam | "brūṇahani hīnavarṇasevāyāṃ ca strī patati" | śrutau ca śatakumbhāsurāsaṃpradānaṃ vihitam | strīśrāddhe viśeṣaḥ | "prati[ṣi]ddhāpi ced yā tu madyam abhyudayeṣv api" iti vacanān madyapānaṃ sarvastrīṇāṃ pratiṣiddham, na tu viśiṣṭasurāyāḥ | dvijātistrīṇāṃ kṣatriyavaiśyavat | evaṃ ca sati niyamapakṣamātrāyāḥ svayaṃ guruvacanena [vā pratiṣiddhāyā madyapāne 'dh]ivedanaṃ tasyā veditavyam iti | tad ayuktam | "pataty ardhaṃ śarīrasya yasya bhāryā surāṃ pibet" ityādismṛtyantaradarśanāt | "devānām aśnatā haviḥ" ity asyārthavādārthatvāc ca | brāhma[ṇyāpi] surāpānaṃ na kartavyam iti | adhivedanaṃ nāma tad upary anyā[vi]vāhaḥ | eteṣv api ca nimitteṣu dharmahānau; na niyamenādhivedanam; tatra hi prāyaścittair ardha[pāpa]hāniḥ tāsāṃ [śakyatvāt] ṛjūkartum || 9.80 ||

	**vandhyāṣṭame 'dhivedyābde daśame tu mṛtaprajā |**

**	ekādaśe strījananī sadyas tv apriyavādinī || 9.81 ||**

dharmahānau satyām | etad āsām adhivedananiyamato vijñeyam, yena jātaputrasyādhikāraḥ śrauteṣu | apriyavādinyās tv anityam adhivedanam, jātaputratve sati tayā sahādhikṛtatvāt karmasu || 9.81 ||

	**yārogiṇī syāt tu hitā saṃpannā caiva śīlataḥ |**

**	sānujñāpyādhivettavyā navamānyā hi karhicit || 9.82 ||**

asyāś cāvamānapratiṣedhād itarā na kevalam adhivedyāḥ, kiṃ tarhi śiṣṭyartham paribhāṣyāś ca || 9.82 ||

	**adhivinnā tu yā nārī nirgacched ruṣitā gṛhāt |**

**	sā sadyaḥ saṃniroddhavyā tyājyā vā kulasaṃnidhau || 9.83 ||**

ukteṣu nimitteṣv adhivinnāyā nirgatāyāḥ krodhena, tyāgaḥ śrutikarmādhikārāvirodhe **kulasaṃnidhau**, asaṃbhogo vā tyāgaḥ saṃnirodho vā tasyāḥ | apare tu prajākarmasahatvanivṛttyartham idaṃ tyāgavacanaṃ kathayanti śrautakarmāvirodhena || 9.83 ||

	**pratiṣiddhāpi ced yā tu madyam abhyudayeṣv api |**

**	prekṣāsamājaṃ gacched vā sā daṇḍyā kṛṣṇalāni ṣaṭ || 9.84 ||**

pratiṣedho madyapānasya na prekṣāsamājagamane | atha vā prasaṅganivṛttyartham | evaṃ ca sati daṇḍasyālpatvād apratiṣedhe 'sty anujñāleśo 'bhyudayādinā nimittena | tac ca madyam asurā dvijātistrīṇāṃ vijñeyam | tathā ca sati pūrvatrāpy adhivedananimittena madyapāna eṣaiva vyākhyā "madyapāsatyavṛttā ca" ity atra | itaravarṇaviṣayaṃ caitatpratiṣedharūpaṃ vijñeyam || 9.84 ||

	**yadi svāś cāparāś caiva vinderan yoṣito dvijāḥ |**

**	tāsāṃ varṇakrameṇa syāj jaiṣṭhyaṃ pūjā ca veśmani || 9.85 ||**

"imāḥ syuḥ kramaśo 'parāḥ" ity etatkrameṇaiva dārakarmoktam | iha tūtsṛjyeti krameṇādyūḍhānāṃ varṇakrameṇaiva jyaiṣṭhyādi syāt | prayojanam asya dāyavibhāgaḥ | pūjā caitenaiva ca savarṇānām anukrameṇaiva jyaiṣṭhyaṃ vijñeyam, na tu janmanā || 9.85 ||

	**bhartuḥ śarīraśuśrūṣāṃ dharmakāryaṃ na naityakam |**

**	svā svaiva kuryāt sarveṣāṃ nāsvajātiḥ kathaṃcana || 9.86 ||**

agniśaraṇopalepanādi**dharmakāryaṃ** yat striyā kartavyaṃ tad gṛhyate | puruṣasyāpi dharmakāryapravṛttasyaivopasparśanadānādilakṣaṇā **śarīraśuśrūṣā** dharmakāryasāhacaryād gṛhyate | na tu pādanirṇejanādisvarūpā, dharmakāryeṇāsarūpatvāt || 9.86 ||

	**yas tu tat kārayen mohāt svajātyā sthitayānyayā |**

**	yathā brāhmaṇacaṇḍālaḥ pūrvadṛṣṭas tathaiva saḥ || 9.87 ||**

śuśrūṣāniyamārthavādo 'yam | evaṃ ca sati nānyayā kāryaḥ | yas tu vyatikrame vartate tasyāyam nindārthavādaḥ kenacit sāmānyena || 9.87 ||

	**utkṛṣṭāyābhirūpāya varāya sadṛśāya vā |**

**	aprāptām api tāṃ tasmai kanyāṃ dadyād yathāvidhi || 9.88 ||**

ātmano vidyādibhir utkṛṣṭakāraṇair **utkṛṣṭāyābhirūpāya varāya** tadabhāve **sadṛśāya vā** | ṛjv anyat | "uttamair uttamair nityaṃ saṃbandhān ācaret" ity atroktam apy etat sadṛśadānārthaṃ punar ārabhyate | evaṃ ca guṇahīne dadataḥ pratyavāyaḥ | tathā cedam anūdyate || 9.88 ||

	**kāmam ā maraṇāt tiṣṭhed gṛhe kanyartumaty api |**

**	na caivaināṃ prayacchet tu guṇahīnāya karhicit || 9.89 ||**

anena cāprāptakāladānena parasyāprāptakālasya kanyāpratigraho 'numīyate | yena prāpnoty aprāptāṃ na pratigrahīṣyati | arthagṛhītatvāc ca prāptakālasaṃyogasyāprāpte kāle dānakīrtanaṃ nārthavādikriyate || 9.89 ||

	**trīṇi varṣāṇy upāsīta kumāry ṛtumatī satī |**

**	[ūrdhvaṃ tu kālā]d etasmād vindeta sadṛśaṃ patim || 9.90 ||**

kanyāyā ayam upadeśaḥ | sā ca dvādaśavarṣartuṃ paśyatīti smaryate | yata etasmāt kālād ūrdhvaṃ varṣatrayaṃ svayaṃvarāt grahaṇaṃ tasyāḥ | ūrdhvaṃ tu || 9.90 ||

	**adīyamānā bhartāram adhigacched yadi svayam |**

**	nainaḥ kiṃcid avāpnoti na ca yaṃ sādhigacchati || 9.91 ||**

yaṃ varaṃ svayaṃ kanyādhigacchati tasyādoṣārthaṃ kanyāyā adoṣavacanam || 9.91 ||

	**alaṃkāraṃ nādadīta pitryaṃ kanyā [svayaṃvarā |**

**	mātṛkaṃ bhrā]tṛdattaṃ vā steyaṃ syād yad idaṃ haret || 9.92 ||**

anye tv evam imaṃ ślokaṃ paṭhanti: "nādadīta tv alaṃkāraṃ pitryaṃ kanyāsvayaṃvare, mātṛkaṃ bhrātṛdattaṃ vā stenaḥ syād yadi taṃ haret" | evaṃ cāpāṭhe puruṣaviṣayaḥ sloko bhavati || 9.92 ||

	**pitre na dadyāc chulkaṃ tu kanyām ṛtumatīṃ haran |**

**	sa ca svāmyād atikrāmed ṛtūnāṃ pratirodhanāt || 9.93 ||**

smṛtyantareṣv ayaṃ śloko na tv atra samāmnāyate || 9.93 ||

	**triṃśadvarṣodvahet kanyāṃ hṛdyāṃ dvādaśavarṣikīm |**

**	tryaṣṭavarṣo 'ṣṭavarṣāṃ vā dharma sīdati satvaraḥ || 9.94 ||**

guruṇānumat iyatā kālena yavīyasīm udvahet kanyām || 9.94 ||

	**devadattāṃ patir bhāryāṃ vindate necchayātmanaḥ |**

**	tāṃ sādhvīṃ bibhṛyān nityaṃ devānāṃ priyam ācaret || 9.95 ||**

svaprayatnād ṛte pitropanītā devadattā bhavati, svavyāpārapāptā vā | upadeśaprayojanaṃ tāṃ sādhvīṃ dviṣatīm api dveṣyāṃ ca satīṃ bibhṛyāt | yenedṛśyā sahadharmacāriṇyā yajamānena haviḥ prattaṃ devatābhiḥ pratigṛhyate | prasavaśuddhā ca sā devapitṛmauṣyāṇām anṛṇye hi nimittam bhavati | yatas tām īdṛśīṃ dveṣyatādibhir api kāraṇair na parityajet | yena || 9.95 ||

	**prajanārthaṃ striyaḥ sṛṣṭāḥ santānārthaṃ ca mānavāḥ | **

**	tasmāt sādhāraṇo dharmaḥ śrutau patnyā sahoditaḥ || 9.96 ||**

evam anayoḥ prajāsahatvavat karmasahatvaṃ smaryate | yenātas tāṃ na parityajed adhikārānugrahāya || 9.96 ||

	**kanyāyāṃ dattaśulkāyāṃ mriyeta yadi śulkadaḥ |**

**	devarāya pradātavyā yadi kanyānumanyate || 9.97 ||**

kenacid viśeṣeṇāsya punar ārambhaḥ | evaṃ ca sati "yasyā mriyeta kanyāyā vācā satye kṛte patiḥ" ity uktaṃ tad adattaśulkāyā vidhānaṃ syāt | devaragrahaṇāc ca punaḥ sapiṇḍanivṛttir gamyate | yuktā ca tannivṛttiḥ | sā hi krītatvāt taddravyābhisaṃbandhiny eva devare 'bhyanujñātuṃ yuktā, śulkapaṇyatvāt tasyāḥ || 9.97 ||

	**ādadīta na śūdro 'pi śulkaṃ duhitaraṃ dadan |**

**	śulkaṃ hi gṛhṇan kurute channaṃ duhitṛvikrayam || 9.98 ||**

**na śūdro 'pīti** vacanāt śulkagrahaṇaṃ doṣavad ity etad darśayati | na tu śūdrasya pratiṣedhaḥ || 9.98 ||

	**etat tu na pare cakrur nāpare jātu sādhavaḥ |**

**	yad anyasyābhyanujñāya punar anyasya dīyate || 9.99 ||**

anena dānam anyatra nāsti | prakṛtāpekṣam etat || 9.99 ||

	**nānuśuśruma jātv etat pūrveṣv api hi janmasu |**

**	śulkasaṃjñena mūlyena channaṃ duhitṛvikrayam || 9.100 ||**

evaṃ ca sati śulkadoṣān niyogo 'pi sapiṇḍe nāsti | ato devarābhāvapakṣe niyataḥ prajanavibhāgaḥ || 9.100 ||

	**anyonyasyāvyabhicāro bhaved āmaraṇāntikaḥ |**

**	eṣa dharmaḥ samānena jñeyaḥ strīpuṃsayoḥ subhaḥ || 9.101 ||**

avyabhicāro 'nyopagamaparityāgaḥ striyāḥ | na tu puruṣasya strīvad anyopagamapratiṣedhaḥ | "tasmād ekasya bahvyo jāyā bhavanti naikasyā bahavaḥ saha patayaḥ" iti srutiḥ | striyās tu puruṣāntarasaṃkalpenāpi vyabhicāra ity utaṃ ca | evaṃ sati || 9.101 ||

	**tathā nityaṃ yateyātāṃ strīpuṃsau tu kṛtakriyau |**

**	yathā nāticaretāṃ tau viyuktāv itaretaram || 9.102 ||**

vihitasya strīpuṃdharmasyānekaprakārasyāsmin prakaraṇe tadanuṣṭhānādarārtham idam uktānukīrtanam || 9.102 ||

	**eṣa strīpuṃsayor ukto dharmo vo ratisaṃhitaḥ |**

**	āpady apatyaprāptiś ca dāyadharmaṃ nibodhata || 9.103 ||**

pūrvayoḥ prakaraṇayor upasaṃhāropanyāsavacanam idaṃ śrotṛsaṃbodhanārtham || 9.103 ||

	**ūrdhvaṃ pituś ca mātuś ca sametya bhrātaraḥ saha |**

**	bhajeran paitṛkaṃ riktham anīśās te hi jīvatoḥ || 9.104 ||**

tadanujñātā jīvadpitṛmātṛkā api dharmakāryāpekṣayā bhajerann ity etad arthād āpadyate | tathā ca gautama āha: "jīvati cecchati pitari" iti | mātur api cordhvaṃ tadīyadravyavibhāgaḥ pākṣiko vijñeyo bhaginībhiḥ saha || 9.104 ||

	**jyeṣṭha eva tu gṛhṇīyāt pitryaṃ dhanam aśeṣataḥ |**

**	śeṣās tam upajīveyur yathaiva pitaraṃ tathā || 9.105 ||**

eṣa kāraṇataḥ pākṣiko 'vibhāgo vijñeyaḥ | [yadi tat kāra]ṇaṃ na syāt tadā jyeṣṭhamadhyamakaniṣṭhānāṃ vibhāgam anekaprakāraṃ vakṣyati | jyeṣṭhagrahaṇapakṣe cāyam arthavādo bhavati || 9.105 ||

	**jyeṣṭhena jatamatreṇa putrī bhavati mānavaḥ |**

**	[pitṝṇām anṛṇaś caiva sa tasmāt] sarvam arhati || 9.106 ||**

yataś ca,

	**yasminn ṛṇaṃ saṃnayati yena cānantyam aśnute |**

**	sa eva dharmajaḥ putraḥ kāmajān itarān viduḥ || 9.107 ||**

sa śiṣṭaḥ syāt | avibhāgapakṣe ceyaṃ jyeṣṭhasya kanīyassu vṛttir ucyate || 9.107 ||

	**piteva [pālayet putrāñ jyeṣṭho brātṝn] yavīyasaḥ |**

**	putravac cāpi varteta jyeṣṭhe bhrātari dharmataḥ || 9.108 ||**

yenaivaṃguṇaḥ,

	**jyeṣṭhaḥ kulaṃ vardhayati vināsayati (?) vā punaḥ |**

anevaṃguṇaḥ, tasmāt kāraṇāt |

	**jyeṣṭhaḥ pūjyatamo loke**

ataś cāsau,

		**jyeṣṭhaḥ sadbhir agarhitaḥ || 9.109 ||**

evaṃ ca sati,

	**yo jyeṣṭho jyeṣṭhavṛttiḥ syān māteva sa piteva ca |**

**	ajyeṣṭhavṛttir yas tu syāt sa saṃpūjyas tu bandhuvat || 9.110 ||**

gurukāryanivṛttyartham idaṃ bandhuvacanam | tathā ca sati || 9.110 ||

	**evaṃ saha saseyur vā pṛthag vā dharmakāmyayā |**

**	pṛthag vivardhate dharmas tasmād dharmyā pṛthakkriyā || 9.111 ||**

atra kāraṇam idam ucyate | yadi jyeṣṭho guṇavattayā dharmādhikārārho bhavati, itare cānadhikṛtā asamarthāś ca dharmānuṣṭhāne, ato 'yam avibhāgo draṣṭavyaḥ | yadi tv ajyeṣṭhavṛttir jyeṣṭhaḥ syāt guṇavān api san gato (?) 'samartheṣv api dharmānuṣṭhāne kanīyassu ayam avibhāgo na syāt | uktaṃ hi "yo jyeṣṭho jyeṣṭhavṛttiḥ syāt" iti | tathā "jyeṣṭhavṛttir yas tu syāt" iti ca | evaṃ ca sati dharmānuṣṭhānasamartheṣv adhikārārheṣu kanīyassu daṇḍāpūpikayā pratiṣiddha evāyam avibhāgo draṣṭavyaḥ, saty api jyeṣṭhasya guṇavattve jyeṣṭhavṛttitve ca | tathā coktam "tasmād dharmyā pṛthakkriyā" iti | na ca dharmye vibhāge saty avibhāgo yuktaḥ kāraṇopadeśāt | tathā ca tad uktam eva | etena pitāputravibhāgo vyākhyātaḥ | tulyahetutvāt | na cāyaṃ nāstīti mantavyaḥ "ūrdhvaṃ pitur" vibhāgopadeśāt | yasmād vakṣyati, "na tatsutair bhajet sārdham" iti | tato liṅgāt pitāputrayor vibhāgo vijñeyaḥ | yataś ca sarveṣv adhikārārheṣu dharmānuṣṭhānasamartheṣu ca dharmyā pṛthakkriyā | ata idam ucyate || 9.111 ||

	**jyeṣṭhasya viṃśa uddhāraḥ sarvadravyāc ca yad varam |**

**	tato 'rdhaṃ madhyamasya syāt turīyaṃ tu yavīyasaḥ || 9.112 ||**

**jyeṣṭhasya** viṃśatibhāgaḥ **sarvadravyeṣu ca yad varam** | **madhyamasya** **tato 'rdhaṃ** catvāriṃśad bhāgaḥ | varadravyānantaraś coddhāro madhyamasya | evaṃ caturthas tv aśītibhāgo yavīyasaḥ sarvadravyebhyaś ca hīnaḥ uddhāraḥ | "dravyebhyaś ca varaṃ varam" ity asmin pāṭhe madhyamakaniṣṭhayos tadanurūpaivāṃśakalpanā vijñeyā | evaṃ ca madhyagā uddhṛtya yad anyac chiṣyate tasya samo vibhāgaḥ kāryaḥ | trayāṇāṃ cāyaṃ samaguṇānāṃ vibhāgavidhiḥ, trayāṇām uddhāradarśanāt | ayam aparo vibhāgaḥ || 9.112 ||

	**jyeṣṭhaś caiva kaniṣṭhaś ca saṃharetāṃ yathoditam |**

**	ye 'nye jyeṣṭhakaniṣṭhābhyāṃ teṣāṃ syān madhyagaṃ dhanam || 9.113 ||**

bahuputrasya jyeṣṭhakaniṣṭhayor guṇavator yathoktam uddhṛtya nirguṇānāṃ bahūnām api madhyamānāṃ guṇavato madhyamasya yaś catvāriṃśadbhāga ukto 'nantaraśloke sa bahubhir api ca madhyamair vibhajanīyaḥ | samaguṇānāṃ tu madhyamānāṃ sarveṣām ekaikasya pūrvavac ca[tvā]riṃśad bhāga uddhāryaḥ || 9.113 ||

	**sarveṣāṃ dhanajātānām ādadītāgryam agrajaḥ |**

**	yac ca sātiśayaṃ kiṃcid daśataś cāpnuyād varam || 9.114 ||**

dhanajātād dhanajātād yac chreṣṭhaṃ yac caikam api sātiśayaṃ sarvasmāc ca dhanajātād daśabhāgaḥ | etaj jyeṣṭhasyoddhṛtya pūrvavad anyat samadhā vibhajeran | yatraiva ca jyeṣṭho mahāguṇaḥ itare ca guṇahīnāḥ tatrāyaṃ vidhiḥ sāmarthyād vijñeyaḥ | tathā cottaraśloke caitam arthaṃ sphuṭīkariṣyaty eva | apare tu "daśataś cāpnuyād varān" iti dvitiyā(?)bahuvacanaṃ paṭhanti | gā aśvān vā tathā caitad daśa paśava eva smṛtyantare viśeṣitāḥ "daśakaṃ paśūnāṃ naikaśaphadvipadānām" iti || 9.114 ||

	**uddhāro na daśasv asti saṃ[pannānāṃ sva]karmasu |**

**	yat kiṃcid eva deyaṃ tu jyāyase mānavardhanam || 9.115 ||**

pūrvaśloke ya uddhāro jyeṣṭhasyoktaḥ sa nivartyate | **uddhāro daśasv** api paśuṣu **nāsti** jyeṣṭhasya, prāg evānyatra yatho[ktadhanajātādiṣu | yan]nimittenāyaṃ jyeṣṭhāṃśāpavādas taṃ darśayati | **saṃpannānāṃ svakarmasu** tadbhrātṝṇām | evaṃ vaiṣām adhyayanavijñāne karmasaṃpadvacanād arthagṛhīte | etad api [jñeyam] | **yat kiṃcid eva deyaṃ tu jyāyase mānavardhanaṃ** noddhāraḥ pūrvaḥ | tathā ca samaguṇeṣu bhrātṛṣv ayaṃ vibhāgo vijñeyaḥ | uddhāragrahaṇapakṣe cedam ucyate || 9.115 ||

	**evaṃ samuddhṛtoddhāre samān aṃśān prakalpayet |**

**	uddhāre 'nuddhṛte tv eṣām iyaṃ syād aṃśakalpanā || 9.116 ||**

evaṃ yathoktanyāyāvirodhenoddhṛtya śiṣṭasya samo vibhāgaḥ || 9.116 ||

	**ekādhikaṃ harej jyeṣṭhaḥ putrao 'dhyardhaṃ tato 'nujaḥ |**

**	aṃśam aṃśaṃ yavīyāṃsa iti dharmo vyavasthitaḥ || 9.117 ||**

guṇādhike jyeṣṭhe īṣadprakṛṣṭaguṇe ca tadanantaraje tadavareṣu ca tābhyāṃ nikṛṣṭaguṇeṣu sameṣu vāyaṃ vibhāgaḥ sāmarthyād vijñāyate | "sametya bhrātaraḥ saha" iti vacanāt pratiṣiddhaṃ bhaginībhyaḥ pitryadhanāṃśadānam | iṣyate ca tāsām anūḍhatayā nimittena tatprāptiḥ | yata idaṃ tadapavādārtham ārabhyate || 9.117 ||

	**svebhyo 'ṃśebhyas tu kanyābhyaḥ pradadyur bhrātaraḥ pṛthak |**

**	svāt svād aṃśāc caturbhāgaṃ patitāḥ syur aditsavaḥ || 9.118 ||**

anūḍhānāṃ bhaginīnāṃ niyamena dānam idam ucyate, sāntānikādidānavat | "patitāḥ syur aditsavaḥ" iti vacanāt | etac ca svāṃśato na samudāyataḥ | udvāhamātraprayojanaṃ deyaṃ svadharmānuparodhena, na caturbhāgo yathāśrutaḥ | evaṃ hi bahubhrātṛkāṇām alpatvāc ca kanyānāṃ dhanaṃ bahutaram āpadyeta, dvyekayoś ca bhrātror bahvīnāṃ bhaginīnāṃ dāne nirdhanatvaṃ prasajyeta | na caitad iṣṭam, "dharmyā pṛthakriyā" iti vacanāt | atha vā "pradadyur bhrātaraḥ pṛthak" ity atra ślokapade **pṛthag**vacanāt bhinnamātṛkā evaite sodaryābhyo bhaginībhyaḥ pūrvavad dadyur iti || 9.118 ||

	**ajāvikaṃ caikaśaphaṃ na jātu viṣamaṃ bhajet |**

**	ajāvikaṃ tu viṣamaṃ jyeṣṭhasyaiva vidhīyate || 9.119 ||**

ajāvikaṃ tu vibhāgakāle yadi viamasaṃkhyayā vibhaktum aśakyaṃ taj jeṣṭhasyaiva syāt | na tad anyasya dravyāṃśapātena samatāṃ nayet, virīya vā tanmūlyaṃ khaṇḍayet || 9.119 ||

	**yavīyāñ jyeṣṭhabhāryāyāṃ putram utpādayed yadi |**

**	samas tatra vibhāgaḥ syād iti dharmo vyavasthitaḥ || 9.120 ||**

jyeṣṭhāṃśāpavādārtho 'yam ārambhaḥ | evaṃ ca jyeṣṭhāpatyatayā tadaṃśādhiko bhāgo na syāt, guṇavato 'pi kanīyasotpannatvāt kṣetrajatvāc ca | nāpy ardhāṃśaḥ, kiṃ tarhi "samas tatra vibhāgaḥ syāt" | kena, pitṛvyena pituḥ kanīyasotpādakeneti | ayaṃ ca niyuktāsutaḥ kṣetrajo vijñeyaḥ | aniyuktāsutasya tv anaṃśārhatvam eva vakṣyate | jyeṣṭhaputrasya tu guṇavataḥ pitur iva soddhāro dhaṇāṃśa ity etad api ca sāmarthyād gamyate || 9.120 ||

	**upasarjanaṃ pradhānasya dharmato nopapadyate |**

**	pitā pradhānaḥ prajane tasmād dharmeṇa taṃ bhajet || 9.121 ||**

ayaṃ pūrvaślokārthavādaḥ | **upasarjanam** apradhānaṃ pituḥ kanīyān bhrātā kṣetrajasyotpādayitā, yasmād ataḥ **pradhānasya** jyeṣṭhasya bhrātuḥ samāṃśam ity etad **dharmataḥ** śāstrato **nopapadyate** | tathā coktaṃ jyeṣṭhasyāṃśadānam | evaṃ ca sati **pitā pradhāno** 'patya**prajane** | tathā ca vakṣaty aurasaprādhānyam, na cāyaṃ kṣetrajaḥ pitrā jātaḥ | **tasmād darmeṇa taṃ bhajet**: dharma pūrvaślokaśāstram, "samas tatra vibhāgaḥ syāt" ity etat | kecid "ardhena taṃ bhajet" iti paṭhanti | tad ayuktam, pūrvoktavyāghātaprasaṅgāt | na cātra vikalpo yuktaḥ, avidhitvād asya | avidhitvaṃ ca pūrvaślokārthavādatvād iti | atha **vopasarjanaṃ** kṣetrajaḥ **pradhāna**syaurasasy samāṃśa iti etad **dharmato nopapadyate** | tathā ca vakṣyati "eka evaurasaḥ putraḥ pitryasya vasunaḥ prabhuḥ" iti | yataś ca **pitā pradhānaḥ prajane** na cāyaṃ tena jātaḥ, tasmād asya samāṃśataiva yuktā | pūrvaśāstra [samaṃ] pitṛdānaṃ tataḥ | atha **vopasarjanaṃ** kṣetrajaḥ **pradhānasya** kṣetriṇaḥ samāṃśam ity etad **dharmato nopapadyata** iti | anyat samānam || 9.121 ||

	**putraḥ kaniṣṭho jyeṣṭhāyāṃ kaniṣṭhāyāṃ ca pūrvajaḥ |**

**	[kathaṃ tatra vibhāgaḥ syā]d iti cet saṃśayo bhavet || 9.122 ||**

kiṃ mātur udvāhakrameṇa jyaiṣṭhyam utāpatyajanmakrameṇety evaṃ [saṃśaya], ayaṃ nirṇayakramo vidhīyate || 9.122 ||

	**ekaṃ vṛṣabham uddhāraṃ [saṃhareta sa pūrvajaḥ |**

**	tato 'pare 'jyeṣṭhavṛ]ṣās tadūnānāṃ svamātṛtaḥ || 9.123 ||**

pūrvasyāṃ jātaḥ **pūrvajaḥ** kanīyān ucyate na pūrvajātaḥ | evaṃ ca saty etad atra samañjasaṃ jyeṣṭhagrahaṇaṃ bhavati | tato 'pi **ajyeṣṭha**[**vṛṣā** ekaśaḥ] **tadūnānām** | tasmād ūnās tadūnāḥ na vyastaḥ, kiṃ tarhi svamātṛtaḥ | tathā ca sati mātṛto jyaiṣṭhyam atra putrāṇām, na janmataḥ|| 9.123 ||

	**jyeṣṭhas tu jāto jyeṣṭhāyāṃ hared vṛṣabhaṣoḍaśam |**

**	tataḥ svamātṛtaḥ śeṣā bhajerann iti dhāraṇā || 9.124 ||**

ṛjvarthaḥ ślokaḥ | etad ekīyamatam, manus tu bhagavān āha || 9.124 ||

	**sadṛśastrīṣu jātānāṃ putrāṇām aviśeṣataḥ |**

**	na mātṛto jyaiṣṭhyam asti janmato jyaiṣṭhyam ucyate || 9.125 ||**

asyārthavādaḥ:

	**janmajyeṣṭhena cāhvānaṃ subrahmaṇyāsv api smṛtam |**

**	yamayoś caikagarbhe 'pi janmato jyeṣṭhatā smṛtā|| 9.126 ||**

ekakālaniṣiktayor api satoḥ | atra kaścit "sadṛśastrī" vacanāt pūrvavidhim asadṛśastrīviṣayaṃ manyate | tad ayuktam, yena viṣamasamīkaraṇam anyāyyam | "sadṛśastrī"grahaṇaṃ cātra vidhyantarasaṃbandhenocyamānaṃ na pūrvavidher asadṛśastrīvixayatvaṃ darśayituṃ samartham | yataś ca vakṣyati, "etad vidhānaṃ vijñeyaṃ vibhāgasyaikayoniṣu, bahvīṣu caikajātānāṃ nnāstrīṣu nobodhata" iti | ataś ced asamañjasaṃ paunaruktyād āpadyate || 9.126 ||

	**aputro 'nena vidhinā sutāṃ kurvīta putrikām |**

**	yad apatyaṃ bhaved asyāṃ tan mama syāt svadhākaram || 9.127 ||**

yathaivaurasābhāve kṣetrajādyabhidhānaṃ dāyavibhāgaprakaraṇe 'ṃśaprāptyarthaṃ tathaiva putrikāputravidhānaṃ vijñeyam | aputrasyaivaitat syāt putrikāputravidhānam | anayā saṃvidā "yad apatyaṃ bhaved asyāṃ tan mama syāt svadhākaram" piṇḍodakapradam ity arthaḥ | asyārthavādaḥ parakṛtirūpa udāhriyate || 9.127 ||

	**anena tu vidhānena purā cakre 'tha putrikāḥ |**

**	vivṛddhyarthaṃ svavaṃśasya svayaṃ dakṣaḥ prajāpatiḥ || 9.128 ||**

prajāpatir hi prajāvidhijñaḥ | yataḥ sa evodāhṛtaḥ || 9.128 ||

	**dadau sa daśa dharmāya kāśyapāya trayodaśa |**

**	somāya rājñe satkṛtya prītātmā saptaviṃśatim || 9.129 ||**

satkāravacanaṃ ca sarvārthaṃ liṅgam apareṣāṃ putrikākarmaṇi || 9.129 ||

	**yathaivātmā tathā putraḥ putreṇa duhitā samā |**

**	tasyām ātmani tiṣṭhantyāṃ katham anyo dhanaṃ haret || 9.130 ||**

pitari prete saputrā aputrā vā putrikā dhanaṃ haret tadīyam || 9.130 ||

	**mātus tu yautakaṃ yat syāt kumārībhāga eva saḥ |**

**	dauhitra eva tu hared aputrsyākhilaṃ dhanam || 9.131 ||**

asyeśiny eva sā | putrikāputras tv aputre mātāmahe pramīte 'khilaṃ dhanaṃ haret, putrikā vā | yadā putrikāyāṃ kṛtāyāṃ mātāmahasya tu putro jāyate daivāt kathaṃcit, tadā bhrātraṃśasyaiva putrikāputra īśata iti | atha tu putrikā kṛtā tathāpi prāk prayāṇāt ptur na pitū rikthabhāginī || 9.131 ||

	**dauhitro hy akhilaṃ riktham aputrasya hared yadi |**

**	sa eva dadyāt tatpiṇḍaṃ pitre mātāmahāya ca || 9.132 ||**

yasmin pakṣe 'putro mātāmahaḥ putrikāsutaś cākhiladravyahārī, tasmin pakṣe tasya piṇḍadānaniyamaḥ | yadā tu mātāmahaḥ saputraḥ saṃpadyate daivāt putrikāputre sati, tadā putrikāputro 'pi san naiva piṇḍaṃ mātāmahāya dadyāt | hared yadi, yasmin pakṣa ity arthaḥ | tac ca piṇḍadānaṃ pitṛmātāmahayoḥ prathamam | evam uttarayor api dvayor dvayoḥ piṇḍo deyaḥ | yasmāt || 9.132 ||

	**pautradauhitrayor loke na viśeṣo 'sti dharmataḥ |**

kāraṇam atra bravīti, yena:

	**tayor hi mātāpitarau saṃbhūtau tasya dehataḥ || 9.133 ||**

putrikāputrastutiḥ pūrvavidhyarthā || 9.133 ||

	**putrikāyāṃ kṛtāyāṃ tu yadi putro 'nujāyate |**

**	samas tatra vibhāgaḥ syāj jyeṣṭhatā nāsti hi striyāḥ || 9.134 ||**

evaṃ ca sati putrāṃśadānam ajyeṣṭhatvān nāsti || 9.134 ||

	**aputrāyāṃ mṛtāyāṃ tu putrikāyāṃ kathaṃcana |**

**	dhanaṃ tatputrikābhartā haretaivāvicārayan || 9.135 ||**

putrikāyāḥ pitary aputre uparate, taddhane ca sarvasmin putrikayā gṛhīte, yady aputr[ā putrikā mriyeta tadā taddhanaṃ] bhartuḥ syāt | nāsau śvaśurasapiṇḍair jñātibhir vānuyojyaḥ || 9.135 ||

	**akṛtā vā kṛtā vāpi yaṃ vindet sadṛśāt sutam |**

**	pautrī mātāmahas tena dadyāt piṇḍaṃ [hared dhanam || 9.136 ||**

dhanagrahaṇasya piṇḍa]dānanimittatvāt niyamato dhanaharaṇaṃ piṇḍadānaṃ ca | akṛtāyāṃ tu putrikāyāṃ dauhitrasyecchāsaṃniyogaśiṣyaṃ piṇḍadānaṃ dhanaharaṇaṃ ca syāt | yady abhyupa[gamyate vika]lpo niyamo vā bhavat | tataḥ putrikāvidhinārthaḥ syāt | tasmāt kṛtāyāṃ niyamaḥ, anyatra tu vikalpa ity uktam | yad āha | 9.136 ||

	**putreṇa lokañ jayati pautreṇānantyam aśnute |**

**	atha putrasya pautreṇa bradhnasyāpnoti viṣṭapam || 9.137 ||**

dauhitrapraśaṃsārthaḥ ślokaḥ | katham | pautra evāyaṃ dauhitra iti kṛtvā stūyate mṛtasyopakāraviśeṣasaṃbandhena | katham | putriṇo hi pramītāḥ pitṛgaṇāpannāḥ pitṛvat pūjārhāḥ putrapautraprapautrair vidhisāmarthyād upahṛtasya kavyasya pratigrahamātrabhogād ā caturthāt puruṣāt saṃsāram āpannāḥ tatrāsata iti | śāstrasāmarthyād etad gamyate | evaṃ hi putrādibhir lokādīñ jayatīty ayaṃ saṃstava upapadyate | tathā ca nāmadheyanirvacanam atra darśayati || 9.137 ||

	**puṃnāmno narakād yasmāt trāyate pitaraṃ sutaḥ |**

**	tasmāt putra iti proktaḥ svayam eva svayaṃbhuvā || 9.138 ||**

gamyamānasya nāmadheyagatasyārtharūpasyātra pramāṇabhāvo nāmadheyanirvacanena pradarśitaḥ | yataś caitad evam ataḥ kāryasāmānyāt || 9.138 ||

	**pautradauhitrayor loke viśeṣo nopapadyate |**

**	dauhitro 'pi hy amutrainaṃ saṃtārayati pautravat || 9.139 ||**

uktārthopasaṃhārārthaḥ ślokaḥ || 9.139 ||

	**mātuḥ prathamataḥ piṇḍaṃ nirvapet putrikāsutaḥ |**

**	dvitīyaṃ tu pitus tasyās tṛtīyaṃ tu pituḥ pituḥ || 9.140 ||**

"sa eva dadyāt tatpiṇḍaṃ pitre mātāmahāya ca" ity atroktam api sat punar ucyate | kim artham | kathaṃ nāma punaruktiḥ | tatra mātāmahaprakramāt putrikāputradānaṃ mātāmahaprakramaṃ yuktam | tasmād ayam aparaḥ kalpaḥ putrikāputrapiṇḍadānasya **mātuḥ prathamataḥ piṇḍaṃ nirvapet** ity evamādi | anyeṣāṃ tu pāṭho 'rthaś cāsya ślokasa: "mātuḥ prathamataḥ piṇḍaṃ nirvapet putrikāsutaḥ, dvitīyaṃ tu pituḥ svasya" ity evam, arthaś ca mātuḥ prathamaṃ māmasaṃkīrtanaṃ tataḥ pituḥ svasya | tato mātāmahapitāmahayoḥ yatparayoś ceti | tat punar yuktāyuktatayā vicāraṇīyam || 9.140 ||

	**upapanno guṇaiḥ sarvaiḥ putro yasya tu dattrimaḥ |**

**	sa haretaiva tadrikthaṃ saṃprāpto 'py anyagotrataḥ || 9.141 ||**

aputrādhikārād aputrasya sato dattako rikthaṃ haret | pradarśanaṃ cedaṃ kṛtrimādīnāṃ draṣṭavyam | evaṃ ca sarva eva putrapratinidhayo 'viśeṣeṇāputrasya dhanabhājo yuktāḥ | yac ca kānīnādīnāṃ ṣaṇṇām adāy[ād]atvam ucyate pākṣikaṃ tadvijñeyam | yad aurasa uttarakālam utpannaḥ uttarebhyaḥ prajīvanamātraṃ prayacchati tadā kānīnādīnāṃ vikalpena dadātīty evaṃ kānīnādīnām adāyādatvam ucyate || 9.141 ||

	**gotrarikthe janayitur na hared dattrimaḥ sutaḥ |**

**	gotrarikthānugaḥ piṇḍo vyapaiti dadhataḥ svadhā || 9.142 ||**

gotrarikthe piṇḍadānaṃ ca janayitur dattrimo na gṛhṇīyāt | yasmai tu dīyate 'sau tadīye tasya gotrarikthe syātām | piṇḍadānaṃ ca tatsaṃniyogena | yasmād gotrānugaḥ piṇḍaḥ | ata etasmāt kāraṇād **vyapaiti dadhataḥ svadhā** piṇḍadānopalakṣaṇam | **svadhā** sā ca **vyapaiti janayituḥ**, tena tasyānyasmai dattatvāt | anyas tv āha: "gotrarikthe janayitur na hared anyasmai dīyamāno 'pi" | tathā dvyāmuṣyāyaṇo 'sau saṃpadyate | gautamas taṃ viseṣayitvāha: "piṇḍagotrarṣis[aṃbandhā rikthaṃ bhajeran" iti sa eva] gotrarikthe bhajeteti || 9.142 ||

	**aniyuktāsutaś caiva putriṇy āptaś ca devarāt |**

**	ubhau tau nārhato bhāgaṃ jārajātakakāmajau || 9.143 ||**

**aniyuktāsutaś caive**[ti devarāj jāto] jyeṣṭhabhāryāyām ity arthaḥ | evaṃ ca sati niyuktāsutasya tatra samāṃśatvam uktaṃ vijñeyam | **putriṇy āptaś ca devarād** ity etad anapatyāy[ā eva devarotpannasya nānyotpannasya bhāgahara]tvam | devarād api kim, utānyasmād ity "api"śabdalopaḥ sāmarthyād vijñeyaḥ | **devara**grahaṇaṃ cobhayaviśeṣaḥ | asyārthavādaḥ yasmāt tau **jārajāta**[**kakāmajau** iti] kathaṃcin nindeyam ubhayoḥ, yena tannindāvacanam ubhayatra yujyate, avidhinotpannatvād ubhayoḥ || 9.143 ||

	**niyuktāyām api pumān nāryāṃ jāto 'vidhānataḥ |**

**	naivārhaḥ paitṛkaṃ rikthaṃ patitotpādito hi saḥ || 9.144 ||**

**niyuktāyām api** "ghṛtākto vāgyataḥ" iti vacanād vidhyatikramajāto na rikthabhāgaḥ syāt | yena patitena patitābhyāṃ vāsāv utpāditaḥ | ubhayor niyamaśravaṇāt tadvyatikramanindaiṣā veditasyā|| 9.144 ||

	**hared eva niyuktāyāṃ putro jāto yathaurasaḥ |**

**	kṣetrikasya tu tad bījaṃ dharmataḥ prasavaś ca saḥ || 9.145 ||**

**jāto yathaurasa** ity etadguṇavataḥ kṣetrajasya pitryāṃśaprāptyarthaṃ vacanam | evaṃ ca sati pūrvoktāyās samāṃśatāyā ayam apavādaḥ guṇavadapatyatayārambhasāmarthyād vijñeyaḥ | itarathā hi pūrvaślokārthapattisiddhatvād anārabhyam etat syāt | evaṃ cātra stutyarthaṃ praśaṃsāvacanam upapadyate idaṃ **kṣetrikasya tu tadbījaṃ dharmataḥ prasavaś ca saḥ** iti | na cākasmāt praśaṃsāvacanam idaṃ bhavitum arhati | tathā ca || 9.145 ||

	**[dhanaṃ yo bibhṛyād bhrātur mṛtasya striyam eva ca |**

**	so 'patyaṃ bhrātur utpādya dadyāt tasyaiva taddhanam] || 9.146 ||**

daṇḍāpūpikayaurasasya | **bhrātur utpādyeti** niyogādividhyapkeṣitam idaṃ vacanam | apare tv āhuḥ: aniyuktāyām api pitryaṃ dadyād iti | tat tv idaṃ yuktāyuktatvena vicāraṇīyam || 9.146 ||

	**yā niyuktānyataḥ putraṃ devarād vāpy avāpnuyāt |**

**	taṃ kāmajam arikthīyaṃ nithyotpannaṃ pracakṣate || 9.147 ||**

vidhijātāpatyastutir iyam, avidhijātāpatyanindayā, pitṛdhanāṃśaprāptyartham | anyas tv āha: yad uktaṃ "devarād vā sapiṇḍād vā" niyuktāsuto rikthabhāg iti [tasyā]yaṃ pratiṣedhaḥ | uktaniṣiddhatvāc ca vikalpena rikthabhāktvaṃ vijñeyam | guṇopekṣayā cānyataram adhyavasitavyam || 9.147 ||

	**etad vidhānaṃ vijñeyaṃ vibhāgasyaikayoniṣu |**

**	bahvīṣu [caikajātānāṃ nānā]strīṣu nibodhata || 9.148 ||**

vakṣyamāṇaprakaraṇaupanyāsikaḥ ślokaḥ || 9.148 ||

	**brāhmaṇasyānupūrvyeṇa catasras tu yadi striyaḥ |**

**	tāsāṃ putreṣu jāteṣu vibhāge 'yaṃ vidhiḥ smṛtaḥ || 9.149 ||**

**ānupūrvya**grahaṇam [anuvādārtha]m | **yadi**grahaṇaṃ cānityārtham | tathā coktam "kāmatas tu pravṛttānām imāḥ syuḥ kramaśo 'varāḥ" iti || 9.149 ||

	**kīnāśo govṛṣo yānam alaṅkaraś ca veśma ca |**

**	viprasyauddhārikaṃ deyam ekāṃśas ca pradhanataḥ || 9.150 ||**

**kīnāśaḥ** karṣakaḥ | tathā ca mantraḥ "indra āsīt sīrapatiḥ śatakratuḥ, kīnāśā āsan marutas sudānavaḥ" iti | **govṛṣas** sektā gavām | **yānaṃ** gantryādi | **alaṃkāraś ca** pitryāṅgulīyakādi | evaṃ **veśma** | ekaś cāṃśo yaḥ prādhānyena lakṣyate | etad **viprasyoddhārikam** | etad uddhṛtya madhyakāt śiṣṭasyāṃśavibhāgo yena nyāyena so 'yam ucyate || 9.150 ||

	**tryaṃśaṃ dāyād dhared vipro dvāv aṃśau kṣatriyāsutaḥ |**

**	vaiśyājo 'dhyardham evāṃśaṃ śūdrāputro 'rdham eva tu || 9.151 ||**

nigadavyākhyātāṃśaprakḷptiḥ | dvibahuṣv api samasaṃkhyeṣv evaṃ vibhajya paścāt sajātayo vibhajeran pūrvavat | viṣamasaṃkhyeṣu tu śāstraliṅgād utprekṣyāṃśakalpanāḥ || 9.151 ||

	**sarvaṃ vā rikthajātaṃ tad daśadhā parikalpya ca |**

**	dharmyaṃ vibhāgaṃ kurvīta vidhinānena dharmavit || 9.152 ||**

dharmyavacanād atra sarveṣu yathoktakāriṣv ayaṃ vibhāgaḥ | so 'yam ucyate || 9.152 ||

	**caturo 'ṃśān hared vipras trīn aṃśān kṣatriyāsutaḥ |**

**	vaiśyāputro hared dvyaṃśam aṃśaṃ śūdrāsuto haret || 9.153 ||**

ṛjvarthāṃśakalpanā | atrāpi pūrvavat samaviṣamasaṃkhyeṣu vibhāgo vijñeyaḥ || 9.153 ||

	**yady api syāt tu satputro yady aputro 'pi vā bhavet |**

**	nādhikaṃ daśamād dadyāc chūdrāputrāya dharmataḥ || 9.154 ||**

santaḥ putrā [dvijāta]yo yasya so 'yaṃ satputraḥ | yady aputro 'pi vā bhavet tad abhāve kevalaḥ śūdrāputraḥ | evam api nādhikaṃ daśabhāgāt tasmai deyam, anyat sapiṇḍā hareyuḥ | tadabhāve taddhanasya [ta evādhikāriṇaḥ syuḥ] | etasmād eva liṅgat kṣatriyasyātām | itarathā hi śūdrapratiṣedho 'narthakaḥ syāt || 9.154 ||

	**brāhmaṇakṣatriyavi[śāṃ śūdrāputro na rikthabhāk |**

**	yad evā]sya pitā dadyāt tad evāsya dhanaṃ bhavet || 9.155 ||**

pitradhīno 'syāṃśa ity ayam aparaḥ kalpo guṇasaṃbandhāpekṣaḥ pūrvavidheḥ | evaṃ ca sati pūrvottarayor virodhād anayor vikalpo guṇa[saṃbandhāpe]kṣaḥ | atha vā anūḍhāśūdrāputrasyāyaṃ vidhir jñeyaḥ | pūrvas tūḍhāputrasya | tathā ca gautamaḥ śūdraprakaraṇa āhāparigṛhītāsv api "śuśrūṣuś cel labheta vṛttimūlam antevāsividhinā" || 9.155 ||

	**samavarṇāsu vā jātāḥ sarve putrāḥ sujanmanām |**

**	uddhāraṃ jyāyase dattvā bhajerann itare samam || 9.156 ||**

**samavarṇāsu vā jātā** jyāyase mānavardhanaṃ yat kiṃcid **datvā bhajerann itare samam** | hīnajātiguṇavattareṣv ayaṃ vidhiḥ sāmarthyād vijñeyaḥ || 9.156 ||

	**śūdrasya tu savarṇaiva nānyā bhāryā vidhīyate |**

**	tasyāṃ jātāḥ samāṃśāḥ syur yadi putraśataṃ bhavet || 9.157 ||**

śūdrāyāṃ śuddhāyām idam ucyate | anyāsūtkṛṣṭāpakṛṣṭāsu dharmādharmāpekṣeyā (?) vibhāgaḥ kalpayitavyaḥ || 9.157 ||

	**putrān dvādaśa yān āha nṛṇāṃ svāyaṃbhyvo manuḥ |**

**	teṣāṃ ṣaḍ bandhdāyādāḥ ṣaḍ adāyādabāndhavāḥ || 9.158 ||**

dāyavibhāgaprakaraṇāpekṣaḥ putrāṇām ayam upadeśo 'tra | sūtrasthānīyasyedaṃ bhāṣyaṃ tatsvarūpanirdeśārthaṃ bhavati || 9.158 ||

	**aurasaḥ kṣetrajaś caiva dattaḥ kṛtrima eva ca |**

**	gūḍhotpanno 'paviddhaś ca dāyādā bāndhavāś ca ṣaṭ || 9.159 ||**

	**kānīnaś ca sahoḍaś ca krītaḥ paunarbhavas tathā |**

**	svayaṃdattaś ca śaudraś ca ṣaḍ adāyādabāndhavāḥ || 9.160 ||**

kāryārtho 'yaṃ vargapravibhāgaḥ putrāṇām, tac ca vakṣyati | sahopadeśād aurasena sāmyaṃ mā bhūt kṣetrajādīnām iti | ata idam ucyate || 9.159–60 ||

	**yādṛśaṃ guṇam āpnoti kplavaiḥ santaraṃ jalam |**

**	tādṛśaṃ guṇam āpnoti kuputraiḥ santaraṃs tamaḥ || 9.161 ||**

anena liṅgena sarve kṣetrajādayo 'putrasya putrakāryāṇi kuryuḥ, sarve ca dāyaṃ gṛhṇīyuḥ | kānīnādīnām adāyādatvam uktaṃ pākṣikaṃ tad iti vyākhyātam || 9.162 ||

	**yady ekarikthinau syātām aurasakṣetrajau sutau |**

**	yasya yat paitṛkaṃ rikthaṃ sa tad gṛhṇīta netaraḥ || 9.162 ||**

[aura]se sati kṣetrajo bhavtīti sāmarthāt vaktavyam, kṣetraje vā saty aurasa iti | evaṃ ca saty aniyuktāsuta evāyaṃ vijñeyo guṇataḥ | tathā hi [yadā putriṇyāṃ kṣetrajo jāyeta yadā votpādite kṣetraja auraso jāyeta tadā ta]ddhanasya tayor ayaṃ vibhāgaḥ | yad yasya pitryam iti | etena darśanenāniyuktāsutādaya itaratrānaṃśārhatvād bījino 'ṃśaṃ labhante | anyas tv āha yadi jātāpatyo 'tharvaṇapakṣakriyayā punaḥ sarvaṃ kṛtvā putrān utpādayet, tayoś ca bījikṣetriṇor dhanaṃ strīgataṃ syāt, tayor eṣa vibhāgaḥ || 9.162 ||

	**eka evaurasaḥ putraḥ ptryasya vasunaḥ prabhuḥ |**

**	śeṣāṇām ānṛśaṃsyārthaṃ pradadyāt tu prajīvanam || 9.163 ||**

evaṃ kṣetrajādīnām aurase sati paścād utpanne vānaṃśatve prāpte vidhir ayaṃ vikalpārtham ucyate | itarebhyaḥ kṣetrajādibhyaḥ **prajīvana**mātraṃ deyam iti || 9.163 ||

	**ṣaṣṭhaṃ tu kṣetrajasyāṃśaṃ pradadyāt paitṛkād dhanāt |**

**	auraso vibhajan dāyaṃ pitryaṃ pañcamam eva vā || 9.164 ||**

kṣetrajasya tṛtīyo 'yaṃ vikalpo niyuktāsutasya mukhyatvāt | ṣaṣṭapañcamabhāgavikalpaś ca guṇāpekṣaḥ || 9.164 ||

	**aurasakṣetrajau putrau pitṛrikthasya bhāginau |**

**	daśāpare tu kramaśo gotrarikthāṃśabhāginaḥ || 9.165 ||**

evaṃ ca pūrvasmin pūrvasmin sati uttarottaraḥ rajīvanamātreṇāṃśena yujyate | etasmāc ca yasmāt pūrvasya pūrvasya jyāyastvaṃ gotrabhāktvaṃ ca jñātikāryaṃ ca kānīnādibhir api kāryam | eṣām idānīṃ lakṣaṇam ucyate || 9.165 ||

	**sve kṣetre saṃskṛtāyāṃ tu svayam utpādayed dhi yam |**

**	tam aurasaṃ vijānīyāt putraṃ prātamakalpikam || 9.166 ||**

yā yasya svarṇā sā tasya **kṣetram** | tasyām utpannaḥ **prāthamakalpika auraso** 'pi **vijñeyaḥ** | kṣatriyavaiśyayos tu jātā na saṃpūrṇalakṣaṇā aurasāḥ sutāḥ | atas teṣām [vibhā]go nyāyavirodhena kalpayitavyaḥ | apare tu kṣatriyavaiśyāv evāurasau kṣetrajādibhyo jyāyāṃsau manyante || 9.166 ||

	**yas talpajaḥ pramītasya klībasya vyādhitasya vā |**

**	svadharme[ṇa niyuktāyāṃ sa putraḥ kṣetrajaḥ smṛtaḥ] || 9.167 ||**

nigadavyākhyātaḥ ślokaḥ || 9.167 ||

	**mātā pitā ca dadyātāṃ yam adbhiḥ putram āpadi |**

**	sadṛśaṃ prītisaṃyuktaṃ sa jñeyo dattrimaḥ sutaḥ || 9.168 ||**

ye tu "mātā pitā vā dadyātām" iti paṭhanti [tad ayukta]m ucyate | samastābhyāṃ dānaniyamād anyatarāpāye dattako na grāhyaḥ | "mātā pitā vā" ity asmiṃs tu vikalpapakṣe samastayor dānaniyamo nāsti | **sadṛśaṃ** savarṇam, [jāty]āditaḥ || 9.168 ||

	**sadṛśaṃ tu prakuryād yaṃ guṇadoṣavicakṣaṇam |**

**	putraṃ putraguṇair yuktaṃ sa vijñeyas tu kṛtrimaḥ || 9.169 ||**

kṛtrimo 'pi savarṇa eva pitṛmātṛvihīnaś ca || 9.169 ||

	**utpādyate gṛhe yasya na ca jñāyeta kasya saḥ |**

**	sa gṛhe gūḍham utpannas tasya syād yasya talpajaḥ || 9.170 ||**

avijñātabījino mātṛjātīyo gūḍhotpanno vijñeyaḥ | tathā ca vyāsadarśanam || 9.170 ||

	**mātāpitṛbhyām utsṛṣṭaṃ tayor anyatareṇa vā |**

**	yaṃ putraṃ parigṛhṇīyād apaviddhaḥ sa ucyate || 9.171 ||**

anyatare pramīte 'nyatarotsarga ucyate | itarathā hi mātāpitror jīvator anyatarotsarge 'paviddhatāsya na yuktā | ayam api ca savarṇa eva || 9.171 ||

	**pitṛveśmani kanyā tu yaṃ putraṃ janayed rahaḥ |**

**	taṃ kānīnāṃ vaden nāmnā voḍhuḥ kanyāsamudbhavam || 9.172 ||**

savarṇārthaṃ sadṛśotpannaḥ | apare tu **raha** iti vacanād atr[āpi bī]jino 'vijñānāt kānīnaṃ mātṛjātīyam evāhuḥ || 9.172 ||

	**yā garbhiṇī saṃskriyate jñātājñātāpi vā satī |**

**	voḍhuḥ sa garbho bhavati sahoḍha iti cocyate || 9.173 ||**

ayam api sahoḍho mātṛjātīyaḥ || 9.173 ||

	**krīṇīyād yas tv apatyārthe mātāpitror yam antikāt |**

**	sa krītakaḥ sutas tasya sadṛśo 'sadṛśo 'pi vā || 9.174 ||**

apare tv āhuḥ krītaḥ sadṛśo 'sadṛśo veti guṇataḥ kalpyate | varṇato hi kalpanāyām asamavarṇagrahaṇe nyāyavirodhaḥ | anyas tu brāhmaṇavixayam eva nyāyavirodham āha || 9.174 ||

	**yā patyā vā parityaktā vidhavā svecchayātmanaḥ |**

**	utpādayet punar bhūtvā sa paunarbhava ucyate || 9.175 ||**

savarṇaḥ paunarbavo 'savarṇo 'pi vā, asavarṇas tu guṇataḥ || 9.175 ||

	**sā ced akṣatayoniḥ syād gatapratyāgatāpi vā |**

**	paunarbhavena bhartrā sā punas saṃskāram arhati || 9.176 ||**

pāṇigrahaṇamātreṇa dūṣitā yady api bhartṛgṛhād gatapratyāgatā bhavet akṣatayoni[ḥ punaḥ saṃskāryā || 9.176 ||

	**mā]tāpitṛvihīno yas tyakto vā syād akāraṇe |**

**	ātmānaṃ sparśayed yasmai svayaṃdattas tu sa smṛtaḥ || 9.177 ||**

savarṇa eva syāt, na tathetaraḥ || 9.177 ||

	**yaṃ brāhmaṇas tu śūdrāyāṃ kāmād utpādayet sutam |**

**	sa pārayann eva śavas tasmāt pāraśavaḥ smṛtaḥ || 9.178 ||**

yaḥ śaudra iti prāg abhihitaḥ | **yaṃ brāhmaṇa** iti kṣatriyavaiśyayor api pradarśanārtham | tathā ca pāraśavagrahaṇavān sa **pārayann eva** jīvann eva **śavaḥ** | puruṣārthaprayojanaviśiṣṭakarmaṇānabhisaṃbandhitvāt tasya **pāraśavaḥ smṛtaḥ** || 9.178 ||

	**dāsyāṃ vā dāsadāsyāṃ vā śūdro yasya suto bhavet |**

**	so 'nujñāto hared aṃśam iti dharmo vyavasthitaḥ || 9.179 ||**

śūdraṃ prati pitur anujñāvacanād brāhmaṇādīnāṃ snehād rāgād vā dāyaṃ praty anujñānaṃ nāsti || 9.179 ||

	**kṣetrajādīn sutān etān ekādaśa yathoditān |**

**	putrapratinidhīn āhuḥ kriyālopān manīṣiṇaḥ || 9.180 ||**

ekādaśānām aviśeṣeṇa pratinidhivacanāt kānīnādayo 'pi pūrvair aviśiṣṭāḥ pratīyante | ato yad eṣām adāyādabāndhavatvam uktaṃ prajīvanaviṣaye pākṣikadānārthaṃ tat syād iti vyākhyātam, kiṃ ayaṃ pradhānena viśiṣṭakāryapratinidhiḥ yathā mīmāṃsakā āhur iti | nety ucyate, viṣamasamīkaraṇasyāyuktatvāt | tathā coktam "tādṛśaṃ guṇam āpnoti kuputraiḥ saṃtaraṃs tamaḥ" ity evamādi | tathā cedam āhaiṣām nindāvacanaṃ samānabalatvapratiṣedhārtham || 9.180 ||

	**ya ete 'bhihitāḥ putrāḥ prasaṅgād anyabījajāḥ |**

**	yasya te bījato jātās tasya te netarasya tu || 9.181 ||**

paunarbhavaśaudrau dvau parityajya nava putrā **anyabījajāḥ** ucyante | teṣām aurasenānirastānāṃ bījināṃ sati saṃbhave bhāgitva[m | yeṣāṃ tu] bījī na jñāyeta yathā gūḍhotpannakānīnasahoḍhānāṃ teṣām ubhayatrābhāgitve kevalaṃ prajīvanamātram ebhyo dīyate, tac cānṛśaṃsāvacanāt sarveṣām [abhyanu]jñātam | aurasapraśaṃsārtho 'yaṃ ślokaḥ ity apare, yena kiṃcid api na vidhīyate pratiṣidhyate vā | atha vā pratinidh[eḥ pradh]ānāsamānakāryatvapradarśanārtho 'yaṃ ślokaḥ || 9.181 ||

	**[brātṝṇām e]kajātīnām ekaś cet putravān bhavet |**

**	sarvāṃs tāṃs tena putreṇa putriṇo manur abravīt || 9.182 ||**

sati bhrātṛputra ete pratinidhayaḥ [na] kartavyāḥ ity evaṃparam etat | atha vā [tatputrasya] prathamaṃ dattakādinyāyena pratinidhitvam anena ślokena vijñāyate | alabhyamāne tv asati vā bhrātṛputre 'nye kalpā āśrayaṇīyā iti || 9.182 ||

	**bahvīnām ekapatnīnām ekā cet putriṇī bhavet |**

**	sarvās tās tena putreṇa prāha putravatīr manuḥ || 9.183 ||**

iyaṃ na niyoktavyety etasmād gamyate | na caitayaikākinyā dattakādiputragrahaṇaṃ kāryam || 9.183 ||

	**śeyasaḥ śreyaso 'bhāve pāpīyān riktham arhati |**

**	bahavaś cet tu sadṛśāḥ sarve rikthasya bhāginaḥ || 9.184 ||**

sarvasmin rikthavibhāe bījabhūto 'yaṃ ślokaḥ | evaṃ ca saty asyānurodhena rikthavibhāge 'nāgato 'tikrāntaś ca varṇanīyaḥ || 9.184 ||

	**na bhrātaro na pitaraḥ putrā rikthaharāḥ pituḥ |**

**	pitā hared aputrasya rikthaṃ bhrātara eva ca || 9.185 ||**

ya ete aurasādayaḥputrāḥ prakṛtās ta eva rikthaharāḥ syuḥ | kṣetrajādayo 'py aurasāsaṃbhave | kuta etat | prakaraṇasāmarthyāt saty api saṃnikṛṣṭataratve pitur bhrātuś ca naiva rikthabhājaḥ syuḥ | **aputrasya pitā haret**, tadabhāve bhrātaraḥ | evaṃ caurasasya pitṛdhanaprāptau siddhāyāṃ kṣetrajādisutaprāptyartho 'yam ārambhaḥ | yathś cedam āha || 9.185 ||

	**trayāṇām udakaṃ kāryaṃ triṣu piṇḍaḥ pravartate |**

**	caturthaḥ saṃpradātaiṣāṃ pañcamo nopapadyate || 9.186 ||**

prakṛtasya saṃnikarṣasya vibhavanārtho 'yaṃ ślokaḥ || 9.186 ||

	**anantaraḥ sapiṇḍād yas tasya tasya dhanaṃ bhavet |**

**	ata ūrdhvaṃ sakulyāḥ syur ācāryaḥ śiṣya eva vā || 9.187 ||**

sakulyagrahaṇena samānodakā gṛhyante | **ācāryaḥ śiṣyo vā** | tadabhāve || 9.187 ||

	**sarveṣām apy abhāve tu brāhmaṇā rikthabhāginaḥ |**

**	traividyāḥ śucayo dāntās tathā dharmo na hīyate || 9.188 ||**

**sarveṣām apy abhāve** ity etasmād gamyate tatstrīṇām apy abhāve yathoktaguṇasaṃbandha [iti | tathā ca] sati || 9.188 ||

	**ahāryaṃ brāhmaṇadravyaṃ rājñā nityam iti sthitiḥ |**

**	itareṣāṃ tu varṇānāṃ sarvābhāve haren nṛpaḥ || 9.189 ||**

ṛjvarthaḥ ślokaḥ || 9.189 ||

	**saṃsthitasyānapatyasya sagotrāt putram āharet |**

**	tatra yad rikthajātaṃ syāt tat tasmin pratipādayet || 9.190 ||**

kṣetrajasya devarasapiṇḍābhyām uktatvād iha sagotragrahaṇaṃ tadutpannasyāpi dhanāṃśaprāptyartham | itarathā hi "devarād vā sapiṇḍād vā" iti vacanād adevarasapiṇḍāt sagotrāt utpannasya kṣetrajasyānaṃśārhatā syāt | klībakasya dattakasya tu dattkṛtrimasvayaṃdattāḥ syuḥ || 9.190 ||

	**dvau tu yau vivadeyātāṃ dvābhyāṃ jātau striyā dhane |**

**	tayor yady asya pitryaṃ syāt tat saṃgṛhṇīta netaraḥ || 9.191 ||**

yā punarbhūḥ sāpatyā sadhanā ca parasmin puruṣe punar bhavati tatrāyaṃ vibhāgaḥ | idaṃ ca punarbhūputrasyāṃśaharatve darśanam || 9.191 ||

	**jananyāṃ saṃsthitāyāṃ tu samaṃ sarve sahodarāḥ |**

**	bhajeran mātṛkaṃ rikthaṃ bhaginyaś ca sanābhayaḥ || 9.192 ||**

samavacanān nāsty atra jyeṣṭhāṃśaḥ | bhaginyaś ca sanābhaya ūḍhā anūḍhāś ca gṛhyante | anūḍhā eveti kecit | baginyabhāve tu || 9.192 ||

	**yās tāsāṃ syur duhitaras tāsām ai yathārhataḥ |**

**	mātāmahyā dhanāt kiṃcit pradeyaṃ prītipūrvakam || 9.193 ||**

ūḍhānām anūḍhānāṃ ceti kṛtavicāram etat | **prītipūrvakam** iti vacanān na niyataṃ dānam idaṃ vijñāyate || 9.193 ||

	**adhyagnyādhyāvāhanikaṃ dattaṃ ca prītikarmaṇi |**

**	bhrātṛmātṛpitṛprāptaṃ ṣaḍvidhaṃ strīdhanaṃ smṛtam || 9.194 ||**

ṣaḍvidhasya niyamāt maitralabdhasya strīdhanatvaṃ nāsti | adhyagnīyam agnisamīpa uhyamānāyai dattam | adhyāvāhanikaṃ patyā svagṛham ānīyamānāyai dīyate || 9.194 ||

	**anvādheyaṃ ca yad dattaṃ patyā prītena caiva yat |**

**	patyau jīvati vṛttāyāṃ prajāyās tad dhanaṃ bhavet || 9.195 ||**

ṛjvarthaḥ ślokaḥ || 9.195 ||

	**brāhmadaivārṣagāndharvaprājāpatyeṣu yad dhanam |**

**	aprajāyām atītāyāṃ bhartur eva tad iṣyate || 9.196 ||**

eteṣu pañcadheṣu (?) bhartur dhanam abhyanujñāyate || 9.196 ||

	**yat tv asyāḥ syād dhanaṃ dattaṃ vivāheṣv āsurādiṣu |**

**	aprajāyām atītāyāṃ mātāpitros tad iṣyate || 9.197 ||**

eteṣv āsurādiṣu kalyā[neṣu tayoḥ] pratyarpayitavyaṃ dhanam || 9.197 ||

	**striyāṃ tu yad bhaved vittaṃ pitrā dattaṃ kathaṃcana |**

**	brāhmaṇī tad dharet kanyā tadapatyasya vā bhavet || 9.198 ||**

ṣaḍvidhasyā[pi strīdhana]syāputrāyām [atītāyāṃ grahaṇe nyāyye] sati **pitrā dattam** ity etad atra nidarśanārthaṃ sarvastrīdhanānāṃ vijñeyam | [mṛta]putrāyāś ca vibhāgaṃ vakṣyati | **brāhmaṇī tad dharet kanyā** iti niyamāt kṣatriyādikanyānām [ayaṃ niya]maḥ | etad brāhmaṇādīnām | brāhmaṇīkṣatriyāvaiśyāsūḍhāsv asavarṇastryuparame brāhmaṇādikanyābhyo dhanadānaṃ vijñeyam || 9.198 ||

	**na nirhāraṃ striyaḥ kuryuḥ kuṭumbād bāhumadhyagāt |**

**	svakād api ca vittād dhi svasya bhartur anājñayā || 9.199 ||**

**nirhāra**pratiṣedhāc caitat vijñāyate yadi kācid īśatvāt taddhanaṃ nirharet, tatas tatpunarādāya bhrātṛbhir vibhaktavyam eva || 9.199 ||

	**patyau jīvati yaḥ strībhir alaṅkāro dhṛto bhavet |**

**	na taṃ bhajeran dāyādā bhajamānāḥ patanti te || 9.200 ||**

dāyādānām ayaṃ pratiṣedhaḥ | ātmīyānāṃ tv aurasaputrāṇām anujñāto vibhāgaḥ || 9.200 ||

	**anaṃśau klībapatitau jātyandhabadhirau tathā |**

**	unmattajaḍamūkāś ca ye ca kecin nirindriyāḥ || 9.201 ||**

ity anena pīṭhasarpipaṃgvādayo 'pi gṛhyante sāmarthyāt || 9.201 ||

	**sarveṣām api tu nyāyyaṃ dātuṃ śaktyā manīṣiṇā |**

**	grāsācchādanam atyantaṃ patito hy adadad bhavet || 9.202 ||**

prakaraṇāt klībādīnām idam ucyate grāsācchādanadānaṃ yāvajjīvam || 9.202 ||

	**yady arthitā tu dāraiḥ syāt klībadīnāṃ kathaṃcana |**

**	teṣām utpannatantūnām apatyaṃ dāyam arhati || 9.203 ||**

**klībādīnām** iti cātra sāmarthyān na bahuvrīhau tadguṇasaṃvijñānaṃ bhavati | evaṃ ca klībād apare tu gṛhyante | yena dharmaprajārthaṃ dārāṇāṃ saṃgrahaḥ yatas tad abhāvāt klībasya nāsti saṃgrahaḥ | aputrasyānadhikārād ādhāne | atha smārtakarmāpekṣo dārasaṃgrahaḥ | tataḥ klībasyāpy atra grahaṇaṃ yuktaṃ tadguṇasaṃvijñānabahuvrīhiṇā || 9.203 ||

	**yat kiṃcit pitari prete dhanaṃ [jyeṣṭho] 'dhigacchati |**

**	bhāgo yavīyasāṃ tatra yadi vidyānupālinaḥ || 9.204 ||**

jyeṣṭhalabdhasya vaidyāḥ santo bhāgino yavīyāṃsaḥ, na tu kaniṣṭhalabdhasya jyāyān ity etad arthāl [labhyate] || 9.204 ||

	**avidyānāṃ tu sarveṣām īhātaś ced dhanaṃ bhavet |**

**	samas tatra vibhāgaḥ syād apitrya iti dhāraṇā || 9.205 ||**

īhātaḥ ceṣṭātaḥ kṛṣyādita ity arthaḥ | sarve cec ceṣṭante samas tatra vibhāgaḥ syāt, na tu guṇāpekṣaḥ kaścid vibhāgakalpa āśrayitavyaḥ || 9.205 ||

	**vidyādhanaṃ tu yad yasya tat tasyaiva dhanaṃ bhavet |**

**	maitram audvāhikaṃ caiva mādhuparkikam eva ca || 9.206 ||**

**audvāhika**grahaṇena sarvaṃ śvaśuragṛhāl labdhaṃ gṛhyate || 9.206 ||

	**bhrātṝṇām yas tu neheta dhanaṃ śaktaḥ svakarmaṇā |**

**	sa nirbhājyaḥ svakād aṃśāt kiṃcid dattvopajīvanam || 9.207 ||**

adadatām api tu naiva virodho 'sti || 9.207 ||

	**anupaghnan pitṛdravyaṃ srameṇa yad upārjayet |**

**	svayam īhitalabdhaṃ tan nākāmo dātum arhati || 9.208 ||**

arthāt kāmasya dānam anujānāti || 9.208 ||

	**paitṛkaṃ tu pitā dravyam anavāptaṃ yad āpnuyāt |**

**	na tat putrair bhajet sārdham akāmaḥ svayam arjitam || 9.209 ||**

pitāmahadhanasyetare 'pīśata ity anayā śaṅkayā pratiṣedhaḥ | anena ca darśanena satyāṃ vibhāgapratipattau vittaṃ sarvaṃ vibhajanīyam | pitrā putravibhāgasyaitad darśanam | jīvapitṛkāṇām asti vibhāga ity etad darśayati || 9.209 ||

	**vibhaktāḥ saha jīvanto vibhajeran punar yadi |**

**	samas tatra vibhāgaḥ syāj jyaiṣṭhyaṃ tatra na vidyate || 9.210 ||**

saṃsṛṣṭānāṃ yo jyeṣṭhaḥ nāsau jyeṣṭāṃśaṃ gṛhṇīyāt | yatra tu jyeṣṭhaḥ saha jyeṣṭhāṃśena saṃsṛjyate tatra punar asya jyṣṭhāṃśa uddhriyate || 9.210 ||

	**yeṣāṃ jyeṣṭhaḥ kaniṣṭho vā [hīyetāṃśapradānataḥ |**

**	mri]yetānyataro vāpi tasya bhāgo na lupyate || 9.211 ||**

proṣitasya mṛtasya vā bhāgam uddhṛtya || 9.211 ||

	**sodaryā vibhajeraṃs taṃ sametya sahitāḥ samam |**

**	bhrātaro ye ca saṃsṛṣṭā bhaginyaś ca sanā[bhayaḥ || 9.212 ||**

asaṃsṛṣṭāṇāṃ soda]rāṇāṃs taṃ vibhajeran na sāpatnāḥ, sati tu saṃsarge ye saṃsṛṣṭās te vibhajeran, na sodaryā apy asaṃsṛṣṭāḥ || 9.212 ||

	**yo jyeṣṭho vinikurvīta lobhād bhrātṝn yavīyasaḥ |**

**	[so 'jyeṣṭhaḥ syā]d abhāgaś ca niyantavyaś ca rājabhiḥ || 9.213 ||**

vinikaraṇam anyāyena yavīyasāṃ nyakkaraṇaṃ dhanopayogaś ca tān atisaṃdhāya | arthāc ca kaniṣṭho 'pi sutarāṃniyantavya ity āpadyate || 9.213 ||

	**sarva eva vikarmasthā nārhanti bhrātaro dhanam |**

**	na cādattvā kaniṣṭhebhyo jyeṣṭhaḥ kurvīta yautakam || 9.214 ||**

ye kuṭumbakārya 'vyutpannās te dyūtādinā vikarmasthāḥ prakaraṇasāmarthyād vijñāyate | patitānā[m a]naṃśārhatoktā || 9.214 ||

	**bhrātṝṇām avibhaktānāṃ yady utthānaṃ bhavet saha |**

**	na tatra bhāgaṃ viṣamaṃ pitā dadyāt kathaṃcana || 9.215 ||**

**	ūrdhvaṃ vibhāgāj jātas tu pitryam eva hared dhanam |**

**	saṃsṛṣṭās tena vā ye syur vibhajeta sa taiḥ saha || 9.216 ||**

ye 'nyonyopārjitadhanāḥ pitrā snehena guṇāpekṣayā vā teṣāṃ viṣamo vibhāgo na kartavyaḥ | idaṃ ca darśanaṃ pitur abhiprāye na sati | api tu pitrabhiprāyeṇa vibhāge vaikalpikaṃ grahaṇaṃ tadabhiprāyeṇa syāt, nānyathā || 9.216 ||

	**anapatyasya putrasya mātā dayādyam āpnuyāt |**

**	mātary api ca vṛttāyāṃ pitur mātrā hared dhanam || 9.217 ||**

jīvatyāṃ mātari pitāmahyāṃ ca na sodarā īśante 'napatyasya svadhanasya, nāpi tatpitāsodaryā vā bhrātaraḥ || 9.217 ||

	**ṛṇe dhane ca sarvasmin pravibhakte yathāvidhi |**

**	paścād dṛśyeta yat kiṃcit tat sarvaṃ samatāṃ nayet || 9.218 ||**

draṣṭrā na tad grāhyam ity evamarthaṃ punar upadeśaḥ, jyeṣṭhāṃśapratiṣedhārtho vā, dvyaṃśaḥ pūrvajaḥ ity evam uktaṃ jyeṣṭhasya tad atra na syāt || 9.218 ||

	**vastraṃ patram alaṃkāraṃ kṛtānnam udakaṃ striyaḥ |**

**	yogakṣemapracāraṃ ca na vibhājyaṃ pracakṣate || 9.219 ||**

etān apīcchayā vibhajetan | "nākāmo dātum arhati" ity etad anuvādo 'yaṃ draṣṭavyaḥ | sarvatraivecchāto dānam ayuktaṃ pratiṣeddhum | sarvatra dhanavibhāge prāpte: **vastraṃ** [prasiddham | **patraṃ**] pataty anenety aśvādiḥ | **alaṃkāraṃ** sāmarthyāt pitari jīvati yad yena parigṛhītam | **kṛtānnaṃ** taṇḍulādi | **udakaṃ** tadādhārakūpādiḥ | **striyaḥ** upabhogadāsyaḥ pratiniyatāḥ | **yogakṣemapracāraṃ ca** yena dravyeṇa yogakṣemarthaṃ parcaranti | **yogo** 'nupāttaparilābhaḥ, **kṣemam** upāttaparipālanam | **yogakṣemaṃ** vā tadarthaṃ rājñāpi dīyamānaṃ draṣṭavyam | **pracāraṃ ca** pracaraṇabhūmijam indhanakādi, **na vibhājyaṃ pracakṣate** || 9.219 ||

	**eṣa ukto vibhāgo vaḥ putrāṇāṃ ca kriyāvidhiḥ |**

**	kramasaḥ kṣetrajādīnāṃ dyūtadharmaṃ nibodhata || 9.220 ||**

upasaṃhāropanyāsārthaḥ slokaḥ || 9.220 ||

	**dyūtaṃ samāhvayaṃ caiva rājā rāṣṭrān nivārayet |**

**	rājyāntakaraṇāv etau dvau doṣau pṛthivīkṣitām || 9.221 ||**

yena,

	p**rakāśam etat tāskaryaṃ yad evanasamāhvayau |**

ataḥ,

	**tayor nityaṃ pratīghāte nṛpatir yatnavān bhavet || 9.222 ||**

dyūtasamāhvayabhedapradarśanārtham idam adhunocyate:

	**aprāṇibhir yat kriyate tal loke dyūtam ucyate |**

**	prāṇibhiḥ kriyate yas tu sa vijñeyaḥ samāhvayaḥ || 9.223 ||**

**	dyūtaṃ samāhvayaṃ caiva yaḥ kuryat kārayeta vā |**

**	tān sarvān ghātayed rājā śūdrāṃś ca dvijaliṅginaḥ || 9.224 ||**

sabhikā api kārayato dyūtaṃ tāḍayitavyāḥ na kevalaṃ kartāraḥ | pratiṣedhaparatvāc ca vadhopadeśasyānyenāpy upāyena teṣāṃ pratiṣedhaḥ kartavyo rājatantravirodhinām | yena na hy atra dharmātikramaḥ kaścid asti | evaṃ ca saty atra vadhis tāḍanārthaḥ eva vijñeyaḥ | dharmavyavasthābhedinas tu śūdrān dvijaliṅgino ghātayed eva | dvijaliṅginaś ca śūdrā yajño[pavī]tapātradhāriṇo bhośabdavādinaḥ parivrājakādiveṣadhāriṇaś ca | vyākaraṇādhyayanam api ca dvijaliṅgam iti śakyaṃ vaktum || 9.224 ||

	**kitavān kuśīlavān krūrān pāṣaṇḍasthāṃś ca mānavān |**

**	[vikarmasthān śauṇdi]kāṃś ca kṣipraṃ nirvāsayet purāt || 9.225 ||**

krūrābhinnaduṣṭayor varṇalopena guṇavṛttyocyante | "kelān" ity aparaḥ pāṭhaḥ, te cātikāmukāḥ kelījīvi[naḥ | "kailān" ity apare] paṭhanti: saṅketakāriṇaḥ | **pāṣaṇḍasthāṃś ca mānavān** śrutismṛtibāhyeṣv āśramaliṅgeṣu vyavasthitān | [**vikarmastho**] 'dhikāravirodhena karmasthaḥ [iti] śabdas satantraḥ, śauṇḍikaviśeṣaṇā[rtho va(ā)] | sarvān etān **nirvāsayet purāt** | pravāsanakāryasya caviśeṣād rāṣṭrād apy ete 'rthato nirvāsyāḥ | atra ca kitavaprasaṅgena kuśīlavādīnām api pratiṣedhaḥ kriyate | yena || 9.225 ||

	**ete rāṣṭre vartamānā rājñaḥ pracchannataskarāḥ |**

**	vikarmakriyayā nityaṃ bādhante bhadrikāḥ prajāḥ || 9.226 ||**

yasmād ete rājadhānyām avasthitāḥ mahato 'narthāya rājñaḥ | ataś caiṣāṃ rāṣṭrād api nirvāsanam ucyate || 9.226 ||

	**dyūtam etat purā kalpe dṛṣṭaṃ vairakaṃ mahat |**

**	tasmād dyūtaṃ na seveta hāsyārtham api buddhimān || 9.227 ||**

yudhiṣṭhirādayo 'parakālāḥ | devāsuradṛṣṭaṃ tu dyūtaṃ ciravṛttatvād atrodāhriyate "te devāḥ ekataḥ" iti śruteḥ | evaṃ cāyaṃ dyūtanindārthavādo vijñeyaḥ | yataś caitad evam ataḥ || 9.227 ||

	**pracchannaṃ vā prakāśaṃ vā tan niṣeveta yo naraḥ |**

**	tasya daṇḍavikalpaḥ syād yatheṣṭaṃ nṛpates tathā || 9.228 ||**

evaṃ ca sati yena yena daṇḍaprakāreṇa dyūtanivṛttaḥ syāt taṃ taṃ daṇḍaprakāraṃ kalpayed ātmecchayā || 9.228 ||

	**kṣatraviṭśūdrayonis tu daṇḍaṃ dātum aśaknuvan |**

**	ānṛṇyaṃ karmaṇā gacched vipro dadyāc chanaiḥ śaniaḥ || 9.229 ||**

yathoktaṃ daṇḍaprakāram aśaknuvanto nirdhanatvāt kṣatriyādayo daṇḍānurūpāṇi karmāṇi kuryuḥ | brāhmaṇas tu svadharmānurodhena **śanaiḥ śanair** daṇḍanīyaḥ | tad etad uktam apy adhunā punar ucyate daṇḍaviṣayārtham | pūrvaṃ tu kusīdaprakaraṇe tadgatam || 9.229 ||

	**strībālonmattavṛddhānāṃ daridrānātharogiṇām |**

**	śiphāvidalarajjvādyair vidadhyān nṛpatir damam || 9.230 ||**

vikarmasthānām etad aparādhānurūpataḥ śiphādibhis tāḍanam | na pātakinām api cāpalatā vijñeyā || 9.230 ||

	**ye niyuktās tu kāryeṣu hanyuḥ kāryāṇi kāryiṇām |**

**	dhanoṣmaṇā pacyamānās tān niḥsvān kārayen nṛpaḥ || 9.231 ||**

dhanoṣmaṇā kasyacid vyavahārataḥ sāhāyyaṃ kurvanti | te niḥsvāḥ kāryāḥ | atha vā adhikṛtāḥ santo dhanaṃ gṛhītvā ye 'nyathā kāryāṇi kuryuḥ te niḥsvāḥ kāryā iti || 9.231 ||

	**kūṭaśāsanakartṝṃś ca prakṛtīnāṃ ca dūṣakān |**

**	strībālabrāhmaṇaghnāṃś ca hanyād dviṭsevinas tathā || 9.232 ||**

[te]ṣāṃ rājyatantravirodhe vartamānānāṃ niyamato vadhaḥ | dviṭsevinaś chamāgatikāḥ || 9.232 ||

	**tīritaṃ cānuśiṣṭaṃ ca yatra kvacana yad bhavet |**

**	kṛtaṃ taddharmato vidyān na tad bhūyo nivartayet || 9.233 ||**

evaṃ ca sati maitryā kāruṇyena vānyena vā kāraṇāntareṇa na nivartayet | arthād aśāstrakṛtaṃ nivartayet | tathā ca sati || 9.233 ||

	**amātyaḥ prāṅvivāko vā yat kuryuḥ kāryam anyathā |**

**	tat svayaṃ nṛpatiḥ kuryāt tān sahasraṃ ca daṇḍayet || 9.234 ||**

**amātyo** rājñā niyukto brāhmaṇaḥ vyavahārarakṣaṇe | tathā coktam: "tadā niyuñjyād vidvāṃsaṃ brāhmaṇaṃ kāryadarśane" iti | **prāṅvivākās** tu pṛthag vedaśāstrajñātāraḥ | tathā coktam: "yasmin dese niṣīdanti viprā vedavidas trayaḥ" iti | ete yat kuryuḥ kāryam anyathā rāgādibhiḥ kāraṇaiḥ, asaṃnihite rājani, **tat svayaṃ nṛpatiḥ kuryāt** | punas **tān sahasraṃ daṇḍayet** | paṇānām ity uktaparibhāṣam etat | samudāye caiṣāṃ daṇḍacodanā, yathā "gārgyāś śataṃ daṇḍyantām" iti || 9.234 ||

	**brahmahā ca surāpaś ca taskaro gurutalpagaḥ |**

**	ete sarve pṛthag vedyā mahāpātakino narāḥ || 9.235 ||**

aparaḥ pāṭho 'tra śloke:

	brāhmaṇaghnaṃ surāpaṃ ca taskaraṃ gurutalpagam |

	etān vidyāt pṛthak sarvān mahāpātakino narān ||

atra pātakasaṃbandhāt suvarṇasteyakṛt taskaro gṛhyate | brahmahatyāyāṃ sarveṣāṃ vyatikramaḥ | surāyāṃ madhurāmadyapāne ca viśeṣaṃ varṇāśrayaṃ vakṣyāmaḥ | caurye ca sarvavarṇādhikāraḥ | sa gurutalpe || 9.235 ||

	**caturṇām api caiteṣāṃ prāyaścittam akurvatām |**

**	śarīradhanasaṃyuktaṃ daṇḍaṃ dharmyaṃ prakalpayet || 9.236 ||**

**caturṇām apīti** vacanāt tatsaṃbandhī pañcamo gṛhyate | strībālabrāhmaṇavadhe [va]dhadaṇḍa uktaḥ | **caturṇām api caiteṣām** ity atra śloka [aṅka]na[ṃ] dhanadaṇḍaś ca | tad etat pātakānurūpaṃ kāryam | śūdrasya tu brahmahatyāprāyaścittam akurvato daṇḍadvayam || 9.236 ||

	**gurutalpe bhagaḥ [kār[yaḥ surāpāne surā]dhvajaḥ |**

**	steye ca śvapadaḥ kāryo brahmanaṇy aśirāḥ pumān || 9.237 ||**

lalāṭe 'ṅkanapratiṣedhavidhau lalāṭagrahaṇāt || 9.237 ||

	**asaṃbhogyā hy asaṃyojyā asaṃpāṭyāvivāhinaḥ |**

**	careyuḥ pṛthivīṃ dīnāḥ sarvadharmabahiṣkṛtāḥ || 9.238 ||**

eṣa eva teṣāṃ tyāgo vijñeyaḥ | tad eva darśayati || 9.238 ||

	**jñātisaṃbandhibhis tv ete tyaktavyāḥ kṛtalakṣaṇāḥ |**

**	nirdayā nirnamaskārās tan manor anuśāsanam || 9.239 ||**

naite rājñā dhṛtadaṇā iti kṛtvā jñātisaṃbandhibhiḥ parigrāhyāḥ | evaṃ ca sati vyādhyādiyoge 'py eṣu dayā na kartavyā | jyaiṣṭhyādiguṇayoge ca naite namaskāryāḥ, pratyutthānādibhiḥ | eṣa eva cātra vacanasāmarthyād dharmo vijñeyaḥ | na tu svātantryeṇa dayā vinayo vā pūrvopadiṣṭa iti || 9.239 ||

	**prāyascittaṃ tu kurvāṇāḥ pūrve varṇā yathoditāḥ |**

**	nāṅkyā rājñā lalāṭeṣu dāpyās tūttamasāhasam || 9.240 ||**

pūrve varṇāḥ brāhmaṇādayaḥ | pramādavadhe ca pañcaśato daṇḍa ity etad arthād gamyate || 9.240 ||

	**āgassu brāhmaṇasyaiṣu kāryo madhyamasāhasaḥ |**

**	vivāsyo vā bhaved rāṣṭrāt sadravyaḥ saparicchadaḥ || 9.241 ||**

akāmata ity uttaraśloke vakṣyati | tad ihāpi vijñeyam | evaṃ ca saty eteṣv evāgassu brāhmaṇo madhyamasāhasaṃ daṇḍyaḥ | kāmaṃ vivāsyo rāṣṭrāt | evaṃ nigrahadvayaṃ vikalpenāsya syāt, vṛttasvādhyāyāpekṣayā || 9.241 ||

	**itare kṣtavantas tu pāpāny etāny akāmataḥ |**

**	sarvasvahāram arhanti kāmatas tu pravāsanam || 9.242 ||**

etāny eva mahāpātakāni kṛtavantaḥ kṣatriyādayo 'kāmataḥ sarvasvaharaṇaṃ kāryāḥ pūrvoktaṃ vottamasāhasaṃ daṇḍyāḥ | evaṃ brāhmaṇasya prāyaścittam aku[rva]to 'kāmato madhyamasāhaso daṇḍaḥ, kāmato vivāsanam | kṣatriyavaiśyayor akāmata uttamasāhasaḥ sarvasvaharaṇaṃ vā | kāmataś ca vadhaḥ | śūdrasya tv akāmataḥ sarvasvaharaṇam aṅkanaṃ ca | kāmatas tu vadhaḥ || 9.242 ||

	**nādadīta nrpaḥ sādhur mahāpātakināṃ dhanam |**

**	ādadānas tu tal lobhāt tena doṣeṇa tapyate || 9.243 ||**

yata etad evam ataḥ |

	**apsu praveśya taṃ daṇḍaṃ varuṇāyopapādayet |**

**	śrutavṛttopapanne vā brāhmaṇe pratipādayet || 9.244 ||**

atra pratipattividhau kāraṇaṃ vakti, yasmāt |

	**īśo daṇḍasya varuṇo rājñāṃ daṇḍadharo hi saḥ |**

**	īśaḥ sarvasya jagato brāhmaṇo vedapāragaḥ || 9.245 ||**

tasmāt tad dhanaṃ rājñā na grāhyam | kiṃ cānyat || 9.245 ||

	**yatra varjayate rājā pāpakṛdbhyo dhanāgamam |**

**	tatra kālena jāyante mānavā dīrghajīvinaḥ || 9.246 ||**

**	niṣpadyante ca sasyāni yathoktāni viśāṃ pṛthak |**

**	bālāś ca na pramīyante vikṛtaṃ ca na jāyate || 9.247 ||**

daṇḍaviniyogastutiślokau || 9.246–47 ||

	**brāhmaṇāt bādhamānaṃ tu kāmād avaravarṇajam |**

**	hanyāc citrair vadhopāyair udvejanakarair nṛpaḥ || 9.248 ||**

atra citrair vadhopāyair vadha eva niyamena prāyaścittam akurvato 'sya śuddhaya upadiśyate | yathāparādhaṃ tāḍanabandhanādibhiḥ śūdrasya | trayāṇāṃ caike, yasmāt || 9.248 ||

	**yāvān avadhyasya vadhe tāvān vadhyasya mokṣaṇe |**

**	adharmo nṛpater dṛṣṭo dharmas tu viniyacchataḥ || 9.249 ||**

yuktaś ca tadrakṣaṇād adhikṛtasya rājño vadhyamokṣaṇe pratyavāyaḥ | viśeṣeṇa tu baliṣaḍbhāgahāriṇaḥ śāstrapratyayād doṣanirhāraṇasya yathāśrutair evopāyair doṣanirharaṇaṃ yuktam | prāyaścittavat | tathā ca śāstralakṣaṇaiva dharmādharmavyavasthety uktam | evaṃ ca tadutpattiprāmāṇyavat pāpakṣaye 'sya prāmāṇyaṃ syāt | adṛṣṭārtheṣu tāvad evam | dṛṣṭārtheṣu tu rājyatantravidhyartha upadeśe yad vadhaśravaṇaṃ yathā "dviṭsevinaś ca hanyāt" ity uktaṃ ta[tra dṛṣṭapra]yojanārthatvād upadeśasya na niyato vadhaḥ | evaṃ ca saty upāyāntareṇāpi bandhanādinā viniyacchato na doṣaḥ || 9.249 ||

	**udito 'yaṃ vistaraśo mitho vivadamānayoḥ |**

**	aṣṭādaśasu mārgeṣu vyavahārasya nirṇayaḥ || 9.250 ||**

sarvavyavahāropasaṃharārthaślokaḥ || 9.250 ||

	**evaṃ kāryāṇi sarvāṇi kurvan samyaṅ mahīpatiḥ |**

**	deśān alabdhāṃl lipseta labdhāṃś ca paripālayet || 9.251 ||**

yena copāyena [prajāparipālanaṃ rājño bhavati sa idānīm ucyate | evamarthaś ca pūrva upasaṃhāro vijñeyaḥ || 9.251 ||

	**samyaṅ niviṣṭadeśas tu kṛtadurgaś ca śāstrataḥ |**

**	kaṇṭakaoddharaṇe nityam āti[ṣṭhed yatna]m uttamam || 9.252 ||**

asya praśaṃsārthavādaḥ phalavidhirūpaḥ || 9.252 ||

	**rakṣaṇād āryavṛttānāṃ kaṇṭakānāṃ ca śodhanāt |**

**	narendrās tridivaṃ yānti prajāpālanatatparāḥ || 9.253 ||**

ubhayānugrahād yuktaṃ rājñāṃ tridivagamanaṃ rakṣatām | ataḥ saṃrakṣaṇīyadharmāpakṣam api caitad yuktam | evaṃ cāvaśyaṃ rakṣaṇīyāḥ | vṛttisaṃrakṣaṇāc ca | na cāsati phalasaṃbandhe iyatī stutir upalabhyate | śāstralakṣaṇatvāc ca dharmādharmayor utpattivat phalārambho 'pi phalāc chraddadhanīyaḥ | yataś caitad evam ataḥ || 9.253 ||

	**aśāsaṃs taskarān yas tu baliṃ gṛhṇāti pārthivaḥ |**

**	tasya prakṣubhyate rāṣṭraṃ svargāc ca parihīyate || 9.254 ||**

**	nirbhayaṃ tu bhaved yasya rāṣṭraṃ bāhubhalāsritam |**

**	tasya tad vardhate nityaṃ sicyamāna iva drumaḥ || 9.255 ||**

dṛṣṭārthasaṃbandheneyam adṛṣṭaphalastutiḥ || 9.254–55 ||

	**dvividhāṃs taskarān vidyat paradravyāpahāriṇaḥ |**

**	prakāśāṃś cāprakāśāṃś ca cāracakṣur mahīpatiḥ || 9.256 ||**

cāracakṣurbhiḥ pārthivaiḥ paradravyanirharatāṃ tāskaryaṃ vijñeyam | ādarārthaṃ cāyam upadeśaḥ ādāv eṣāṃ vijñeyaḥ || 9.256 ||

	**prakāśavañcakās tv eṣāṃ nānāpaṇyopajīvinaḥ |**

**	pracchannavañcakās tv ete stenāṭavyādayo janāḥ || 9.257 ||**

tatra ye kraye vikraye mānatulādiviśeṣeṇa muṣṇanti dravyāṇām āgamasthānanirgamān anavekṣya te **prakāśā vañcakāḥ** | pracchannās tu rātrisattrās, taskarā ity arthaḥ | na ca kevalam ata eva kiṃ tarhīme cānye yān ita ūrdhvaṃ vakṣyāmaḥ || 9.257 ||

	**utkocakā aupadhikā vañcakāḥ kitavās tathā |**

**	maṅgalādeśavṛttāś ca bhadrāś caikṣaṇikais saha || 9.258 ||**

**	asamyak kāriṇaś caiva mahāmātrāś cikitsakāḥ |**

**	śilpopacārayuktāś ca nipuṇāḥ paṇyayoṣitaḥ || 9.259 ||**

**	evamādyān vijānīyāt prakāśāṃl lokakaṇṭakān |**

**	nigūḍhacāriṇaś cānyān anāryān āryaliṅginaḥ || 9.260 ||**

**	tān viditvā sucaritair gūḍhais tatkarmakāribhiḥ |**

**	cāraiś cānekasaṃsthānaiḥ protsāhya vaśam ānayet || 9.261 ||**

**	teṣāṃ doṣān abhikhyāpya sve sve karmaṇi tattvataḥ |**

**	kurvīta śāsanaṃ rājā samyak sārāparādhataḥ || 9.262 ||**

kasya punar hetos tatra daṇḍānuṣṭhānaṃ rājñaḥ śiṣyate. yena,

	**na hi daṇḍād ṛte śakyaḥ kartuṃ pāpavinigrahaḥ |**

**	stenānāṃ pāpabuddhīnāṃ nibhṛtaṃ caratāṃ kṣitau || 9.263 ||**

janapadakaṇṭakānām etal lakṣaṇam uktaṃ tan nigrahārtham | kaṇṭakātutyaupamita eṣām eṣa śabdo vijñeyaḥ | tadgrahaṇopāya idānīm ucyate || 9.263 ||

	**sabhāprapāpūgaśālāveśamadyānnavikrayāḥ |**

**	catuṣpathāś caityavṛkṣāḥ samājāḥ rakṣaṇāni ca || 9.264 ||**

**	jīrṇodyānāny araṇyāni kārukāveśanāni ca |**

**	śūnyāni cāpy agārāṇi vanāny upavanāni ca || 9.265 ||**

**	evaṃvidhān nṛpo deśān gulmaiḥ sthāvarajaṅgamaiḥ |**

**	taskarapratiṣedhārthaṃ cāraiś cāpy anucārayet || 9.266 ||**

**	tān sahāyais tv anugatair nānākarmapravedibhiḥ |**

**	vidyād utsāhayec caiva nipuṇaiḥ pūrvataskaraiḥ || 9.267 ||**

	**bhakṣyabhojyāpadeśaiś ca**

caṇḍikādiyāgāt sarvanimittm,

		**brāhmaṇānāṃ ca darśanaiḥ |**

vidyāgatāgatayogajñānām, yadbalāt sukaraṃ mahāphalaṃ cauryaṃ bhavati yatheṣṭam,

	**śauryakarmāpadeśaiś ca teṣāṃ kuryāt samāgamam || 9.268 ||**

tacchīlināṃ balātiśayavyavahāriṇām | evaṃ ca sati |

	**ye tatra nopasarpeyur mūlapraṇihitāś ca ye |**

**	tān prasahya nṛpo hanyāt samitrajñātibāndhavān || 9.269 ||**

**ye** taskarāḥ prakaraṇe nopagacchanti rājaśāsanān, **ye ca mūlapraṇihitās** taskarā nopagacchanti caṇḍikā[yāgā]diṣu | tāṃś ca tebhya evāgamayya **hanyāt** | evam api ca vartamānaś coranigrahe || 9.269 ||

	**na hoḍhena vinā coraṃ ghātayed dhārmiko nṛpaḥ |**

**	sahoḍhaṃ sopakaraṇaṃ hanyād evāvicārayan || 9.270 ||**

hoḍho [loptram | saha] tena grastaḥ syāt, nānyathā | yadi tāval loptraṃ darśanavicāryamānaṃ pramāṇataḥ śuddhaṃ bhavati | evam upakaraṇaṃ vivarasādhanādi vijñeyam || 9.270 ||

	**grāmeṣv api ca ye kecic corāṇāṃ bhaktadāyakāḥ |**

**	bhāṇḍāvakāśadāś caiva sarvāṃs tān api ghātayet || 9.271 ||**

vicārya pratyakṣāgamānumānaiḥ pramāṇaiḥ | yenāvijñānād api hy etat sarvaṃ bhavati || 9.271 ||

	**rāṣṭreṣu rakṣādhikṛtān sāmantāṃś caiva coditān |**

**	abhyāghāteṣu madhyasthāñ chiṣyāc caurān iva drutam || 9.272 ||**

ātyayikeṣv etān ananudhātatāñ corasaṃvādena pramādād vā coravac chiṣyāt | nimittabhedāc cānuśāsanabhedo vijñeyaḥ || 9.272 ||

	**yaś cāpi dharmasamayāt pracyuto dharmajīvanaḥ |**

**	daṇḍenaiva tam apy oṣet svakād dharmād dhi vicyutam || 9.273 ||**

brāhmaṇo **dharmajīvanaḥ** | sa hy anupakṛtya jīvati | yatas tasyāpi svadharmasthāpanārthaṃ daṇḍo 'parādhānurūpaḥ praṇeyaḥ || 9.273 ||

	**grāmaghāte hiḍābhaṅge pathi corādidarśane |**

**	śaktās tv anabhidhāvanto nirvāsyāḥ saparicchadāḥ || 9.274 ||**

ālasyenānabhidhāvanto nirvāsyāḥ, ye tu cropakṣepān nānudhāvanti te coravadhena vadhyāḥ || 9.274 ||

	**rājakośāpahartṝṃś ca prātikūleṣu ca sthitān |**

**	arīṇām upajaptṝṃś ca ghātayed vividhair vadhaiḥ || 9.275 ||**

aparādhānurūpataḥ svatantrapīḍāpekṣayā eṣāṃ nigrahaḥ syāt || 9.275 ||

	**saṃdhiṃ chitvā tu ye caryaṃ rātrau kurvanti taskarāḥ |**

**	teṣāṃ chitvā nṛpo hastau tīkṣṇe śūle niveśayet || 9.276 ||**

cauryopalakṣaṇārthaṃ ca **saṃdhi**grahaṇam | evaṃ cāskandhāvāra eva praviśya cauryaṃ kurvato 'yam eva nigrahaḥ syāt | hastayoś chedanaṃ śule vā niveśam | ekasyaivety apare | etac ca varṇaviseṣāpakṣayā ubhayam atrāsya prayojanānubandhāpekṣayā kalpyam, na yathāśrutam | tathā ca darśayati || 9.276 ||

	**aṅgulīr granthibhedasya chedayet prathame grahe |**

**	dvitīye hastacaraṇau tṛtīye vadham arhati || 9.277 ||**

kṛtanigrahasyāpi nigrahopadeśaś chinnahastacaraṇo 'pi punaḥ kenacid upāyāntareṇa cauryam āsevataḥ || 9.277 ||

	**agnidān bhaktadāṃś caiva tathā śastrāvakāśadān |**

**	saṃnidhātṝṃś ca moṣasya śiṣyāc corān iveśvaraḥ || 9.278 ||**

vijñāya corāṃs tatsāhāyyenāitāni kurvatāṃ coravac chiṣṭis tāḍanabandhanaparibhāṣaṇādirūpā | na tu varāṅgacchedo 'rthadaṇḍanaṃ vā śiṣṭiḥ | prathamam evānuktāpi cauryaṃ varṇānāṃ coravac chiṣṭir alpeṣv aparādheṣu corasyāpi syāt || 9.278 ||

	**taṭākabhedakaṃ hanyād apsu śuddhavadhena vā |**

**	yad vāpi pratisaṃskuryād dadyāc cottamasāhasam || 9.279 ||**

vapraṃ taṭākasya bhitvodakaṃ harato vadho 'psv anyatra vā sthale 'śaktasya pratisaṃskāre, śaktasyāpi daṇḍanam | puṇyānubandha evobhayor apy anugrahaḥ kalpito bhavati, taṭākasvāminaḥ taṭākabhedakasya ca | pratisaṃskārapakṣe cāsyottamasāhasaḥ paṇasahasram || 9.279 ||

	**koṣṭhāgārāyudhāgāradevatāgārabhedakān |**

**	hastyaśvarathaharṝṃś ca hanyād evāvicārayan || 9.280 ||**

devatāgārabhedakād ṛte itareṣāṃ svatantrarakṣaṇaprayojanatvād vadhopadeśasya na niyamena vadhaḥ kriyate | pratiprasavabhāvāc ca nivṛttāv api nābhyudayaḥ | devatāgārabhedakasyāpi pratikartuṃ daṇḍaṃ ca dātum aśaktasya vadhaḥ syāt | tathā coktaṃ pūrvaśloke | evaṃ cādhikārād uttamasāhaso daṇḍaḥ | "saṅkramadvajayaṣṭīnām" ity asmin vakṣyamāṇaśloke devatāpratimābhedakasyāpi daṇḍaṃ vakṣyati vadharahitam | evaṃ ca sati yadi devatāgārabhedakasya niyogato vadha ucyate, tato nyāyavirodhyayuktarūpa upadeśaḥ | ataḥ pākṣiko vadho vijñeyaḥ || 9.280 ||

	**yas tu pūrvaniviṣṭasya taṭākasyodakaṃ haret |**

**	āgamaṃ vāpy apāṃ bhindyāt sa dāpyaḥ pūrvasāhasam || 9.281 ||**

devatāghātakatvāt pūrvaniveśa ucyate | itarathā vā | tatra yad uktam: sasyasakāryaṃ **yo haret** anāgata evodakasy[ālādi]n**āgamaṃ** **vā bhindyāt sa** daṇḍyaḥ **pūrvasāhasam** | evaṃ ca sati yad uktam, daṇḍaṃ dātum aśaktāḥ kṣatriyādayaḥ "ānṛṇyaṃ karmaṇā" gaccheyur iti, tatkāryasāmānyād atra sarvatra pratyetavyam || 9.281 ||

	**samutsṛjed rājamārge [yas tv ame]dhyam anāpadi |**

**	sa dvau kārṣāpaṇau dadyād amedhyaṃ cāsu śodhayet || 9.282 ||**

kārṣāpaṇaparimāṇaṃ vyākhyātam || 9.282 ||

	**āpadgato 'tha vā vṛddho garbhiṇī bāla eva vā |**

**	paribhāṣaṇam arhanti tac ca śodhyam iti sthitiḥ || 9.283 ||**

**āp**[**adgata** iti sahopa]deśād atyanta**vṛddho**, **garbhiṇī**, **bālo** veditavyaḥ || 9.283 ||

	**cikitsakānāṃ sarveṣāṃ mithyā pracaratāṃ damaḥ |**

**	amānuṣeṣu prathamo mānuṣeṣu tu madhyamaḥ || 9.284 ||**

prathamamadhyamau sāhasottarapadāv etau draṣṭavyau | vinā śāstreṇa | [atha]vā sati śāstrādhyayane mithyā ye cikitsāyāṃ vartante mānuṣāmānuṣeṣu teṣām eṣa damaḥ || 9.284 ||

**	saṃkramadhvajayaṣṭīnāṃ pratimānāṃ ca bhedakaḥ |**

**	pratikuryāc ca tat sarvaṃ pañca dadyāc chatāni ca || 9.285 ||**

nadīgartādiṣu yaiḥ saṃkrāmanti te saṃkramāḥ | dhvajo rājñāṃ devatāyataneṣu vā, yaṣṭir nāgāyatane, baliyaṣṭir vā grāmeṣu | ayaṃ ca vicārito 'rthaḥ | pūrvaśloke vkalpārthaṃ vadhadaṇḍasya kenacid atrānubandhādinā kāraṇena pratimābhedakasyehopadeśaḥ || 9.285 ||

	**adūṣitānāṃ dravyānāṃ dūṣaṇe bhedane tathā |**

**	maṇīnām apy avedhe ca daṇḍaḥ prathamasāhasaḥ || 9.286 ||**

kuṃkumādidravyāṇāṃ tat sadṛśena māyākusumbhādinā dūṣaṇam | bhedanaṃ tu maṇibhiḥ saṃbadhyate | maṇīnāṃ bhedane vināśe 'vedhe 'sthānavedhe ca maṇīnām eva sārānurūpo daṇḍaḥ | evaṃ ca sati prathamasāhasagrahaṇaṃ pradarśanārthaṃ vijñeyam | yena maṇayo hi kākaṇikamūlyā api santi anekasāhasrāś ca | ato nāviśeṣeṇa yukto 'tra daṇḍa iti | etasmāt kāraṇāt prathamasāhasagrahaṇasya pradarśanārthatā kalpyate || 9.286 ||

	**samaiś ca viṣamaṃ yaś ca prakaren mūlyato 'pi vā |**

**	sa prāpnuyād damaṃ pūrvaṃ naro madhyamam eva vā || 9.287 ||**

aparicchinnārdhānāṃ dravyāṇām ajñātatayā kāryavattāṃ vāvedkṣya kretur yo 'nyathā vikrīṇīte bhāvadoṣeṇa tasya [vi]kretur dravyāpekṣayā prathamamadhyamau kalpyau | atha vā kretari prathamaḥ kāryaḥ vikretur madhyamaḥ || 9.287 ||

	**bandhanāni ca sarvāṇi rājamārge niveśayet |**

**	duḥkhitā yatra dṛśyeran vkṛtāḥ pāpakāriṇaḥ || 9.288 ||**

pṛthagjanasya pāpanivṛttyupāyopadeśaḥ || 9.288 ||

	**prākārasya ca bhettāraṃ parikhāṇāṃca pūrakam |**

**	dvārāṇāṃ caiva bhaṅktāraṃ kṣipram eva pravāsayet || 9.289 ||**

purasya rājakulasya durgasya vā | pravāsanam atrobhayathā rājakāryavirodhāpekṣayā vijñeyam | evaṃ ca saty atra rājñaḥ svatantrasaṃrakṣaṇatvād upadeśasya na niyogena vyatikramakāriṇāṃ vadha upadiśyate || 9.289 ||

	**abhicāreṣu sarveṣu kartavyo dviśato damaḥ |**

**	mūlakarmaṇi cānāptaiḥ kṛtyāsu vividhāsu ca || 9.290 ||**

śrutismṛtibāhyeṣv abhicāreṣu khādirasūcīnikhananapadapāṃśugrahaṇādiṣv idam ucyate | atrābhicārārhasyāyaṃ daṇḍo na vidyate | tathāyaṃ prāyaścittaṃ vakṣyaty anabhicaraṇīyasyābhicāre "abhicāram ahīnaṃ ca tribhiḥ kṛcchrair vyapohati" iti | **mūlakarmaṇi cānāptaiḥ** kriyamāṇe | na mātṛbhaginyādibhiḥ, adhikārāt tāsām | **kṛtyāsu** ca vaitāḷādyāsu bhūtatantravihitāsv asaṃbandhakṛtāsv eva | apare tu **sarva**grahaṇasāmarthyāt sarvābhicāreṣv etad daṇḍam āhuḥ || 9.290 ||

	**abījavikrayī yaś ca bījotkṛṣṭaṃ tathaiva ca |**

**	maryādābhedakaś caiva vikṛtaṃ prāpnuyād vadham || 9.291 ||**

bījam iti kṛtvābījaṃ yo vikrīṇīte 'rthinaś ca kretṝn dṛṣṭvā bījamūlyata utkarṣaṃ nayati | **maryādāś** ca kṣetrakedāragatā yo bhinatti, na grāmadeśasaṅghamaryādāḥ, bījakrayavikrayādisāhacaryāt | sa karṇanāsācchedanākhyaṃ **vikṛta**tvakāraṇam arhati | aparādhasamuccayena sānubandhena ca māraṇam, yena na hi dṛṣṭaprayojana itīyān nigraha upapadyate | ayam api daṇḍo na niyamataḥ syād eteṣv evāparādheṣu, dṛṣṭārthatvād asya nigrahopadeśasya || 9.291 ||

	**sarvakaṇṭakapāpiṣṭhaṃ hemakāraṃ tu pārthivaḥ |**

**	pravartamānam anyāye chedyel lavaśaḥ kṣuraiḥ || 9.292 ||**

sarvavarṇebhyaḥ suvarṇāpahārapravṛtte brāhmaṇasuvarṇāpaharaṇe vā mahāpātakābhyāsaśīlasyedam ucyate | taṃ nikaṣaparivartanatulāsaṃcaraṇādiṣu anyāyeṣu pravṛttam "yena yena yathāṅgena" ity anayā paribhāṣayā jihvāhastapādaśiraścakṣurādinā suvarṇaguptiṃ kurvantaṃ **lavaśo** ghātayet, aparāddhābhyāsānubandhena | apare tv āhuḥ: sarvavarṇasuvarṇāpaharaṇa etad ucyate | hemakartur bahutvālpatvāpekṣayāyaṃ chedanopadeśaḥ pradarśanārthaḥ | apare tu suvarṇakārasyāpīdaṃ na śodhanam ity upadiśanti, rakṣitāpaharaṇe 'pi surāprāyaścittavat || 9.292 ||

	**sītādravyāpaharaṇe śastrāṇām auṣadhasya ca |**

**	kālam āsādya kāryaṃ ca rājā daṇḍaṃ prakalpayet || 9.293 ||**

**sītādravyāṇi** kalayuga, pratodādīni | **śastrāṇi** phaladātrādīni tatsāhacaryāt | **auṣadhaṃ** tadgataṃ laśunādi | atha vā [o]ṣadhayo sāmānyena grahaṇaṃ yuktam, samānatvād aparādhasya | **kālam āsādya** **kāryaṃ** ca teṣāṃ **daṇḍaṃ rājā** yatheṣṭaṃ kuryāt | tad aparādhanivṛttihetum anyeṣām api || 9.293 ||

	**svāmyamātyau puraṃ rāṣṭraṃ kośadaṇḍau tathā suhṛt |**

**	sapta prakṛtayo hy etāḥ samastaṃ rājyam ucyate || 9.294 ||**

**	saptānāṃ prakṛtīnāṃtu rājyasyāsāṃ yathākramam |**

**	pūrvaṃ pūrvaṃ gurutaraṃ jānīyād vyasane nṛpaḥ || 9.295 ||**

asyopadeśaprayojanaṃ **svāmy**ādīnāṃ **pūrvasmin pūrvasmin vyasanaṃ gurutaraṃ** rājyatantravināśakaraṇaṃ parijñāya pariharen **nṛpa** iti || 9.294–95 ||

	**saptāṅgasyāsya rājyasya viṣṭabdhasya tridaṇḍavat |**

**	anyonyaguṇavaiśeṣyān na kiṃcid atiricyate || 9.296 ||**

yasmāt,

	**teṣu teṣu hi kāryeṣu tat tad aṅgaṃ viśiṣyate |**

svaviṣayaniyamād indriyavat | evaṃ ca sati,

	**yena yat sādhyate kāryaṃ tat tasmiñ chreṣṭham ucyate || 9.297 ||**

bhavati hi tat kāryaṃ rājño, yatra laghīyān api prakṛti padārtho garīyān bhavati | tasmāt sarva evaite sarvadā samīkṣitavyāḥ tatpuruṣāś ca | evamarthaś cāyaṃ punar ihopadeśo rājaprakṛtīnām, yasmāt prāyeṇa hi rājyakaṇṭakā amātyādiprakṛtisaṃśrayā eva bhavanti | rājavallabhāmātyamahiṣīkumārādyāśritās te hi rājoṣmaṇā niḥśaṅkā santaḥ sutarāṃ janapadaṃ muṣṇanti || 9.297 ||

	**[cāreṇotsāhayogena kriyayaiva ca karmaṇām |**

**	svaśaktiṃ paraśaktiṃ ca nityaṃ vidyān mahīpatiḥ] || 9.298 ||**

ata eṣāṃ punar ihopadeśaḥ kaṇṭakoddharaṇaprakaraṇe | yathaitatsaṃśrayād idam upadiśyate **nitya**grahaṇam | evaṃ ca paracakrasaṃrakṣaṇavaj janapadaḥ svacakrapīḍāto 'pi rakṣaṇīyaḥ | saiṣā kaṇṭakoddharaṇādarārthā punar iha rājadharmoktir vijñeyā || 9.298 ||

	**pīḍanāni ca sarvāṇi vyasanāni tathaiva ca |**

**	gurulāghavato jñātvā tataḥ kāryaṃ samācaret || 9.299 ||**

**pīḍanāni** jagatām aśanipātadurbhikṣādīni | svakṛtāni **vyasanāni** trayāṇi dehadaivātmagatāni kṣayahetūni | **jñātvā** lokasya **gurulāghvataḥ**, tato daṇḍagurutvalaghutvaṃ **samācaret** nṛpatir nāviśeṣeṇa | evaṃ ca rājadharmeṣu vartamāno yāvajjīvam || 9.299 ||

	**ārabhetaiva karmāṇi śrāntaḥ śrāntaḥ punaḥ punaḥ |**

**	karmāṇy ārabhamānaṃ hi puruṣaṃ srīr niṣevate || 9.300 ||**

evaṃ ca śramād alasatvād na karmārambhān nivartitavyam | mā māivaṃ gṛhṇīyād yugānurūpam mayā vartitavyam iti, yasmāt |

	**kṛtaṃ tretāyugaṃ caiva dvāparaṃ kalir eva ca |**

**	rājño vṛttāni sarvāṇi rājā hi yugam ucyate || 9.301 ||**

tathā ca kaliyugam iti kṛtvā nodāsīnaḥ syāt | yena ca rājavṛttenāyaṃ kaliyugādibhir vyapadiśyate rājā| tad darśayati || 9.301 ||

	**kaliḥ prasupto bhavati sa jāgrad dvāparaṃ yugam |**

**	karmasv abhyuditas tretā vicaraṃs tu kṛtaṃ yugam || 9.302 ||**

anutthānaśīlaḥ **prasupto bhavati**, yo jānānaś cotkarṣopāyam anutiṣṭhet **sa jāgrad** bhavati | vyavasitakarmaprayogas **tretā**yugaṃ bhavati | anutiṣṭhaṃś ca sarvakarmāṇi yathāśāstraṃ karmaphalasaṃpadā **kṛtayugaṃ** bhavati | evaṃ ca rājanimittatvāt sarvārambhāṇāṃ yuktā tadvṛttastutiḥ || 9.302 ||

	**indrasyārkasya vātasya yamasya varuṇasya ca |**

**	candrasyāgneḥ pṛthivyāś ca tejovṛttaṃ nṛpaś caret || 9.303 ||**

evaṃvṛtto hi rājā kaṇṭakoddhāraṇena pratāpānurāgāv ātmany utpādayan sakalamahīmaṇḍalādhipatyenāntyena yujyate | **indrā**dilokapālavṛttatāṃ rājñaḥ kenacit sāmānyena pradarśyate || 9.303 ||

	**vārṣikāṃś caturo māsān yathendro 'bhipravarṣati |**

**	tathābhivarṣet svaṃ rāṣṭraṃ kāmair indravrataṃ caran || 9.304 ||**

**	aṣṭau māsān yathādityas toyaṃ harati raśmibhiḥ |**

**	tathā haret karaṃ rāṣṭrān nityam arkavrataṃ hit tat || 9.305 ||**

**	praviśya sarvabhūtāni yathā carati mārutaḥ |**

**	tathā cāraiḥ praveṣṭavyaṃ vratam etad dhi mārutam || 9.306 ||**

**	yathā yamaḥ priyadveṣyau prāpte kāle niyacchati |**

**	tathā rājñā niyantavyāḥ prajās tad dhi yamavratam || 9.307 ||**

**	varuṇena yathā pāśair baddha eva hi dṛśyate |**

**	tathā pāpān nibadhnīyād vratam etad dhi vāruṇam || 9.308 ||**

**	parpūrṇaṃ yathā candraṃ dṛṣṭvā hṛṣyanti mānavāḥ |**

**	tathā prakṛtayo yasmin sa cāndravratiko nṛpaḥ || 9.309 ||**

**	pratāpayuktas tejasvī nityaṃ syāt pāpakarmasu |**

**	duṣṭasāmantahiṃsraś ca tad āgneyaṃ vrataṃ smṛtam || 9.310 ||**

**	yathā sarvāṇi bhūtāni dharā dhārayate samam |**

**	tathā sarvāṇi bhūtāni bibhrataḥ pārthivaṃ vratam || 9.311 ||**

**	etair upāyair anyaiś ca yukto nityam atandritaḥ |**

**	stenān rājā nigṛhṇīyāt svarāṣṭre para eva ca || 9.312 ||**

aṣṭābhiḥ ślokair uktam api rājavṛttam arthanirmalatvāya punar uktam | daṇḍyeṣu daṇḍapātanaṃ yathāparādhaṃ kurvan lokapālavat samaḥ prajāsu yathā syād iti daṇḍaprakaraṇe punar ādarārtham ucyata iti || 9.304–12 ||

	**parām apy āpadaṃ prāpto brāhmaṇān na prakopayet |**

**	te hy enaṃ kupitā hanyuḥ sadyaḥ sabalavāhanam || 9.313 ||**

abhicārābhiśāpābhyām | tathā ca tatpratāpaṃ darśayati || 9.313 ||

	**yaiḥ kṛtaḥ sarvabhakṣo 'gnir apeyaś ca mahodadhiḥ |**

**	kṣayī cāpyāyitaḥ somaḥ ko na naśyet prakopya tān || 9.314 ||**

kiṃ ca,

	**lokān anyān sṛjeyur ye lokapālāṃś ca kopitāḥ |**

**	devān kuryur adevāṃś ca kaḥ kṣiṇvaṃs tān samṛdhnuyāt || 9.315 ||**

**	yān samāśritya tṣṭhanti lokā devāś ca sarvadā |**

**	brahma caiva dhanaṃ yeṣāṃ ko hiṃsyāt tāñ jijīviṣuḥ || 9.316 ||**

na cāvidvān iti paribhavanīyo 'sau, yasmāt |

	**avidvāṃś caiva vidvāṃś ca brāhmaṇo daivataṃ mahat |**

**	[praṇītaś cāpraṇītaś ca yathāgnir daivataṃ mahat || 9.317 ||**

**	śmaśāneṣv api tejasvī pāvako naiva duṣyati |**

**	hūyamānas ca yajñeṣu bhūya evābhivardhate || 9.318 ||**

**	evaṃ yady apy aniṣṭeṣu vartante sarvakarmasu |**

**	sarvathā brāhmaṇāḥ pūjyāḥ paramaṃ daivataṃ hi tat] || 9.319 ||**

**	kṣatrasyātipravṛddhasya brāhmaṇān prati sarvataḥ |**

**	brahmaiva saṃniyantṛ syāt kṣatraṃ him brahmasaṃbhavam || 9.320 ||**

**	adbhyo 'gnir brahmataḥ kṣatram aśmano loham utthitam |**

**	teṣāṃ sarvatragaṃ tejaḥ svāsu yoniṣu śāmyati || 9.321 ||**

**	nābrahma kṣatram ṛdhnoti nākṣatraṃ brahma vardhate |**

**	brahmakṣatre ca saṃpṛkte iha cāmutra ṛdhnutaḥ || 9.322 ||**

daśabhiḥ ślokair daṇḍyanigrahaprakaraṇe brāhmaṇāḥ praśasyante | saty api śāstre tadapekṣayāiṣāṃ kṣāntim āśritya mṛdūpakramo nigraho yathā syāt svavṛttasthāpanārtham ity evamartham idam || 9.313–22 ||

	**datvā dhanaṃ tu viprebhyaḥ sarvadaṇḍasamutthitam |**

**	putre sarvaṃ samāsṛjya kurvīta prāyaṇaṃ raṇe || 9.323 ||**

prāyaṇaṃ ca rājñaḥ prathamakalpaḥ | atas tadabhāva itare kalpā yathā syuḥ svakāmaprāyaṇāvirodhaś cāsya vyākhyātaḥ || 9.323 ||

	**evaṃ caran sadā yukto rājadharmeṣu pārthivaḥ |**

**	hiteṣu caiva lokasya sarvabhṛtyān niyojayet || 9.324 ||**

**	eṣo 'khilaḥ karmavidhir ukto rājñaḥ sanātanaḥ |**

**	imaṃ karmavidhiṃ vidyāt kramaśo vaiśyaśūdrayoḥ || 9.325 ||**

ślokadvayena rājadharmopasaṃhāro [vaiśya]śūdravṛttidharmopakṣepaviśeṣārtho vijñeyaḥ | tathā ca taṃ viśeṣaṃ pradarśayati: yatkṛto 'sya punarārambhaḥ || 9.324–25 ||

	**vaiśyas tu kṛtasaṃskāraḥ kṛtvā dāraparigraham |**

**	vārtāyāṃ nityayuktaḥ syāt paśūnāṃ caiva rakṣaṇe || 9.326 ||**

ānantaryārtho viśeṣārthaś cāyam upadeśaḥ | asyārthavādaḥ || 9.326 ||

	**prajāpatir hi vaiśyāya sṛṣṭvā paridade paśūn |**

**	brāhmaṇāya ca rājñe ca sarvāḥ paradade prajāḥ || 9.327 ||**

**	na ca vaiśyasya kāmaḥ syān na rakṣeyaṃ paśūn iti |**

**	vaiśye cecchati nānyena rakṣitavyāḥ kathaṃcana || 9.328 ||**

rājño 'yam upadeśaḥ, tathānyamanuṣyasya brāhmaṇādeḥ | idaṃ cānyad vaiśeṣikaṃ vaiṣyasya vṛttikarmaṇā || 9.327–28 ||

	**maṇimuktāpravāḷānāṃ lohānāṃ tāntavasya ca |**

**	gandhānāṃ ca rasānāṃ ca vidyād arghabalābalam || 9.329 ||**

**	bījānām uptivic ca syāt kṣetrabījaguṇasya ca |**

**	mānayogaṃ ca jānīyāt tulāyogāṃś ca sarvaśaḥ || 9.330 ||**

**	sārāsāraṃ ca bhāṇḍānāṃ deśānāṃ ca guṇāguṇam |**

**	lābhālābhaṃ ca paṇyānāṃ paśūnāṃ ca vivardhanam || 9.331 ||**

**	bhṛtyānāṃ ca bhṛtiṃ vidyād bhāṣāś ca vividhā nṛṇām |**

**	dravyāṇāṃ sthānayogāṃś ca krayaṃ vikrayam eva ca || 9.332 ||**

**	dharmeṇa ca dravyavṛddhāv ātiṣṭhed yatnam uttamam |**

**	dadyāc ca sarvabhūtānām annam eva prayatnataḥ || 9.333 ||**

aṣṭābhiḥ ślokair uktāpi satī vaiśyavṛttir viśeṣārthaṃ punar abhidhīyate | sa ca viśeṣo 'yam: **na ca vaiśyasya kāmaḥ syān na rakṣeyaṃ paśūn** iti | evaṃ ca saty asyānyābhyo vṛttibhyaḥ paśurakṣaṇavṛttir eva dharmyeti vijñāyate | **maṇimuktā**digrahaṇaṃ ca sarvadravyadarśanārtham | tathā ca sati nāsya kiṃcid api akreyam iti gamyate | anyac ca hiraṇyādidānaṃ parihāpyānnaṃ viśeṣato dadyāt, **sarvabhūtānām** iti vacanāti | na kevalaṃ guṇavadbrāhmaṇebhyaḥ | śūdrasyā[pi vṛttir idān]īm ucyate dharmyā ca || 9.329–33 ||

	**viprāṇāṃ vedaviduṣāṃ gṛhasthānāṃ yaśasvinām |**

**	śuśrūṣaiva tu śūdrasya dharmo naiḥśreyasaḥ paraḥ || 9.334 ||**

śūdro viśeṣataḥ itthaṃbhūtaguṇavatāṃ brāhmaṇānāṃ [śuśrūṣayā niḥśreyasaṃ labhate] || 9.334 ||

	**śucir utkṛṣṭaśuśrūṣur mṛduvāg anahaṃkṛtaḥ |**

tad evaṃvṛttah,

	**brāhmaṇāpāśrayo nityam utsṛṣṭāṃ jātim aśnute || 9.335 ||**

brāhmaṇāpāśritaśūdrasya tadāśrayaphalārthavādo 'yam | phalavidhir vāyaṃ nyāyaśāstrāvirodhād yuktaḥ || 9.335 ||

	**eṣo 'nāpadi varṇānām ukto dharmavṛttiḥ śubhaḥ |**

**	āpady api ca yas tv eṣām [kramaśas tan nibodhata] || 9.336 ||**

**vṛttiḥ dharmaś** ceti siddhyarthaṃ dvaividhyam || 9.336 ||

**iti bhārucikṛte manuśāstravivaraṇe navamo 'dhyāyaḥ ||**


## 10
**daśamo 'dhyāyaḥ**

	**[adhīyīraṃs trayo varṇāḥ svakarmasthā dvijātayaḥ |**

**	prabrūyād brāhmaṇas tv eṣāṃ netarāv iti niścayaḥ] || 10.1 ||**

vaiśyaśūdropacārānantaraṃ śāstrānukraṇyapekṣayā saṃkīrṇānāṃ saṃbhavo vaktavyaḥ | yatas tadupodghātārthaṃ brahmacāriprakaraṇopadiṣṭ[ādhyayanāpekṣyātra] "adhīyīrann" ity uktam | evaṃ cātrādhipūrvasyeṅo (?) vedaśabdakriyasya vedaśabdaviṣayataiva jñāyate, **adhīyīran** vedaṃ paṭheyur ity arthaḥ | īdṛśaṃ ca tatrāśrutam api vidhivākyam utprekṣyam anuvādasāmarthyāt | tathā ca brahmacāriprakaraṇa evaṃ ca niyamārtham idam uktam: "vedaḥ kṛtsno 'dhigantavyaḥ" ityevamādi | svakarmasthā iti caitatsāmarthyād brahmacāriprakaraṇoktān eva gurūpasadanābhivādanādīn adyayanavratadharmān gṛhṇāti | arthāc ca trayāṇām adhyāpane prāpta idaṃ niyamārtham ucyate kṣatriyavaiśyayoḥ **prabrūyād brāhmaṇas tv eṣām** iti | evaṃ ca **netarāv** ity etadarthasiddhatvād anārabhyaṃ sad ucyate viśeṣārtham | **netarāv** ity anāpadviṣayaṃ pratiṣedhaṃ kalpayāmaḥ | tad idam ucyate: āpai tv itarāv api kṣatriyavāiśyau prabrūyātām | tathā ca kṛtvā tat samañjasaṃ bhavati yad uktaṃ brāhmaṇādhyayanam anāpatkāle vidhīyata iti | atha vāpadi śūdrādhyayanapratiṣedhārtham | itareṣāṃ **netarāv** ity etat | evaṃ cāpadi kṣatriyavaiśyāv eva prabrūyātām, na śūdraḥ | saty apy aviśeṣavacana etasminn abrāhmaṇād adhyayanaprāptiṃ śūdrasya kṛtvedam uktam, na śāstrāt | tathā ca tad yuktarūpaṃ bhavati yad uktam apāṅkteyaprakaraṇe "śūdraśiṣyo guruś caiva" iti | atha vā **netarau** sāṅgaṃ vedam adhikṛtaṃ prabrūyātām, anyat tu rājaśāstradharnurvedahastiśikṣāyurvedāhyāpahaṃ tayor na hi vāryate | tad ayuktam, adhyayanānuvāde vakṣyamāṇaprakaraṇābhisaṃbandhārthe | atha vā **prabrūyād brāhmaṇas tv eṣāṃ netarāv** ity evamartho vijñeyaḥ | tathā ca tu vyākhyātam etat | apare tv āhuḥ: ayam eva vedādhyayanavidhis trayāṇām | tat punar yuktāyuktatayā vicāraṇīyam, uktaṃ ceti | yataś caitad evam ataḥ || 10.1 ||

	**sarveṣāṃ brāhmaṇo vidyād vṛttyupāyān yathāvidhi |**

**	prabrūyād itarebhyaś ca svayaṃ caiva tathā bhavet || 10.2 ||**

vṛttaye upāyān vidyāt | atha vā vṛttiṃ ca vidyādharmaprāptyupāyāṃś ca | sarvagrahaṇaṃ cādhikārād varṇadvayāpekṣam eva | atha vā asyobhayasyāpy arthavādaḥ || 10.2 ||

	**vaiśeṣyāt prakṛtiśraiṣṭhyān niyamasya ca dhāraṇāt |**

**	saṃskārasya viśeṣāc ca varṇānāṃ brāhmaṇaḥ prabhuḥ || 10.3 ||**

viśiṣṭatvād jñānata itarebhyaḥ | atha vā pratijñaiveyam | tato 'tra kāraṇaṃ vakti: **prakṛtiśraiṣṭhyaṃ** tasya mukhodbhavatvam uktaṃ prathame 'dhyāye brāhmaṇastutau "uttamāṅgodbhavāt" ity etat | **niyamasya ca dhāraṇāt** kṛtsne vedādhyayane dhāraṇābhyāsalakṣaṇasya brāhmaṇakartṛkasyaivopadeṣāt | evaṃ cātiśayaviśeṣāpekṣād etad itarābhyāṃ vijñeyam | **saṃskārasya** ca śrautasmārtasyopanayanādeḥ śmaśānakaraṇāntasya dvijātiviṣayasya brāhmaṇahetukatvāt tasya viśiṣṭatvam | atha vālpe karmaṇy agnihotrāder ekaśatavidhasyāgner darsanena saṃpādanam aśvamedhāder vā varṇāntarakarmaṇo darśanena saṃpādanāpekṣayedam ucyate | saṃskārasya viśeṣo 'yam evamādiḥ brāhmaṇasyaiva | **ca**sabdāj jyeṣṭhopasaṃgrahaḥ prathame 'dhyāya brāhmaṇastutiprakaraṇopadiṣṭaḥ samuccīyate | yataś caivam evaṃ[lakṣaṇa]brāhmaṇasya sarvavarṇaprabhutvād adhyāpanādyadhikṛtaṃ kāryam ity arthavādaḥ || 10.3 ||

	**brāhmaṇaḥ kṣatriyo vaiśyas trayo varṇā dvijātayaḥ |**

**	caturtha ekajātis tu śūdro nāsti tu pañcamaḥ || 10.4 ||**

"adhīyīraṃs trayo varṇā[ḥ" ity atra] viśeṣa eva varṇaśabda uktaḥ yatas tadvyatirekeṇa śūdre na prāpte iṣyate ca | tasyāpi syād ity atas tadartho 'yaṃ ślokārambhaḥ | vyavahārārtho vāyaṃ brāhmaṇādīnāṃ caturṇām api varṇasaṃjñopadeśaḥ śāstre | tathā cānayā vyavahāra eṣāṃ sarvatra śāstre dṛśyate | varṇāpaśadeṣu vā vakṣyamāṇeṣu tadabhāvajñāpanārthaṃ tāvad darśayati **nāsti tu pañcama** iti | evaṃ ca saty eta eva catvāro varṇāḥ svatas siddhāḥ | katham | rasavat | yathā ṣaṭpra[kārā] rasāḥ svatas siddhāḥ | yas tu teṣāṃ parasparaṃ saṃparkād rasaviśeṣa upalabhyate, nāsau jātyantaras tebhyo bhavati, evaṃ varṇānām api parasparasaṃparkād caṇḍālādir upalabhyate | śāstre nāsau jātyantaraṃ tebhyo bhavitum arhati | brāhmaṇaśūdrāv eva varṇau pratilomataḥ saṃpṛktau yaṃ janayataḥ sa caṇḍālākhyāṃ labhate | yeṣām apy utpadyate varṇadvayasaṃparkāj jātyanatram iti pakṣaḥ, teṣām api svato nāstīti kṛtvā yuktao varṇāpaśadeṣu varṇasaṃjñāpratiṣedhaḥ | etāvāṃs tu viśeṣaḥ | utkarṣāpakarṣayos teṣāṃ karmasaṃbandhasya ca smṛtinimittatvād yathāśāstram etaddvayaṃ vijñāyate | nanu ca saṃskārānupadeśād eva śūdrasyaikajātitvaṃ siddham iti | evaṃ tarhy amantrato '[py] upanayanasaṃskārapratiṣedhārtham idam ekajātigrahaṇaṃ śūdrasya | tathā coktam "mantravarjaṃ na duṣyanti praśaṃsāṃ prāpnuvanti ca" iti | tathā saty aniyatakālādisādhanopanayanasaṃskārapratiṣedhārtham idaṃ śūdrasyaikajātigrahaṇaṃ yuktam, mā bhūt pākayajñavad asyāmantrakasya prāptir iti, uktānuvādo 'yaṃ pādapūraṇārthaḥ | evaṃ cānyapare 'sminn ekajātinirdeśe nāsti codyāvakāsaḥ | athavottarārthaḥ | tathā ca darśayati || 10.4 ||

	**sarvavarṇeṣu tulyāsu patnīṣv akṣatayoniṣu |**

**	ānulomyena saṃbhūtā jātyā jñeyās ta eva te || 10.5 ||**

**sarvavarṇeṣv** iti, na dvijātiṣv eva yathādhikṛteṣu | **tulyāsu** nārīṣu | kena | patibhiḥ | katham | tulyāsu jātitaḥ akxatayoniṣv iti śāstrata ūḍhāsv ity arthaḥ | nanu ca patnīgrahaṇād evākṣatayonitvaṃ siddham | yena yajñīyāḥ patnyo bhavanti tā akṣatayonaya eva netarāḥ | nārīśabdapāṭhe na codyam idam | patnīpāṭhe 'pi tu hetvartho 'yam akṣatayonyupadeśaḥ | patnī kasmāt, akṣatayonitvāt | guṇato 'pi ca patnīśabdo dṛṣṭaḥ | yato akṣatayonivacanaṃ mukhyārthaṃ vijñeyam | **sarvavarṇeṣu tulyāsv** ity anena c**ānulomya**grahaṇam ihānarthakaṃ sad anantaraślokārthaṃ veditavyam | ata etābhyāṃ ye saṃbhūtāḥ varṇās te **jātyā jñeyās ta eva** | **ta evety** anena pitṛvarṇagrahaṇam ity etad uktārtham, yathā brāhmaṇajātibhyāṃ mātāpitṛbhyāṃ saṃbhūto varṇas taj jātir bhavati | evaṃ kṣatriyādibhyo 'pi saṃbhūtās tajjātīyā vijñeyāḥ gavādivat | nanu caivaṃ saty avaktavyam evedaṃ jātilakṣaṇaṃ bhavati | vaktavyam eva brāhmaṇatvasyānyakāraṇanivṛttyartham | tathā cārthavādās tattvadṛṣṭisaṃvādanahetavaḥ, "vṛttastham api caṇḍālaṃ devā brāhmaṇaṃ viduḥ" ity evamādayaḥ | yato na saṃskārādhyayanavṛttādibhir brāhmaṇam, kiṃ tarhy ubhayābhijanataḥ yathāvocāmeti, jātis tv adhikaraṇakāraṇaṃ saṃskārādīnāṃ vijñeyam | na ca vṛttir evotkarṣahetuḥ | yataś ca na brāhmaṇādīnāṃ jātibhedaḥ pratyakṣo 'numeyo vā manuṣyatvāviśeṣe tadvyatiriktasaṃsthānaviśeṣānupalabdheḥ gomahiṣāśvakharādivat | evaṃ ca sati pratyakṣānumānābhyām aprāpte śāstram arthavad idaṃ bodhavyam | yathā kuśalākuśalakarmaṇoḥ puruṣavyāpārābhisaṃbandha iti | evaṃ ca samānaprasavātmakatvamātre gavādaya udāharaṇatvena jñeyāḥ | tathā cābhyupagatam etad bhavaty ekavarṇajananasaṃniyogenāyaṃ brāhmaṇatvādijātisaṃbandha iti | yady evam a[pa]tyaṃ janayitṛjātisadṛśaṃ bhavatīti manyase janayitros tarhīdaṃ jātilakxaṇam etad eva, sādhāraṇatvāt tallakṣaṇasyeti | nanv evaṃ saty anavasthā | bhavatu | ko doṣaḥ | anavasthāyām evaital lakṣaṇaṃ samarthaṃ bhavati, nānyathā, gavādivat | na caivaṃ sati dṛṣṭavirodhaḥ śāstravirodho vā | yato na kiṃcid etad iti || 10.5 ||

	**strīṣv anantarajātāsu dvijair utpāditān sutān |**

**	sadṛśān eva tān āhur mātṛdoṣavigarhitān || 10.6 ||**

kim artham idam | adhikārād anulomastutyartham | **dvijair** hi brāhmaṇādibhiḥ kṣatriyādyāsu **strīṣv anantarajātāsū**tpāditān sutān **sadṛśān eva tān āhuḥ** | kena | pitrā | na tu tajjātīyatvam eva sādṛśyavacanāt | yathā gosadṛśo gavaya iti | atra kāraṇām vakti | yasmān mātṛdoṣavigarhitās te | uktaṃ cāsmābhir jātilakṣaṇam "sarvavarṇeṣu tulyāsu" iti | ye tu mātṛsadṛśān āhuḥ teṣām etad virudhyate: **mātṛdoṣavigarhitān** iti | yasmād anulomeṣv evaitat samarthaṃ bhavati, pitṛdoṣād dhi vigarhaṇāt pratilomeṣu | evaṃ ca sati kiṃciddhīnās te pitṛbhya iti gamyate | mātṛtaś cotkṛṣṭāḥ | tathā ca satyānulomyavacanaṃ pūrvaślokoktam adhikārārthaṃ veditavyam, na tacchlokārthārthaḥ, anantarābhidhānasāmarthyād, bahuvacanāc ca, **dvijāir** iti || 10.6 ||

	**anantarāsu jātānāṃ vidhir eṣa sanatanaḥ |**

**	dvyekāntarāsu jātānāṃ dharmyaṃ vidyād imaṃ vidhim || 10.7 ||**

anulomādhikārād ayam apy ekāntaradvyantarāsu pūrvavad dharmyo **vidhir** vacanasāmarthyād vijñeyaḥ | so 'yam ekāntarāsūcyate || 10.7 ||

	**brāhmaṇād vaiśyakanyāyām ambaṣṭho nāma jāyate |**

**	[niṣādaḥ śūdrakānyāyāṃ (?) yaḥ pāraśava ucyate] || 10.8 ||**

nāmataḥ na varṇataḥ | yaḥ smṛtyantare bhṛjyakaṇṭhanāmā | dvyantarāyāṃ tu brāhmaṇād eva niṣādaḥ śūdrakanyāyām || 10.8 ||

	**[kṣatriyāc chūdrakanyāyāṃ] krūrācāravihāravān |**

**	kṣatraśūdravapur jantur ugro nāma prajāyate || 10.9 ||**

kṣatriyanimittasya krūrācāratāsya vidhīyate | evaṃ ca saty anulomyena saṃbhūtā ity ekādhikārasāmarthyān na kevalam anantarajātā evānulomā utkṛṣṭā bhavanti, "strīṣv anantarajātāsu" ity evamādivacanāt, kiṃ tarhy ekāntaradvyantarā apitṛsadṛśā mātṛdoṣavigarhaṇāt jñeyāḥ | tathā ca darśayati || 10.9

	**viprasya triṣu varṇeṣu nṛpater varṇayor dvayoḥ |**

**	vaiśyasya varṇe vaikasmin ṣaḍ ete 'pasadāḥ smṛtāḥ || 10.10 ||**

mātṛdoṣavigarhaṇāyāpaśadā ucyante | avasannā mātṛjātibhyo 'nyebhyo manuṣyebhyaḥ | evaṃ ca saty āpekṣiko 'yam apaśadas teṣu vijñeyaḥ | utkṛṣṭeṣv eva punas tripratilomahīnatayāpaśadāḥ | **apaśadā** ity apaśīrṇāḥ śadārthavān | putrakāryād hīnā ity arthaḥ | svarṇāsutāpekṣyocyante | evam anulomānantaram adhunā pratilomān āha || 10.10 ||

	**kṣatriyād viprakanyāyāṃ sūto bhavati jātitaḥ |**

**	vaiśyāṇ māgadhavaidehau rājapriprāṅganāsutau || 10.11 ||**

prātilomyena yathākramaṃ kṣatriyād brāhmaṇyāṃ sūtaḥ | visyāt kṣatriyāyāṃ māgadhaḥ| brāhmaṇyāṃ vaidehakaḥ || 10.11 ||

	**śūdrād āyogavaḥ kṣattā caṇḍālaś cādhamo nṛṇām |**

**	vaiśyarājanyaviprāsu jāyante varṇasamkarāḥ || 10.12 ||**

evaṃ prātilomyena śūdrād vaiśyāyām āyogavaḥ, kṣatriyāyāṃ kṣattā, brāhmaṇyāṃ caṇḍāla iti | atra tu śloke vaiśyarājanyayor varṇanirdeśāt strīliṅgam avivakṣitam | tadavivakṣā ca padyagranthānuvidhānena, itarathā hi strīliṅgāpāṭhe ślokabhaṅgaḥ syād iti | evam etān pratilomān uktvā tadviśeṣavivkṣayedam adhunocyate || 10.12 ||

	**ekāntare tv ānulomyād ambaṣṭhograu yathā smṛtau |**

**	kṣattṛvaidehakau tadvat prātilomye tu janmani || 10.13 ||**

ekāntarāv anulomāv ambaṣṭhograu yathā saṃsparśanādau vyavahāre avarjīyau, evaṃ pratilomāv api gantau kṣattṛvaidehakau tadvad vijñeyau | sūtamāgadhāyogavānāṃ tu **prātilomye** 'nantaratvād daṇḍāpūikayā siddhaḥ kṣattṛvaidehakābhyām utkarṣa iti | evaṃ ca caṇḍālaprayudāso 'tra vivakṣitaḥ | tathā coktam eva "divākīrt[im udaky]āṃ ca" ityevamādiḥ || 10.13 ||

	**putrā ye 'nantarastrījaḥ krameṇoktā dvijanmanām |**

**	tān anantarnāmno hi mātṛdoṣān pracakṣate || 10.14 ||**

brāhmaṇād anantarā kṣatriyā | tasyāṃ jāto varṇenānantaranāmā bhavati | mātṛjātiḥ kṣatriyaśabdenocyate | prayojanaṃ kṣatriyajāti[vihiteṣu vyavahā]reṣv asyāpi grahaṇaṃ yathā syād iti | kathaṃ ca na syāt | mātṛjātito yasmād utkṛṣṭā anulomā uktāḥ "strīṣv anantarajātāsu dvijair utpāditān sutān, sadṛśān eva tān āhur mātṛdoṣavigarhitān" [iti pūrva]śloke | ata ubhayavarṇajarjitānām ubhayatrāprāptau satyām idam āha | evaṃ kṣatriyeṇa vaiśyāyām jāto vaiśynāmā bhavati | tatprayojanaṃ coktam | nanv evaṃ sati brāhmaṇena vaiśyānām ānantaryābhāvāt tatrotpannasya vaiśyavyapadeśo na prāpnoti | evaṃ kṣatriyeṇa śūdrāyāṃ brāhmaṇena vā | naiva doṣaḥ | ānantaryasyāvivakṣitatvād aparavarṇāsu strīṣu jātāḥ santaḥ strījātināmānas te bhavantīti | evaṃ ca sati brāhmaṇakṣatriyābhyāṃ varṇadvayajānām anulomānāṃ trayāṇām upanayanādisaṃskārārtham idaṃ vijñeyam | tathā ca sati śūdrāyām utpannās trayo 'pi brāhmaṇādibhyas tannāmāno mātṛdoṣāc chūdravad asaṃskāryāḥ | evaṃ ca gautamaḥ: "pratilomās tu dharmahīnāḥ," ity uktvānantaram evāha: "śūdrāyāṃ ca," (GDh 4.25–26) anulomā apīti | idānāīṃ yatra mātṛjātitvam utkṛṣṭajāter api necchati tatremaṃ pratiṣedham ārabhate || 10.14 ||

	**brāhmaṇād ugrakanyāyām āvṛto nāma jāyate |**

na mātṛjātiḥ, kiṃ tarhi jātyantara eva:

	**ābhīro 'mbaṣṭhakanyāyām**

jāto veditavyaḥ | brāhmaṇād iti vartate | anulomastrīṣu tāvad evam utkṛṣṭatvāt | yathā cānulomastrīṣu jātyāntaram, evaṃ pratilomastrīṣv api darśayati:

		**āyogavyāṃ tu dhigvaṇaḥ || 10.15 ||**

brāhmaṇajāta eva na mātṛjātir bhavati | yathā ca brāhmaṇādibhyaḥ kṣatriyādyāsv anulomajātā mātṛnāmāno bhavanti mātṛdoṣavigarhaṇayā, evaṃ śūdrādibhyo vaiśyādyāsu jātāḥ pratilomāḥ pitṛdoṣavigarhaṇayāpi ca na tajjātīyā bhavanti, kiṃ tarhy ubhayajātivivarjitā jātyantaram | yatas tān darśayati || 10.15 ||

	**āyogavaś ca kṣattā ca caṇḍālaś cādhamo nṛṇām |**

**	prātilomyena jāyante śūdrād apaśadās trayaḥ || 10.16 ||**

yathā ca śūdrād ete trayās triṣu, evam:

	**vaiśyān māgadhavaidehau**

utkṛṣṭavarṇadvaye yathāsaṃkhyena pratilomau bhavataḥ,

		**kṣatriyāt sūta eva tu |**

evaṃ ca,

	**pratīpam ete jāyante pare'py apaśadās trayaḥ || 10.17 ||**

tathā ca nidarśanārtham anyān api darśayati:

	**jāto niṣādāc chūdrāyāṃ jātyā bhavati pulkasaḥ |**

ubhayavarjito jātyantaram | evam eva:

	**śūdrāj jāto niṣādyāṃ tu sa vai kukkuṭakaḥ smṛtaḥ || 10.18 ||**

ayaṃ niṣādo 'smiñ chloke na śūdrāyāṃ brāhmaṇāj jāto yathoktaḥ | pratilomādhikārasāmarthyāt | itarathā hi brāhmaṇajātaḥ śūdrāyāṃ yo niṣāda uktaḥ tasmāc chūdrāyāṃ jātasyānulomyāt pulkasatvam ayuktam, pratilomatvāt pulkasajāter iti | evam eva,

	**kṣattur jātas tathogrāyāṃ śvapāka iti kīrtyate |**

**	vaidehakena tv ambaṣṭhyām utpanno veṇa ucyate || 10.19 ||**

utkarṣāpakarṣau caiteṣāṃ śāstrataḥ kalpayitavyau | varṇasaṃkaraprakaraṇe cāpratilomā api saṃkīrṇayonayo vrātyāj jātā vaktavyā iti | yata idam ucyate || 10.19 ||

	**dvijātayaḥ savarṇāsu janayanty avratāsu yān |**

**	tān sāvitrīpraibhraṣṭān vrātyān ity abhinirdiśet || 10.20 ||**

sāvitrīpatitād vrātyo jāyate | na tu sāvitrīpatito vrātyo bhavati | evaṃ ca vrātyastomaprāyaścittaṃ sāvitrīpatito vrātyo bhavati | evaṃ ca vrātyastomaprāyaścittaṃ sāvitrīpatitasya na bhavati, anyat tv asya prāyaścittaṃ kalpyam | itaḥ prabhṛti caite vrātyā jātāḥ | putrapautrā vrātyā iti kecit | tad ayuktam | uktatvād vrātyalakṣaṇasyopanayanaprakarṇe, "ata ūrdhvaṃ trayo 'py ete" ityādi | tasmān nedaṃ vrātyalakṣaṇam, avratād yo jāyate sa vrātya iti, kiṃ tarhy avrata eva vrātya ity uktam | yataḥ tenāsya virodhād anartho 'yam | vipratiṣiddhaṃ caitat | yadi **dvijātayaḥ** katham avratāḥ | athāvratāḥ kathaṃ dvijātayaḥ | kathaṃ tarhy asya pā[ṭhaḥ], "dvijātayaḥ savarṇāsu janayanty avratāṃs tu yān tān sāvitrīparibhraṣṭān" — upanayanādisaṃskārakīnān — "vrātyān ity abhinirdiśet" | uktavrātyalakṣaṇānuvāda uttaraprakaraṇādisaṃbandharthaḥ | so 'ya[m eva] || 10.20 ||

	**vrātyāt tu jāyate viprāt pāpātmā bhūrjakaṇṭhakaḥ |**

**	āvantyavātadhānau ca puṣadhaś śaikha eva ca || 10.21 ||**

vrātyād viprād varṇāyām eva, tasyāḥ pūrvaśloke 'dhikṛtatvād ihāvacanāt strī[jāteḥ | tasyāṃ yo jātaḥ] sa bhūrjakaṇṭhanāmā bhavati vrātyābhijanaḥ | smṛtyantare vaiśyāyāṃ brāhmaṇāj jāto bhṛjjakaṇṭhaḥ smaryate | sa cānulomatvād apāpātmā | yataḥ idaṃ tadapekṣaṃ viśeṣaṇam ucyate: pāpātmatvam asya vrātyāj jātatvād asaṃskṛtātmanaḥ | tato 'pi brāhmaṇyām evāvantyaḥ pāpataraḥ, na tu bhūrjakaṇṭaḥ striyāṃ tasyāṃ hi jāto 'varṇas tannāma bhavati | ata idaṃ viśeṣyate | brāhmaṇyām eva | etenottarā vyākhyātāḥ: evam avantyād vātadhānaḥ pāpatamaḥ, tasmāt puṣpadhaḥ, tato 'pi śaikha iti | īṣadvikāratvād vayam nirdeśaḥ, pañcadhā brāhmaṇavrātyajātānāṃ nidarśanārtho vā | evam uttarayor api boddhavyam | kxatriyavrātyāj jātāḥ kṣatriyāyām adhunocyante || 10.21 ||

	j**hallo mallaś ca rājanyād vrātyāl licchavir eva ca |**

**	naṭaś ca karaṇaś caiva khaso draviḍa eva ca || 10.22 ||**

ete ca pūrvavad vyākaraṇīyaāḥ || 10.22 ||

	**vaiśyāt tu jāyate vrātyāt sudhanvācārya eva ca |**

**	kāruṣaś ca nijaṅghaś ca maitraḥ sātvata eva ca || 10.23 ||**

vaiśyāc ca vrātyāt sudhanvādayaḥ pūrvavad vijñeyāḥ | nāmanirdeśe ca prayojanam | ya ebhir nāmabhiḥ kasmiṃścid deśa ucyante 'varṇāḥ ta evaṃprakārā vijñeyāḥ, avijñetayonayo (?) pi santaḥ | kim arthaṃ punar antaraprabhavānām abhidhānaprakaraṇe brāhmaṇādivrātyajātā ucyante iti | yasmāt || 10.23 ||

	**vyabhicāreṇa varṇānām avedyāvedanena ca |**

**	svakarmaṇāṃ ca tyāgena jāyate varṇasaṃkaraḥ || 10.24 ||**

vyabhicāro varṇānāṃ pratilomastrīgrahaṇena mukhyaḥ, anulome 'pi mukhyavarṇāpekṣayocyate | **avedyāvedanaṃ** punar etatvilomacāripunarbhuvādistrīparigraheṇa | svakarmaṇāṃ ca tyāgaḥ upanayanasaṃskārahānir adhikṛtā[nām] | evaṃ ca sati varṇasaṃkarahetupradarśanārtham idaṃ yuktābhidhānaṃ parihārārthaṃ caiṣām || 10.24 ||

	**saṃkīrṇayonayo ye tu pratilomānulomajāḥ |**

**	anyonyavyatiṣaktāś ca pravakṣyāmy aśeṣataḥ || 10.25 ||**

anyonyavyatiṣaktānāṃ pratilomair anulomaiś caivam anulomā api vijñeyāḥ | vakṣyamāṇārthopakṣepataś cittapraṇidhānārtham | yatas tadartham ayaṃ pūrvaślokotānāṃ pratilomānām anuvāda uttarārthaḥ || 10.25 ||

	**sūto vaidehakaś caiva caṇḍālaś ca narādhamaḥ |**

**	māgadhaḥ kṣattṛjātiś ca tathāyogava eva ca || 10.26 ||**

uttaravivakṣārtham eṣāṃ punargrahaṇam | tad idam ucyate || 10.26 ||

	**ete ṣaṭ sadṛśān varṇāñ janayanti svayoniṣu |**

**	mātṛjātau prasūyante pravarāsu ca yoniṣu || 10.27 ||**

ete sūtādayas svayoniṣv eva sadṛśān janayanti | tad yathā | āyogava āyogavyām eva sadṛśaṃ janayati | yathāmbaṣṭho 'mbaṣṭhyām sadṛśāyām eva vaiśyayāṃ (?) caivātmano hīnāyāṃ vaiśyaṃ janayati | nānyasyām | evam itare 'py anulomāḥ pāraśavādayaḥ | yady api caiteṣām ambaṣṭhādīnāṃ kevalavaiśyādibhya utkarṣato viśeṣo 'sti, tathāpīdaṃ sādṛśyam ucyate, yenobhayeṣām apy eteṣāṃ vaiśyādidharmān prati viśeṣo nāsti | yata idam ucyate, svayonyāṃ mātṛjātau ca sadṛśān janayatīti | tathā coktam,

	putrā ye 'nantarastrījāḥ krameṇoktā dvijanmanām |

	tān anantaranāmnas tu mātṛdoṣān pracakṣate || iti |

āyogavādayas tu pratilomajātā **mātṛjātau prasūyamānā** **pravarāsu ca yoniṣu** dharmahīnatarān janayanti | evam ānulomyā apy ambaṣṭhādayo veditavyāḥ || 10.27 ||

	**yathā trayāṇāṃ varṇānāṃ dvayor ātmāsya jāyate |**

**	ānantaryāt svayonyāṃ tu tathā bāhyeṣv api kramaḥ || 10.28 ||**

yathā brāhmaṇakṣatriyābhyāṃ janayitṛbhyāṃ kṣatriyāvaiśyayor **ātmāsya** dvijatvaṃ **jāyate** jātaḥ sann adhikārasāmarthyād dvijo bhavati, evam eva bāhyeṣv api prātilomyena vartamāneṣu dvābhyām eva vaiśyakṣatriyābhyāṃ kṣatriyābrāhmaṇayor **ātmā** dvijatvaṃ bhavati | sati ca dvijatva upanayanādeḥ saṃskārasy[āni]ṣedhaṃ vakṣyati, "ṣaḍ ete dvijadharmāṇo bhavanti" iti | etāvāṃs tu viśeṣaḥ | yathaivānulomajātāḥ mātṛdoṣān mātṛhānyā na mātṛjātīyāḥ, evaṃ pratilomajātāḥ pitṛhānyā na pitṛjātīyāḥ | [evaṃ ca vaiśyakṣatriyābhyāṃ] prātilomyena kṣatriyābrāhmaṇyor yau māgadhasūtau tayor anulomajātābhyāṃ sāmānyāpādanaṃ stutyartham, stutiś ca vyavahārārtha | atha vā caṇḍālādipratilomaparyudāsārthā stutiḥ || 10.28 ||

	**te cāpi bāhyān subahūṃs tato 'bhyadhikadūṣitān |**

**	parasparasya dāreṣu janayanti vigarhitān || 10.29 ||**

te cāyogavādayaḥ ṣaḍ api bāhyān **subahūn** parasparasya dāreṣu, tad yathā āyogavaḥ kṣattryāṃ kṣattrāyoga[vam i]ty evaṃ janayantas **tato 'bhyadhikadūṣitān** anantarān janayanti | tad yathā āyogavaḥ kṣattryām ātmano bahyaṃ hīnataraṃ janayati | tato 'pi bāhyataraṃ caṇḍālyām | tathā kṣattā āyogavyām ātmano bāhyataraṃ janayati, tato 'pi caṇḍālyām | evaṃ caṇḍālaḥ kṣattryām ātmano bāhyataram | [evam] āyogavyām | anenaiva nyāyena māgadho vaidehyām ātmano bāhyataraṃ janayati | tato 'pi bāhyataraṃ sūtāyām | tathā vaidehako māgadhyām [ātmano] bāhyataraṃ janayati | tato bāhyataraṃ sūtāyām | tathā ca sūta ātmano bāhyataraṃ māgadhyām, tato 'pi vaidehyām | evam anena krameṇa punaḥ punar abhyāvṛttiṃ janayantaḥ parasparadāreṣu **subahūn** pañcadaśavidhān janayanti | evaṃ ca parasparasya dāreṣu vyākhyāya "cāturvarṇye" tv ācaṣṭe || 10.29 ||

	**yathaiva śūdro brāhmaṇyāṃ bāhyaṃ jantuṃ prasūyate |**

**	tathā bāhyataraṃ bāhyaś cāturvarṇye prasūyate || 10.30 ||**

tad idānīm ucyate:

	**pratikūlaṃ vartamānā bāhyā bāhyatarān punaḥ |**

**	hīnā hīnān prasūyante varṇān pañcadaśaiva tu || 10.31 ||**

eta eva ṣaṭ cāturvarṇye prasūyamānā ātmano bāhyatarān janayanti | tad yathā caṇḍālaḥ śūdrāyām ātmano hīnataraṃ janayati | tato 'pi bāhyataraṃ vaiśyāyāṃ tato 'pi kṣatriyāyāṃ tato 'pi brāhmaṇyām | evam eva kṣattā caturṣu varṇeṣu caturo janayan parasparam ātmano bāhyataraṃ janayati | tathāyogavaś caturṣu varṇeṣv evam eva navataraṃ navataraṃ janayati | ete śūdraprabhavebhyaś caṇḍālakṣattrāyogavebhyaś caturṣu varṇeṣu dvādaśa varṇabhedā jāyante | ātmānaś ca trayaś caṇḍālakṣattrayogavā[ḥ | evaṃ] śūdraprabhavāḥ pratilomena pañcadaśavarṇabhedā bhavanti | ete ca śūdraprabhavāḥ pañcadasavarṇāḥ punaḥ punaś cāturvarṇye bāhyatarān antaryakalpān janayanti | atha vaiśyaprabhavāḥ pratilomāḥ pañcadaśavarṇāḥ ucyante | vaiśyasya dvau pratilomau, ekas tv anulomajaḥ | māgadhavaidehakau kṣatriyāyāṃ brāhmaṇyāṃ ca, śūdrāyāṃ tv asyānulomajaḥ | eteṣāṃ vaiśyena śūdrāyām jāto yadā cāturvarṇye prasūyate tadā śūdrād ātmano bāhyataraṃ śūdram janayati | tato 'pi hīnataraṃ vaiśyāyām āyogavaḥ | tato 'pi hīnataraṃ kṣatriyāyāṃ kṣattā | tasmād api hīnataraṃ brāhmaṇyāṃ caṇḍālaḥ | ete tu pūrvebhyaḥ kevalaśūdraprabhavebhyaḥ utkṛṣṭatarā vijñeyāḥ | evaṃ māgadhaḥ śūdrāyāṃ janayan kevalavaiśyajātāc chūdrād dhīnataraṃ janayati | evaṃ kṣatriyāyām ātmano hīnataraṃ māgadhaṃ janayati | tathā brāhmaṇyāṃ kevalavaiśyajātād vaidehakād dhīnataraṃ janayati | evaṃ māgadhaś cāturvarṇya caturo janayati | evaṃ vaidehakasya vakṣyāmaḥ | vaidehakaḥ śūdrāyāṃ janayan kevalavaiśyajātād dhīnataraṃ janayati | evaṃ vaiśyāyāṃ kxatriyāyāṃ brāhmaṇyāṃ ca kevalavaiśyajātebhyo māgadhajātebhyaś ca hīnataraṃ janayati | evaṃ vaidehako 'pi cāturvarṇye caturo janayati | evam etebhyo vaiśyaprabhavebhyas tribhyaḥ cāturvarṇye dvādaśa bhavanti | ātmānaś ca traya iti evaṃ vaiśyaprabhavā api pañcadasavarṇā veditavyāḥ | atha kṣatriyasya vaiśyāyāṃ [śūdrāyāṃ cānulomajau], brāhmaṇyāṃ pratilomajaḥ | kṣatriyeṇa jātaḥ śūdrāyāṃ cātruvarṇye prasūyamānaḥ ugranāmā śūdrāyām ātmano hīnataraṃ janayati, vaiśyajātāt tu śūdrād utk[ṛṣṭam | tathā vaiśyāyāṃ kṣatriyāyāṃ] brahmāṇyāṃ (?) cāyogavakṣattṛ(?)caṇḍālānuttarottaraṃ hīnaṃ janayati | ete tu vaiśyaprabhavebhyaḥ āyogavādibhya utkṛṣṭatarā veditavyāḥ | evam eta ugraputrāś catvāraḥ | kṣatriyeṇa vaiśyāyāṃ jātaś cāturvarṇye prasūyamānaḥ śūdrāyām ātmano hīnataraṃ janayati | ete kṣatriyāyāṃ tu māgadhaṃ janayan[to] kevalavaiśyajātān māgadhād utkṛṣṭataraṃ janaya[n]ti | tathā brāhmanyāṃ vaidehakaṃ janayanto kevalavaiśyavaidehakād utkṛṣṭataraṃ janaya[n]ti | tathā pratilomajāḥ — kxatriyeṇa brāhmaṇyāṃ jātaḥ sūtanāmā cāturvarṇye prasūyamānaśūdrāyām ātmano hīnataraṃ janayati, māgadhavaidehakaśūdrebhyas tūtkṛṣṭam | evaṃ vaiśyāyāṃ kṣatriyāyāṃ brāhmaṇyāṃ cātmano hīnataraṃ māgadhavaidehakajātebhyas tūkṛṣṭataram | evaṃ sūtanāmā cāturvarṇye caturo janayati | evaṃ kṣatriyaputrebhyo dvādaśa, ātmānaś ca traya iti kṣatriyaprabhavāḥ pañcadasa varṇā bhavanti | brāhmaṇasya tv anulomajā eva trayaḥ | tatra pāraśavaḥ sarvaśūdrebhya utkṛṣṭas cāturvarṇye prasūyamānaḥ śūdrāyām ātmano hīnataraṃ janayati, kevalavaiśayātāc cotkṛṣṭam, kxatriyajātāt tūgrād dhīnataram | tathā vaiśyāyām ātmano hīnataraṃ janayati, vaiśyajātāc cotkṛṣṭam | kṣatriyāyāṃ tu kevalavaiśyakṣatriyābhyām utkṛṣṭataraṃ māgadhaṃ janayati | evaṃ vaidehakaṃ brāhmaṇyāṃ janayati | evam vaidehakaṃ brāhmaṇyāṃ janayan pūrvābhyāṃ kṣatriyavaiśyaprabhavābhyāṃ sūtavaidehakābhyām utkṛṣṭataraṃ janayati | evam eteṣu putrāś catvāraḥ | tathā ca kṣatriyāyāṃ brāhmaṇena jātaś cāturvarṇye prasūyamānaḥ śūdrāyāṃ putraṃ janayan ātmano hīnataraṃ janayati, kṣatriyaprabhavāt tūgrād utkṛṣṭataraṃ janayati | evam eteṣu putrāś catvāraḥ | tathā ca kṣatriyāyāṃ brāhmaṇena jātaś cāturvarṇye prasūyamānaḥ śūdrāyāṃ putraṃ janayan ātmano hīnataraṃ janayati, kṣatriyaprabhavāt tūgrād utkṛṣṭataram | tathā vaiśyāyāṃ janayann ātmano hīnataraṃ janayati, vaiśyakṣatriyajātābhyām utkṛṣṭataram | tathā kṣatriyāyām ātmano hīnataraṃ janayati, kevalakṣatriyāt tūtkṛṣṭataram | evaṃ brāhmaṇyāṃ sūtaṃ janayann ātmano hīnataraṃ janayati pūrvasūtād utkṛṣṭam | evaṃ ca brāhmaṇajātāt kṣatriyāc catvāraḥ | ta evaṃ brāhmanaprabhavebhyas tribhyo dvādaśa ātmanaś ca traya ity evaṃ brāhmaṇaprabhavāḥ pañcadaśa varṇā bhavanti | evam ete caturbhyo varṇebhyaḥ ṣaṣṭir varṇāḥ | ātmānaś catvāraḥ ity ete catuḥṣaṣṭtivarṇabhedāḥ yathāsthūlaṃ veditavyāḥ | eteṣāṃ punaḥ punar bhidyamānā asaṃkhyeyā varṇabhedāh bhavanti | tad evam "saṃkīrṇayonayo ye tu pratilomānulomajāḥ, anyonyavyatiṣaktāś ca" ity asyāyaṃ ślokasya prapañco vijñeyaḥ | varṇāpaśadā api santo varṇavad upacaryante | "iva"śabdalopena varṇā iva **vārṇāḥ** | tathā coktam: "brāhmaṇaḥ kṣatriyo vaiśyas trayo varṇā dvijātayaḥ, caturtha ekajātīyaḥ śūdro nāsti tu pañcamaḥ" iti || 10.31 ||

	**prasādhanopacārajñam adāsaṃ dāsajīvanam |**

**	sairandhraṃ vāgurāvṛttiṃ sūte dasyur āyogave || 10.32 ||**

**prasādhanopacārajñam** iti, vṛttyupadeśaḥ | adāsas san dāsyajīvanaḥ | prasādhanopacarajñatayā | paramatajīvī yasmāt | sairandhram iti varṇanāmedam | anyas tv āha, granthikāraḥ sairandraḥ draupadīdarśanāt | **vāgurāvṛttitvam** āraṇyapasuhiṃsanākhyaṃ yuktam āryāṇāṃ devapitrartham auṣadhārthaṃ ca | prāṇayātrāmātrārthaṃ vā putradārātyayam prāptasya || 10.32 ||

	**maitreyakaṃ tu vaideho mādhūkaṃ saṃprasūyate |**

**	nṝn praśaṃsaty ajasraṃ yo ghaṇṭātāḍo 'ruṇodaye || 10.33 ||**

**maitreyakaṃ** tu nāmnā maireyakaṃ vā pāṭhāntareṇa vaidehako janayati, vaiśyajāto brāhmaṇyāṃ ya uktaḥ | maitreyakaṃ ca guṇena viśinaṣṭi **mādhūkaṃ** madhurabhāṣiṇam | saṃprasūyate āyogavyām evādhikṛtāyām | tasya vṛttinirdeśaḥ: **nṝn praśaṃsaty ajasraṃ yo ghaṇṭātāḍo 'ruṇodaye**, prātar gāyaṃs tu vandanādibhiḥ || 10.33 ||

	**niṣādo mārgaraṃ sūte dāśaṃ naukarmajīvanam |**

**	kaivartam ity yaṃ prāhur āryāvartanivāsinaḥ || 10.34 ||**

niṣādo nāma brāhmaṇajātāt śūdrāt pratilomo veditavyah, pratilomādhikārasāmarthyāt | na tu brāhmaṇajātaḥ śūdrāyām | anulomatvāt | sa niṣādo 'dhikṛtāyām evāyogavyāṃ mārgaravarṇaṃ nāmnā janayati dāsadvitīyanāmānam | tasya vṛttyupadeśaḥ naukarmajīvanam iti | **kaivartam iti yaṃ prāhus** tṛtīyeṇa nāmnā **āryāvartanivāsino** jānapadāḥ | āyogavī pitṛbāhyatarā veditavyāḥ, niṣādavat, na tu śūdreṇa vaiśyāyāṃ jātā | tathā ca darśayati || 10.34 ||

	**mṛtavastrabhṛtsu nārīṣu garhitānnāśanāsu ca |**

**	bhavanty āyogavīṣv ete jātihīnāḥ pṛthak trayaḥ || 10.35 ||**

tribhyo yathopadiṣṭebhyo varṇebhyo dasyuvaidehakaniṣādebhyaḥ ślokatrayādhikṛtebhyaḥ | ye tu punaḥ "sūto dasyur āyogave" (?) ity evaṃ prathamaślokasyāntyapādaṃ paṭhanti teṣāṃ tatra kṣatriyajāto brāhmaṇyāṃ sūta uktaḥ | evaṃ sūtavaidehakaniṣādebhyaḥ evaṃvidhebhya āyogaviṣu ślokatrayopadiṣṭā nāmato varṇā jāyante || 10.35 ||

	**kārāvaro niṣādāt tu carmakāraḥ prasūyate |**

**	vaidehakād andramedau bahir grāmapratiśrayau || 10.36 ||**

vaidehyām eva jāyate iti, vakṣyamāṇaślokaliṅgān | niṣādāt kārāvaranāmā varṇaś carmakaraṇavṛttir vaidehyāṃ jāyate | vaidehakād andhramedau kārāvaraniṣādavarṇayoḥ striyoḥ, anyayor asaṃbhavād, etacchlokopadiṣṭayoś ca varṇayoḥ saṃnihitatvād, vaidehakāc ca vaidehyām andhramedayor varṇayor asaṃbhavāt pariśeṣāt kārāvaraniṣādastriyāv eva gṛhete | evaṃ hi strīvarṇabhede vaidehakād andhramedau bhinnavarṇau yuktau na tu vaidehyām || 10.36 ||

	**caṇḍālāt pāṇḍusopākas tvaksāravyavahāravān |**

**	āhiṇḍiko niṣādena vaidhyām eva jāyate || 10.37 ||**

caṇḍālād vaidehyām ekajātau varṇadvayam idaṃ pāṇḍusopākhāhiṇḍikalakṣaṇaṃ jāyate | evaṃ cātra varṇāpaśadaprakaraṇe mātṛbhedād vā ekavarṇajātayor api bhedaḥ, pitṛbhedād vā ekasyām eva striyāṃ bhedo vijñeyaḥ || 10.37 ||

	**caṇḍālena tu sopāko mūlavyasanavṛttimān |**

**	pulkasyāṃ jāyate pāpaḥ sadā sajjanagarhitaḥ || 10.38 ||**

**mūlavyasanaṃ** māraṇavṛttir ity arthaḥ | vadhyamāraṇaṃ rājadeśād anāthaśavanirharaṇaṃ tadvastrādigrahaṇaṃ pretapiṇḍabhojanam ity evamādivṛttiḥ **pulkasyāṃ caṇḍālena jāyate** || 10.38 ||

	**niṣādastrī tu caṇḍālāt putram antyāvasśyinam |**

**	śmaśānagocaraṃ sūte bāhyānām api garhitam || 10.39 ||**

śmaśānagocaras tadvṛttis tatsthānanivāsaś ca | evaṃ ca saty ayaṃ caṇḍālād api pāpataro vijñeyaḥ | tad etad ānantyāt saṃkarasya pradarśanamātraṃ vijñeyam || 10.39 ||

	**saṃkare jātayas tv etāḥ pitṛmātṛpradarśitāḥ |**

**	pracchannā vā prakāśā vā veditavyāḥ svakarmabhiḥ || 10.40 ||**

karmaṇā śāstropadiṣṭajātir anumātavyā | jātipradarśanāc ca svakarmasv ete niyojyāḥ || 10.40 ||

	**svajātijānantarajāḥ ṣaṭ sutā dvijadharmiṇaḥ |**

**	śūdrāyāṃ tu sadharmāṇaḥ sarve 'padhvaṃsajāḥ smṛtāḥ || 10.41 ||**

svajāti jās tribhyo dvijātibhyaḥ trayo brāhmaṇīkṣatriyāvaiśyāsu jātāḥ saṃskārārhāḥ tathānantarajāḥ brāhmaṇakxatriyābhyāṃ kṣatriyavaiśyayor jātāḥ **ṣaṭ sutā dvijadharmiṇaḥ** | evaṃ ca svajātijānām anantarajārthaṃ grahaṇam, na svārtham | nanu ca brāhmaṇakṣatriyābhyām anantarvarṇayoḥ kṣatriyāviśyayor jātau dvāv eva bhavataḥ, yena brāhmaṇajātaḥ vaiśyāyāṃ nānantarajaḥ | asāv apy anantaraja eva, anulomārthatvāt | dvijadharmatvaṃ pravartan nivartayati, "śūdrāyāṃ tu sadharmāṇaḥ sarve 'padhvaṃsajāḥ smṛtāḥ" iti brāhmaṇādijātā api santaḥ | evaṃ ca naibhiḥ sahedaṃ ṣaḍ grahaṇam, kiṃ tarhi svajātijaiḥ sahānantarajānām | tathā ca gautamaḥ: "pratilomās tu dharmahīnāḥ, śūdrāyāṃ ca" iti | nanu ca "putrā ye 'nantara[strī]jā" [ity atroktā]rthe 'yaṃ punaruktaḥ śloka iti. [na] punaruktaḥ | tatra hy uktam "tān anantaranāmno hi mātṛdoṣān pracakṣate" iti | anantaranāmatvaṃ cobhayathā prasajyate vyavahārārthaṃ [saṃ]jñayā, saṃskārārthaṃ ca yataḥ saṃdehanivṛttyartham idaṃ trayāṇāṃ dvijātidharmatvābhidhānam | atha vā hetvartham idaṃ pūrvaślokasya | katham | "tān anantaranāmno hi mātṛdośān pracakṣate" ity atra kāraṇaṃ vakti | yasmāt **ṣaṭ sutā** dvijadharmāṇa iti evam apunaruktatvam asya pūrvaślokād vijñeyam || 10.41 ||

	**tapobījaprabhāvaiś ca te gacchanti yuge yuge |**

**	utkarṣaṃ cāpakarṣaṃ ca manuṣyeṣv iha janmataḥ || 10.42 ||**

ayaṃ ca śloko brāhmaṇādijātānāṃ kṣatriyādyāsu pūrvaślokavihitasya saṃskārasya stutyartho vijñeyaḥ | tathā vakṣyati "śūdrāyāṃ brāhmaṇāj jātaḥ" ityevamādi | evaṃ ca saty eṣa varṇavibhāga utkarṣāpakarṣasaṃbandho manuṣyaviṣaya eva draṣṭavyaḥ | na gavādiṣu | ataś ca gavādīnāṃ matari svasari vā jātasyāparihāraḥ (?) || 10.42 ||

	**śanakais tu kriyālopād imāḥ kṣatriyajātayaḥ |**

**	vṛṣalatvaṃ gatā loke brāhmaṇādarśanena ca || 10.43 ||**

	yvabhicāreṇa varṇānām avedyāvedanena ca |

	svakarmaṇāṃ ca tyāgena jāyate varṇasaṃkaraḥ || (MDh 10.24)

iti yad uktaṃ tasya prapañco 'yam | śūdravat karmānadhikāraḥ | kriyālope cātra hetuḥ **brāhmaṇādarśanena ceti** | tadabhāvāt prāyaścittābhāvam āha | atha vobhayārthaṃ brāhmaṇādarśanaṃ kriyālopahetuḥ prāyaścittābhāvahetuś ca | apakarṣahetupradarśanaṃ ca parihārārtham | yatas te pradarśyante || 10.43 ||

	**puṇḍrakāś coḷadramilāḥ kāmbojā yavanāḥ śakāḥ |**

**	pāradā pallavāś cīnāḥ kirātā daradās tathā || 10.44 ||**

puṇḍrakādayo daradānrāḥ kṣatriyāḥ santaḥ kriyālopāc chūdrībhūtāḥ || 10.44 ||

	**mukhabāhūrupajjānāṃ yā loke jātayo bahiḥ |**

**	mlecchavācaś cāryavācaḥ sarve te dasyavaḥ smṛtāḥ || 10.45 ||**

na kevalaṃ kṣatriyāṇām, kiṃ tarhi sarvavarṇānām eva kriyālopād bāhyatvaṃ brāhmaṇādarśanena ceti | yataś caitad evam atas trayo 'py apabhraṃśahetavo yatnataḥ pariharaṇīyāḥ | te ca barvarā maṇḍikā ity evamādayaḥ | "sūte dasyur āyogave" ity atrāpy ayam eva veditavyaḥ || 10.45 ||

	**ye dvijānām apaśadā ye cāpadhvaṃsajāḥ smṛtāḥ |**

**	te ninditair vartayeyur dvijānām eva karmabhiḥ || 10.46 ||**

dvijātistrīṣu śūdrābhiḥ pratilomajātā āyogavādayaś caṇḍālavarjaṃ ye cāpadhvaṃsajāḥ śūdrāyāṃ dvijātibhir anulomā api santaḥ | tathā coktam: "śūdrāyāṃ tu sadharmāṇaḥ sarve 'padhvaṃsajāḥ smṛtāḥ" | **te ninditair vartayeyur** ātmānam | vṛttiniyamārtho 'yam upadeśas teṣām | tathā ca darśayati || 10.46 ||

	**sūtānām aśvasārathyam ambaṣṭhānāṃ ciktisitam |**

tatrāmbaṣṭhajātaḥ pratilomo gṛhyate sāmarthyāt | ambaṣṭhyāṃ vā pratilomena |

	**vaidehakānāṃ strīkāryam**

strīrakṣāntaḥpurādiṣu kāñcukīyatvena

		**māgadhānāṃ vaṇkpathaḥ || 10.47 ||**

haṃsapathavāripathākhyāḥ | evam || 10.47 ||

	**matsyaghāto niṣādānāṃ tvaṣṭir āyogavasya tu |**

**	medāndhracuñcamadgūnām āraṇyapaśuhiṃsanam || 10.48 ||**

niṣādaprabhavā bāhyāḥ niṣādaśabdena gṛhyante sāmarthyāt | tathā ca kṛtavyākhyānam etat purastād iti || 10.48 ||

	**kṣattrugrapulkasānāṃ tu bilaukavadhabandhanam |**

**	dhigvaṇānāṃ tu carmārthaṃ veṇānāṃ bhāṇḍavādanam || 10.49 ||**

**	caityadrumaśmaśāneṣu śaileṣūpananeṣu ca |**

**	vaseyur ete vijñānā vartayantaḥ svakarmabhiḥ || 10.50 ||**

**	caṇḍālaśvapacānāṃ tu nirgrāmaḥ syāt pratiśrayaḥ |**

**	apapātrāś ca kartavyā dhanam eṣāṃ svagardabham || 10.51 ||**

**	vāsāṃsi mṛtacelāni bhinnabhāṇḍeṣu bhojanam |**

**	kārṣṇāyasam alaṃkāraḥ parivrajyā ca nityaśaḥ || 10.52 ||**

**	na taiḥ samayaṃ anvicchet puruṣo dharmam ācaran |**

**	vyavahāro mithas teṣāṃ vivāhaḥ sadṛśaiḥ saha || 10.53 ||**

**	annam eṣāṃ parādhīnaṃ deyaṃ syād bhinnabhājane |**

**	rātrau na vicareyus te grāmeṣu nagareṣu ca || 10.54 ||**

**	divā careyuḥ kāryārthaṃ chinitā rājaśāsanaiḥ |**

**	abāndhavaṃ śavaṃ caiva nirhareyur iti sthitiḥ || 10.55 ||**

**	vadhyāṃś ca hanyuḥ satataṃ yathā śāstraṃ nṛpājñayā |**

**	vadhyavāsāṃsi gṛhṇīyuḥ śayyāś cābharaṇāni ca || 10.56 ||**

vṛttinivāsaprakaraṇaṃ varṇāpaśadānām evaitat | āgamābhāve cānumānataḥ etaṃ pratilomaṃ ninditakarmābhyāsasāmarthād avijñātam āgatam ity āhuḥ || 10.56 ||

	**[varṇāpetam avijñātaṃ] naraṃ kaluṣayonijam |**

**	āryarūpam ivānāryaṃ karmabhiḥ svair vibhāvayet || 10.57 ||**

**varṇebhyo** brāhmaṇādibhyo [**'petam** a]nāryaṃ **karmabhiḥ svaiḥ** **kaluṣayony**anurūpair ity arthaḥ | kāni punas tāni | yata idam ucyate || 10.57 ||

	**anāryatā niṣṭhuratā krūratā niṣkriyātmatā |**

**	puruṣaṃ vyañjayantīha loke kaluṣayonijam || 10.58 ||**

[anāryam antyajam anārya]bāṣyam imaṃ vetu [**anāryatā**] **niṣṭhuratā krūratā niṣkriyātmateti** evamādīnāṃ kaluṣayoniliṅgānāṃ nidarśanārthāny etāni nānyanivṛttyarthāni | evaṃ ca saty evamādīni **puruṣaṃ vyañjayantīha loke kaluṣayonijaṃ** mukhyakulasaṃbhūtam api | kasya punar hetoḥ | bījānuvidhānāt tatkāryāṇām | tathā darśayati || 10.58 ||

	**pitryaṃ vā bhajate śīlaṃ matur vobhayam eva vā |**

evaṃ ca loke kāryāṇāṃ kāraṇānuvidhānaṃ dṛṣṭam | yataś caitad evam ataḥ |

	**na kathaṃcana duryoniḥ prakṛtiṃ svāṃ niyacchati || 10.59 ||**

evaṃ cāgamato 'vijñātasya pratipattaye 'numānaṃ yuktam | evaṃ ca darśayati |

	**kule mukhye 'pi jātasya asya syād yonisaṃkaraḥ |**

pracchannatayāvijñātaḥ |

	**saṃśrayaty eva tac chīlaṃ naro 'lpam api vā bahu || 10.60 ||**

yathā[śvataro] rāsabhajātaḥ, tasmād avyabhicārye tadanumānaṃ vijñeyam | yathā bhadre 'nyamṛgasaṃkīrṇānāṃ jātiviśeṣāṇāṃ śāstralakṣaṇād anumānāt tadviśeṣapratipattiḥ, evam ihāpīti | asya copadeśaprayojanam | yathaivāgamato vijñātaiḥ varṇāpaśadaiḥ saha vyavahāro na kriyate, evam anumānato vijñataiḥ saheti | yataś caitad evam | ato varṇasaṃkaro rājño 'pi prayatnato rakṣaṇīyaḥ | yasmād āha || 10.60 ||

	**yatra tv ete paridhvaṃsāj jāyante varṇadūṣakāḥ |**

**	rāṣṭrikaiḥ saha tad rāṣṭraṃ kṣipram eva vinaśyati || 10.61 ||**

rājño rakṣaṇārtham idaṃ nindāvacanaṃ vijñeyam, viparyayastutyartham | idānīm eṣāṃ karmasv anadhikṛtānāṃ śuddhihetur ayam ucyata utkarṣārtham || 10.61 ||

	**brāhmaṇārthe gavārthe vā dehatyāgo 'nupaskṛtaḥ |**

**	strībālābhyavapattau ca bāhyānāṃ siddhikāraṇam || 10.62 ||**

bāhyāḥ pratilomā gṛhyante | anupaskṛto dhanenāparikrītaḥ | dehatyāgaviśeṣaṇam idam | siddhir adhikārasyānyajanmani siddhir iti kāraṇād ucyate adhikārasāmarthyāt | atha vā vyavahitaiva svargaprāptiḥ | niyogārtham idaṃ prāyaścittaśāstraṃ pratilomānām eveti kecit kalpayanti | apare tu daṇḍāpūpikayā sarveṣām aviśeṣenedam icchanti | asya dehatyāgasya prāyaścittārtham upadeśād bāhyānāṃ puruṣadharmārtham idam ucyate || 10.62 ||

	**ahiṃsā satyam akrodhaḥ śaucam indriyanigrahaḥ |**

**	etaṃ sāmāsikaṃ dharmaṃ cāturvarṇye 'bravīn manuḥ || 10.63 ||**

evaṃ ca prakaraṇasāmarthāc cāturvarṇāntaraprabhāvānām apy ahiṃsādipuruṣadharmo vijñeyaḥ | evaṃ cāyaṃ śanakaiḥ siddhihetur eṣām | pūrvas tu sāmarthyāt sadya eva iti vijñāyate, pūrvasmād brāhmaṇādivarṇalakṣaṇaśastrāt "sarvavarṇeṣu tulyāsu" ity evamādeḥ | anyathā brāhmaṇatvādīny aprāptāni | iṣyante ca tāny utkarṣāpakārṣābhyām api | yata idam ārabhya[te] || 10.63 ||

	**śūdrāyāṃ brāhmaṇāj jātaḥ śreyasā cet prajāyate |**

**	aśreyān śreyasīṃ jātiṃ gacchaty ā saptamād yugāt || 10.64 ||**

**śūdrāyāṃ brāhmaṇāj jāto** varṇaḥ strīlakṣaṇaḥ pāraśavākhyaḥ, śreyasā ced brāhmaṇenaiva puṃnāmnā punaḥ punaḥ prajāyate, evam anena prakāreṇāsāv **aśreyāñ** chaudro varṇaḥ **śreyasīṃ** brāhmaṇa**jātiṃ** **gacchaty ā spatamād yugāj** janmana ity arthaḥ | bījaprādhānyena | ataś cānena yugaparivartakrameṇa || 10.64 ||

	**śūdro brāhmaṇatām eti **

yathā śūdra evam

		**brāhmaṇaś caiti śūdratām |**

pāraśavākhyaḥ śūdrapuruṣasaṃbandhena | evaṃ ca śūdrapuruṣād apakarṣaḥ | pārasavavarṇasya śūdratvam ā saptamād yugād vijñeyam |

	**kṣatriyāj jātam evaṃ ca vidyād vaiśyāt tathaiva ca || 10.65 ||**

śūdrāyām utkarṣāpakarṣau ca **vidyāt** | pañcame yugaparivartane | atrāpi strīta utkarṣaḥ puruṣād apakarṣaḥ | vaiśyāj jāto 'pi varṇaśūdrāyām evam utkarṣāpakarṣābhyāṃ tṛtīye janmani sāmarthyād vijñeyaḥ | anenaiva nyāyena brāhmaṇajāto 'pi varṇakxatriyas tṛtīye janmani kṣatriyasaṃbandhena kṣatriyavarṇād vijñeyaḥ | tathā ca brāhmaṇād vaiśyāyāṃ pañcame janmany utkarṣāpakarṣau sāmarthyād vijñāyete | kṣatriyeṇa ca vaiśyāyām anantarāyām eṣa eva nyāyaḥ | yathā brāhmaṇasya kxatriyāyām iti | aśābdaṃ caitat sāmarthyasiddhaṃ vyākhyeyam, prathamaślokaliṅgāt | atha vā dṛṣṭā[rth 'yam upadeśaḥ | yathā] brāhmanavarṇo yonidoṣāt pāraśavātmanā śūdrasaṃbandhena niṣkṛṣtamāṇaḥ śūdro bhavaty ā saptamād yugāt, evaṃ pāraśavo varṇaḥ stryākhyaḥ brāhmaṇa[yonisaṃbandhe] vartamāno brāhmaṇavarṇo bhavati | asya ca brāhmaṇasaṃskāraḥ śrautasmārtakarmādhikāraś ca pūrvasmaraṇavad yuktaḥ | aparas tv āha: srauteṣv asya karmasv anadhikāraḥ | tad ayuktam, samānaśāstratvāt pūrvottarayoḥ | tathā coktaṃ purastād iti | evam idaṃ bījaprādhānyam upaśrutyāha yadi śūdro brāḥmaṇatām eti bījaprādhānyena brāhmaṇaś caiti śūdratāṃ kṣetraprādhānyena | evaṃ ca sati || 10.65 ||

	**anāryāyāṃ samutpanno brāhmaṇāt tu yadṛcchayā |**

**	brāhmaṇyām apy anāryāt tu śreyastvaṃ kveti ced bhavet || 10.66 ||**

anāryato vā brāhmaṇyāṃ sreyastām anāryāyāṃ śūdrāyāṃ samutpanno brāhmaṇāt tu **yadṛcchayā** apy anūḍhāyāṃ kiṃ punar ūḍhāyām | yathā na garhyatvaṃ praśastaś ca kevalaśūdravaiśyakṣatriyajātebhyo bhavati, evaṃ brāhmaṇyāṃ apy anāryāc chūdrāj jātasyāgarhyatvaṃ pāraśavavat prāpnoti, kṣetraprādhānyāt, sreyastvaṃ cāsya kṣatriyāvaiśyajātābhyāṃ prāpnoti kṣetrasāmarthyāt | tathā ca kṣetrajātāḥ sutā upadiṣṭāḥ śāstrata iti bījaprādhānyākṣepābhiprāyo 'yaṃ śloko veditavyaḥ | na saṃśayapraśnākhyaḥ | yathā na kecid āhuḥ | kvacid bījaṃ kvacid yonir iti bījayonyoḥ prādhānyānavasthānāt saṃmoha iva jāyata iti | evaṃ ca sati bījaprādhānyaprakaraṇam anugṛhītaṃ bhavati | asyottaram || 10.66 ||

	**jāto nāryām anāryāyām āryād āryo bhaved guṇaḥ |**

pākayajñādibhiḥ pāraśavādibhiḥ,

	**jāto 'py anāryād āryāyām anārya iti niścayaḥ || 10.67 ||**

cāṇḍālādibhiḥ, tasya śūdradharme 'py anadhikārāt | asyābhiprāyaḥ ko hi śakto bhagavato dharmasya hetutaḥ sādhutvam avadhārayitum | evaṃ hi hetvanavasthānāt dharmānavasthānam api prasajyeta | tathā caitat purastāt pratyākhyātam eva "acintyasyāprameyasya" ity atra | evaṃ ca sati yathopadeśaṃ bījayonyoḥ prādhānyam abhyupagantavyam, na tv anumānataḥ | upadeśaviṣayād anyatrāpi yathā sukhaduḥkhayor dharmādharmotpattāv iti | tathā ca kṛtvā || 10.67 ||

	**tāv ubhāv apy asaṃskāryāv iti dharmo vyavasthitaḥ |**

na kevalaṃ caṇḍālādiḥ, kiṃ tarhi pāraśavādayo 'pi | tathā coktam |

	**vaiguṇyāj janmanaḥ pūrva uttaraḥ pratilomataḥ || 10.68 ||**

pāraśavādiḥ saty api bījaprādhānye kvacit, uttaraḥ caṇḍālādiḥ pratilomataḥ pitṛdoṣāt saty api yoniprādhānye kvacit | lokadṛṣṭyā tu svajātijān antarajān punaḥ stauti || 10 69 ||

	**subījam eva sukṣetre jātaṃ saṃpadyate yathā |**

evaṃ dṛṣṭānto laukikaḥ,

	**tathāryajātas tv āryāyāṃ sarvaṃ saṃskāram arhati || 10.69 ||**

upadeśasāmarthyāc chrautaṃ smārtaṃ ca | kaḥ punar asau | svajātijo 'nantarajaś ca śūdravarjam | pāraśavādis tv anulomo 'pi smārtam eva pākayajñādikaṃ, na śrautaṃ "mātṛdoṣavigarhaṇād" ity uktam | pratilomāḥ punar āyogavādayaḥ puruṣadharmair apy ahiṃsādibhir adhiriyante, brāhmaṇāditrāne ca dehatyāgena | evaṃ ca saty ekāntaparigraheṇa sarvatra yat,

	**bījam eke praśaṃsanti**

tad ayuktam | evaṃ yat

		**kṣetram eke manīṣiṇaḥ |**

ubhayatraikāntayor doṣadarśanāt,

**	bījakṣetre tathaivānye tatreyaṃ tu vyavasthitiḥ || 10.70 ||**

yad apy ekāntata āhuḥ tad apy asādhu | yasmāt kṣetre vaiguṇye 'pi sati kṣatriyāvaiśyayor brāḥmaṇakṣatriyābhyāṃ ca garhyās trayo 'dhikṛtāś ca yathāsaṃbhavaṃ karmabhir dṛśyante | tatraivam ekāntatraye 'pi doṣadarśanād iyam eva sthitiḥ yathoktā vijñeyeti | atha vā "subījam eva sukṣetre" itīyam utkarṣāpekṣā vyavasthocyate | pūrvā tu yathāviṣayam upadeśasāmarthyād vijñeyā | ubhayaprādhānyam eva ca parigṛhyemāv anvayavyatirekāv ucyete || 10.70 ||

	**akṣetre**

śilādau

		**bījam utsṛṣṭam antaraiva vinaśyati |**

adattaphalam ity arthaḥ atha vāntaraiva paṭalādau vinaśyati |

	**abījakam api kṣetraṃ kevalaṃ sthaṇḍilaṃ bhavet || 10.71 ||**

sūpaskṛtam api kevalaṃ bījarahitaṃ sthaṇḍilam niṣphalaṃ bhavet | atha cobhayaprādhānyaṃ kvacid ucyate:

	**yasmād bījaprabhāveṇa tiryagjā ṛṣayo 'bhavan |**

bījaṃ ca prabhāvaś ca: bhījaprabhāve dvandvaikavadbhāvo napuṃsakaliṅgaḥ | bījaṃ yathoktam, prabhāvaḥ pratiniviṣṭadharmaviśeṣāviṣkṛtātmatvam, tena bījaprabh[āveṇa tiryagjā] api santaḥ ṛṣayo 'bhavan:

	**pūjitāś ca praśastāś ca **

ṛṣyaśṛṅgaprabhṛtayaḥ yasmāt,

		**tasmād bījaṃ praśasyate || 10.72 ||**

ity āhuḥ etac caikāntaparigrahe saty uktadoṣaṃ bījaprādhānyaṃ punar nigamanāyaitaj jñāpayati | bījayonyoḥ bījotkṛṣṭajātiḥ praśasyata iti | tathā ca saty anulomān utkṛṣṭān eva sataḥ stauti kṣatriyāvaiśyājān śūdrāvarjam | ayaṃ ca bījayonyor evam ātmeti || 10 72 ||

	**anāryam āryakarmāṇam āryaṃ cānāryakarmiṇam |**

**	saṃpradhāryābravīd dhātā na samau nāsamāv iti || 10.73 ||**

anāryas tāvac chūdraḥ āryakarmā dvijātikarmāpi san na samo dvijātibhiḥ | kasmāt | tasya tenānadhikārād utkarṣābhāvāt | na kevalam utkarṣābhāvaḥ, aparaś ca prātyavāyaḥ, pratiṣiddhasevanāt | brāhmaṇaḥ śūdrakarmāpi san na samaḥ śūdreṇa, jāter māhābhāgyāt pratiṣiddhasevane 'pi | evaṃ tāvad anayor asāmyena nāsamau, yenobhāv api tau pratiṣiddhasevanayā patitau | tathā ca gautamaḥ: "āryānāryayor vyatikṣepe karmaṇaḥ sāmyam" ity āha | seyam evaṃ karmapraśaṃsā sāmarthyād vijñāyate | evaṃ ca sati na jātibalam āśritya karmāṇi hāpayet | yasmāt saṃyukte hi jātikarmaṇī kāryam adṛṣṭaṃ puruṣārthākhyaṃ sādhayataḥ | idānīm āpatkalpaprakarṇopanyāsārtham idaṃ prastūyate brāhmaṇādīnāṃ varṇānām || 10.73 ||

	**brāhmaṇā brahmayonisthā ye svakarmavyavasthitāḥ |**

**	te samyag upajīveyuḥ ṣaṭ karmāṇi yathākramam || 10 74 ||**

**brāhmayonisthā** ity etat svayam eva vivṛṇoti: ye svakarmasv avasthitāh na varṇāntarakarmasu, **te samyag upajīveyuḥ ṣaṭ karmāṇi** | tathā ca vakṣyati "vaiśyavṛttim anātiṣṭhan" ity evamādi | **yathākramam** iti śāstravihitena krameṇānuparipāṭyā ācāropakramaḥ | tena tathā caitihāsikān pravarān śrutikramād adhīta ity evamādikarmamātrānuṣṭhāne copajīvanaśabdo vijñeyaḥ, ājīvanakarmasaṃbandhena vā | tāni punaḥ|| 10.74 ||

	**adhyāpanam adhyayanaṃ yajanaṃ yājanaṃ tathā |**

**	dānaṃ pratigrahaś caiva ṣaṭ karmāṇy agrajanmanaḥ || 10.75 ||**

vidhyartham eṣām ihopadeśaḥ | prathame 'dhyāye śāstrastutyartha uktaḥ | atha tu vidhir eṣāṃ pūrvaśāstrād eva vijñātuṃ śakyas, tata āpatprakaraṇārtham eṣām ihopadeśo vijñeyaḥ | idānīṃ vargadvayapravibhāgo dṛṣṭādṛṣṭārthatvād eṣāṃ pratikriyate || 10.75 ||

	**ṣaṇṇāṃ tu karmaṇām asya trīṇi karmāṇi jīvikā |**

**	yājanādhyāpane caiva viśuddhāc ca pratigrahaḥ || 10.76 ||**

**viśuddhāt pratigraho** 'yam ucyate, yataḥ sa vicāryate kaḥ punar iha śuddhaḥ | "yo jātyā karmaṇā ca" iti | nanv evaṃ sati brāhmaṇa evaiko viśuddhaḥ pratyayaḥ | smṛtyantare tu "praśastānāṃ svakarmasu dvijātīnāṃ brāḥmaṇo bhuñjīta pratigṛhṇīyāc ca" (GDh 17.1–2) iti, kṣatriyavaiśyāv api gṛhyete | iha tu yadi viśuddhaśabdaḥ kṣatriyavaiśyayor api grāhakaḥ parikalpyate brāhmaṇavyatirekeṇa tena śūdreṇa ko matsaraḥ | asāv api hi jātyā karmaṇāpi śuddhaḥ | viśeṣo 'sti cet kṣatriyavaiśyayor api brāhmaṇāt parasparaviseṣo 'sti | yataḥ śūdro vā grāhyo vṛttasthaḥ kṣatriyavaiśyau votsṛṣṭavyau brāhmaṇaṃ parigṛhya | ucyate | saty apy etasmin vedāhyayanaṃ vaidikakarmasaṃbandham cavekṣya trayāṇām apy aviśiṣṭaiva karmaśuddhir adhikārasāmyād ucyate | tathā cāviśeṣeṇa tribhyo 'pi smṛtyantare pratigraho 'nujñāyate svakarmasthebhyaḥ | na tu śūdrāt | evaṃ ca sati tathāivehāpi vyākhyeyam | viśuddhagrahaṇaṃ ca pratigrahasaṃbaddham api sadyājanādhyāpanārtham iti sāmarthyād draṣṭavyam | itarathā hi tābhyām asaṃbaddhaṃ śūdrārtham evaitat syāt, etasy yājanādhyāpanādhikārāt || 10.76 ||

	**trayo dharmā nivartante brāhmaṇāt kṣatriyaṃ prati |**

**	adhyāpanaṃ yājanaṃ ca tṛtīyaś ca pratigrahaḥ || 10.77 ||**

atra ca dharmaśabdo vṛttikarmaviṣaya eva draṣṭavyaḥ, tannirdeśasāmarthyāt | evaṃ ca sati ijyādhyayanadānāni tasyādṛṣṭārthāni [na] pratiṣidhyante | tathā ca tāni vakṣyati | atra cādhikārād vedādhyāpanaṃ pratiṣidhyate kṣatriyasya sahāṅgaiḥ na tu dhanurvedādīnām || 10.77 ||

	**vaiśyaṃ prati tathaivaite nivarterann iti sthitiḥ |**

**	na tau prati hi tān dharmān manur āha prajāpatiḥ || 10.78 ||**

vṛttikarmaprati[ṣedho vaiśyā]nām | ijyādīnāṃ pūrvavad ihāpy apratiṣedho vijñeyaḥ | tathā ca tāni vakṣyati || 10.78 ||

	**śastrāstrabhṛttvaṃ kṣatrasya vaṇikpaśukṛṣir viśaḥ |**

**	ājīvanārthaṃ dharmas tu dānam adhyayanaṃ yajiḥ || 10.79 ||**

**	[vedābhyāso brāhmaṇasy kṣatriyasya tu rakṣaṇam |**

**	vārtākarmaiva vaiśyasya viśiṣṭāni svakarmasu] || 10.80 ||**

svayam abhyāso 'dhyāpanaṃ ca **vedābhyāsa**sabdena sāmarthād ihocyate, na tv adhyayanam, samānatvāt, **viśiṣṭāni svakarmasu** iti vacanāt | vṛttir api ca satyeṣāṃ brāhmaṇasyaiva jyāyasī, dṛṣṭādṛṣṭapuruṣārthaprayojanatvāt |  tathā ca kṣatriyasya rakṣaṇaṃ vṛttyarthaṃ dharmārthaṃ ca vijñeyam | evaṃ ca vaiśyasya dhanavyavahāro brāhmaṇādipuṣṭyartham avaśyānuṣṭheyaḥ | yena tasya dhanātisarga eva viśiṣṭo dharmaḥ | atha vā **viśiṣṭāni svakarmasv** iti vacanā idam anyad vijñāyate | yathā anijyādānaḥ vedābhyāsamātreṇaiva brāhmaṇaḥ pūto bhavati, evaṃ kṣatriyo 'nadhīyānaś cāyajamānaś ca prajārakṣaṇamātreṇaivotkṛṣyate | vaiśyaś ca vārtayaiva dvijādyarthayā ijyādhyayanāsaṃbhave 'pīti | evam etāni brāhmaṇādīnām ā - jivanārthāni (?) dharmāya ca kalpyāha || 10.80 ||

	**ajīvaṃs tu yathoktena brāhmaṇaḥ svena karmaṇā |**

**	jīvet kṣatriyadharmeṇa sa hy asya pratyanantaraḥ || 9.81 ||**

dharmātmakuṭumbā[va]sāde ayam **ajīvan** bhavati, yataḥ etasyām avasthāyām utsṛjya svakarma kṣatriyavṛttir grāmanagaradeśād - rakaṣaṇam (?) asya syāt | apare tv ekapuruṣotthānena rājatvam āhuḥ | evaṃ ca pratyanantarahetuvacanād asyeṣatpratyavāyatā gamyate | kramabhede ca pratyavāyagauravam || 10.81 ||

	**ubhābhyām apy ajīvaṃs tu kathaṃ syād iti ced bhavet |**

**	kṛṣigorakṣam āsthāya sa jīved vaiśyajīvikām || 10.82 ||**

**kṛṣṭgorakṣa**grahaṇaṃ ca sarvavaiśyavṛttipradarśanārtham | svayaṃ karaṇapakṣe ceyaṃ brāhmaṇasya vaisyavṛttir ucyate | asvayaṃ kṛtā tu pūrvam uktā "ṛtāmṛtābhyāṃ jīveta" ity evamādau | evaṃ ca vaiśyavṛtteḥ prakaraṇabheda upapadyate | bahulam āsām idam adhunocyate || 10.82 ||

	**[vaiśyavṛttyāpi jīvaṃs tu brāhmaṇaḥ kṣatriyo 'pi vā |**

**	hiṃsāprāyāṃ parādhīnāṃ kṛṣiṃ yatnena varjayet] || 10.83 ||**

**	kṛṣīṃ sādhv iti manyante sā vṛttiḥ sarvagarhitā |**

**	bhūmiṃ bhūmiśayāṃś caiva hanti kāṣṭham ayomukham || 10.84 ||**

kṛṣyapavādo 'yam itaravaiśyavṛttistutyartham (?), kṛṣer upadeśasāmarthyād etad vijñāyate | itarathānupadeśārheva sā prasajyeta | "ninditaṃ na samācaret" ity anenākareṇa bhūmivilekhanapratiṣedhārtho 'rthavādaḥ | na caitanyād bhuvaḥ yathā bhūmiśayānām | apare tv āhuḥ: etasmād eva nakhāgreṇāpi bhūmivilekhanaṃ na kartavyam iti || 10.84 ||

	**idaṃ tu vṛttivaikalyāt tyajato dharmanaipuṇam |**

**	viṭpaṇyam uddhṛtoddhāraṃ vikreyaṃ vittavardhanam || 10.85 ||**

**dharmanaipuṇa**tyāgavacanād asyāpi hīnatā gamyate gorakṣyāt | evaṃ ca sati kṭṣer vānijyam utkṛṣṭam | tathāpi gorakṣyaṃ jyāya ity etat sāmarthyād gamyate | so 'yam adhunā viṭpaṇyoddhāra ucyate vikrīṇānasya paṇyam || 10.85 ||

	**sarvān rasān apoheta kṛtānnaṃ ca tilaiḥ saha |**

**	aśmāno lavaṇaṃ caiva paśavo ye ca mānuṣāḥ || 10.86 ||**

atra ca rasapradhānaṃ dravyaṃ guḷādi sāmarthyād rasa ucyate | yathā tagarośīracandanasamudāyo gandhapradhāno gandhaśabdena | **kṛtānnaṃ** ca taṇḍulādi, pakvam apare | **aśmānaḥ** sarvapāśāṇāḥ | **lavaṇasyā**pāṣāṇārthe ārambhaḥ | na tu saindhavārthaḥ, tasya pāṣāṇaśabdena grahaṇāt | rasapakṣe ca lavaṇasya nityārtha ārambhaḥ | **paśavo ye ca mānuṣāḥ**: paśavaś ca grāmyāraṇyā mānuṣāś ca paśavo 'pi || 10.86 ||

	**sarvaṃ ca tāntavaṃ raktaṃ śāṇakṣaumāināni ca |**

**	api cet syur araktāni phalamūle tathauṣadhīḥ || 10.87 ||**

śāṇādīnām araktārtha ārambhaḥ | tathauṣadhayo 'vikreyāḥ || 10.87 ||

	**apaḥ śastraṃ viṣaṃ māṃsaṃ somaṃ gandhāṃś ca sarvaśaḥ |**

**	kṣīraṃ kṣāraṃ dadhi ghṛtaṃ tailaṃ madhu guḷaṃ kuśān || 10.88 ||**

**kṣīradadhighṛta**grahaṇam iha sarvakṣīravikārapradarśanārtham | evaṃ ca mastukilāṭādīny apy avikreyāṇi | kṣīṛādīṇāṃ ca prādhānyāt grahaṇaṃ pradarśanāthaṃ (?) yuktam, na tu parisaṃkhyārtham | smṛtyantare coktam: "kṣīraṃ savikāram" iti | rasaśabdena guḷam [api] niṣiddhaṃ pūrvaśloke tata iha guḷagrahaṇaṃ nityārtham | evaṃ cetararasānāṃ vikalpena pratiṣedhaḥ | atha tu rasaśabdena guḷo na gṛhyate | tata eṣa rasānāṃ vikalpo nāsti | etena madhu [vyākhyātam] || 10.88 ||

	**[āraṇyāṃś ca paśūn] sarvān daṃṣṭriṇaś ca vayāṃsi ca |**

**	madyaṃ nīlīṃ ca lākṣāṃ ca sarvāṃś caikaśaphāṃs tathā || 10.89 ||**

bahūn ity apare paṭhanti | āraṇyapaśupratiṣedho nityārthaḥ | evaṃ ca "paśavo ye ca mānuṣāḥ" ity atra śloke grāmyapaśūnāṃ vikalpo vijñāyate | atrāpi caikaśaphagrahaṇād asvāśvataragardabhānām avikalpaḥ, kharānāṃ ca | ye tu paṭhanti "sarvāṃś caikaśaphān bahūn" iti, teṣāṃ viśeṣārthaḥ punarārambhaḥ | ekaśaphā bahavo 'vikreyāḥ iti | evaṃ ca sati || 10.89 ||

	**kāmam utpādya kṛṣyāṃ tu svayam eva kṛṣīvalaḥ |**

**	vikrīṇīta tilāñ chuddhān dharmārtham acirasthitān || 10.90 ||**

tilānāṃ vikrayapratiṣedhād ayaṃ teṣāṃ viśeṣāśrayo vikrayapratiprasavaḥ | śuddhagrahaṇaṃ miśrīkṛtānyadravyapratiṣedhārtham (?) | atha vā **tila**śabdasyāvadhāraṇārthatvaṃ darśayati, evaṃ ca nedam anyapradarśanārtham, kāraṇasya samānatvād iti | **dharmārthaṃ** nityakarmasaṅge putradārātyayaprāptau | **acirasthitān** ity arghapratīkṣaṇapratiṣedhaḥ | asyārthavādaḥ || 10.90 ||

	**bhojanābhyañjanād dānād yad anyat kurute tilaiḥ |**

**	kṛmibhūtaḥ śvaviṣṭhāyāṃ pitṛbhiḥ saha majjati || 10.91 ||**

**	sadyaḥ patati māṃsena lākṣayā lavaṇena ca |**

**	tryaheṇa śūdro bhavati brāhmaṇaḥ kṣīravikrayī || 10.92 ||**

**	itareṣāṃ tu paṇyānāṃ vikarayād iha kāmataḥ |**

**	brāhmaṇaḥ saptarātreṇa vaiśyabhāvaṃ nigacchati || 10.93 ||**

māṃsādīnāṃ ślokadvayena gurulaghutvapradarsanaṃ prāyaścittarthaṃ vijñeyam, guruṇi guruprāyaścittaṃ yathā syāl laghuni laghv iti || 10.93 ||

	**rasā rasair nimātavyā na tv eva lavaṇaṃ tilaiḥ |**

**	kṛtānnaṃ cākṛtānnena tilā dhānyena tatsamam || 10.94 ||**

**lavaṇasya tilair** vinimayapratiṣedhād **rasair** anyais tilāni mātavyāḥ | **tilā dhānyena** vrīhyadinā; **tatsamam** eva prasthaḥ prasthe[na] nimātavyaḥ | na tv alpārghitayā || 10.94 ||

	**jīved etena rājanyaḥ sarveṇāpy anayaṃ gataḥ |**

**sarveṇety** ayaṃ pratiṣiddhapaṇyapratiprasavaḥ pūrveṇājīvinaḥ |

	**na tv eva jyāyasīṃ vṛttim abhimanyeta karhicit || 10.95 ||**

jyāyasyā vṛtteḥ pratiṣedhād atrānuvādaḥ | **na tv eva jyāyasīṃ vṛttim** iti yad uktaṃ tasya pratiṣedhasya nindārthavādaḥ || 10.95 ||

	**yo lobhād adhamo jātyā jīved utkṛṣṭakarmabhiḥ |**

**	taṃ rājā nirdhanaṃ kṛtvā kṣipram eva pravāsayet || 10.96 ||**

tasya sarvasvam apahṛtya pravāsaṃ niyamena kuryād dhārmiko **rājā** | yady api caitatprakaraṇasāmarthyāt kṣatriyaviṣayaṃ śāstram, tathāpi samānatvāt kāraṇasya vaiśyaśūdrayor api vijñeyam || 10.96 ||

	**varaṃ svadharmo viguṇo na pārakyaḥ svanuṣṭhitaḥ |**

**	paradharmeṇa jīvan hi sadyaḥ patati jātitaḥ || 10.97 ||**

ayam aparo nindārthavādaḥ | utkṛṣṭavarṇavṛttyanuṣṭhānapratiṣedhe svadharmaḥ paradharma iti | prakaraṇāt tu vṛttiviṣayo dharmaśabdaḥ || 10.97 ||

	**vaiśyo 'jīvan svadharmeṇa śūdravṛttyāpi vartayet |**

**	anācarann akāryāṇi nivarteta ca śaktimān || 10.98 ||**

sāmarthyād brāhmaṇakṣatriyayor apy etad iṣyate || 10.98 ||

	**aśaknuvaṃs tu śuśrūṣāṃ śūdraḥ kartuṃ dvijanmanām |**

**	putradārātyayaṃ prāpto jīvet kārukakarmabhiḥ || 10.99 ||**

etasmāc ca vijñāyate śūdrakarmanbhyaḥ kārukamarmāṇy atyantanikṛṣṭāni, varnāpaśadānāṃ vṛttiḥ || 10.99 ||

	**yaiḥ karmabhiḥ pracaritaiḥ śuśrūṣyante dvijātayaḥ |**

**	tāni kārukakarmāṇi śilpāni vividhāni ca || 10.100 ||**

kārukakarmāṇi vardhakilohakārādi, nānāśilpānyālekhyādīni | āpatkāle vṛttyartham idaṃ ślokadvayaṃ prakaraṇasāmarthyād vijñeyam || 10.100 ||

	**vaiśyavṛttim anātiṣṭhan brāhmaṇaḥ sve pathi sthitaḥ |**

**	āvṛttikarṣitaḥ sīdann imaṃ dharmaṃ samācaret || 10.101 ||**

**sve pathi sthita** iti ca liṅgāt kṣatriyavṛttim apy anātiṣṭhann iti gamyate | evaṃ ca brāhmaṇasyāsatpartigrahaḥ kṣatriyādivṛtter abhāve vaikalpiko gamyate | na tu samuccayena || 10.101 ||

	**sarvataḥ pratigṛhṇīyād brāhmaṇas tv anayaṃ gataḥ |**

**	pavitraṃ duṣyatīty etad dharmato nopapadyate || 10.102 ||**

yathaiva ca varṇāntarakarmānuṣṭhān[e tad]anantaram asya karmeṇoktam, evaṃ pratigrāhyāṇām apy apraśastānāṃ gurulaghutvāl laghor laghor abhāve asatpratigraho 'pi guror guroḥ sakāśāt syād iti | evaṃ ca [praśastābhāve] 'praśastāt syāt | tadabhāve apraśastatarāt | tasyāpy abhāve 'raśastatamāt | tathā ca vakṣyati, "sarvasvaṃ vā vedaviduṣe brāhmaṇāyopapādayet" iti | yadi caitad evaṃ na syāt | na caitad iṣṭam | ato yathokta eva śāstrārthaḥ | pavitraṃ ca tan na duṣyatīty ayam āpaddharmastutyarthavādaḥ | īṣatpratyavāya hetur veti kṛtvā | atha vā prāṇadhāraṇasya prayojanātiśayadarśanārthakaḥ syāt, yena jīvann ayaṃ śakṣyati hy atikramākuśalaṃ ca nihartum iti || 10.102 ||

	**[nādhyāpanād yājanād vā garhitād vā pratigrahāt |**

**	doṣo bhavati] viprāṇāṃ jvalanāmbusamā hi te || 10.103 ||**

atrādhyāpanayājanayor garhitayor nānujñānam | asatpratigrahastutyarthatvāt tayor grahaṇasya | sa cādhikṛta eva "sarvataḥ pratigṛhṇīyāt" iti | na tv asadadhyāpanayājane 'dhikṛte | tathā ca sati pūrvavad ayam apy arthavādo vyākhyātaḥ || 10.103 ||

	**jīvitātyayam āpanno yo 'nnaṃ atti yatas tataḥ |**

**	ākāśam iva paṅkena na sa pāpena lipyate || 10.104 ||**

**	ajīgartaḥ sutaṃ hantum upāsarpad bubhukṣitaḥ |**

**	na cālipyata doṣeṇa kṣutpratīkāram ācaran || 10.105 ||**

**	śvamāṃsam icchann ārtas tu dharmādharmavicakṣaṇaḥ |**

**	prāṇānāṃ parirakṣārthaṃ vāmadevo na liptavān || 10.106 ||**

**	bhāradvājaḥ kṣudhārtaś ca saputro vijane vane |**

**	bahvīr gāḥ pratijagrāha bṛhattakṣṇo mahātapāḥ || 10.107 ||**

**	kṣudhārtaś cāttum abhyāgād viśvāmitraḥ śvajāghanīm |**

**	caṇḍālahastād ādāya dharmādharmavicakṣaṇaḥ || 10.108 ||**

jīvitātyaye sarvānnābhyanujñānārthāḥ pañcaślokāḥ parakṛtyarthavādāḥ vijñeyāḥ || 10.104–08 ||

	**pratigrahād yājanāc ca tathaivādhyāpanād api |**

**	pratigrahaḥ pratyavaraḥ pretya viprasya garhitaḥ || 10.109 ||**

prakaraṇād asatpratigrahanindā | īṣadgarhitayājanādhyāpanavṛttisaṃstutyarthā sāmarthyāt | evaṃ ca sati īṣadgarhite yājane 'dhyāpane vā sati vṛttyarthe nāsatparigrahe pravarteta ity arthāt vijñāyate | itarathā, āpatkalpavihitāsatpratigrahanindā pūrvaśāstravirodhinī (?) prasajyeta | na caitad iṣṭam | atas tannindayetravṛttistutir vijñeyā | sā ca kramārthety uktam | atra kāraṇam āha || 10.109 ||

	**yājanādhyāpane nityaṃ kriyete saṃskṛtātmanām |**

**	pratigrahas tu kriyate śūdrād apy antyajanmanaḥ || 10.110 ||**

yataś caitad evam ato yathopadiṣṭaḥ kramaḥ pratipādanīyaḥ || 10.110 ||

	**japahomair apaity eno yājanādhyāpanaiḥ kṛtam |**

**	pratigrahanimittaṃ tu tyāgena tapasaiva ca || 10.111 ||**

prakaraṇād ayaṃ pratigraho 'satpratigraho vijñeyaḥ | chandobhaṅgabhayāt asac chabdo 'tra na paṭhitaḥ pratigrahopapadam | japahomatyāgatapasāṃ ca prāyaścittaprakaraṇopadiṣṭānām ihopadeśaḥ stutyarthaḥ, na vidhyarthaḥ || 10.111 ||

	**śiloñcham apy ādadīta vipro 'jīvan yatas tataḥ |**

**	pratigrahāc chilaḥ śreyāṃs tato 'py uñchaḥ praśasyate || 10.112 ||**

asatpratigrahapakṣe śiloñchābhyām | "durdharāv" imau vijñeyau | satpratigrahād ity eke | yena siloñchayoḥ kilāsatpratigrahāt sādhuvādo na yuktaḥ | atyantahīnatvād asatpratigrahasya siloñchābhyām | "durdharau hi tāv akṛtātmabhiḥ" iti yad uktaṃ tad etad anādṛtyam | yasmāt siloñchavṛttino yady apy ātmanigraho 'sti, tathāpi devatātithibhṛtyagatam avaśyam asya kriyāvaikalyaṃ jāyate | asatpratigrahe cātmanigraha ucyate, "na tu tṛpyet svayaṃ tataḥ" iti vacanāt | tīvrataraś ca saṃnihitadravyasyātmanigrahaḥ | tathā dravyasyārjanarakṣapratipādaneṣu prayatnaniyamaḥ | api ca siloñchavṛttino 'py asatsiloñchagandho 'sti, **yatas** **tata** iti vacanāt, aviśeṣeṇa sarvakṛṣīvalebhyaḥ | etāv iha śiloñcāv ucyete | yataḥ asatpratigrahāpakaraṇāl liṅgāc ca virpo 'jīvan yatas tata iti etasmād vijñāyate ca | satpratigrahapakṣa etau siloñchau | evaṃ ca nādhikāra utsrakṣyate | na liṅgam | guṇavṛttyā sādhuvāda etad gamyate | tadabhāve 'satpratigrahaḥ syāt | yathā yājanādhyāpanayor ity uktam || 10.112 ||

	**sīdadbhiḥ kupyam icchadbhir dhanaṃ vā pṛthivīpatiḥ |**

**	yācyaḥ syāt snātakar viprair aditsaṃs tyāgam arhati || 10.113 ||**

ayaṃ ca pratiṣedhaviṣayād akṣatriyād rājñaḥ, kṣatriyād api vā, alubdhāc chāstravartinaḥ sakāśād ayaṃ pratigraho vijñeyaḥ | upādhyāyas tv āha: kṣatriyād eva rājñaḥ [pratigrahaḥ] prāthamakalpako 'yam | **kupyaṃ** kāṣṭhamayaṃ śayyāsanādy asāram | **dhanaṃ vā** gohiraṇyādi yācyam, dravyasyāyoge kṣudavasannātmakālatrāpatyadharmatantreṇa || 10.113 ||

	**akṛtaṃ ca kṛtāt kṣetrād gaur ajāvikam eva ca |**

**	hiraṇyaṃ dhānyam annaṃ ca pūrvaṃ pūrvam adoṣavat || 10.114 ||**

uttarasyottarasya parityāge 'bhyudayaḥ || 10.114 ||

	**sapta vittāgamā dharmyā dāyo lābhaḥ krayo jayaḥ |**

**	prayogaḥ karmayogaś ca satpratigraha eva ca || 10.115 ||**

**dāyaṃ** pitryaṃ jñātidhanaṃ vā | **lābho** nidhyadhigamaḥ, saṃvibhāgo vā, kutaścid anyonyopakāranimittaḥ | **krayajayau** prasiddhau | **prayogo** dharmyaḥ kusīdaḥ | **karmayogaḥ** kṛṣivānijye 'svayaṃkṛte | **satpratigraho** vyākhyātaḥ | eteṣāṃ dāyalābhau caturṇām api varṇānāṃ sādhāraṇau 'pratiṣedhāt | **kraye** vivadante — caturṇām ity eke, vaiśyasyety apare, yena krayanimitta upakāro na yukto brāhmaṇādīnām iti | evaṃ tarhi śākādy api krītvā nopayoktavyaṃ brāhmaṇādibhiḥ | anye tu krayavikrayād apy upajīvanāt pratiṣedhaṃ manyamānā upabhoge dānādau ca brāhmaṇādīnāṃ krītvāpy upayogaṃ manyante | **jayas** tu dharmyavacanāt kṣatriyasyetarebhyo viśiṣṭaḥ | **prayogakarmayogau** ca brāhmaṇakṣatriyayor vaiśyavṛttipravṛtte satyaṃ dharmyatarau | vaiśye hi kṛṣivāṇijyakusīdāny aviśeṣeṇābhyanujñātāni | tasyāpi tu dharmyavacanād asvayaṃkriyāṃ abhyudayaviśeṣasiddhim aviruddhāṃ manyāmahe | evaṃ ca saty eṣāṃ dāyādīnāṃ dharmyanirdeśāt dāyādibhir vṛttiviśeṣaiḥ saṃnihitadravyāṇāṃ brāḥmaṇādīnāṃ na niyogato yājanādivṛttitā syāt | brahmacāribhaikṣavat | athāsya ślokasyāyam anyo 'rthaḥ | yathā prakṛtau brāhmaṇasya satpratigrahādayo dharmyāḥ, evam anyāny apy āpatkalpopadiṣṭāni brāhmaṇādīnāṃ karmāṇyabhāve vaikalpikāni dharmyāṇy eva vijñeyāni | tathā ca sati vihitārthānuṣṭhānastutir ātmakuṭumbadhāraṇārthā, āpāditaprayojanātiśayadarśanāt | tathā ca saty āha || 10.115 ||

	**vidyā śilpaṃ bhṛtiḥ sevā gorakṣyaṃ vipaṇiḥ kṛṣiḥ |**

**	dhṛtir bhaikṣyaṃ kusīdaṃ ca daśa jīvanahetavaḥ || 10.116 ||**

dharmādhikārād yasya yat pratiṣiddhaṃ tat tasyaitasyām avasthāyām abhyanujñāyate | yathā "brāhmaṇasyārthenādhyāpanam" ity evamādiḥ putradā[rā]tyayaprāptasya sthitau | tathā ca kṛtvoktaṃ **daśa jīvanahetavaḥ** iti | apare tu dhṛtinirdidṛkṣayā vidyādīnāṃ nirdeśaṃ manyante | yasmān na dhṛtim antareṇa vidyādayo jīvanahetavo bhavanti | dhṛtyanugatās tv ete jīvanāya paryāptāḥ | ataḥ sarvatra dhṛtiḥ kartavyeti dhṛtyartho 'yam upadeśaḥ || 10.116 ||

	**brāhmaṇaḥ kṣatriyo vāpi vṛddhiṃ naiva prayojayet |**

**	kāmāṃ tu khalu dharmārthaṃ dadyāt pāpīyase 'lpikām || 10.117 ||**

āpatkalpe 'pīty arthaḥ | evaṃ ca sati daṇḍāpūpikayā prakṛtāv api brāhmaṇasya vṛddher atyantapratiṣedhaḥ, asvayaṃkaraṇapakṣe 'pi | tathā mantre vārdhuṣikāpavādaḥ śrūyate, "kiṃ te kṛṇvanti kīkaṭeṣu gāvaḥ" ity evamādi | atha vetaravṛttistutyartho 'yaṃ ślokaḥ, kramārtho vā | evaṃ ca saty anyāsv āpatkalpavṛttiṣv api vidyamānāsu nainaṃ anutiṣṭhet svayam | kiṃ tarhi tadabhāve | gurutvād asyāḥ | tathā ca mantravarṇa ity uktam || 10.117 ||

	**caturtham ādadāno 'pi kṣatriyo bhāgam āpadi |**

**	prajā rakṣan paraṃ śaktyā kilbiṣāt pratimucyate || 10.118 ||**

caturtham apy ādadāno bhāgam anyayyam āpadi rakṣādhikṛto rājā **kṣatriyaḥ prajā rakṣan kilbiṣāt pratimucyate**, anyāyyabhāgagrahaṇādeḥ | evaṃ ca sati kṣatriyacaturthabhāgādānam arthavādaḥ prajāsaṃrakṣaṇasya | yena || 10.118 ||

	**svadharmo vijayas tasya nāhave syāt parāṅmukhaḥ |**

**	śastreṇa vaiśyān rakṣitvā dharmyam āhārayed balim || 10.119 ||**

prajāsaṃrakṣaṇaṃ kurvan | evaṃ ca sati so 'yam ucyate || 10.119 ||

	**dhānya 'ṣṭamaṃ viśāṃ śulkaṃ viṃśaṃ kārṣāpaṇāvaram |**

**	karmopakaraṇāḥ śūdrāḥ kāravaḥ śilpinas tathā || 10.120 ||**

[rājñā dhānyasyāṣṭamo] bhāgo gṛhītavyo jānapadāt svavasthāpekṣayā| hiraṇyavyavahāriṇāṃ ca lābhāc chulkaṃ viṃśo bhāgaḥ | so 'yam anuvādo vijñeyaḥ pūrvoktasya | **karmopakaraṇāḥ śūdrāḥ** [bhaveyus] tathā ca **kāravaḥ śilpinaś** ca | kāruśilpavyapadeśaś ca gobalīvardanyāyena || 10.120 ||

	**śūdras tu vṛttiṃ kāṃkṣan**

āpadīti vartate

		**kṣatram ārādhayed yadi |**

kṣatraṃ ārādhaytum icchet, tadabhāve

	**dhaninaṃ vāpy upārādhya vaiśyaṃ śūdro jijīviṣet || 10.121 ||**

evaṃ ca sati kṣatriyavaiśyārādhanaṃ vṛttir eva kevalayā śūdrasya || 10.121 ||

	**svargārtham ubhayārthaṃ vā brāhmaṇān abhidhārayet |**

śūdrasyedaṃ brāhmaṇārādhanaṃ vṛttiartham api sad, dharmāya | evaṃ ca saty eṣā stutir asyopapannā bhavati |

	**jātabrāhmaṇaśabdasya sā hy asya kṛtakṛtyatā || 10.122 ||**

yataś caitad evam ataḥ |

	**viprasevaiva śūdrasya viśiṣṭaṃ karma kīrtyate |**

**	yad ato 'nyad dhi kurute**

kṣatriyaviśyārādhanam |

		**tad bhavaty asya niṣphalam || 10.123 ||**

atha vā **yad ato 'nyat** prakurute pākayajñādi **tad bhavaty asya niṣphalam** iti | evaṃ ca satīyaṃ vihitakarmanindā viprasevāstutyartham upadeśasāmarthyād vijñāyate || 10.123 ||

	**prakalpyā tasya tair vṛttiḥ svakuṭumbād yathārhataḥ |**

**	śaktiṃ cāvekṣya dākṣyaṃ ca bhṛtyānāṃ ca parigraham || 10.124 ||**

satyām api dharmārthāyāṃ viprasevāyāṃ prakalpyā tasya tair vṛttiḥ | arthāc caitad āpadyate vṛttito 'py āśritasya, kiṃ punar avṛtteḥ śūdrasya | putravac cāsya śuśrūṣā na vṛttiparikrayeṇa, yenāsau dharmopanataḥ | evaṃvidhasyāpi ca śūdrasya || 10.124 ||

	**ucchiṣṭam annaṃ dātavyam**

pratiṣiddhārthapratiprasavo 'yam, yad uktam "na śūdrāya matiṃ dadyāt nocchiṣṭam" | evaṃ ca saty anāśritaśūdraviṣayo 'yaṃ pratiṣedho draṣṭavyaḥ | brāhmaṇāśritaśūdraviṣayo 'stv ayaṃ pratiprasavaḥ prakaraṇasāmarthyāt |

		**jīrṇāni vasanāni |**

brāhmaṇaparibhuktāni gṛhyante |

	**pulākāś caiva dhānyānām**

asāradravyopadeśaparam idam

		**jīrṇāś caiva paricchadāḥ || 10.125 ||**

āsanaśayanāstaraṇopadhānādayaḥ | evaṃvidho 'pi ca || 10.125 ||

	**na śūdre pātakaṃ kiṃci[n na ca saṃskāram arhati |**

**	nāsyādhikāro dharme 'sti na dharmāt pratiṣedhana]m || 10.126 ||**

[**na śūdre pātakaṃ kiṃcid**] iti sāmarthyān na brahmahatyādi yathāsaṃbhavaṃ pratiṣidhyate | kiṃ tarhi laśunādibhakṣaṇajam, yena tadabhakṣaṇaṃ dvijātidharmaḥ | tathā coktam "etad uktaṃ dvijātīnāṃ bhakṣyābhakṣyam aśeṣataḥ" | anuvādaś cāyam uttarārthaḥ | kasmāt punar abhakṣyabhakṣaṇajaṃ śūdra evaṃvidhe pātakaṃ nāstīti | yad ayaṃ **na ca saṃskāram** upanayanādikam **arhatīty** āha paryudāsena, "caturtha ekajātis" tad anuvādena | evaṃ ca sati tad abhāvāt nāsyādhikāro dharme 'sti, śraute 'gnihotrādau | kathaṃ punar ayaṃ viśeṣapratiṣedho vijñāyate | yenāha: **na dharmāt pratiṣedhanam** | smārtāt pākayajñāder iti gamyate | tathā cāsyāsau vihitaḥ (?) | evaṃ ca vyāsaḥ "na ceha śūdraḥ patatīti niścayo ne (?) ceha saṃskāram ihārhatīti [vā] śrutiprayuktaṃ na ca dharmam aśnute na cāsya dharme pratiṣedhanaṃ smṛtau" iti | atha vā sarvam evaitat pūrvaśāstraviruddhatvād avacanīyam, yad uktaṃ **na śūdre pātakaṃ kiṃcin na ca saṃskāram arhati,nāsyādhikāro dharme 'stīti** | uttarārthas tv itīdam ārabhyate, **na dharmāt pratiṣedhanam** iti | tathā ca vakṣyati, "dharmepsavas tu dharmajñaḥ," "yathā yathā hi sadvṛttam" iti ca | atha vā vikalpārtho 'syārambhaḥ | śūdrasya hi kānicit karmāṇy amantrakāny anujñāyante pākayajñādīni | teṣām anuṣṭhānād brāhmaṇam āśrityāsya śūdrasyādhikāro dharme 'sti niyogataḥ | na caitasmāt pratiṣedhanam | evaṃ ca saty uktapratiṣiddhatvāt vikalpenaiṣāṃ kriyā syāt | tasya cāsya kriyāyām abhyudayaḥ, akriyāyāṃ pratyavāyābhāva ity etat siddhaṃ bhavati | prakaraṇasāmarthyād brāhmaṇāśritasyāitat | itarasya vā | tathā ca saty āha || 10.126 ||

	**dharmepsavas tu dharmajñāḥ satāṃ vṛttam anuṣṭhitāḥ |**

**	mantravarjyaṃ na duṣyanti praśaṃsāṃ prāpnuvanti ca || 10.127 ||**

apratiṣiddham āsevamānāḥ | prakaraṇād brāhmaṇāpāśritaśūdrā ucyante | na cānena mantrapratiṣedhenāgnihotrādiṣv apy asyādhikāro 'nujñāyate, "mantarvarjaṃ na duṣyanti" ity etasmād | yena śrutyāgnihotrādiṣu śūdraḥ paryudastaḥ tasmād dharmepsavaḥ smārtaviṣayaṃ niyatasaṃskāreṣu pākayajñeṣu cāvasathyādhānapārvaṇavaiśvadevānnaprāśanādiṣu śūdrāṇāṃ pākṣiko 'dhikāra ity uktam | tathā ca smṛtyantaram: "pākayajñaiḥ svayaṃ yajetety eke" iti | evaṃ ca || 10.127 ||

	**yathā yathā hi sadvṛttam ātiṣṭhaty anasūyakaḥ |**

**	tathā tathemaṃ cāmuṃ ca lokaṃ prāpnoty aninditaḥ || 10.128 ||**

smārtānāṃ karmaṇāṃ śūdrakriyāpakṣe stutir anuṣṭhānaprarocanārthā || 10.128 ||

	**śaktenāpi hi śūdreṇa na kāryo dhanasaṃcayaḥ |**

**	śūdro hi dhanam āsādya brāhmaṇān eva bādhate || 10.129 ||**

mahāphalaiḥ śilpādibhiḥ vṛttyantaraiḥ paryāptadhanaḥ śūdro viśeṣato dānena guṇavadbrahmaṇebhyo śūdrapratigrahopacchandanena mahato brāhmaṇān svadharmāt pracyāvayet | ayaṃ tāvan nārthaḥ | na hi śāstropadiṣṭaṃ kurvataḥ saty api paropaghāte kaścid doṣo 'sti | yadi syāt, navaśrāddhādiṣv api dadato doṣaḥ syāt | asāv api parasyopaghātaṃ karoti, yo 'rthamānābhyāṃ guṇavato brāhmaṇān pratipūjayati | tasmān nāyam arthaḥ | dhanotsekāc chūdro brāhmaṇabādhane vartetety ayam api na śakyo 'bhyupagantum | sarveṣāṃ gṛhyeta brāhmaṇādinā tulyam | kena kaḥ śūdre viśeṣaḥ, yena tasyaivam arthasaṃcayo niṣidhyate | ayaṃ tarhy anyo 'rthaḥ | na kevalaṃ nityadānaṃ śūdrasyābhyanujñāyate, kiṃ tarhy abhyudayaprayojanam apy anena dānam anuṣṭheyam | evaṃ ca **na kāryo dhanasaṃcaya** ity ayam evamarthaḥ pratiṣedhaḥ | atha voktaṃ "prakalpyā tasya tair vṛttiḥ svakuṭumbād yathārhataḥ" ity evamādi | evaṃ ca sati brāhmaṇāpāśritasya śūdrasyāyam upadeśaḥ | śaktenāpi hi śūdreṇa na kāryo dhanasaṃcaya iti | tathā smṛtyantaram: "yaṃ cāryam āśrayed bhartavyas tena kṣīno 'pi, tena cottaraḥ, tadartho 'sya nicayaḥ syāt" iti || 10.129 ||

	**ete caturṇāṃ varṇānām āpadharmāḥ prakīrtitāḥ |**

**	yān samyag anutiṣṭhanto vrajanti paramāṃ gatim || 10.130 ||**

ātmakuṭumbaprāṇadhāraṇasya prayojanātiśayadarśanād dharmatantrasaṃyoge ca tadanuṣṭhānārthasyāgnihotrāder nityasya karmaṇiyam (?) eva sthitir upapannā: **yān samyag anutiṣṭhanta** ity evamādi | atha vā mahāphalānām alpapratyavāyānuṣaṅgāpakṣayedaṃ stutivacanam upapannam, āpaddharmopasaṃhārārtham || 10.130 ||

	**eṣa dharmavidhiḥ kṛtsnaś cāturvarṇyasya kīrtitaḥ |**

**	ataḥ paraṃ pravakṣyāmi prāyaścittavidhiṃ śubham || 10.131 ||**

pūrvārdhaślokaś cātra sarvadharmopasaṃhārārtha uttaraḥ prāyaścittopanyāsasiddaya iti || 10.131 ||

**iti bhārucikṛte daṣamo 'dhyāyaḥ |**

## 11

**ekādaśo ‘dhyāyaḥ**

	**sāntānikaṃ yakṣyamāṇam adhvagaṃ sārvavedasam |**

**	gurvambāpitṛbhṛtyārthaṃ svādhyāyārthyupatāpinau || 11.1 ||**

**	daśaitān snātakān vidyād brāhmaṇān dharmabhikṣukān |**

**	niḥsvebhyo deyam etebhyo dānaṃ vidyāviśeṣataḥ || 11.2 ||**

atra codyate: yad uktam anantaram eva daśamādhyāyopasaṃhāre "ataḥ paraṃ pravakṣyāmi prāyaścittavidhiṃ śubham" iti, nanv etadapekṣayā prāyaścittaprakaraṇam evopanyasanīyam "akurvan vihitaṃ karma" ityādi | itarathāpy aprakṛtopanyāsaḥ prakṛtārthavyavadhānaṃ cāyuktam āpadyate | yataḥ snātakadharmāpaddharmaprakaraṇayor evaitat sarvam upadeṣṭavyam, nātreti | atrocyate: sāhacaryād evaitayor yathoktaprakaraṇadvaye 'py avakāśam alabhamānayor iha vileṣanirdeśo yuktaḥ, mā bhūd etayoḥ parasparasaṃbaddhayor anyatraprakaraṇe 'nyasya nirdeśe 'dhikriyamāṇe prakaraṇabhedād asāmañjasyam iti | nirdiṣṭārambhaprayojanasyedam adhinā vivaraṇaṃ slokadvayasya | ekavidyamānadravyaś ca na yāceta, **niḥsvebhyo deyam etebhya** iti vacanāt | dānaṃ cātra codyate, na tu yācanā | nimittasaṃniyogenārthagṛhītatvād aśāsitavyā hi sā | tac ca darśayati **niḥsvebhyo** phalasyāviśeṣa upadeśatulyatvād iti, ubhayasmād ity āha niyamād deyaviśeṣāc ca | yadi deyaviśeṣāt phalaviśeṣo na syāt, na kaścid dānaviśeṣe prayateta śāstravyapakṣayā | atha vā niyamasya dānāśritasya coditatvāt, niyamāc ca, dharma yathāśaktiniyamasādhanatyāgena ca deyaviśeṣe 'vaśyaṃbhāvi | evaṃ ca na deyaviśeṣāt phalaviśeṣaḥ pratyākhyātuṃ śakya upadeśatulyatve ['pi] | tathā coktam |

	pātrasya hi viśeṣeṇa śraddadhānatayaiva ca |

	alpaṃ vā bahu vā pretya dānasyāvāpyate phalam || iti || 11.1–2 ||

	**etebhyo hi dvijāgrebhyo deyam annaṃ sadakṣiṇam |**

**	itarebhyo [bahirve]di nākṛtānnaṃ vidhīyate || 11.3 ||**

niyamānuvādo 'yaṃ bhojanaviśeṣeṇa | **itarebhyo** 'tithibhyo **bahirvedi** kṛtānnam eva deyaṃ niyamataḥ | tad idaṃ pūrvoktam atithyannadānam anūdyate | dakṣiṇās tv eṣāṃ na vidhir na pratiṣedhaḥ || 11.3 ||

	**sarvaratnāni rājā tu yathārhaṃ pratipādayet |**

**	brāhmaṇān vedaviduṣo yajñārthaṃ caiva dakṣiṇām || 11.4 ||**

rājñas tu niyamo bahudhanatvāt | evaṃ ca rājñā sāntānikādivyatirekeṇānyebhyaḥ snātakebhyo niyamato deyaṃ sthitibhogārtham | **yajñārthaṃ** cety etad ārambhasāmarthyād gamyate | nāyiyakṣamāṇāya deyam iti | anena saṃbandhenedam ucyate || 11.4 ||

	**kṛtadāro 'parān dārān bhikṣitvā yo 'dhigacchati |**

**	ratimātraṃ phalaṃ tasya dravyadātus tu santatiḥ || 11.5 ||**

dharmaprajāsaṃpanne dāre dvitīyadārasyātmīyena dravyeṇa nedam anujñānam | yasmāt na hi dvitīyasya dārasya dharmaprajāsaṃpattau satyāṃ prāptir asti | tathā ca smṛtyantaram: "dharmaprajāsaṃpanne dāre nānyāṃ kurvīta" iti | evaṃ ca sati kṛtadārakāryasya dvitīyadārādhigamapratiṣedho 'yam | bhikṣaṇapakṣam āśritya nindā | tatra ca yathā tadaṅgabhāvaṃ gacchato **dravyadātuḥ santatiḥ**, evam ātmīyadravyādhigame 'pi kanyāyā dātuḥ santatiḥ **phalam** ity ato py evaṃ śakyate nindā kalpayitum | dravyaśabdasyobhayatra pravṛtteḥ kanyāpi hi śakyate dravyaśabdenābhidhātum | yasmāt kṛtadārakāryasya dvitīyadārādhigamapratiṣedhārto 'yaṃ ślokaḥ | etasmiṃs tv arthe prakaraṇaṃ nānugṛhyate, yataḥ ayam anyaprakaraṇānugrāhī | ślokārtha ucyate: kṛtadārakāryasya dvitīyadārādhigamārthaṃ bhikṣamāṇāya na deyaṃ niyamataḥ | atra cokto nindārthavāda iti | evaṃ ca sati bhikṣamāṇāyāpi na deyam | tathā ca saty ayam apavādaḥ pūrvasyāsāntānikāya na deyam iti | nityakarmārthāyāṃ yācanāyāṃ sāntānikādiśloke dānaniyama ukto vijñeyaḥ | kāmyakarmārthāyāṃ tu yācanāyāṃ dānasya na vidhir na pratiṣedhaḥ | tathā ca darśayati || 11.5 ||

	**yasya traivārṣikaṃ bhaktaṃ paryāptaṃ bhṛtyavṛttaye |**

**	adhikaṃ vāpi vidyeta na somaṃ pātum arhati || 11.6 ||**

evaṃ ca sati kāmyasomāpekṣo 'yaṃ sāmarthyād upadeśo draṣṭavyaḥ | nityasya hi somasya bhṛtyoparodhenāpi karaṇam iṣyate, nityatvād eva | tathā ca saty atra tadaiva dānaniyamo yujyate, yathokto yakṣyamāṇāya deyam iti | idaṃ somagrahaṇaṃ sarvakāmyakarmapradarśanārtham, kāraṇasya [sa]mānatvāt || 11.6 ||

	**ataḥ svalpīyasi dravye yaḥ somaṃ pibati dvijaḥ |**

**	so 'pītasomapūrvo 'pi na tasyāpnoti tatphalam || 11.7 ||**

niyamaśāstravyatikrameṇa na kevalam asya tatkarmanaiṣphalyam pratyavāyaś cāparaḥ | **apītasomapūrvasyāyaṃ** vyatikramo niṣphalaḥ pratyavāyāya ca syāt, kiṃ punar itarasyeti nindārthavādaḥ na **cāpītasomapūrvo 'pīty** anena stutyarthenātisayavacanena na nityasya somapānasyāpravṛttiḥ sakyā kalpayitum | evaṃ ca saty etasmād eva stutyatiśayāl liṅgān nityasyānivṛttir gamyate | tathā ca nityārthaṃ niyamato deyam | itaratra tv aniyamaḥ | idānīṃ śaktasya dātur niyama ucyate || 11.7 ||

	**śaktaḥ parajane dātā svajane duḥkhajīvini |**

**	madhvāpāto viṣāsvādaḥ sa dharmapratirūpakaḥ || 11.8 ||**

evaṃ ca saty etad arthād gamyate svajanoparodhena parebhyo na deyam | **svajanaṃ** ca putradārādiṃ vakṣyati | anyathā hi svajanātikrameṇa yo dadāti dātus tasyāsau **madhyāpātaḥ**, madhuna ivāpataḥ āpāta āsvādaḥ saṃnipāta ramaṇīyo yaśaḥ; sukhaṃ yaśo 'rthināṃ yady api bhavati, tathāpy asau **viṣāsvāda** iva jñeyo 'py eva | kaṭurasatvenātra pratyavāyotpattyā | tathā ca darsayati **sa dharmapratirūpako** dātur adharma ity arthaḥ | kutaḥ | niyamātikramāt | asya nindārthavādo nivṛttyarthaḥ || 11.8 ||

	**bhṛtyānāṃ uparodhena yat karoty aurdhvadehikam |**

**	tad bhavaty asukhodarkaṃ jīvataś ca mṛtasya ca || 11.9 ||**

mātāpitarau putradāraṃ ca **bhṛtyāḥ** | tathā coktam "gurūn bhṛtyāṃś cojjihīrṣan" iti | evaṃ ca smṛtyantaram:

	vṛddhau ca mātāpitarau sādhvī bhāryā sutaḥ śiśuḥ |

	apy akāryaśataṃ kṛtvā bhartavyā manur abravīt ||

atas teṣām uparodhena yad anyat karoty aurdhvadehikam iṣṭaṃ pūrtaṃ vā yuktam asyāsukhodarkatvaṃ pratyavāyotpattyā ca tatreha ceti | apare tu pūrvaślokapādam evaṃ paṭhanti "madhvāsvado viṣāpāta" iti, arthas tu yathokta eva || 11.9 ||

	**yajñaś cet pratibaddhaḥ syād ekenāṅgena yajvanaḥ |**

**	brāhmaṇasya viseṣeṇa dhārmike sati rājani || 11.10 ||**

bhikṣamāṇasyāpi tadartham asāmagryāṃ satyāṃ yajñasādhanānāṃ parādānaṃ vakṣyati | **ekāṅgeneti**, yena kenacid alpenāpi yajñasādhanapratipūraṇenetyarthaḥ | **brāhmaṇasya viśeṣeṇedam** ity arthaḥ | tannimitte | evaṃ ca sati kṣatriyavaiśyayor api yāyajūkayor ekam anujñāyate parādānam, brāhmaṇasya viśeṣeṇeti vacanāt | dharmike sati rājani dharmajño yo hi etad ve[tti] | anena nimitte upanya[ste] staḥ śāstre ihaitasmin evaṃguṇe sati rājany etad upadisyate parādānam | kutaḥ punas tad iti, yatas tad āha || 11.10 ||

	**yo vaisyaḥ syād bahupaśur hīnakratur asamapaḥ |**

**	kuṭumbāt tasya tad dravyam āhared yajñasiddhaye || 11.11 ||**

hīnakratuś ca bahupaśuḥ syāt | hīnakarmā | ahīnakratur api yady asomapo bhavati, tataḥ kuṭumbāt tasya tad dravyam āharet | tad asaṃbhave ca || 11.11 ||

	**āharet trīṇi vā dve vā kāmaṃ śūdrasya veśmanaḥ |**

aṅgaprakaraṇāt trīṇi vā dve vāṅgāni saṃbadhyante | aṅgabhūyastvādānaṃ ca hīnajātitvād asya | asyārthavādo bhavati |

	**na hi śūdrasya yajñeṣu kaścid asti parigrahaḥ || 11.12 ||**

evaṃ cāha vyāsaḥ:

	yajñāya sṛṣṭāni dhanāni dhātrā yaṣṭā sṛṣṭaḥ puruṣo rakṣitā ca |

	tasmāt sarvaṃ yajña evopayojyaṃ dhanaṃ na kāmāya etat praśastam ||

nanu śūdradhanena yāgapratiṣedhaṃ vakṣyati, "na yajñārthaṃ dhanaṃśūdrāt" ity evamādibhiḥ | [bhi]kṣitvā tatra pratiṣedhaḥ, idaṃ ca parādānaṃ padārthāntaram | yato na virodhaḥ | atha vā śūdradhanair eva kevalais tatra pratiṣedhaḥ, iha tu dvitrimātrāṅgavaikalye 'saṃbhavadvittasya tata ādāya yāgo yuktaḥ | vacanād vātraivaṃ bhaviṣyati, nimitte bhede sati | na vacanasyātibhāro 'sty upadeśaparatvāc chastrasya | idānīṃ brāhmaṇakṣatriyābhyām idam ādānam ucyate, asaṃbhavati śūdre || 11.12 ||

	**yo 'nāhitāgniḥ śatagur ayajvā ca sahasraguḥ |**

**	tayor api kuṭumbābhyām āhared avicārayan || 11.13 ||**

nigadavyākhyātaḥ ślokaḥ || 11.13 ||

	**ādānanityāc cādātur āhared aprayacchataḥ |**

**	tathā yaśo 'sya prathate dharmaś caiva vivardhate || 11.14 ||**

ayaṃ **cādānanityo** brāhmaṇa ucyate | ādāya yo na kalpayati dhanam iṣṭapūrtāṅgatayā | tasmād **aprayacchata** idam ādānam ucyate | na tv ādānanityasyāpi sato yajñaśīlasya | evaṃ ca sati pūrvaślokaḥ kṣatriyaviṣaya eva draṣṭavyaḥ | apare tv ādānanityaṃ vārdhiṣukaṃ manyante | śāstrapratiṣiddhavṛddhigṛhītāram (?) ayā[ga]śīlam | etasyāṃ ca kalpanāyāṃ jātir avivakṣitā | tathā ca mantraḥ "iṃ te kṛṇvanti kīkaṭeṣu gāvaḥ" ityevamādiḥ || 11.14 ||

	**tathaiva saptame bhakte bhaktāni ṣaḍanaśnatā |**

**	aśvastananidhānāya hartavyaṃ hīnakarmaṇaḥ || 11.15 ||**

ātmakuṭumbakṣudavasādenāpi nimittena pūrvavat parādānaṃ śiṣyate | brāhmaṇasya viśeṣeṇety etad anuvartate | **aśvastananidhānāyeti** vacanāt, āhorātrikam ādeya parimāṇam anujānāti nādhikam | **hīnakarmaṇa** iti ca kramārtham idaṃ vacanam | tathā ca smṛtyantaram:

	hīnād ādeyam ādau syāt tad alābhe sāmād api | 

	asaṃbhave tv ādadīta viśiṣṭād api dhārmikāt ||

evaṃ ca sati pūrvasyāpy ayam eva kramo vijñeyaḥ | tathā ca gautamaḥ: "dravyādānaṃ vihāhasiddhyarthaṃ dharmatantrasaṃyoge ca śūdrād, anyatrāpi śūdrāt" iti || 11.15 ||

	**khalāt kṣetrād agārād vā yato vāpy upalabhyate |**

evaṃ ca khalādigrahaṇād dhānyam idaṃ vijñeyaṃ bhojanārthīyaṃ tathā ca saptame bhakta ity uktam |

	**ākhyātavyaṃ tu tat tasmai pṛcchate yadi pṛcchati || 11.16 ||**

dhanasvāmina **pṛcchate** suptam utthāpya jāgritvā **yadi pṛcchati** | atha **vākhyātavyaṃ tat tasmai pṛcchate** dhanasvāmine **yadi** jāgraddhanāpahartāraṃ **pṛcchati**, na balād utthāpyākhyātavyam | atha vā **yadi pṛcchati** rājā dhanasvāminā rājapuruṣair vā rājasamīpam ānītam | tathā ca gautamaḥ: "ācakṣīta rājñā pṛṣṭaḥ" iti dhanāpaharaṇaprayojanam | ayaṃ ca parādāna[niyamo bhaktacchede yajña]pratirodhe 'pi samānatvāt kāraṇasya vijñeyaḥ || 11.16 ||

	**brāhmaṇasvaṃ na hartavyaṃ kṣatriyeṇa kadācana |**

kadācid api yathoktāyām apy avasthāyām | evaṃ ca daṇḍāpūpikayā vaiśyaśūdrayor api pratiṣedho [vijñeyaḥ] | brāhmaṇasya brahmasvāpaharaṇe 'pratiṣedhaḥ; tathā coktam "ādānanityāc cādātuḥ" (MDh 11.14) iti ||

	**dasyuniṣkriyayos tu **

brāhmaṇayor eva satoḥ,

		**svam ajīvan hartum arhati || 11.17 ||**

kāraṇāt pūrvapratiṣedhaviṣaye pratiprasavo 'yaṃ vijñeyaḥ | evaṃ ca brāhmaṇasya śreyaso 'pi brāhmaṇād etad anujñātaṃ bhavati || 11.17 ||

	**yo 'sādhubhyo 'rtham ādāya sādhubhyaḥ saṃprayacchati |**

**	sa kṛtvā plavam ātmānaṃ saṃtārayati tāv ubhau || 11.18 ||**

dhanasvāmyapahartārau | gṛhītam eva dhanāpahartāraṃ yajñapratirodhena nimittenānigṛhṇataḥ pūjayataś ca rājña idam ucyate parānugṛhītṛtvāt | etac cāsādhubhyo yajñārtham ādīyamānaṃ sādhunopekṣayā rājñaiva dattaṃ bhavati | yata idam ucyate | yo 'sādhubhyo 'rtham ādāya sādhubhyaḥ saṃprayacchati, yena || 11.18 ||

	**yad dhanaṃ yajñaśīlānāṃ devasvaṃ tad vidur bhudhāḥ |**

**	ayajvanāṃ tu yad vittam āsurasvaṃ tad ucyate || 11.19 ||**

yasmāt tasmād yuktā tatra rājña upekṣā, etāṃ śāstraparibhāṣām anvavekṣya | evaṃ ca sati || 11.19 ||

	**na tasmin dhārayed daṇḍaṃ dhārmikaḥ pṛthivīpatiḥ |**

**	kṣatriyasya hi bāliśyād brāhmaṇaḥ sīdati kṣudhā || 11.20 ||**

kṣul liṅgaṃ caitad ubhayatrāpi samānaprakaraṇatvād vijñeyam || 11.20 ||

	**tasya bhṛtyajanaṃ jñātvā svakuṭumbān mahīpatiḥ |**

**	śrutaśīle ca vijñāya vṛttiṃ dharmyāṃ prakalpayet || 11.21 ||**

kṣudavasannātmakabhṛtyasyāitad ucyate viśeṣeṇa || 11.21 ||

	**kalpayitvāsya vṛttiṃ ca rakṣed enaṃ samantataḥ |**

śauryādiśaṃsanamātrād api, kiṃ punas taskarebhyaḥ, yasmāt |

	**rājā hi dharmaṣaḍbhāgaṃ tasmād āpnoti rakṣitāt || 11.22 ||**

dharmaṣaḍbhāgagrahaṇaṃ rakṣārthavādo vijñeyaḥ || 11.22 ||

	**na yajñārthaṃ dhanaṃ śūdrād vipro bhikṣeta dharmavit |**

niḥsvo 'pi vipraḥ san | dvitrimātrāṅgavaikalyaṃ tu praśastam | na tv adraviṇo dvimātrāṅgādānaṃ kuryāc chūdrād iti | atha vā bhikṣaṇam atra pratiṣiddhaṃ śūdrāt, nāyācilābhaḥ (?) | evaṃ ca bhikṣaṇād ayācitaḥ śreyān iti vijñāyate | tathā coktam "ayācitopapannānāṃ dravyāṇāṃ yaḥ pratigrahaḥ, sa viśiṣṭaḥ śiloñchābhyāṃ taṃ vidyād apratigraham" iti | avidyamānadhanas tu sarvam eva yajñārathaṃ śūdrāt |

	**yajamāno hi bhikṣitvā caṇḍālaḥ pretya jāyate || 11.23 ||**

ayaṃ nindārthavādaḥ pratiṣiddhārthānuṣṭhānanivṛttyarthaḥ | kathaṃ nāmāyaṃ ninditaṃ na samācared iti | atha vā nityakarmātipattau yaḥ sarvataḥ pratigraha uktaḥ tasyāyaṃ śrautasmārtayajñārthapratiṣedhaḥ | etasyām avasthāyāṃ kāmaṃ pratiṣiddhābhyupagamaḥ syāt | na śūdrād bhikṣaṇam | bhṛtyabharaṇārtham tu śūdrād api bhikṣaṇaṃ na pratiṣidhyate | kāmyayajñārthaṃ punar asatpratigraha eva nāsti | kṛtas tasya pratiṣedhaḥ | evaṃ ca sati yaḥ kāmyayajñārthaṃśūdrād bhikṣeta tenobhayam atikrāntaṃ bhavati, asatpratigrahaniyamo bhikṣaṇaniyamaś ca | atha vā śūdrāt parādānastutir iyam "na yajñārthaṃdhanaṃśūdrād vipro bhikṣeta dharmavait" iti | katham | parādānam api yuktaṃ śūdrāt, na tu bhikṣaṇam ity evam || 11.23 ||

	**yajñārtham arthaṃ bhikṣitvā yo na sarvaṃ prayacchati |**

**	sa yāti bhāsatāṃ vipraḥ kākatāṃ vā śataṃ samāḥ || 11.24 ||**

śūdrād anyebhyo dvijātibhyo nityārthaṃ bhikṣitasya kāmyārthaṃ vā niyamataḥ sarvasyopayogārtham idam ārabdhaṃ vākyam | adhunā vihitadharmastutyartham idam ārabhyate || 11.24 ||

	**devasvaṃ brāhmaṇasvaṃ ca lobhenopahinasti yaḥ |**

**	sa pāpātmā pare loke gṛdhrocchiṣṭena jīvati || 11 25 ||**

devatārthaṃ yat prakalpya sthāpyate tad **devasvam** | prakaraṇasāmarthyād yajñārthaṃ bhikṣitam | nānyat | **brāhmaṇasvam** apy evam eva vijñeyam, yad brāhmaṇabhojanāthaṃ pratigṛhītaṃ śrāddhādiṣu | samānavādārthaṃ ca devasvenāsya grahaṇam | evaṃ ca sati yad idaṃ (?) loke prasiddhaṃ devasvaṃ tan nehābhidhīyate, prakaraṇavirodhāt | devatānāṃ ca mamatā nāsty anadhikārāt | śāstradṛṣṭaṃ ca yad devasvaṃ tatsaṃpradānakāla evoddeśasāmarthyād devasvam iti śakyate vaktum | kṣaṇikaś cāsau devatopabhogakālaḥ, nivṛtte ca tasmin devatopabhoge devasvaṃ tad ity aśakyaṃ vyapadeṣṭum | evaṃ ca sati yajñārthaṃ bhikṣitaṃ sarvaṃ yajña evopayojyam | na kiṃcid ātmopabhogāya sthāpanīyam | yas tu mohān na sarvam upayuṅkte, tasya niyamavyatikrame 'yaṃ nindārthavādaḥ | dṛṣṭāntārthaṃ vā prasiddhasya brāhmaṇa[sva]sya grahaṇam || 11.25 ||

	**iṣṭiṃ vaiśvānarīm nityaṃ nirvaped abdaparyaye |**

**	kḷptānāṃ paśusomānāṃ niṣkṛtyartham asaṃbhave || 11.26 ||**

yadi tv asāmarthyāt paśusomānāṃ śāstracoditānām anuṣṭhāne na śaknuyāt, tata imām iṣṭiṃ vaiśvānarīṃ kuryāṇ niṣkṛtyartham | nityānāṃ karmaṇām anuṣṭhānāśaktau | evaṃ ca sati (?) nityakarmātipattāv avirodhāt śrautasya prāyaścittasya pratinidher vaiśvānaryāś ca samuccayaḥ | nanu caikārthatvād vikalpaḥ prāpnoti | na hy ekārthatā sākṣād upalabhyate, kiṃ tarhy ekaṃ śrautam anyat smārtam | evaṃ ca pramāṇabhinnayor avikalpaḥ | ekapramāṇatve sati tadvikalpo nyāyaḥ syāt | apare tu vikalpam eva manyante | tathā ca brahmahatyāprāyaścittayoḥ śrautasmārtayor vikalpaṃ vakṣyati | etat tv āpatkalpe nityakarmātipattāv asya syāt | tathā ca sati || 11.26 ||

	**āpatkalpena yo dharmaṃ kurute 'nāpadi dvijaḥ |**

**	sa nāpnoti phalaṃ tasya paratreti vicāritam || 11.27 ||**

evaṃ ca sati na vidyamānadhano vaiśvānarīṃ kuryāt paśusomavaikalpikīm, prāyaścittapratinidhiṃ veti | yena || 11.27 ||

	**viśvaiś ca devaiḥ sādhyaiś ca brāhmaṇaiś ca maharṣibhiḥ |**

**	āpatsu maraṇād bhītair vidhiḥ pratinidhiḥ kṛtaḥ || 11.28 ||**

tathā ca sati:

	**prabhuḥ prathamakalpasya yo 'nukalpena vartate |**

**	na sāṃparāyikaṃ tasya durmater vidyate phalam || 11.29 ||**

tasmāt pareṇa yatnena nityakarmārtham udyacchatas tad aśaktāv etad bhavet | na sati sāmarthya iti | yaś ca dharmatantrasaṅge sati parāpaharaṇādiṣu pravartamānaḥ kenacid rājapuruṣeṇa kathaṃcid bādhyeta, tato bādhyamāno 'py asau || 11.29 ||

	**na brāhmaṇo 'vedayeta kiṃcid rājani dharmavit |**

kiṃ tarhi,

	**svavīryeṇaiva tāñ chiṣyān mānavān apakāriṇaḥ || 11.30 ||**

yena,

	**svavīryād rājavīryāc ca svavīryaṃ balavattaram |**

**	tasmāt svenaiva vīryeṇa nigṛhṇīyād arīn dvijaḥ || 11.31 ||**

kena punar upāyena | yatas tad āha || 11.31 ||

	**śrutīr atharvāṅgirasīḥ kuryād ity avicāritam |**

**	vākśastraṃ vai brāhmaṇasya tena hanyād arīn dvijaḥ || 11.32 ||**

abhicārānujñānārtham idam ārabhyate | katham | yo hi dharmācaraṇābhimikhasya pratibandhe vartate sa śatruḥ sukṛtaparibandhitayā bhavati | sa prāptāparādho rājanivedanānarhaś cet, atas tadartho 'bhicāro 'nujñāyate | evaṃ ca sati sakrodhamātreṇābhicāro na kartavyaḥ | yac ca smṛtyantare 'bhicārasyāśucikaratvam uktam, "abhicārābhiśāpāv aśucikarau" iti tat krodhamātreṇābhicarato darśitaṃ bhavati, anadhikṛtatvāt | evaṃ ca satry ayam apy anadhicaraṇīyābhicāre prāyaścittaṃ vakṣyati, "[abhi]cāraṃ ca tribhiḥ kṛcchrair vyapohati" iti | apare tv ahīnakarmārtvijyāpekṣam idaṃ prāyaścittaṃ varṇayanti | evam anayoḥ smṛtyor virodhaḥ | brāhmaṇas tāvad evam adhītavedaḥ srutaśāstrakarmā ca tadanuṣṭhānapratighātāpadaṃ nistaret | athetare varṇāḥ katham iti | yd idam ucyate || 11.32 ||

	**kṣatriyo bāhuvīryeṇa tared āpadam ātmanaḥ |**

**	dhanena vaiśyaśūdrau tu japahomair dvijottamaḥ || 11.33 ||**

**dvijottama**grahaṇaṃ cātra dṛṣṭāntarthaṃ vijñeyam, uktatvād asyeti | evaṃ ca brāhmaṇa[pra]karaṇa eva sthitvedam ucyate || 11.33 ||

	**vidhātā śāsitā vaktā maitro brāhmaṇa ucyate |**

**	tasmai nākuśalaṃ kuryān na śuṣkāṃ giram īrayet || 11.34 ||**

rājño 'yam upadeśaḥ | evaṃ dharmācaraṇābhimukho brāhmaṇas tatpratyanīkopaghāte vartamāno rājñā kvacid api na kiṃcid vaktavya iti | brāhmaṇāpakartṛpuruṣāṇāṃ vāyam upadeśaḥ | na rājabalam āsritya bādhitavyaḥ | samartho hy asau paśyataḥ krośataś ca rājño 'bhicāreṇa śatrūn nihantum iti | atas **tasmai nākuśalaṃ kuryān na śuṣkāṃ giram īrayed** iti || 11.34 ||

	**naiva kanyā na yuvatir nālpavidyo na bāliśaḥ |**

**	hotā syād agnihotrasya nārto nāsaṃskṛtas tathā || 11.35 ||**

kanyādīnām aprāptānāṃ pratiṣedho 'yam, agnihotrādīnāṃ sarvakarmaṇām anuṣṭhātṛstutyarthaḥ | tat punar vicāraṇīyaṃ yuktāyuktatayā | evaṃ ca satīdam āha || 11.35 ||

	**narakaṃ hi patanty ete juhvantaḥ sa ca yasya tat |**

**	tasmād vaitānakuśalo hotā syād vedapāragaḥ || 11.36 ||**

ataś ca vijñāyate 'gnihotragrahaṇaṃ sarvakarmanidarśanārtham | tasmād evaṃguṇās sarvartvija iṣyante, na kevalam agnihotrasya hāvakaḥ | apare pratinidhiviṣayam etaṃ pratiṣedham āhuḥ | yathā "nāntarīkṣe na divy agniś cetavyaḥ" ity ayam aprāptapratiṣedho rukmasaṃbandhastutyarthaḥ | evam ayam apīti | apara āha: gṛhyam etad agnihotraṃ hṛhyate | tatra ca stryādīnām api prāptiḥ, "kāmaṃ gṛhye 'gnau patnī juhuyāt sāyaṃ prātar homau" iti vacanāt | evaṃ ca saty ūḍhāpi satī yāvat kanyā tāvan na juhuyād aupāsanam agnis ūḍhā ca saṃvatsaraṃ trirātraṃ vā kanyā bhavati | yata evaṃ prāptāyāḥ pratiṣedhaḥ | evaṃ yuvatyādīnām api prāptānāṃ pratiṣedhaḥ | tac caitad aupariṣṭena ślokārdhena virudhyate, **tasmād vaitānakuśalo hotā syād vedapāragaḥ** ity anena | agnihotrasaṃbandhenāgnyādheyadakṣiṇādharma ucyate || 11.36 ||

	**prājāpatyam adatvāśvam agnyādheyasya dakṣiṇām |**

**	anāhitāgnir bhavati brāhmaṇo vibhave sati || 11.37 ||**

**brāhmaṇa**grahaṇāc ca kṣatriyavaiśyayoḥ prājāpatyāśvadāne na niyamaḥ | brāhmaṇasyāpy aśvadānaṃ vibhavāpekṣatvād anityaṃ darsayati | samuccayanyāyatvāc ca dakṣiṇānām aśvaḥ samuccīyate | agnyādheyadakṣiṇādānasaṃbandhena cedam anyad ucyate | samagradakṣiṇā yajñāḥ syuḥ | evaṃ ca sati dakṣiṇāvaiguṇye doṣam āha || 11.37 ||

	**puṇyāny anyāni kurvīta śraddadhāno jitendriyaḥ |**

**	na tv alpadakṣiṇair yajñair yajeteha kathaṃcana || 11.38 ||**

kāmyayajñavakṣiṇā vidhir ayam | nityānāṃ tu karmaṇām alpadakṣiṇānām apy anujñanam iti || 11.38 ||

	**indriyāṇi yaśaḥ svargam āyuḥ kīrtiṃ prajāṃ paśūn |**

**	hanty alpadakṣiṇo yajño na yajetādhanas tataḥ || 11.39 ||**

nityānāṃ hi karmaṇām ārabdhānāṃ yathā kathamcit kriyāprasiddhau tadārambhāśaṅkāyāṃ kāmyakarmārthapratiṣedho 'yaṃ ślokadvayenānūdyate | nyāyād eva hi kāmyānāṃ viguṇānām apravṛttiḥ siddhā | evaṃ ca na nityānām ayaṃ pratiṣedhaḥ | nityatvād eva | viguṇāny api nityāni phalāya ceti mīmāṃsakāḥ | idam aparam agnihotraprakaraṇābhisaṃbandhenocyate || 11.39 ||

	**agnihotry apavidhyāgnīn brāhmaṇaḥ kāmakārataḥ |**

**	cāndrāyaṇaṃ caren māsaṃ vīrahatyāsamaṃ hi tat || 11.40 ||**

prāyaścittam idaṃ kāmakāreṇāgnihotraparityāge brāhmaṇasya vidhīyate cāndrāyaṇam | akāmatas tu sāmānyaprāyaścittam idam | idaṃ cāprakaraṇe 'pi prāyaścittavidhānaṃ vigṇānām api nityānāṃ karmaṇām anuṣṭhānastutyartham || 11 40 ||

	**ye śudrād adhigamyārtham agnihotram upāsate |**

**	ṛtvijas te bhavanty asya brahmavādiṣu garhitāḥ || 11.41 ||**

śūdrād adhigatenārthenāgnyādheyaṃ na kartavyam | evam agnyādheyaṃ na kartavyam ity agnyādheyapratiṣedhaḥ | na tu pravṛttakarmaṇo nityānuṣṭhānārthaḥ | tathā coktam, "na śūdrād bhikṣitvā yajñānuṣṭhānaṃ kartavyam" iti | ayācitalābhe tu nāsti doṣaḥ | tathācāsatpratigrahād ātmatṛptir ekā pratiṣiddhā | nityāni tv abhyanujñātāni | yataḥ śūdradhanena prārthitalabdhena vāviśeṣābhidhānasāmarthyād agnyādheyasyaikasya pratiṣedho 'yaṃ vijñeyaḥ | yadi sarvakarmārtho 'yaṃ pratiṣedhaḥ syād, anenaiva siddhatvān na śūdrād bhikṣaṇaṃ pratiṣiddhaṃ syān "na yajñārthaṃ dhanaṃ śudrāt" ity evamādinā vākyena | agnīnāṃ ca vṛṣalāgnitvāpavādād agnyādheyapratiṣedho 'yaṃ gamyate | tathā ca darsayati || 11.41 ||

	**teṣāṃ satatam ajñānāṃ vṛṣalāgny upasevinām |**

**	padā mastakam ākramya dātā durgāṇi saṃtaret || 11.42 ||**

parisamāpta etasminn akhilaprakaraṇe tatraiva sthitam "ataḥ pravakṣyāmi prāyaścittavidhiṃ śubham" iti | yataḥ prāyaścittābhidhitsayā sāmānyatas tannimittāny eva tāvad ādāv ucyante || 11.42 ||

	**akurvan vihitaṃ karma ninditaṃ ca samācaran |**

**	prasaktaś cendriyārtheṣu prāyaścittīyate naraḥ || 11.43 ||**

śrautasmārtam ijyādhyayanādi **vihitam**; **ninditaṃ** ca pratiṣiddhaṃ **samācaran** hiṃsānṛtasteyādi, **prasaktaś cendriyārtheṣv** abhipretapuruṣārthasādhaneṣu śabdādiṣu, **prāyaścittīyate naraḥ** | **nara**grahaṇād vā sarvavarṇadharmo 'yaṃ gamyate | nanu cendriyārthaprasaṅgasya ninditagrahaṇenaiva gṛhītatvāt punarāraṃbho na nyājjya iti | asya parihāraḥ | yeṣv asyāḥ pratiṣedha **indriyārtheṣu** yathā māṃsāśane 'nyāyataḥ kṣatriyādistrīparigrahādau ca, teṣv api prakarṣe[ṇa] saktipratiṣedhārtham asya pṛthaggrahaṇaṃ yuktam | katham, asau **prāyaścittīyate** iti | yata idam ucyate || 11.43 ||

	**akāmataḥ kṛte pāpe prāyaścittaṃ vidur budhāḥ |**

**	kāmakārakṛte 'py āhur eke śrutinidarśanāt || 11.44 ||**

**akāmataḥ kṛte pāpe** pāpārthe tu vyatikrame yathokte prāyaścittaṃ vakṣyamāṇaṃ **vidur budhāḥ** | kasya punar hetoḥ | yena smṛtiprāmāṇyena hi prāyaścittopadeśo yujyate, na kāmato 'py atrikrame (?) | yo hi niyamaṃ smṛtiprāmāṇyam ullaṅghya pravartate, taṃ prati prāyaścittopadeśo 'narthakaḥ | yena tad avyavasāyataḥ laṅghayiṣyati | yataḥ kiṃ tasyaitenopadiṣṭeneti prāyaścittopadeśo 'narthaḥ | evam etasminn eva prāyaścittādhikaraṇe prāpta idam anyad dvitīyaṃ prāyaścittādhikaraṇam ucyate **kāmakārakṛte 'py āhur eke śrutinidarśanāt** | evaṃ hi śrūyate "indro yatīn sālāvṛkebhyaḥ prāyacchat | tam [aślī]lā vāg abhyavadat | sa prajāpatim upādhāvat | tasmād etam upahavyaṃ prāyacchat" ity etad upahavyārthavādabrāhmaṇaṃ darśayati — kāmato 'py asti prāyaścittam iti | aviśeṣeṇa nimittamātre smaryamāṇaṃ prāyaścittam akāmakṛta evety uktam | tathā cāhur vedalokayor ubhayathābhivyatikrame prāyaścittaṃ dṛṣṭam, yatas tena cedam anumātavyam iti | tathā ca saṃdarśayati pakṣadvayam apy āśritya || 11.44 ||

	**akāmataḥ kṛtaṃ pāpaṃ vedābhyāsena śudhyati |**

**	kāmatas tu kṛtaṃ mohāt prāyaścittaiḥ pṛthagvidhaiḥ || 11.45 ||**

tathā cottaratra pradarśayiṣyāmo viśeṣam anayoḥ"kāmato brāhmaṇavadhe niṣkṛtir na vidhīyate" iti | evamādau cāyaṃ niyamārthaḥ ślokaḥ | **akāmato** vedābhyāsaḥ, **kāmataḥ** kṛtasyānyad vividhaṃ prāyaścittam iti | yasmād ubhayam ubhayor uttaratra vakṣyati | iyāṃs tv anayor viśeṣaḥ | akāmato vyatikrame 'lpaḥ pratyqvāyaḥ, kāmato mahān | tathā coktaṃ **kāmatas tu kṛtaṃ mohāt prāyaścittaiḥ pṛthagvidhair** iti | aparaḥ punar āha: naiva prāyaścittānuṣṭhānam upapadyate | yasmān na hi karma kṣīyate 'ntareṇa kāryāraṃbham | vātapittaśleṣmāśayavat | yata idam ucyate | kartavyam evedam smṛtiśāstropadesasāmarthyāt | yathaiva hi dharmādharmaprāptiparihāravyavasthāyām āgama eva pramāṇaṃ nopapattiḥ, evaṃ vināśo 'pyāgamata eva karmaṇaḥ kiṃ na śraddhīyate | tathā ca sati prāyaścittaṃ nyāyopadeśam | itarathāpyardhavaiśasaṃ syād iti | evaṃ ca puruṣārthakāritvaṃ śāstrasyopapadyate, laghūpāyakṣipradarśanena mahato 'rthalakṣaṇāt kṣayāt prāyaścittāt | api cāsyātmasaṃyamaduḥkham atimahad asti | yataḥ atrāpi kāryād evāsya vyatikramādharmasya duḥkhalakṣaṇād vināśaṃ pratipadyāmahe | yathā ca vātādyāśayasyobhayam atyanīkaṃ auṣadhaṃ duḥkhaṃ ca, evam adharmasyāpi prāyaścittaṃ narakādiduḥkhānubhavaś ca syād vināśahetuḥ | etena vṛścikaviṣaṃ vyākhyātam, śrutir api ca prāyaścittād akuśalakarmāṇi yathā gehadāhādīni nimittāni naimittikānāṃ karmaṇāṃ svargaphalānām iti, yathā kṣāmavatīṣṭiḥ | atra brūmaḥ pratiṣedhavatsu nimitteṣu prāyaścittāny ucyante, yatas tāni doṣanirharaṇārthāny eva pratīyante | yathā ciktisāyāṃ doṣavatsu nimitteṣu jvarādiṣu viśoṣaṇādīni (?) | sphuṭam eva ca smṛtir upariṣṭād vakṣyati — "caritavyam ato nityaṃ prāyaścittaṃ viśuddhaye" ity evamādi | apare tv adhikārārthāni | tathā ca gautamaḥ "dvijātikarmabhyaḥ hāniḥ patanam" ity āha | brahmahatyāyām evaitat | pātakapadārthāvadhāraṇārthe vākye śrūyate, na tv anyasmin vyatikramavākye | doṣakṣayād eva ca karmāntarādhikāro vijñeyaḥ, nākṣīnadoṣasya | yathāturasyeti | yac ca nimitte karmāṅgaṃ prāyaścittam iti kaiścid ucyate, tac ca puruṣadharmatvād atra na saṃbhavati | prāyaścittasya vyatikramasya kāraṇam adhunocyate || 11.45 ||

	**prāyaścittīyatāṃ prāpya daivāt pūrvakṛtena vā |**

**	na saṃsargaṃ vrajet sadbhiḥ prāyaścitte 'kṛte dvijaḥ || 11.46 ||**

**daiva**śabdaḥ sādhāraṇo 'py adharmaviṣayas sāmarthyād vijñeyaḥ | kasmāt | vyatikramakāraṇānurūpatvāt kāryasya | **pūrvakṛtena vety** atra mohaḥ saṃbadhyate, vyatikramahetutvena | nādharmaḥ, tasyoktatvād, dṛṣṭaś ca mūḍhasya vyatikramo yena loke | ato 'yam atra śabdārthaḥ | adharmapratipattiś ca pūrvakṛtādharmaśeṣāt kasyacid bhavati, aparasya mohād iti bruvatā kuśalakarmapratipattiḥ pūrvadharmaśeṣād asaṃmohāc ca samyagjñānalakṣaṇād bhavatīty etad arthasiddham | yataḥ asaṃmugdhena satā dharmānuṣṭhāne prayatitavyam; naivaṃ dharmādharmākhyaṃ puruṣasya prayojakam iti kṛtvā nirohena (?) bhavitavyam | evaṃ śāstropadeśasyārthavattvam, itarathā hy asati puruṣakāre śāstropadeśo niṣphalaḥ syāt, dharmādharmakāryatvād eva puruṣapravṛtter iti | nanu ca satām evāsatsaṃsargapratiṣedhād etat siddhaṃ na siddhyati, kriyābhedāt | pāka kṛdbhir iha saṃsargapratiṣedhān na pāpakṛtāṃ sadbhiḥ saṃsargaḥ pratiṣiddho bhavati, yena bhinne ete kriye | evaṃ ca sati yasya niyama ucyate tasyaiva vyatikrame prāyaścittaṃ syāt, ihetaraniyamabhāvāt | ato 'sya pratiṣedho yuktāraṃbhaḥ śūdrasya dvijātistrīpratiṣedhavad iti | aparas tu pāṭhaḥ: "prāyaścittiyatāṃ prāpya mohāt pūrvakṛtena yai (?)", arthas tu sa eva | prāyaścittānuṣṭhānasāmarthyapradarśanārtham adhunocyate || 11.46 ||

	**iha duścaritaiḥ kecit kecit pūrvakṛtais tathā |**

**	prāpnuvanti durātmāno narā rūpaviparyayam || 11.47 ||**

evaṃ ca œūrvakṛtād eva karmaṇo 'bhyudayapratyavyāv iti yat sāṃkhyair ucyate tad avasannam | so 'yam adhunākuśalakarmanimitto rūpaviparyayaprapañco 'nukramyate prāyaścittānuṣṭhānaśeṣatayā || 11.47 ||

	**suvarṇacoraḥ kaunakhyaṃ surāpaḥ śyāvadantatām |**

**	brahmahā kṣayarogitvaṃ dauścarmyaṃ gurutalpagaḥ || 11.48 ||**

**	piśunaḥ pautināsikyaṃ sūcakaḥ pūtivaktratām |**

**	dānyacoro 'ṅgahīnatvam ātiraikyaṃ tu miśrakaḥ || 11.49 ||**

**	annahartāmayāvitvaṃ maukyaṃ vāgapahārakaḥ |**

**	vastrāpahārakaḥ śvaityaṃ paṅgutām aśvahārakaḥ || 11.50 ||**

**	evaṃ karmāvaśeṣeṇa jāyante sadvigarhitāḥ |**

**	jaḍamūkāndhabadhirā vikṛtākṛtayas tathā || 11.51 ||**

yataś caitad evam akṛtaprāyascittān[āṃ] nānārūpavaikṛtyam anubhūtayātanāsthānaduḥkhānām api satāṃ **karmāvaśeṣeṇa** bhavati || 11.51 ||

	**caritavyam ato nityaṃ prāyaścittaṃ viśuddhaye |**

nādhikārārtham anyārthaṃ vety uktam, yena,

	**nindyair hi lakṣaṇair yuktā jāyante 'niṣkṛtainasaḥ || 11.52 ||**

evaṃ ca satīyaṃ pāpakṛdvaraṇanā ṣaḍbhiḥ ślokaiḥ prāyaścittānuṣṭhānapraśaṃsārthā vijñeyeti | adhunā tv abhihitakāraṇāni prāyaścittāny ucyante || 11.52 ||

	**brahmahatyā surāpānaṃ steyaṃ gurvaṅganāgamaḥ |**

**	mahānti pātakāny āhuḥ saṃyogaṃ caiva taiḥ saha || 11.53 ||**

mahapātakanirdeśaḥ saṃvyavahārārthaḥ | mahattvaśabdaś ca gurutvasaṃvijñānarthaḥ sarvapāpebhya etāni gurūṇi | evaṃ ca sati vyatikramamātraṃ pātakam | pātayatīti pātakam ity asmāt | etāni punar **mahānti pātakāni** mahānti santy etasmāt parihāre lagnavān bhaviṣyatīti patitasaṃprayoge ca vakṣyati "saṃvatsareṇa patati" iti | surāpānaṃ ca [brāhmaṇasya] | yasya yat pratiṣeddhaṃ tasya tat pātakam | anyat tu brahmahatyādi varvavarṇānāṃ vijñeyam, tatpratiṣedhāt | **steyaṃ** brāhmaṇasuvarṇāpaharaṇākhyaṃ pātakam, nānyat | tathā ca smṛtyantaram, "brāhmaṇasuvarṇāpaharaṇe mahāpātakam" ity āpastambaḥ || 11.53 ||

	**anṛtaṃ ca samutkarṣe rājagāmica paiśunam |**

**	guroś cāḷīkanirbandhas samāni brahmahatyayā || 11.54 ||**

pratyekam, na samastāni evam uttaratrāpīti | anṛtaṃ jātisamutkarṣe, yad abrāhmaṇaḥ san "brāhmaṇo'smi" iti bravīti brāhmaṇaprayojaneṣu | evaṃ kṣatriyavaiśyajātāv api yojyam | karmotkarṣe vā yad anṛtaṃ "anena kratuneṣṭaṃ mayā" iti | evaṃ adhyayanatapaḥprabhṛtiṣv apīti | samutkarṣakaraṇe kanyalābhadau yad anṛtaṃ taddūṣaṇārthaṃ dātṛsaṃnidhau kauṭasākṣyam, yena tad uttaraśloke vakṣyati | surāpānasamaṃ **rājagāmipaiśunaṃ** (?) heḷakatvaṃ prasiddham | **guror aḷīkanirbandhaḥ** | aḷīkas cittasaṃkṣobhaḥ | aḷīkartho nirbandhaḥ sa guror abhyupetya dveṣādibhiḥ paunaḥ punyena kriyamāṇo **'ḷīkanirbandhaḥ** | brahmahatyāsamaḥ | guror anṛtābiśaṃsanaṃ vāḷīkanirbandhaḥ | tathā ca gautamaḥ: "guror anṛtābiśaṃsanam" iti | pātakasamānīti || 11.54 ||

	**brahmojjhatā vedanindā kauṭasākṣyaṃ suhṛdvadhaḥ |**

**	garhitānnājyayor jagdhiḥ surāpānasamāni ṣaṭ || 11.55 ||**

**	nikṣepasyapaharaṇaṃ narāśvarajatasya ca |**

**	bhūmivajramaṇīnāṃ ca rukmasteyasamaṃ smṛtam || 11.56 ||**

**	retaḥsekaḥ svayonyāsu kumārīṣv anyajāsu ca |**

**	sakhyuḥ putrasya ca strīṣu gurutalpasamaṃ viduḥ || 11.57 ||**

mahāpātakasamānāṃ caturbhiḥ ślokair nirdeśo gurutvajñāpanārthaḥ | sāmānyavihitasyātra guroḥ prāyaścittasya kāraṇaṃ yathā syād iti | smṛtyantare coktam: "enasu(?) guruṣu gurūṇi laghuṣu laghūni" iti | nanu yat yena samānam ucyate tadīyaṃ tasya prāyaścittaṃ yuktam | atrocyate | na yuktaṃ yadi hy etat prāyaścittavidhānartham abhaviṣyat, yathāha bhavavān, tataḥ prāyaścittātidesaprakaraṇa evāvakṣyat | kauṭasākṣyasuhṛdvadhayoś ceha surāpānasamīkṛtayoḥ brahmahatyaprāyascittātideśam upariṣṭān na kuryāt | guroś cāḷīkanirbandha ity etasya ceha brahmahatyāsamīkṛtasya punar upartiṣṭād (?) brahmahatyāprayascittavidhānāt | tathā kumāryādiretassekasya gurutalpasamīkṣtasyeha punas tatra gurutalpaprāyascittavidhānād gamyate nedaṃ prāyascittārthaṃ samīkaraṇam iti | apare tu manyante — bhedena samīkaraṇād yad yena samīkriyate tadīyaṃ tasya prāyascittam anumīyate | gurutva hi kevale nididikṣite, mahāpātakasamatvam eva pratinirdiśet sāmānyena | surāpānasamīkṛtayoś ca kauṭasākṣyasuhṛdvadhayor brahmahatyātideśo vikalparthaḥ | guros ca pratirambho 'līkād arthāntaram eva | prāyascittakaraṇe cāsyānadhyayanāt sāmānyavihitam apy eṣu prāyascittam anumīyate | yasya tu prāyaścittātideśa eva śrūyate na samīkaraṇam; tatra vikalp nāsti | yathā "hatvā garbham avijñātam" iti | tasmān mahāpātakasameṣu tadīyaṃ prāyaścittaṃ sāmanyavihitaṃ (?) veti manyāmahe | mahāpātakāni tatsamāni coktvopapātakārtham adhunedam āha || 11.57 ||

	**govadho 'yājyasaṃyājya pāradāryātmavikrayāḥ |**

**	gurumātṛpitṛtyāgaḥ svādhyāyāgneḥ sutasya ca || 11.58 ||**

**	parivittitā cānujena parivedanam eva ca |**

**	tayor dānaṃ ca kanyāyās tayor eva ca yājanam || 11.59 ||**

**	kanyāyā dūṣaṇaṃ caiva vārdhuṣitvaṃ vratāc cyutiḥ |**

**	taṭākārāmadārāṇām apatyasya ca vikrayaḥ || 11.60 ||**

**	vrātyatā bāndhavatyāgo bhṛtyādhyāpanam eva ca |**

**	bhṛtāc cādhyayanādānam apaṇyānāṃ ca vikrayaḥ || 11.61 ||**

**	savrākareṣv adhīkāro mahāyantrapravartanam |**

**	hiṃsrauṣadhi striyājīvo 'bhicāro mūlakarma ca || 11.62 ||**

**	indhanārtham aśuṣkāṇām drumāṇām avapātanam |**

**	ātmārthaṃ ca kriyārambho ninditānnādanaṃ tathā || 11.63 ||**

**	anāhitāgnitā straiṇyam ṛṇānāṃ cānapakriyā |**

**	asacchāstrādhigamanaṃ kauṭilyaṃ vyasanakriyā || 11.64 ||**

**	dhānyarūpyapaśusteyaṃ madyapastrīniṣevaṇam |**

**	strīśūdraviṭkṣatravadho nāstikyaṃ copapātakam || 11.65 ||**

upapātakanirdeśo 'yam aṣṭābhiḥ ślokaiḥ | asmiṃś ca govadhādau kānicit snātakavratopadiṣṭāni paradārābhigamanādīni, kānicin māsaśrāddhaprakaraṇoktāni parivedanādīni, kānicid ihaivoktāni taṭākārāmadārāpatyavikrayādīni tadviparītānāṃ trividhānām api karmaṇām upapātakārtho 'tra nirdeśaḥ | asya prayojanam upapātakaprāyaścittam, yathā teṣu sāmānyaṃ syād, viśiṣṭaṃ ca yathopadeśaṃ vakṣyati, "upapātakasaṃyukto goghno māsaṃ yavān pibet" ity evamādi | snātakavratalope cābhojanaṃ prāyaścittam āmnātam, tathā sāsikārthaprakaraṇoktānām apāṅktyānāṃ viśodhanam iti | yāni tv asminn eva govadhādau gṛhītāni punaḥ prāyaścittārthaṃ gṛhyante, teṣām ubhayatrāmnānasāmarthyād, vikalpenobhe api prāyaścitte syātām | etena sarvatra punarāmnānaṃ vyākhyātam | yāni ceha taṭākavikrayādīni prāyaścittavidhānakāryāṇi vijñāyante 'numānataḥ | teṣāṃ niyamopadeśābhāvād varjane 'bhyudayo nāsti, atikrame tu prāyaścittam asti | yeṣāṃ tu varṇanopadeśe prāyaścittavidhānaṃ ca, yathā "na nagnaḥ snānam ācaret" iti pratiṣedhaḥ, "snātvā ca vipro digvāsā" ity evamādi prāyaścittam | teṣāṃ varjane 'bhyudayo 'tikrame ca prāyaścittam | atha tu prāyaścittavidhānād eva pratiṣedho 'numīyate | evaṃ ca saty ubhayor aviśeṣaḥ || 11.58–65 ||

	**brāhmaṇasya rujaḥ kṛtvā ghnātir aghneyamadyayoḥ |**

**	jaihmyaṃ ca maithunaṃ puṃsi jātibhraṃśakaraṃ smṛtam || 11.66 ||**

**	kharoṣṭrāśvamṛgebhānām ajāvikavadhas tathā |**

**	saṃkīrṇakaraṇaṃ jñeyaṃ mīnāhimahiṣasya ca || 11.67 ||**

**	ninditebhyo dhanādānaṃ vāṇijyaṃ śūdrasevanam |**

**	apātrīkaraṇaṃ jñeyam asabhyasya ca bhāṣaṇam || 11.68 ||**

**	kṛmikīṭavayohatyā madyānugatabhojanam |**

**	phalaidhaḥkusumasteyam adhairyaṃ ca malāvaham || 11.69 ||**

jātibhraṃśakarasaṃkarīkaraṇāpātrīkaraṇamalinīkaraṇānāṃ vargaśas saṃjñānirdeśaś caturbhiḥ ślokaiḥ | asya prayojanam | vargaśa eva prāyaścittopadeśo yathā syāt | vakṣyati hi "jātibhraṃśakaraṃ karma kṛtvā" ity evamādi || 11.66–69 ||

	**etāny enāṃsi sarvāṇi yathoktāni pṛthak pṛthak |**

**	yair yair vratair apohyante tāni samyaṅ nibodhata || 11.70 ||**

vakṣyamāṇaprāyaścittopanyāsārthaḥ ślokaḥ || 11.70 ||

	**brahmahā dvādaśābdāni kuṭīṃkṛtvā vane vaset |**

**	bhaikṣaṃ cātmanivṛttyarthaṃ kṛtvā śavaśirodhvajam || 11.71 ||**

asyopariṣṭād atraiva [pra]karaṇe guṇavidhiṃ vakṣyati: "kṛtavāpano nivased grāmānte govraje 'pi vā" ity evamādi | **kṛtvā śavaśirodhvajam** ity atra mukhyaṃ gṛhyate, guṇavṛtteḥ kāraṇābhāvāt | avakīrṇaprāyaścittagardabhājinavat śavaśiro mukhyam eva syāt | surāpānaprāyascittavad vicitrā śāstragatiḥ | na ca vacanasyātibhāro 'sti | na cātra nyāyagatis sādhvī śāstralakṣaṇatvād dharmādharmayoḥ || 11.71 ||

	**lakṣyaṃ śastrabhṛtāṃ vā syād viduṣām icchayātmahaḥ |**

dvitīyam idaṃ vaikalpikaṃ prāyaścittaṃ pūrvasmāt | viduṣāṃ prāyaścittīyo 'yam ity evam jānatām. iṣvastrajñānāṃ vā, catuṣpādaṃ dhanurvedam adhīyānānām |

	**prāsyed ātmānam agnau vā samiddhe trir avākśirāḥ || 11.72 ||**

etac ca kecid icchāyām aśabalam āhus tṛtīyam || 11.72 ||

	**yajeta vāśvamedhena svarjitā gosavena vā |**

**	abhijidviśvajidbhyāṃ vā trivṛttāgniṣṭutāpi vā || 11.73 ||**

**	japan vānyatamaṃ vedaṃ yojanānāṃ śataṃ vrajet |**

**	brahmahatyāpanodāya mitabhuṅ niyatendriyaḥ || 11.74 ||**

**	sarvasvaṃ vā vedavide brāhmaṇāyopapādayet |**

atha vā,

	**dhanaṃ vā jīvanāyālaṃ gṛhaṃ vā saparicchadam || 11.75 ||**

**	haviṣyabhug vānusaret pratisrotaḥ sarasvatīm |**

**	japed vā niyatāharas trir vai vedasya saṃhitām || 11.76 ||**

trayodaśa brahmahatyāprayaścittāni sāmarthyād yathādhikāraṃ caturṇām api varṇānāṃ vikalpato vijñeyāni | yena sākṣād atra vikalpaḥ śrūyate vāśabdāsrayaḥ | asāmarthyād apy ayaṃ samuccayāsaṃbhave vikalpaḥ | svakābhiprāyaṇasya śrutipratiṣiddhasyāpi prayascittād anyatra sāmarthyam | idānīṃ dvādasavārṣiaprāyascittasya guṇavidhyartham ārabhyate || 11.75–76 ||

	**kṛtavāpano nivased grāmānte govraje 'pi vā |**

**	āśrame vṛkṣamūle vā gobrāhmaṇahite rataḥ || 11.77 ||**

"brahmahā dvādaśābdāni kuṭiṃ kṛtvā vane vaset" ity eva[mādinā] yad uktaṃ tasya vaikalpikāḥ kecid atropadiśyante dharmāḥ kecid apūrvā eva | **gobrāhmaṇahite rata** asya cānantaroktasya guṇavidhir arthavādaḥ || 11.77 ||

	**brāhmaṇārthe gavārthe vā sadyaḥ prāṇān parityajan |**

**	mucyate brahmahatyāyā goptā gobrāhmaṇasya ca || 11.78 ||**

vināśavat sthityarthaḥ | etac ca prakrāntadvādasavārṣikaprāyaścittasyopadiśyate | tathā ca gobrāhmaṇaparitrāyyāsamāptakālo 'pi maraṇāc chudhyati | evaṃ paritrāyyāmṛto 'pi śudhyatītyarthaḥ | evaṃ ca nedaṃ prāyaścittāntaram, kiṃ tarhy asyaiva guṇavidhiḥ | yadi hy etat prāyaścittāntaraṃ syāt, tena vaikalpikatvād eteṣāṃ prakrāntadvādasavārṣikaprāyascitto 'nena nādhikriyate | yena vaikalpikeṣv ekasmin prāyaścitte 'dhikṛto na prāyaścittāntareṇādhikriyate, vaikalpikatvād eva | itarathā hi samuccayaḥ syāt | evaṃ ca vikalpe 'sya sākṣāc chravaṇam uparudhyate | na cāyaṃ nyāyyaḥ | śrutārthahānir aśrutakalpanā ca | tasmād yathokta evārthaḥ || 11.78 ||

	**tryavaraṃ pratiroddhā vā**

brāhmaṇadravyāpaharaṇe tatpratimocanāya | amocane na mucyata ity arthaḥ | nirupavidhaṃ pravartamānaḥ |

		**sarvasvam avajitya vā |**

apratiroddhāpi tryavaraṃ prathama eva brāhmaṇasvāpaharaṇapratimocanārthe prayoge |

	**viprasya tannimitte vā prāṇālābhe vimucyate || 11.79 ||**

ity etad uktārtham | asyedānīm upasaṃhāro, yathāyogaṃ prāyaścittam anuṣaktavyaḥ || 11.79 ||

	**[evaṃ dṛḍhavrato nityaṃ brahmacārī samāhitaḥ |**

**	samāpte dvādaśe varṣe brahmahatyām vyapohati] || 11.80** ||

	**śiṣṭvā vā bhūmidevānāṃ naradevasamāgame |**

**	svam eno 'vabhṛthasnāto hayamedhe vimucyate || 11.81 ||**

aśvamedhāvabhṛthasya pṛthaṅnirdeśo 'nārabdhānyaprāyaścittajñāpanārthaḥ | itarathā hy aśvamedhāvabhṛthasyāmnātatvād ārabdhe dvādasavārṣike prāyaścitte tanmadhye 'vabhṛthasnātaḥ śudhyeta| etasmāt tu pṛthaṅnirdeśād [an]ārabdhānyaprāyaścittasyaivedam aśvamedhāvabhṛthaprāyaścittaṃ svatantraṃ yuktam | na caitadvaikalpikānām etasmāt svarūpata itareṣāṃ tatkartāraṃ praty upadesaḥ, yenāṅgīkṛtam anyad vaikalpikam | kaścid evam āha: tad ayuktam, yena nāśvamedhavabhṛthasnānaṃ svatantram, anupadeśād vaikalpikaprāyaścittamadhye | yataḥ prakaraṇāt kṛte 'py upasaṃhāre prakrāntadvādaśavārṣikaprāyaścittasyāyaṃ guṇavidhiḥ | athedaṃ dvādaśavārṣikaṃ kṛtopasaṃhāram iti vyapekṣā | tathāpi sarveṣāṃ vaikalpikānāṃ yathāsaṃbhavam idam aśvamedhāvabhṛtasnānaṃ guṇataḥ śuddhihetutvān nivṛttaye | asyārthavādo 'nuṣṭhānastutyarthaḥ || 11.80–81 ||

	**dharmasya brāhmaṇo mūlam agraṃ rājanya ucyate |**

**	tasmāt samāgame teṣām eno vikhyāpya śudhyati || 11.82 ||**

"śiṣṭvā vā bhūmidevānāṃ naradevasamāgame" yajamānartvijāṃ "svam eno 'vabhṛthasnāto hayamedhe vimucyate" ity asya vidher arthavādaḥ || 11.82 ||

	**brāhmaṇaḥ saṃbhavenaiva devānām api daivatam |**

**	pramāṇaṃ caiva lokasya brahmātraiva hi kāraṇam || 11.83 ||**

upadiṣṭasyānantaravidheḥ stutyartham idam uktam || 11.83 ||

	**teṣāṃ vedavido brūyus trayo 'py enaḥ suniṣkṛtim |**

**	sā teṣāṃ pāvanāya syāt pavitrā viduṣāṃ hi vāk || 11.84 ||**

vakṣyati hi, "daśāparā vā pariṣad yaṃ dharmaṃ parikalpayet" ity evamādi | evaṃ ca sati prāyaścittapariṣadbrāhmaṇopaāsanāt tair abhyanujñātaṃ prāyaścittaṃ kuryāt, jānāno 'pi prativyatikramaṃ prāyaścittam iti kecit | tad ayuktam | evaṃ hi rahasy asya prāyaścittānupadeśaḥ prasjyeta | yena "rahasye rahasyaṃ prakāśe prakāśam" itīyam smṛtiḥ | kva tarhīdaṃ yasyarthalābho vujñānālābhaḥ | atha vānuktaprāyaścittaviṣayam etad vijñeyam | tathā ca vakṣyati "anuktaniṣkṛtīnāṃ tu pāpānām apanuttaye, śaktiṃ cāvekṣya pāpaṃ ca prāyaścittaṃ vikalpayet" iti | atha vā pātraviśeṣāt arthaviśeṣo dharmākhyo 'nugrahāt teṣāṃ yathā, evam upaghātād apy adharmaviśeṣeṇa bhavitavyaṃ tadviśeṣād eva | evaṃ ca saty etasmin viṣaya idam ārabhyate **teṣāṃ vedavido brūyur** iti | tathā ca sati tadviśeṣād brahmahatyāprāyaścittānāṃ gurulaghutvaṃ yuktam | itarathā hi laghūpadeśād gurūṇāṃ pariharaṇād anupadeśa eva syāt | yathā loke "paṇalabhyaṃ hi na prājñaḥ krīṇāti daśabhiḥ panaiḥ (?)" ity evam ihāpi syāt || 11.84 ||

	**ato 'nyatamam āsthāya vidhiṃ vipraḥ samāhitaḥ |**

**	brahmahatyākṛtaṃ pāpaṃ vyapohaty ātmavattayā || 11.85 ||**

sarveṣāṃ brahmahatyāprāyaścittānām upasaṃhāraśloko 'yam | **vipra**grahaṇaṃ cātra sarvavarṇapradarśanārtham | tathā ca sati sāmarthyād adhikāro yathāsaṃbhavaṃ brāhmaṇādīnāṃ prāyaścitteṣv avikṣitavyaḥ || 11.85 ||

	**hatvā garbham avijñātam etad eva vrataṃ caret |**

**	rājanyavaiśyau cejānāv ātreyīm eva ca striyam || 11.86 ||**

brahmahatyāprāyaścittātideśo 'yaṃ garbhādihantṝṇām | garbhaś ca brāhmaṇagarbha eva prakaraṇād vijñeyaḥ | **ātreyī** tu rajasvalā brāhmaṇy eva | tasyāṃ hi kadācit puṃsas saṃbhava iti, atas tāṃ hatvā brahmahā bhavati | gotrata ity apara ātreyīm āhuḥ, yasmāc cātreyīṃ hatvā brahmahā bhavati, tato 'nyāṃ brāhmaṇīṃ hatvā na brahmaheti gamyate | gavādiṣu tu jātimātrasya vivakṣitatvāt striyāṃ puṃsi cāviśeṣeṇa prāyaścittam | yac copariṣṭaśloke vakṣyati, "kṛtvā ca strīsuhṛdvadham" iti, strīgrahaṇaṃ tad api brahmaṇyā eva | govadhādau ca strīgrahaṇasya vidyamānatvād vikalpena brāhmaṇyām idaṃ prāyaścittaṃ syāt | vikalpaś ca guṇāpekṣo yuktaḥ, gurulaghuprāyaścittayoḥ pratyayāpratyayakāraṇena vā | evaṃ cātreyīgrahaṇam arthavad bhavati | savanagatau rājanyavaisyau hatvaitad eva | tathā ca brāhmaṇam, "yo vai kaścid yajate brāhmaṇibhūyaiva yajate" iti || 11.86 ||

	**uktvā caivānṛtaṃ sākṣye pretirudhya guruṃ tathā |**

**	upahṛtya ca nikṣepaṃ kṛtvā ca strīsuhṛdvadham || 11.87 ||**

ayaṃ śloko mahāpātakasamānāṃ nirdeśe pūrvatra kṛtavicāraḥ || 11.87 ||

	**iyaṃ viśuddhir uditā pramāpyākāmato dvijam |**

**	kāmato brāhmaṇavadhe niṣkṛtir na vidhīyate || 11.88 ||**

kāmato 'kāmata iti kṛtavicāraḥ | tasmān na kāmakṛte prāyaścittābhāvaṃ darśayati, kiṃ tarhi pramādastutyartham idaṃ kalpyate | itarathā hi pūrvāparavirodhaḥ syāt | atha vā prāyaścittagurutvopadeśaparam idaṃ guṇataḥ kāmato vadhe brāhmaṇasya | evaṃ ca sarvaguṇaviśeṣāpekṣayā sapratyayāpratyayavadhāpekṣayā ca brahmahatyāprāyaścittāni yathāsaṃbhavam arthayogāpekṣayā prakalpyāni | anyāni caivam eva samārthāni || 11.88 ||

	**surāṃ pītvā dvijo mohād agnivarṇām surāṃ pibet |**

**	tayā sa kāye nirdagdhe mucyate kilbiṣāt tataḥ || 11.89 ||**

evaṃ ca mṛtasya śuddhir vijñeyā | tayā ca surāyāgnivarṇatvam anugṛhītaṃ bhavati | **mohād** iti cātra yad uktam, tat pūrvatrārthanirdeśaliṅgam, yad uktam "prāyaścittīyatāṃ prāpya mohāt pūrvakṛtena vā" iti, atra mohasya svaśabdenaivopadeśāt || 11.89 ||

	**gomūtram agnivarṇaṃ vāpibed udakam eva vā |**

**	payo ghṛtaṃ vāmaraṇād gośakṛd rasam eva vā || 11.90 ||**

dravyamātravikalpārthaṃ cedam ārabdham | tathā cauṣṇyaguṇas samāno 'tra pūrvadravyeṇa | agnivarṇatvaṃ ca sarvaśeṣaḥ | tathā **vāmaraṇād** ity uktam, etac a mukhyasurāpāne kāmataḥ prāṇāntikaṃ prāyaścittam || 11.90 ||

	**kaṇān vā bhakṣayed abdaṃ piṇyākaṃ vā sakṛn niśi |**

**	surāpānāpanuttyarthaṃ vālavāsā jaṭī dhvajī || 11.91 ||**

etac ca prāyaścittaṃ mukhyasurāpāna evākāmato gamyate | evaṃ hy etadvyatikrame sapratyayāpratyayakāraṇabhedāt gurulaghutvaṃ prāyaścittasyopapannaṃ bhavati | tathā ca **gautamo** 'pratyaye surāpāne laghuprāyaścittam āha sapratyayasurāpānaprāyaścittād guruṇaḥ: "amatyā pāne payo ghṛtam udakaṃ vāyuṃ prati tryahaṃ taptāni sa kṛcchras tato 'sya saṃskāraḥ" (GDh 23.3) iti | atha vetarayoḥ surayoḥ pāna etal laghuprāyaścittaṃ vijñeyam | tathā ca smṛtyantaram: "asurāmadyapāne cāndrāyaṇam abhyaset" iti || 11.91 ||

	**surā vai malam annānāṃ pāpmā ca malam ucyate |**

**	tasmād brāḥmaṇarājanyau vaiśyaś ca na surāṃ pibet || 11.92 ||**

kecid atra "gauḍī"ślokaṃ pūrvaṃ paṭhanti, paścād imam "surā vai malam annānām" iti | tair apy etau viparyasya ślokau vyākheyāv arthakrameṇa, ye punaḥ "surā vai malam annānām" ity etaṃ pūrvaṃ paṭhanti, teṣām arthakrama eva | ataḥ pūrvam ayam asmābhiḥ paṭhyate | **surā** lokaprasiddhā gavādivat | annamalatvaṃ cārthavādas, tasmāt pānavidveṣaṇārthaḥ | na hetuḥ pratiṣedhavidher, hetutve sati sarvasyānnamalasyābhakṣyatvaṃ syān maṇḍādeḥ, hetumālāprasaṅgaś ca syāt | annamalatvād apeyā surā, annamalaṃ punaḥ kasmād apeyam iti | atra kāraṇaṃ vaktavyaṃ bhavati | yato 'yam arthavādaḥ, na hetuḥ | evaṃ ca sati prasannāpi satī surānnamalatvena nindyate | **pāpmā ca malam ucyate** | ayam apy arthavādo nivṛttyartha eva | yena nānnamalatvaṃ pāpmano hetuḥ, kiṃ tarhi surāpānam | yataḥ dvijatibhir apeyā sā | evaṃ ca surāyā apeyatve siddhe "surāṃ pītvā dvijo mohāt" iti yuktaḥ prāyascittavidhiḥ | evaṃ tāvad annamalād liṅgāt paiṣṭī mukhyasurā dvijātīnāṃ pratiṣiddhā | adhunā tv asurāmadyapratiṣedhārthaṃ brāhmaṇānām idam ārabhyate || 11.92 ||

	**gauḍī paiṣṭī ca mādhvī ca vijñeyā trividhā surā |**

**	yathaivaikā tathā sarvā na pātavyā dvijottamaiḥ || 11.93 ||**

guḍasya vikāro **gauḍī**, guḍakāryā vā | anuktā taddhitavṛttir iti kṛtvā yatrāpīkṣurasavikāro madyaṃ tatrāpīkṣuraso guḍakāraṇatvād gudaśabdenocyate | evaṃ cobhayathāpi gauḍī bhavati | **paiṣṭī** tu piṣṭavikāraḥ, "tasyedam" iti vā | anuktā taddhitavṛttir iti pūrvoktā mukhyā | **mādhvī** ca madhuśabdāder atra vikārārthe | evaṃ madhuvikāro mādhvī na mādhavī, yena "saṃjñāpūrva[ko] vidhir nityaḥ" itīyaṃ paribhāṣā asyāś ca jñāpakaṃ syāt | "or od iti vaktavye" guṇagrahaṇaṃ gurvavikṛtaṃ jñāpanārtham asya | tathā ca sati guṇasyānityatvāt mādvīti siddham | evaṃ ca "svāyambhuva ity etad api siddham" bhavati | evaṃ trividhaiṣā | **yathaivaikā** iti ca prasiddhā | pratiṣiddhāyāṃ piṣṭasurāyāṃ pūrvaśloke,iha śloke itare gauḍīmādhvyāv asure satyau surīkaroti nindārtham | ataḥ piṣṭasurāsame itare na sure eva | yathā rājasamo mantrī rājābhavati | **yathaivaikā tathā sarvā na pātavyā dvijottamair** iti gauḍīmādhvyoś ca bahuvacanam, **tathā sarva** ity etadbhedabahutvāpekṣam, samudāyāpekṣaṃ vā | te ca paiṣṭī ca sarvāpeyā | itarathā hi "yathaivaikā tathaivobhau na pātavyau dvijottamaiḥ" ity evaṃ pāṭhaḥ syāt, yady evaṃ bahuvacanam idaṃ na vyākhyāyeta | evaṃ cātra śloke brāhmaṇānāṃ gauḍīmādhvyoḥ pratiṣedhaḥ, pūrvaśloke tu mukhyasurā trayāṇām api pratiṣiddhā | etac ca sāmarthyād vijñāyate | sāmarthyaṃ ca vākyadvayārambhaḥ | tad yataḥ śloke 'smiṃs trayāṇāṃ dvijānāṃ pratiṣiddhyeran tataḥ pūrvaślokārambho 'narthakaḥ syāt | ārabdhas tu yataḥ punaruktatvāt śāstravākyayoḥ pūrvaślokena mukhyasurā trayāṇām api pratiṣiddhā, uttaraśloke tu gauḍīmādhvayor eva brāhmaṇānāṃ pratiṣedhaḥ | evaṃ ca sati **yathaivaikā tathā sarvā** ity etad upapannaṃ bhavati | **dvijottama**grahaṇaṃ cātra ye ca "dvijātibhiḥ" ity atra paṭhanti, teṣāṃ dvijātiśabdād dvijottamārtha eva vijñeyaḥ, trayāṇāṃ sādhāraṇo 'pi sann etat syāt sārthyāt | tathā cottaraśokeṣu triṣu brāḥmaṇagrahaṇāni liṅgāny asyaivārthasya pradarśayiṣyāmaḥ || 11. 93 ||

	**yakṣarakṣaḥpiśācānnaṃ madyaṃ māṃsaṃ surāsavam |**

**	tad brāhmaṇena nāttavyaṃ devānām aśnatā haviḥ || 11.94 ||**

iti liṅgāt saty api jātyarthaviśeṣe strīṇām apratiṣedhaḥ | evaṃ ca saty anenāpratiṣedhadarśanena kvacid brāhmaṇyaḥ pibanti | yathā ca strīpuṃsayoḥ saty apy ekajātitve prāyaścittabhedaḥ, evam ayam api pratiṣedhaviśeṣo vijñeyaḥ | yathā "aśvinaṃ bhakṣayanti" iti ca surāgrahe sautrāmaṇyāṃ karmāṅgatvād adoṣaḥ, māṃsavat, evaṃ vājapeye tv iti | ayam aparo 'rthavādas surāpratiṣedhavidheḥ || 11.94 ||

	**amedhye vā paten matto vaidikaṃ vāpy udāharet |**

**	akāryam anyat kuryād vā brāhmaṇo madamohitaḥ || 11.95 ||**

arthavādo 'yam, na hetuḥ | hetutve hi svalpikā pīyeta, yāvatī pītā madaṃ na janayati | amedhye patanādau cākārye na pravartayati | atha vā sapratyanīkā māṃsabhakṣaṇena saha pīyamānāmedhyapatanādidoṣaṃ madabhāvaṃ na janayatīti kṛtvā tathā pīyeta || 11.95 ||

	**yasya kāyagataṃ brahma madyenāplāvyate sakṛt |**

**	tasya vyapaiti brāhmaṇyaṃ śūdratvaṃ ca sa gacchati || 11.96 ||**

ātmasthaṃ brahmabhāvanākhyaṃ yasmāt ataḥ **kāyagatam** ity arthavādo 'yam | **brāhmaṇa**grahaṇaṃ cātra ślokatraye dhāraṇārtham | anantaraśloke gauḍīmādvyoḥ brāhmaṇapratiṣedhāt tadapekṣayā | atha tu pūrvaślokapratiṣedhāpekṣo 'pi tataḥ pūrvasya pratiṣedhasyottarasya ca sāmānyenāmī ślokatrayārthavādāḥ | etasmiṃś ca pakṣe brāhmaṇagrahaṇaṃ nidarśanārthaṃ yathāsaṃbhavaṃ vijñeyam | anye tūktapratiṣiddhatvāt kṣatriyavaiśyayor vikalpaṃ manyante gauḍīmādhvyoḥ pratiṣedhasya | tad idaṃ yktam ayuktaṃ veti vicāraṇīyam, granthagauravabhayāt tu na likhyate | kiṃ cātaḥ yadi jātinimittaḥ sarvāvastham apeyam | atha madaguṇanimitte tato 'pi naṣṭe tasminn alpaṃ vā peyaṃ syāt | yata idam ucyate guṇanimitto 'yaṃ pratiṣedhaḥ | evaṃ sati pratyastamitamadaguṇaṃ dayaṃ kutracid ācaranti brāhmaṇāḥ | tathā coktam: "amedhye vā paten mattaḥ" ity evamādiṣu madaguṇanimitta eva pratiṣedho madyasyeti vijñayate | anutpannamadaguṇaṃ ca mādhvīkam aparyuṣitaṃ ca pīyate | yataḥ guṇāpekṣa eva pratiṣedhaḥ | [an]ye 'pi ca nācaranti vinaṣṭamadaguṇam api san madyam | tathā ca vakṣyat "surābhāṇḍasthitas tathā" ity evamādi || 11.96 ||

	**eṣā vicitrābhihitā surāpānasya niṣkṛtiḥ |**

**	ata ūrdhvaṃ pravakṣyāmi suvarṇasteyaniṣkṛtim || 11.97 ||**

upasaṃhāropanyāsārthaḥ slokaḥ || 11.97 ||

	**suvarṇasteyakṛd vipro rājānam abhigamya tu |**

**	svakarma khyāpayan brūyān māṃ bhavān anuśāstv iti || 11.98 ||**

**	gṛhītvā musalaṃ rājā sakṛd dhanyāt tu taṃ svayam |**

**	vadhena śudhyati steno brāhmaṇas tapasaiva vā || 11.99 ||**

**	tapasāpanunutsus tu suvarṇasteyajaṃ phalam |**

**	cīravāsā dvijo 'raṇye cared brahmahaṇo vratam || 11.100 ||**

tribhiḥ ślokaiḥ suvarṇasteyaprāyaścittavidhiḥ | kṣatriyādīnāṃ ca viśeṣeṇa prāyaścittavidher anāmnātatvāt **suvarṇasteyakṛd vipra** iti yad idaṃ vipragrahaṇam etat sarvavarṇapradarśanārthaṃ vijñeyam | tathā "brāhmaṇas tapasaiva vā" iti yad uktam atredam ucyate | na hi tapaś śakyate kṣatriyādivarṇānāṃ pratiṣeddhum | apare tv etasmād yatnāt brāhmaṇasyāivaikasya tapaḥ netareṣāṃ varṇānām iti manyante | rājābhigamanasya ca rājadharmeṣu siddhasyāpi sataḥ punar ihopadeśaḥ prāyaścittārthaḥ, tatra ca rājadaṇḍārthaḥ, tapovidhitsayā vā punargrahaṇam | brāhmaṇasya ca vadho nāstīti tatraivoktam | nigadavyākhyātam anyat || 11.98–100 ||

	**etair vratair apoheta pāpaṃ steyakṛtāṃ naraḥ |**

**	gurustrīgamanīyaṃ tu vratair ebhir apānudet || 11.101 ||**

upasaṃhāropanyāsaḥ pūrvottaraprakaraṇayoḥ || 11.101 ||

	**gurutalpy abhibhāṣyainas tapte svapyād ayomaye |**

**	sūrmīṃ jvalantīṃ svāśliṣyen (?) mṛtyunā sa visudhyati || 11.102 ||**

**	svayaṃ vā śiśnavṛṣaṇāv utkṛtyādhāya cāñjalau |**

**	nairṛtīṃ diśam ātiṣṭhed ā nipātād ajihmagaḥ || 11.103 ||**

**	khaṭvāṅgī cīravāsā vā smaśrulo nirjane vane |**

**	prājāpatyaṃ caret kṛcchram abdam ekaṃ samāhitaḥ || 11.104 ||**

**	cāndrāyaṇaṃ vā trīn māsān abhyasen niyatendriyaḥ |**

**	haviṣyeṇa yavāgvā vā gurutalpāpanuttaye || 11.105 ||**

caturbhiḥ ślokaiḥ gurutalpaprāyaścittam idaṃ vaikṛtikam | **gurur** vyākhyāto vidyāguruḥ svayoniguruś ca | tadaṅganāṃ gato gurutalpaga iti guṇatas talpaśabdo gurubhāryāyāṃ vijñeyaḥ | haviṣyayavāgvoś ca grahaṇaṃ gobalīvardanyāyena | ṛjv anyat || 11.102–105 ||

	**etair vratair apoheyur mahāpātakino malān |**

**	upapātakinas tv evaṃ vividhair niyamair imaiḥ || 11.106 ||**

**	upapātakasaṃyukto goghno māsaṃ yavān pibet |**

**	kṛtavāpo vased goṣṭhe carmaṇā tena saṃvṛtaḥ || 11.107 ||**

**	caturthakālam aśnīyād akṣāralavaṇaṃ mitam |**

**	gomūtreṇa caret snānaṃ dvau māsau niyatendriyaḥ || 11.108 ||**

**	divānugacchet gās tās tu tiṣṭhann ūrdhvaṃ rajaḥ pibet |**

**	śuśrūṣitvā namaskṛtvā rātrau vīrāsano bhavet || 11.109 ||**

**	[tiṣṭhantīṣv anutiṣṭhet tu vrajantīṣv apy anuvrajet |**

**	āsīnāsu tathāsīno niyato vītamatsaraḥ || 11.110 ||**

**	āturām abhiśastāṃ vā vauravyāghrādibhir bhayaiḥ |**

**	patitāṃ paṅkalagnāṃ vā sarvopāyair vimocayet] || 11.111 ||**

**	uṣṇe varṣati śīte vā mārute vāti vā bhṛśam |**

**	na kurvītātmanas trāṇaṃ gor akṛtvā tu śaktitaḥ || 11.112 ||**

**	ātmano yadi vānyeṣāṃ gṛhe kṣetre 'tha vā khale |**

**	bhakṣayantīṃ na kathayet pibantaṃ caiva vatsakam || 11.113 ||**

**	anena vidhinā yas tu goghno gā anugacchati |**

**	sa gohatyākṛtaṃ pāpam tribhir māsair vyapohati || 11.114 ||**

kecit tu tribhir varṣair iti paṭhanti | tad ayuktam | adhastād atraiva prāyaścittaprakaraṇe māsatrayagrahaṇāt | sarvopapātakeṣu caitad eva vrataṃ kuryur iti vakṣyati cāndrāyaṇavaikalpikam avakīrṇivarjam | evaṃ ca varṣatrayeṇāsyāsamānavidhitvād anyāyyakalpaneyam || 11.106–114 ||

	**vṛṣabhaikādaśā gāś ca dadyāt sucaritavrataḥ |**

**	avidyamāne sarvasvaṃ vedavidbhyo nivedayet || 11.115 ||**

avidyamānāyām anantaradakṣiṇāyāṃ caritaprāyaścittasya sarvasvaṃ dakṣiṇā tac caikādaśabhyo gorūpebhyaḥ sarvasvam arvāg iti sāmarthyād gamyate | gāvo 'nyad vobhayaṃ vā || 11.115 ||

	**etad eva vrataṃ kuryur upapātakino dvijāḥ |**

**	avakīrṇivarjyaṃ śuddhyarthaṃ cāndrāyaṇam athāpi vā || 11.116 ||**

etad eva goghātaprāyaścittaṃ sarvopapātakeṣv atidiśyate | tadvikalpena cāndrāyaṇam eva | evaṃ ca sati gohatyāyāś cāndrāyaṇaṃ na syāt, tadvaikalpikasāmarthyāt, yathānyeṣūpapātakeṣu | ata eva pṛthaṅnirdeśaḥ | avakīrṇivarjyam iti cānena pratiṣedhaliṅgena govadhādau yad uktā vratāḥ syur iti tad avakīrṇino grahaṇam iti vijñāyate || 11.116 ||

	**avakīrṇī tu kāṇena gardabhena catuṣpathe |**

**	pākayajñavidhānena yajeta nirṛtiṃ niśi || 11.117 ||**

**	hutvāgnau vidhivad dhomān antataś ca samety ṛcā |**

**	vātendragurugahnīnāṃ juhuyāt sarpiṣāhutīḥ || 11.118 ||**

avakīrṇīpadārthaṃ prāyaścittanimittam avadhārayati || 11.117–118 ||

	**kāmato retasaḥsekaṃ vratasthasya dvijanmanaḥ |**

**	atikramaṃ vratasyāhur dharmajñā brahmavādinaḥ || 11.119 ||**

evaṃ cākāmato divā rātrau vā pracyutendriyasya laghutaraṃ prāyaścittaṃ syāt | tato 'pi svapna iti | tathā coktaṃ svapne retaḥseke brahmacāriṇaḥ "punar mām ity ṛcaṃ japet" iti || 11.119 ||

	**mārutaṃ puruhūtaṃ ca guruṃ pāvakam eva ca |**

**	caturo vratino hy eti brāhmaṃ tejo 'vakīrṇinaḥ || 11.120 ||**

yata evam ato 'vakīrṇī,

	**etasminn enasi prāpte vasitvā gardabhājinam |**

**	saptāgāraṃ cared bhaikṣaṃ svakarmaparikīrtayan || 11.121 ||**

**	tebhyo labdhena bhakṣeṇa vartayann ekakālikam |**

**	upaspṛśaṃs triṣavaṇam abdenaikena śudhyati || 11.122 ||**

vedabrahmacāriṇaḥ strīgamana etat prāyaścittaṃ vijñeyam | evaṃ ca samānakāryatvāt pravrajitānām apy evaṃvidham eva retaḥsekaprāyaścittaṃ pravrajyāvirodhi syāt | teṣāṃ ca skhalitānām anyaprāyaścittānupadeśāt || 11.121–122 ||

	**jātibhraṃśakaraṃ karma kṛtvānyatamam icchayā | **

**	caret sāntapanaṃ kṛcchraṃ prājāpatyam anicchayā || 11.123 ||**

sāntapanaṃ kṛcchraṃ prājāpatyaṃ ca vakṣyati || 11.123 ||

	**saṃkarāpātrakṛtyāsu māsaḥ śodhanam aindavaḥ |**

**	malinīkaraṇīyeṣu taptaḥ syād yāvakais tryaham || 11.124 ||**

anyatamam iti vartate | evaṃ cecchayā pratyekaṃ guruprāyaścittopadeśair aniccayā tasya laghutvam arthasiddham pūrvaśāstrād eva || 11.124 ||

	**turīyo brahmahatyāyāḥ kṣatriyasya vadhe smṛtaḥ |**

**	vaisye 'ṣṭamo 'ṃśo vṛttasthe śūdre jñeyas tu ṣoḍaśaḥ || 11.125 ||**

kṣatriyādīnām aparaḥ prāyaścittavidhir vaikalpika upapātakaprāyaścittāc cāndrāyaṇāt | yena strīśūdraviṭkṣatravadha upapātakamadhya upadiṣṭaḥ | sadasadvibhāgāpekṣayā ca kṣatriyādīnām idaṃ vaikalpikam anyat prāyaścittaṃ pūrvoktāt | tathā coktam, **vaiśya 'ṣṭamo 'ṃśo vṛttastha** iti | idaṃ param adhunā kxatriyādivadha eva kxatriyādiprāyaścittam upadiśyate, pūrvaślokopadiṣṭaprāyaścittād vaikalpikam || 11.125 ||

	**akāmatas tu rājanyaṃ vinipātya dvijottamaḥ |**

**	vṛṣabhaikasahasrā gā dadyāc chuddhyartham ātmanaḥ || 11.126 ||**

arthāc cedaṃ vittavataḥ prāyaścittam upadiśyate | pūrvaṃ cāvittasya tapaḥ | vakṣyati ca dānaṃ tasya [ca] tapasā vikalpaṃ "dānena vadhanirṇekaṃ sarpādīnām aśknuvan" ity evamādi | **akāmata** ity ayaṃ ca pramādastutyartho 'rthavādaḥ | yasmān na hy akāmato garīyaḥ prāyaścittam upapadyata ity uktaṃ purastāt | evaṃ tāvat saṃbhavadvittasya prāyaścittam idam anyad | daridrasya pūrvoktam anūdyate vaikalpikam etasya || 11.126 ||

	**tryabdaṃ cared vā niyato jaṭilo brahmahavartam |**

**	vasan dūratare grāmād vṛkṣamūlaniketanaḥ || 11.127 ||**

**jaṭila**vacanaṃ niyamārthatvād anyeṣāṃ khaṭvāṅgītyevamādīnāṃ nivṛttyartham || 11.127 ||

	**etad eva cared abdaṃ prāyaścittaṃ dvijottamaḥ |**

**	pramāpya vaiśyaṃ vṛttasthaṃ dadyād vaikaśataṃ gavām || 11.128 ||**

saṃbhavadvittasyedaṃ pūrvavad vaikalpikam | dvijottamagrahaṇaṃ cetaravarṇanidarśanārtham, nāvadhāraṇārtham || 11.128 ||

	**pramāpya śūdraṃ ṣaṇmāsān etad eva vratam caret |**

**	vṛṣabhaikādaśā vāpi dadyād viprāya gāḥ sitāḥ || 11.129 ||**

uktārthaḥ ślokaḥ | sitavarṇāgrahaṇaṃ cātra śuddhisāmānyāt | evaṃ ca trīṇy etāni prāyaścittāni kṣatriyādivadhe vikalpyante | pūrvoktaṃ cāndrāyaṇam iha ca prakaraṇe godānam | brahmahatyāprāyaścittavikalpaś ca kāmakṛtaḥ | kecit tu samuccayam etayor asmin prakaraṇa upadiṣṭayoḥ prāyaścittaṃ manyante | samuccayena ślokān paṭhanti "tryabdaṃ carec ca niyataḥ", tathā "pramāpya vaiśyaṃ vṛttasthaṃ dadyāc caikaśataṃ gavām" | evam eva vṛṣabhaikādaśāgāś cāpīti | tad etad ayuktaṃ śāstranyāyavirodhāt, etasyāṃ ca kalpanāyām upapātakaprāyaścittaṃ cāndrāyaṇaṃ laghu nopapadyeta, guruṇaḥ prāyaścittasya dānatapaḥsamuccayasyopadeśena | tathā ca loke vyavahāraḥ: "paṇalbhyaṃ hi na prājñaḥ krīṇāti daśabiḥ paṇaiḥ" iti | vaikalpikayor eva tāvad etayor upadeśe cāndrāyaṇasyānarthakyaṃ prāpnotīti | kiṃ punaḥ samuccitayoḥ | atyantagurutvā | tasmāt samuccayābhāvād **vā**śabdo vikalpārthaḥ paṭhitavyaḥ|| 11.129 ||

	**mārjāranakulau hatvā cāṣaṃ maṇḍūkam eva ca |**

**	śvagodholūkakākāṃś ca śūdrahatyāvrataṃ caret || 11.130 ||**

samuccitānāṃ vadha etat prāyaścittam | tathā ca vakṣyati "asthimatāṃ tu sattvānāṃ sahasrasya pramāpane" iti | apare tu laghutvād eteṣāṃ śūdrajātānāṃ pratilomānām āyogavakṣattṛcaṇḍālānāṃ yad vadhe prāyaścittaṃ tad etat samastavadha iti | pratyekaṃ tu vadha idam anyat prāyaścittaṃ pūrvasmāl laghūpadiśyate || 11.130 ||

	**payaḥ pibet trirātraṃ vā yojanaṃ vādhvano vrajet |**

asamarthaḥ sann adhvagamanasyātyantavṛddho gamyate |

	**upaspṛśet sravantyāṃ vā sūktaṃ vābdaivataṃ japet || 11.131 ||**

samudragāminyāṃ viśiṣṭāyāṃ snāyād ity arthaḥ | sapariṣkarasnānopadeśaparataś caitat sāmarthyād viśiṣṭam upadiśyate | **sūktaṃ vābdaivataṃ japet** | sarveṣu ca payaḥpānaṃ sāmarthyād upavāso vā trirātraṃ sapratyayāpratyayavadhopekṣayā || 11.131 ||

	**abhriṃ kārṣṇāyasīṃ dadyāt sarpaṃ hatvā dvijottamaḥ |**

**	palālabhārakaṃ ṣaṇḍe saisakaṃ caikamāṣakam || 11.132 ||**

palālenāsya māṣakasya ca samuccaya ānantaryasāmarthyād vijñeyaḥ | nābhryā | palālaṃ cārthāt gave gopataye vā brāhmaṇāya || 11.132 ||

	**ghṛtakumbhaṃ varāhe tu tiladroṇaṃ tu tittirim |**

**	śukaṃ dvihāyanaṃ vatsaṃ krauñcaṃ hatvā trihāyanam || 11.133 ||**

**	hatvā haṃsaṃ valākāṃ ca bakaṃ barhiṇam eva ca |**

**	vānaraṃ śyenabhāsau ca sparsayed brāhmaṇāya gām || 11.134 ||**

samastavadha etat prāyaścittaṃ vibhāgānupadeśāt, goś ca mahattvāt, yathā "mārjāranakulau hatvā" ity evamādi | yatra samastānām apy upadeśe pratyekam icchati tatra pṛthag grahaṇaṃ karoti | tathā copariṣṭāt pradarśayiṣyāmaḥ || 11.133–134 ||

	**vāso dadyād dhayaṃ hatvā pañca nīlān vṛṣān gajam |**

**	ajameṣāv anaḍvāhaṃ kharaṃ hatvaikahāyanam || 11.135 ||**

nigadavyākhyātaślokaḥ | ajāvikavadhaś ca saṃkīrṇakara uktaḥ | evaṃ ca tadīyaṃ prāyaścittam **ajameṣāv anaḍvāham** ity anenopadeśasāmarthyād vikalpeta | evam anyatrāpi yojyam || 11.135 ||

	**kravyādāṃs tu mṛgān hatvā**

vyāghrādīn

		**dhenuṃ dadyāt payasvinīm** |

dhenūpadeśād eva payaḥ siddham | evaṃ ca siddhasyopadeśo 'tiśayārtho vijñeyaḥ,

	**akravyādān vatsatarīm uṣṭraṃ hatvā tu kṛṣṇalam || 11.136 ||**

**	jīlakārmukabastāvīn pṛthag dadyād viśuddhaye |**

**	caturṇām api varṇānāṃ nārīr hatvānavasthtāḥ || 11.137 ||**

jīlaṃ carmapuṭaṃ dadyāt | brāhmaṇāya tadupabhogadeśe | brāhmaṇīm anavasthitāṃ hatvā | kṣatriyāṃ **kārmukaṃ** brāhmaṇāyaiva | tadbhṛtyāpaharaṇaṃ rakṣārthaṃ brāhmaṇatantrasya | vaiśyāṃ **bastam**, śūdrām **avim** | **pṛthag**grahaṇāc cātrānyatra samudāyeṣu prāyaścittaṃ na pṛthagbhāvād iti vijñeyam | gatveti kecit | na yuktam, tad dhiṃsāprakaraṇān **nārīr hatvānavasthitā** iti pāṭhāt | tathā copasaṃhāraṃ prakaraṇānte kariṣyati, "etair vratair apohyaṃ syād eno hiṃsāsamudbhavam" iti || 11.136–137 ||

	**dānena vadhanirṇekaṃ sarpādīnām aśaknuvan |**

**	ekaikaśaś caret kṛcchraṃ dvijaḥ pāpāpanuttaye || 11.138 ||**

anena ca gamyate prāyaścitteṣu dānaṃ prathamakalpikam, yena tadabhāve kṛcchram iha śāsti || 11.138 ||

	**asthanvatāṃ tu sattvānāṃ sahasrasya pramāpaṇe |**

**	pūrṇe cānasy anasthnāṃ tu śūdrahatyāvrataṃ caret || 11.139 ||**

samudāyahiṃsāṃ parijñāyāsthimatāṃ ca śūdrasyāvṛttasya hiṃsāyāṃ yat prāyaścittaṃ tac caret | eteṣām eva pratyekaṃ hiṃsāyām adhunocyate || 11.139 ||

	**kiṃcid eva tu viprāya dadyād asthimatāṃ vadhe |**

pratyekam ity asyārambhasāmarthyād vijñāyate |

	**anasthnāṃ caiva hiṃsāyāṃ prāṇāyāmena śudhyati || 11.140 ||**

kṛmikīṭavayohatyā malinīkaraṇeṣūktāḥ | evaṃ ca sati tadīyaṃ prāyaścittaṃ samānāśrayatvād anena vikalpena || 11.140 ||

	**phaladānaṃ tu vṛkṣāṇāṃ chedane japyam ṛksatam |**

**	gulmavallīlatānāṃ ca puṣpitānāṃ ca vīrudhām || 11.141 ||**

etac cāyajñīye chedana eṣāṃ prāyaścittam | tathā ca vakṣyati "vṛthālambhe 'nugacched gām" ity evamādiḥ || 11.141 ||

	**annādyajānāṃ sattvānāṃ rasajānāṃ ca sarvaśaḥ |**

**	phalapuṣpodbhavānāṃ ca ghṛtaprāśo viśodhanam || 11.142 ||**

pūrvao 'sthimadanasthimadvidhir annādijātebhyo 'nyatra vijñeyaḥ, asyārambhasāmarthyāt || 11.142 ||

	**kṛṣṭajānām oṣadhīnāṃ jātānāṃ ca svayaṃ vane |**

**	vṛthālambhe 'nugacched gāṃ dinam ekaṃ payovrataḥ || 11.143 ||**

**	etair vratair apohyam syād eno hiṃsāsamudbhavam |**

**	jñānājñānakṛtaṃ kṛtsnaṃ śṛṇutānādyabhakṣaṇe || 11.144 ||**

upasaṃhāropanyāsārthaḥ ślokaḥ || 11.144 ||

	**ajñānād vāruṇīṃ pītvā saṃskāreṇaiva śudhyati |**

**	matipūrvam anirdeśyaṃ prāṇāntikam iti sthitiḥ || 11.145 ||**

taptakṛcchrasahitena punaḥsaṃskāreṇa śudhyatīty etad gautamād vijñāyate, na saṃskāreṇa mātreṇa tasyātyantālpatvāt | tathā ca gautamaḥ: "amatyā madyapāne payo ghṛtam udakaṃ vāyuṃ pratitryahaṃ taptāni sa kṛcchras tato 'sya saṃskāraḥ" (GDh 23.2) iti | ihāpi cābhakṣyaprkaraṇe kṛcchra uktaḥ, mūtrādiprāśane sapratyaye "matyā bhuktvācaret kṛcchraṃ reto viṇmūtram eva ca" iti | sa ca taptakṛcchro gautamīyād eva | atra punaḥsaṃskāraḥ sahakāritvena prāyascittatayā vijñāyate | evaṃ ca sati na mukhyasurāyāḥ paiṣṭyā amatyā pāna etat prāyascittam, kiṃ tarhi gauḍīmādvyor amatyā pāne, tatpratyāsatteḥ | tathā ca tatra gauḍīmādhvyor [matyā pā]ne kaṇapiṇyākam abdaṃ prāyaścittam uktam, na paiṣṭyaṃ prāṇāntikaprāyaścittavaikalpikam | itarathā hi samānārthatve ko daivaśapto laghuprāyaścittaṃ parityajya kaṇādibhakṣaṇam atyantābhipretamūlaharaṃ prāṇāntikaṃ kuryāt | tathā ca smṛtyantaram: "[a]surāmadyapāne cāndrāyaṇam abhyaset" iti | evaṃ ca sati mukhyasurāpānaprāyaścittasya prāṇāntikākhyasyānena laghunātyantaviprakarṣāt, gauḍīmādhvyor evāmatyāpāna etat prāyaścittam | na ca sapratyayāpratyayavyatikramaprāyaścittayor ekaviṣayayor ivābheda upapadyate | yathānyatra | etc ca sakṛt pāne asurāmadyayoḥ prāyaścittaṃ sāmarthyād vijñāyate | tathā ca smṛtyantaram:

	pramādān madyam asurāṃ sakṛt pītvā dvijottamaḥ |

	gomūtrayāvakāhāro daśarātreṇa śudhyati || iti |

**matipūrvaṃ** tu gauḍīmādhvayoḥ pānam abhyasataḥ **anirdeśyam** idaṃ prāyaścittam | kiṃ tarhy asyānyat prāṇāntikam eva sapratyayābhyāsadoṣādhikyena yathā paiṣṭyāḥ iti | etasmād eva ca sāmarthyān mukhyasurāpāne 'py apratyaye sapratyayaprāyaścittād īṣad ūnaṃ prāyascittāntaram utprekṣyam | tathā ca vakṣyati: "śaktiṃ cāvekṣya pāpaṃ ca prāyaścittam prakalpayet" iti || 11.145 ||

	**apaḥ surābhājanasthā madyabhāṇḍasthitās tathā |**

**	pañcarātraṃ pibet pītvā śaṅkhapuṣpīśritaṃ payaḥ || 11.146 ||**

**apaḥ surābhājanasthāḥ pītvā** kasya tatra pratiṣedhaḥ, yathāsaṃbhavaṃ dvijāteḥ | **pañcarātraṃ pibec chaṅkhapuṣpīśritaṃ payaḥ** | evaṃ cāsyānyāhārapratiṣedhaḥ | rasasya cāgrahaṇa idaṃ prāyaścittam | rasasya grahaṇe surāpānaprāyaścittam eva nyāyyam | asurāmadyabhāṇḍasthitās tv apaḥ pītvā tadūnaṃ nyāyyaṃ prāyaścittam | tathā ca kṛtavibhāgaprāyaścitte te mukhyāmukhyasure pūrvatra, tatsāmarthyād ihāpi prāyaścittayoḥ pūrvavad gurulaghutvavibhāgo vijñeyaḥ, tathā vibhāgavyākhyayā || 11.146 ||

	**spṛṣṭvā dattvā ca madirāṃ vidhivat pratigṛhya ca |**

**	śūdrocchiṣṭāś ca pītvāpaḥ kuśavāri pibet tryaham || 11.147 ||**

**vidhivac**chabdaḥ pratigraheṇaiva saṃbadhyate svastivacanādinā | atha vā dāne 'py eṣa eva vidhir jñeyaḥ, brāhmaṇasya surāpratigrahe | tatpratiṣiddhācaraṇe kusavāripānaṃ tryaham | pūrvavac cāhārapratiṣedhaḥ | śūdrocchiṣṭānāṃ cāpāṃ pāna etad eva syāt prāyaścittam | annasya tu śūdrocchiṣṭasyānyat prāyaścittaṃ vakṣyati: "saptarātraṃ yavān pibet" iti | na cātrāgamapramāṇe 'rthe nyāyāvatāro 'sti, yataḥ nātiśaṅkya eṣa śūdrocchiṣṭaprāyaścittavikalpaḥ || 11.147 ||

	**brāhmaṇas tu surāpasya gandham āghrāya somapaḥ |**

**	prāṇān apsu trir āyamya ghṛtaṃ prāśya viśuddhyati || 11.148 ||**

**surāpasya** surā**gandham** **āghrāy**aitat prāyaścittm kuryāt, nānyam | taccharīragandham | evaṃ ca surāyānyatrāvasthitāyā api gandhopalabdhāv etad eva prāyaścittam etasmāt sāmarthyād vijñāyate | somapāśabdaviśeṣaṇena cāsomapānāṃ brāhmaṇānām atra laghutaraṃ prāyaścittaṃ syāt || 11.148 ||

	**ajñānāt prāśya viṇmūtraṃ surāsaṃspṛṣṭam eva ca |**

**	punaḥ saṃskāram arhanti trayo varṇā dvijātayaḥ || 11.149 ||**

surāsaṃspṛṣṭaṃ casati rasagrahaṇe vijñeyam | etasmin vyabhicāre punaḥ saṃskāraḥ dvijātīnāṃ smṛtyantarasāmarthyāc ca sataptakṛcchraḥ | tathā ca gautamīyam atropasaṃharaṇīyam (?): "mūtrapurīṣaretasāṃ ca prāśane" (GDh 23.3) iti etat | evaṃ ca sati taptakṛcchrapunaḥsaṃskārau samuccitau prāyaścittam, na punaḥ saṃskāramātram | atyantalaghutvād, ihāpi ca "matyā bhuktvācaret kṛcchraṃ reto viṇmūtram eva ca" ity uktam abhojyaprakaraṇe | ata brūyāt tatra matipāna ukto mūtrādīnāṃ kṛcchraḥ, iha tv amatyeti | satyam etat, kalpāntaratvāt tu sapratyayāpratyayavyatikramayor avirodha iti | punaḥsaṃskāragarhaṇāc ca sarvasmiṃs taddharme prāpta idaṃ niyamārtham ārabhyate || 11.149 ||

	**vapanaṃ mekhalā daṇḍo bhaikṣacaryā vratāni ca |**

**	nivartante dvijātīnāṃ punaḥ saṃskārakarmaṇi || 11.150 ||**

nigadavyākhyātaḥ ślokaḥ || 11.150 ||

	**abhojyānāṃ tu bhuktvānnaṃ strīśudrocchiṣṭam eva ca |**

**	jagdhvā māṃsam abhakṣyaṃ ca saptarātraṃ yavān pibet || 11.151 ||**

patigrahaṇe ca tatstrīgrahaṇe dvijātinirdeśasāmarthyād eva siddhe punas tadgrahaṇaṃ sarvavarṇārtham idaṃ vijñeyam | eṣu **saptarātraṃ yavān pibet** | atra ca pānopadeśād yavaiḥ piṣṭair yavāgur upadisyate, yena dravadravyasādhanā hi pānakriyā | abhojyaś ca snātakavratakādhyāye vyākhyātaḥ || 11.151 ||

	**śuktāni ca kaṣāyāṃś ca pītvā medhyāny api dvijaḥ |**

**	tāvad bhavaty aprayato yāvat tan na vrajaty adhaḥ || 11.152 ||**

**medhyāni** yāni pratiṣiddhāni | atra cāpakaraṇam eva prāyaścittaṃ nāyat || 11.152 ||

	**viḍvarāhakhroṣṭrāṇāṃ gomayoḥ kapikākayoḥ |**

**	prāśya mūtrapurīṣāṇi dvijaś cāndrāyaṇaṃ caret || 11.153 ||**

amatyā prāśanam eṣām etad adhikārāt | tathā cottaraśloke vikṣyati: "ajñātaṃ caiva sūnāstham" iti | matipūrve tu prāśana eṣāṃ gurutaraṃ prāyaścittaṃ prakalpyaṃ pariṣadā || 11.153 ||

	**śuṣkāṇi bhuktvā māṃsāni bhaumāni kavakāni ca |**

**	ajñātaṃ caiva sūnāstham etad eva vrataṃ caret || 11.154 ||**

dvijaś cāndrāyaṇaṃ cared iti dvijagrahaṇāt prakaraṇāc cātra śūdrasya vyatikrame prāyaścittābhāvaḥ | brāhmaṇāpāśritaśūdrasya hi "yathā yathā hi sadvṛttam ātiṣṭhanty anusūyakaḥ" iti vacanāt pākṣikaṃ syāt prāyaścittaṃ pratiṣedhāt || 11.154 ||

	**kravyādasūkaroṣṭrāṇāṃ kukkuṭānāṃ ca bhakṣaṇe |**

**	narakākakharāṇāṃ ca taptakṛcchro viśodhanam || 11.155 ||**

**kravyādā** gṛdhrādayaḥ, **sūkaro** viḍvarāhaḥ, **kharā**disāhacaryād gamyate | evaṃ kukkṭo grāmakukkuṭo vijñeyaḥ | tasya pratiṣedhāt pūrvatra, kharādisāhacaryād vā | evaṃ ca māṃsabhakṣaṇapratiṣedho vijñeyaḥ | tatra mūtrapurīṣaṃ pratiṣiddham viḍvarāhaśloke | yeṣām api kravyādaprabhṛtīnāṃ tatra mūtrapurīṣam apratiṣiddham, teṣām apīha kharādisāhacaryāt pratiṣiddhaṃ tad vijñeyam || 11.155 ||

	**māsikānnaṃ tu yo 'śnīyād asamāvartako dvijaḥ |**

**	sa trīṇy ahāny upavased ekāhaṃ codake vaset || 11.156 ||**

svayaṃprārthanayā prārthitasyaitat prāyaścittaṃ **māsikānna**bhojane | yasmād uktam "kāmam abhyarthito 'śnīyāt" ity evamādi itarathā hi vihitapratiṣedhaḥ prasajyeta | tathā coktam, "vratastham api dauhitraṃ kāmaṃ śrāddhaṃ niyojayet" iti | evaṃ saty asmāt prāyascittopadeśāt viśeṣapratiṣedho 'yaṃ vijñeyaḥ | nātyantapratiṣedhaḥ || 11.156 ||

	**vratacārī tu yo 'śnīyān madhu māṃsaṃ kathaṃcana |**

**	sa kṛtvā prākṛtaṃ kṛcchraṃ vrataseṣaṃ samāpayet || 11.157 ||**

śrāddhe, anyatra vā || 11.157 ||

	**biḍālakākākhucchiṣṭaṃ jagdhvāśvanakulasya ca |**

**	keśakīṭāvapannaṃ ca pibed brahmasuvarcalām || 11.158 ||**

ekāham aviseṣopadeśāt | eteṣām ucchiṣṭabhakṣaṇa etatprāyaścittam | evaṃ ca kākādīnāṃ pratiṣiddhāni dharmaśāstre ucchiṣṭamūtrapurīṣamāṃsabhakṣaṇāni ślokatrayeṇa | viḍvarāhaśloke mūtrapurīṣapratiṣedhaḥ, kravyādasūkaraśloke māṃsabhakṣaṇasya, biḍālakākākhūcchiṣṭam ity atrocchiṣṭasya | evaṃ ca sati ya ekatropadiṣṭā anyatra śloke nopadiśyante kukkuṭādayas, teṣāṃ sāhacaryāc chlokatraye 'pi grahaṇaṃ vijñeyam | tac caitad evam ataḥ || 11.158 ||

	**abhojyam annaṃ nattavyam ātmanaḥ suddhim icchatā |**

**	ajñātajagdham udgāryaṃ śodhyaṃ vāpyāśu śodhanaiḥ || 11.159 ||**

**	eṣo 'nādyādanasyokto vratānāṃ vividho vidhiḥ |**

**	steyadoṣāpahartṝṇāṃ vratānāṃ śrūyatāṃ vidhiḥ || 11.160 ||**

nigadavyākhyātaḥ ślokaḥ || 11.160 ||

	**dhānyānnadhanacauryāṇi kṛtvā kāmād dvijottamaḥ |**

**	svajātīyagṛhād eva kṛcchrābdena viśudhyati || 11.161 ||**

**dhānyaṃ** vrīhyādi | **annaṃ** tad eva saṃskṛtaṃ bhojanīyam | **dhanaṃ** suvarṇam anyad [vā] vastrādi | **dhana**śabdenaiva ca sarvagṛhītatvād dhānyādinideśo gobalīvardavad eva | etad uktaṃ bhavati, "yat kiṃcid apahatyā" iti | **kāmād** iti cāvivakṣitam eva | na hy anyatra viniyogo 'sti, yathā surāpānaprāyaścitte | **dvijottama**śabdas ca brāhmaṇanirdeśārthaḥ, apiśabdaś cātra sāmarthyāl luptanirdeśo draṣṭavyaḥ, brāhmaṇo 'pi brāhmaṇagṛhād apahṛtyety arthaḥ | evaṃ ca sati daṇḍenāpūpo vyākhyāta iti | kṣatriyādīnām apy etat prāyaścittaṃ bhavati | itarathā hi svajātīyagṛhād iti kṣatriyādīnāṃ kṣatriyādigṛhebhya evaitat prāyaścittaṃ syāt, brāhmaṇagṛhāt tu sāmānyavihitaṃ prāyaścittaṃ cāndrāyaṇādi syāt | na caitad iṣṭam, mahattvāt kṛcchrābdaprāyascittasya | tasmād idaṃ prāyaścittaṃ sarveṣām eva brāhmaṇādīnāṃ brāhmaṇasvaharaṇe syat, brahmahatyā prāyascittavat | evam itaratrāpi vijñeyam || 11.161 ||

	**manuṣyāṇāṃ tu haraṇe strīṇāṃ kṣetragṛhasya ca |**

**	kūpavāpijalānāṃ ca śuddhiś cāndrāyaṇaṃ smṛtam || 11.162 ||**

jalāharaṇam ātmopabhogārthaṃ pratiṣiddham | kūpavāpyādes tv āharaṇaṃ paropabhogārtham api | atas tayoḥ svakābhisaṃbandhamatratvād evāpaharaṇadoṣa ity etasmād vailakṣaṇyāt pṛthaggrahaṇam | anyo vā samādhir vaktavyaḥ || 11.162 ||

	**dravyāṇām alpasārāṇāṃ steyaṃ kṛtvānyaveśmataḥ |**

**	caret sāntapanaṃ kṛcchraṃ tan niryāty ātmaśuddhaye || 11.163 ||**

alpasārāṇām alpamūlyānām alpopabhogānāṃ vā | bhakṣyabhojyādiṣv anyasya dravyajātasya gṛhītatvāt trapusīsādīnām idaṃ grahaṇaṃ vijñeyam || 11.163 ||

	**bhakṣyabhojyāpaharaṇe yānaśayyāsanasya ca |**

**	puṣpamūlaphalānāṃ ca pañcagavyaṃ viśodhanam || 11.164 ||**

atra ca saṃkhyā bhakṣyabhojyādīnām āvṛttyapekṣayā sapratyayāpratyayato vā || 11.164 ||

	**tṛṇakāṣṭhadrumāṇāṃ ca śuṣkānnasya guḍasya ca |**

**	celacarmāmiṣāṇāṃ ca trirātraṃ syād abhojanam || 11.165 ||**

tṛṇādīnāṃ sārāpekṣayā prāyaścittam | saty api ca peyatve paya ādīny api bhakṣyabhojyāntarbhūtāni draṣṭavyāni | **śuṣkānnaṃ** parpaṭakādi | **guḍa**grahaṇaṃ sarvaguḍavikārārtham | **cela**grahaṇaṃ śāṇakṣaumadukūlādyartham | kārpāsādīnāṃ tv anyat prāyaścittaṃ vakṣyati || 11.165 ||

	**maṇimuktāpravālānāṃ tāmrasya rajatasya ca |**

**	ayaḥkāṃsyopalānāṃ ca dvādaśāhaṃ kaṇānnatā || 11.166 ||**

atrāpi sārāsārāpekṣayā sakṛd dharaṇe āvṛttau ca || 11.166 ||

	**kārpāsakīṭajīrṇānāṃ dvisaphaikaśaphasya ca |**

**	pakṣigandhauṣadhīnāṃ ca rajjvāś caiva tryahaṃ payaḥ || 11.167 ||**

pūrvavad atrāpy apekṣā yojanīyā | hastyādīnāṃ ca sāmānyavihitam anyad draṣṭavyam iti || 11.167 ||

	**etair vratair apoheta pāpaṃ steyakṛtaṃ dvijaḥ |**

**	agamyāgamanīyaṃ tu vratair ebhir apānudet || 11.168 ||**

**	gurutalpavrataṃ kuryād retaḥ siktvā svayoniṣu |**

**	sakhyuḥ putrasya ca strīṣu kumārīṣv antyajāsu ca || 11.169 ||**

akumārīṣv api caṇḍālādistrīṣu cānyad api prāyaścittam vakṣyati | "caṇḍālāntyastriyo gatvā" ity evamādi || 11.168–169 ||

	**paitṛṣvaseyīṃ bhaginīṃ svasrīyāṃ mātur eva ca |**

**	mātuś ca bhrātus tanayāṃ gatvā cāndrāyaṇaṃ caret || 11.170 ||**

**	etās tisras tu bhāryārthe nopayacchet tu buddhimān |**

**	jñātitvenānupeyās tāḥ patati hy upayann adhaḥ || 11.171 ||**

mātṛṣavasṛmātuladuhitros tv "asapiṇḍās ca yāḥ mātuḥ" ity anena siddhe pratiṣedhe paitṛṣavasreyyāḥ pratiṣedhārthaṃ punar iha grahaṇam | anuvādārtho vāyaṃ śloko varṇanīyaḥ, "asapiṇḍā ca yā mātuḥ" ity anenaiva siddhātvād iti || 11.170–171 ||

	**amānuṣīṣu puruṣa udakyāyāṃ ayoniṣu |**

**	retaḥ siktvā jale caiva kṛcchraṃ sāntapanaṃ caret || 11.172 ||**

"amānuṣīṣv anaṅge ca paiśācyāṃ caiva yoṣiti" ity aparaḥ pāṭho 'sya ślokārdhasya | "khe ca" ity apare paṭhanti | **amānuṣīṣu** baḍabādyāsu | **puruṣe** cānaṅge | **udakyā** prasiddhā | ayonau ca jale ca retaḥ siktvā | vyavahiteṣu vakṣyaty anantaraśloke nauprabhṛtiṣu | **kṛcchraṃ sāntapanaṃ caret** | tac ca vakṣyati | baḍabādivad gavi prāyaścittam nayam etat | atas tasyānuktatvāt smṛtyantarād varṇanīyam: " . . . snuṣāyāṃ gavic ca [guru]talpasamaḥ" iti || 11.172 ||

	**maithunaṃ tu samāsevya puṃsi yoṣiti vā dvijaḥ |**

**	goyāne 'psu divā caiva savāsāḥ snānam ācaret || 11.173 ||**

puṃsy uparibhogye pūrvaśloka uktaṃ prāyaścittaṃ guru | idaṃ tv anyad anyatra pradeśe laghu prāyascittam | **yoṣiti vā dvija** iti dvijagrahaṇaṃ viseṣārtham | tatstrīpuṃsayor maithunaṃ viseṣayati | **goyāne 'psu** ca yāne **divā** **caivā**yāne 'pi **savāsāḥ snānam ācaret** | savastrasnānopadeśāc ca nityād adhikaṃ viśiṣṭam idaṃ naimittikaṃ snānam ucyate || 11.173 ||

	**caṇḍālāntyastriyo gatvā bhuktvā ca pratigṛhya ca |**

**	pataty ajñānato vipro jñānāt sāmyaṃ tu gacchati || 11.174 ||**

caṇḍālo 'ntyo yeṣām, āyogavādīnāṃ śūdraprabhavānāṃ ta ime caṇḍālāntyāh | teṣāṃ strīpratiṣedhaḥ | prāyaścittaṃ tu vakṣyāmaḥ | patanasāmyayoḥ ko viśeṣaḥ | prāyaścittena pratyāhāraḥ patane, prāyaścittābhāvas tu sāmye vijñeyaḥ || 11.174 ||

	**vipraduṣṭāṃ striyaṃ bhartā nirundhyād ekaveśmani |**

**	yat puṃsaḥ paradāreṣu tac caināṃ cārayed vratam || 11.175 ||**

**	sā cet punaḥ praduṣyet tu sadṛśenopamantritā |**

**	kṛcchraṃ cāndrāyaṇaṃ caiva tad asyāḥ pāvanaṃ smṛtam || 11.176 ||**

ṛjvarthaḥ ślokaḥ | etāvāṃs tu viśeṣaḥ | yat puṃsaḥ strīsaṃparke tad eva tasyā api striyāḥ puruṣasaṃparke | tad yathā yac chūdrasya brāhmaṇīgamane, tad eva brāhmaṇyā api śūdrasaṃparke | evaṃ sarvasaṃparke vyākhyeyam || 11.175–176 ||

	**yat karoty ekarātreṇa vṛṣalīsevanād dvijaḥ |**

**	tad bhaikṣabhug japan nityaṃ tribhir varṣair vyapohati || 11.177 ||**

caṇḍālāntyastrīgamane prāyaścittasyāvidhānāt, śūdrāyāḥ vṛṣalyāḥ pakṣe gamyatvād anadhikṛtatvāc ca, caṇḍālāntyastrīgamana idaṃ prāyaścittaṃ draṣṭavyam, adhikṛtatvāt tasyā iti | apare tv akrodhāṃ śūdrāṃ vṛṣalīm āhuḥ | pāṭhāntaraṃ ca kurvanti "tribhir māsaiḥ" iti | tat punar na nyāyyam anadhikṛtatvāt tasyā ity apare || 11.177 ||

	**eṣā pāpakṛtām uktā caturṇām api niṣkṛtiḥ |**

**	patitaiḥ saṃprayuktānām imāḥ śṛṇuta niṣkṛtīḥ || 11.178 ||**

**	saṃvatsareṇa patati patitena sahācaran |**

**	yājanādhyāpanād yaunān na tu yānāśanāsanāt || 11.179 ||**

yānāśanāsanair na **saṃvatsareṇa**, kiṃ tarhi sadya eva | ūrdhvaṃ tasmāt kālād arvāg vā saṃvatsarād yānāśanāsanamāgreṇeti sāmarthyād idaṃ vacanīyam | atha vāsyānyo 'rthaḥ smṛtyantarād ucyate | vyavahitakalpanayā **saṃvatsareṇa patati yānāśanāsanāt** | **na tu yājanādhyāpanād yaunāt**, kiṃ tarhi ebhir yājanādibhiḥ sadyaḥ patati | smṛtyantaradarśanāt | saṃparkasādṛśyena ca patanaṃ kalpayitavyam | tadīyaṃ ca tasya prāyaścittam | tathā ca darśayati || 11.178–179 ||

	**yo yena patitenaiṣāṃ saṃsargaṃ yāti mānavaḥ |**

**	sa tasyaiva vrataṃ kuryāt tatsaṃsargaviśuddhaye || 11.180 ||**

idam api ca prāyaścittaṃ mahāpātakibhir eva saṃbandhe syāt, goghātādisaṃbandhe tu sāmānyavihitaṃ kalpyam || 11.180 ||

	**patitasyodakaṃ kāryaṃ sapiṇḍair bāndhavair bahiḥ |**

**	nindite 'hani sāyāhṇe jñātyṛtviggurusaṃnidhau || 11.181 ||**

jīvata evety arthaḥ | tasyāyaṃ vidhir ucyate || 11.181 ||

	**dāsī ghaṭam apāṃ pūrṇaṃ paryasyet pretavat sadā|**

**	ahorātraṃ upāsīrann aśaucaṃ bāndhavaiḥ saha || 11.182 ||**

**	nivarteraṃś ca tasmāt tu saṃbhāṣaṇasahāsane |**

**	dāyādyasya pradānaṃ ca yātrā caiva hi laukikī || 11.183 ||**

**	jyeṣṭhatā ca nivarteta jyeṣṭhāvāpyaṃ ca yad dhanam |**

**	jyeṣṭhāṃśaṃ prāpnuyāc cāsya yavīyān guṇato 'dhikaḥ || 11.184 ||**

**	prāyaścitte tu carite pūrṇakumbham apāṃ navam |**

**	tenaiva sārdhaṃ prāsyeyuḥ snātvā puṇye jalāśaye || 11.185 ||**

**	sa tv apsu taṃ ghaṭaṃ prāsya praviśya bhavanaṃ svakam |**

**	sarvāṇi jñātikāryāṇi yathā pūrvaṃ samācaret || 11.186 ||**

ime api pātraviparyāsoddharaṇe ṣaṭslokokte mahāpātakasaṃbandha eva syāt | tac coktam "patitasyodakaṃ kāryam" ity evamādi | smṛtyantare tu "tyajet pitaram" ity evamādi keṣāṃcid eva || 11.182–186 ||

	**etam eva vidhiṃ kuryād yoṣitsu patitāsv api |**

**	vastrānnapānaṃ deyaṃ tu vaseyuś ca gṛhāntike || 11.187 ||**

nigadavyākhyātaḥ ślokaḥ || 11.187 ||

	**enasvibhir anirṇiktair nārthaṃ kiṃcit sahācaret |**

**	kṛtanirṇejanāṃś caiva na jugupseta karhicit || 11.188 ||**

"sarvāṇi jñātikāryāṇi" iti mahāpātakebhyo 'nujñānāt govadhārthaṃ prakalpyate | "na saṃsargaṃ vrajet sadbhiḥ prāyascitte 'kṛte sati" ity ubhayatrāpi śakyaḥ saṃparko jñāpayitum | bālaghnādyarthaṃ tu punar apodyate || 11.188 ||

	**bālaghnāṃś ca kṛtaghnāṃś ca viśuddhān api dharmataḥ |**

**	śaraṇāgatahantṝṃś ca strīhantṝṃś ca na saṃvaset || 11.189 ||**

saṃparkāpavādārtho 'syāraṃbhaḥ | atha vā pratyavāyātiśayajñāpanārthaḥ || 11.189 ||

	**yeṣāṃ dvijānāṃ sāvitrī nānūcyeta yathāvidhi |**

**	tāṃś cārayitvā trīn kṛcchrān yathāvidhy upanāyayet || 11.190 ||**

trayaḥ kṛcchrāḥ, ādyatvāt prājāpatyāḥ | kṛcchrātikṛcchraparākā ity apare || 11.190 ||

	**prāyaścittaṃ cikīrṣanti vikarmasthās tu ye dvijāḥ |**

**	brahmaṇā ca parityaktās teṣām apy etad ādiśet || 11.191 ||**

anadhītavedā **vikarmasthāś** ca ye 'dhītavedā api teṣāṃ apīdaṃ prāyaścittam | yad asya pratiṣiddhaṃ tat tasy vikarma | yathā śūdrasevanam āryāṇām || 11.191 ||

	**yad garhitenārjayanti karmaṇā brāhmaṇā dhanam |**

**	tasyotsargeṇa śudhyanti japyena tapasaiva ca || 11.192 ||**

pūrvasmin śloke dvijātīnām adhikṛtatvād **yad garhitenārjayanti karmaṇā brāhmaṇā dhanam** itīdaṃ brāhmaṇagrahaṇaṃ sarvadvijapradarśanārthaṃ vijñāyate | japyatapasor garhiteṣu sāmānyato 'bhidhānād yo yatra viśeṣeṇa vihitaḥ sa tatra pratyetavyaḥ | tayos ca prāptayor api sator dhanotsargārthaṃ grahaṇam || 11.192 ||

	**japitvā trīṇi sāvitryāḥ sahasrāṇi samāhitaḥ |**

**	māsaṃ goṣṭhe payaḥ pītvā mucyate 'satpratigrahāt || 11.193 ||**

**asatpratigrahasya** viśeṣavidhiḥ || 11.193 ||

	**upavāsakṛśaṃ taṃ tu govratāt punar āgatam |**

**	praṇataṃ prati pṛccheyuḥ sāmyaṃ saumyecchasīti kim || 11.194 ||**

**	satyam uktvā tu vipreṣu vikired yavasaṃ gavām |**

**	gobhiḥ pravartite tīrthe kuryus tasya parigraham || 11.195 ||**

ṛjvarthaṃ ślokadvayam || 11.194–195 ||

	**vrātyānāṃ yājanaṃ kṛtvā pareṣām antyakarma ca |**

**	abhicāram ahīnaṃ ca tribhiḥ kṛcchrair viśudhyati || 11.196 ||**

pareṣām asaṃbandhānām ity arthaḥ | tathā coktam:

	guroḥ pretasya śiṣyas tu pitṛmedhaṃ samācaran |

	pretāhāraiḥ samaṃ tatra daśarātreṇa śudhyati || iti |

yājanādhikārāc cābhicārāhīnayor api yājanārthaṃ vacanam | na tv ātmārthe pratiṣedhaḥ | evaṃ ca śrutir "ahīnayājanam akāryam" iti | anabhicaraṇīyābhicāre caitat prāyaścittam | tathā cokto 'bhicaraṇīyābhicāraḥ, "vākśastraṃ vai brāhmaṇasya tena hanyād arīn dvijaḥ" iti || 11.196 ||

	**śaraṇāgataṃ parityajya vedaṃ viplāvya ca dvijaḥ |**

**	saṃvatsaraṃ yavāhāras tatpāpam apasedhati || 11.197 ||**

evaṃ ca sati vidvadbhiḥ prāyaścittī śaraṇāgato na parityajanīyaḥ, kiṃ tarhi deyam eva tasya yathāśāstraṃ prāyaścittam | atha vā lokaprasiddha eva śaraṇāgataḥ tatparityāge, ubhayor vā | vedaviplāvanam anadhyāpyādhyāpanam anuyogadānaṃ vā dhanārtham | tathā ca smṛtyantaram "dattvānuyogān dhanahetoḥ patitān manur abravīt" iti || 11.197 ||

	**śvasṛgālakharair daṣṭo grāmyaiḥ kravyādbhir eva ca |**

**	narāśvoṣṭravarāhaiś ca prāṇāyāmena śudhyati || 11.198 ||**

**	ṣaṣṭhānnakālatā māsaṃ saṃhitājapa eva vā |**

**	homāś ca śākalā nityam apāṅktyānāṃ viśodhanam || 11.199 ||**

**apāṅktyāḥ** stenapatitādayaḥ | tathā coktam: "ye stenapatitaklībāḥ" ity evmādi | teṣāṃ yāny avihitaprāyaścittāny apaṅktyakaraṇāni | tatredaṃ prāyaścittam pūgayājanādau | śākalahomānāṃ na vikalpaḥ pūrveṇa nityavacanāt || 11.198–199 ||

	**uṣṭrayānaṃ samāruhya kharayānaṃ tu kāmataḥ |**

daṇḍāpūpikayā coṣṭrakharayor avyavadhāna etad eva syāt, īṣad adhikaṃ vā |

	**snātvā ca vipro digvāsāḥ prāṇāyāmena śudhyati || 11.200 ||**

**	vinādbhir apsu vānārthaḥ śarīraṃ saṃniṣevya tu |**

**	sacedo jalam āplutya gām ālabhya viśudhyati || 11.201 ||**

jalagrahaṇaṃ ca savidhisnānārtham || 11.200–201 ||

	**vedoditānāṃ nityānāṃ karmaṇāṃ samatikrame |**

**	snātakavratalope ca prāyaścittam abhojanam || 11.202 ||**

**nityānāṃ** pradhānakarmaṇām agnihotrādīnām ativartane **'bhojanam** | śrautaṃ ca nānārthatvāt samuccīyate | guṇakarmaṇāṃ vā | **snātakavratalope** cānirdiṣṭaprāyaścittam idam eva syāt || 11.202 ||

	**huṅkāraṃ brāhmaṇasyoktvā tvaṃkāraṃ ca garīyasaḥ |**

**	snātvānaśnann ahaḥ śeṣam abhivādya prasādayet || 11.203 ||**

viśiṣṭasnānacodaneyaṃ nityādadhikā (?) nimittakīti vijñeyā || 11.203 ||

	**tāḍayitvā tṛṇenāpi kaṇṭhe vābadhya vāsasā |**

**	vivāde vā vinirjitya praṇipatya prasādayet || 11.204 ||**

vivādaś ca laukiko vā kalaho vijñeyaḥ, netaraḥ, tasya vādasaṃjñatvāt || 11.204 ||

	**avagūrya tv abdaśataṃ sahasram abhihatya ca |**

**	jighāṃsayā brāhmaṇasya narakaṃ pratipadyate || 11.205 ||**

na parihāsataḥ || 11.205 ||

	**śoṇitaṃ yāvataḥ pāṃsūn saṃgṛhṇāti mahītale |**

**	tāvanty abdasahasrāṇi tatkartā narake vaset || 11.206 ||**

prāyaścittam idānīṃ tasya karmaṇo vivakṣann idam āha,

	**avagūrya caret kṛcchraṃ atikṛcchraṃ nipātane |**

**	kṛcchrātikṛcchrau kurvīta viprasyotpādya śoṇitam || 11.207 ||**

sarvo brāhmaṇādivarṇaḥ | "brāhmaṇasya rujaḥkṛtyam" iti caitaj jātibhraṃśakaramadha upadiṣṭam | yataḥ tadīyena prāyaścittena kṛcchrātikṛcchrau vikalpitau syātām || 11.207 ||

	**anuktaniṣkṛtīnāṃ tu pāpānām apanuttaye |**

**	śaktiṃ cāvekṣya pāpaṃ ca prāyaścittaṃ prakalpayet || 11.208 ||**

caṇḍālādīnāṃ pratilomānāṃ hiṃsāyām **anuktā niṣkṛtiḥ**, atha vā kāraṇe kṛtānujñāyāṃ ca **noktā niṣkṛtiḥ**, brāhmaṇavadhādiṣu āyudhadānādibhir hantuḥ prītyartham | eteṣu **śaktiṃ cāvekṣya** sādhanavayo'vasthāśarīrasāmarthyakṛtām ca pāpaṃ ca gurulaghutāviśeṣeṇa sapratyayāprtyayaviśeṣeṇa ca | sapratyaye 'pi ca krodhādyanubandhena **prāyaścittaṃ prakalpayed** ity arthaḥ | pariṣad daśāvarā tryavarā vā | atha vā "eko 'pi vedavid dharmam" ity vakṣyati || 11.208 ||

	**yair yair pupāyair enāṃsi mānavo vyapakarṣati |**

**	tān vo hy upāyān vakṣyāmi devarṣipitṛsevitān || 11.209 ||**

**mānava**grahaṇaṃ sarvavarṇārtham | **devādi**grahaṇaṃ cādharmakṣayopāyastutyartham || 11.209 ||

	**tryahaṃ prātas tryahaṃ sāyaṃ tryaham adyād ayācitam |**

**	tryahaṃ paraṃ ca nāśnīyāt prājāpatyaṃ caran dvijaḥ || 11.210 ||**

**	gomūtraṃ gomayaṃ kṣīraṃ dadhi sarpiḥ kuśodakam |**

**	ekarātropavāsaś ca kṛcchraṃ sāntapanaṃ smṛtam || 11.211 ||**

kṛcchrasādhyatvāt kṛcchrapratimo[cana]vacanāt vā kṛcchram || 11.210–211 ||

	**ekaikaṃ grāsam aśnīyāt tryahāṇi trīṇi pūrvavat |**

**	tryahaṃ copavased antyam atikṛcchraṃ caran dvijaḥ || 11.212 ||**

**	taptakṛcchraṃ caran vipro jalakṣīraghṛtānilān |**

**	prati tryahaṃ pibed uṣṇān sakṛtsnāyī samāhitaḥ || 11.213 ||**

**	yatātmano 'pramattasya dvādaśāham abhojanam |**

**	parāko nāma kṛcchro 'yaṃ sarvapāpāpanodanaḥ || 11.214 ||**

sa cāyaṃ kṛcchrātikṛcchro gautamīyo 'bhihitaḥ || 11.212–214 ||

	**ekaikaṃ hrāsayet piṇḍaṃ kṛṣṇe śukle ca vardhayet |**

**	upaspṛśaṃs triṣavaṇam etac cāndrāyaṇaṃ smṛtam || 11.215 ||**

**	etam eva vidhiṃ kṛtsnam ācared yavamadhyame |**

**	śuklapakṣādiniyataś caraṃś cāndrāyaṇaṃ vratam || 11.216 ||**

**	aṣṭāv aṣṭau samaśnīyāt piṇḍān madhyaṃdine sthite |**

**	[niyatātmā haviṣyāśī yaticāndrāyaṇaṃ caran || 11.217 ||**

**	caturaḥ prātar aśnīyāt piṇḍān vipraḥ samāhitaḥ] |**

**	caturo 'stamite sūrye śiśucāndrāyaṇaṃ smṛtam || 11.218 ||**

**	yathā kathaṃcit piṇḍānāṃ tisro 'śītīḥ samāhitaḥ |**

**	māsenāśnan haviṣyasya candrasyaiti salokatām || 11.219 ||**

**	etad rudrās tathādityā vasavaś cācaran vratam |**

**	sarvākuśalamokṣāya marutaś ca maharṣibhiḥ || 11.220 ||**

**	mahāvyāhṛtibhir homaḥ kartavyaḥ svayam anvaham |**

**	ahiṃsā satyam akrodham ārjavaṃ ca samācaret || 11.221 ||**

**	trir ahni trir niśāyāṃ ca savāsā jalam āviśet |**

**	strīśūdrapatitāṃś caiva nābhibhāṣeta karhicit || 11.222 ||**

**	sthānāsanābhyāṃ vihared aśakto 'dhaḥ sayīta vā |**

**	brahmacārī vratī ca syād gurudevadvijārcakaḥ || 11.223 ||**

**	sāvitrīṃ ca japen nityaṃ pavitrāṇi ca śaktitaḥ |**

**	sarveṣv eva vrateṣv evaṃ prāyaścittārtham ādṛtaḥ || 11.224 ||**

**	etair dvijātayaḥ śodhyā vratair āviṣkṛtainasaḥ |**

**	anāviṣkṛtapāpāṃs tu mantrair homair viśodhanaiḥ|| 11.225 ||**

saptadaśaślokāḥ kṛcchrādiśuddhyarthāḥ ṛjvarthatvān na vyākhyātāḥ | **yathā kathaṃcid** iti prakṛtānuvādaḥ, na vidhyantaropadeśaḥ | **anāviṣkṛtapāpān** mantrān homāṃś ca vakṣyati || 11.215–225 ||

	**khyāpanenānutāpena tapasādhyayanena ca |**

**	pāpakṛn mucyate pāpāt tathā dānena cāpadi || 11.226 ||**

khyāpanānutāpanayoḥ prāyaścittayor ayaṃ vidhyarthaḥ ślokaḥ | tathā ca sati tapaḥprabhṛtīnām atra dṛṣṭāntārtham upādānam, na svārtham | tathā **dānena** **cāpadī**ti vṛddhastrībālavyādhitādayo dīrghakālaprāyaścittānuṣṭhāne 'samarthās tapasā dānena śudhyante yathā evaṃ khyāpanānutāpābhyām | tathā ca sati khyāpanaṃ prakāśaprāyaścittena saha samuccīyate sāmarthyāt, na kevalam | anutāpas tūbhābhyām | tatra khyāpanārthavādaḥ || 11.226 ||

	**yathā yathā naro 'dharmaṃ svayaṃ kṛtvānubhāṣate |**

**	tathā tathā tvacevāhis tenādharmeṇa mucyate || 11.227 ||**

śarīrasthaḥ puruṣaḥ śarīraśabdena sthānād upacaryate | mañcavat | yena puṇyapāpayor ātmāśrayaḥ | tathā ca || 11.227 ||

	**kṛtvā pāpaṃ hi saṃtapya tasmāt pāpāt pramucyate |**

**	naitat kuryāt punar iti nivṛttyā śudhyate naraḥ || 11.228 ||**

tathā ca sati nivṛttir api pūrvavat prāyascittam ity etat siddham || 11.228 ||

	**evaṃ saṃcintya manasā pretya karmaphalodayam |**

**	manovāṅmūrtibhir nityaṃ śubhaṃ karma samācaret || 11.229 ||**

ubhayam api nivṛttiṃ prāyaścittaṃ ca, yenaikatrānutpattir eva pāpasya, anyatrotpannasya vināśaḥ | yataś caitad evam ataḥ || 11.229 ||

	**ajñānād yadi vā jñānāt kṛtvā karma vigarhitam |**

**	tasmād vimuktim anvicchan dvitīyaṃ na samācaret || 11.230 ||**

jñānakṛtasyāpy akuśalasya nivṛttyā śuddhiḥ, kiṃ punar ajñānakṛtasyety anena darśayati || 11.230 ||

	**yasmin karmaṇy asya kṛte manasaḥ syād alāghavam |**

**	tasmiṃs tāvat tapaḥ kuryād yāvat tuṣṭikaraṃ bhavet || 11.231 ||**

prāyaścittābhyāsārtho nimittato 'syārambhaḥ | tasyāyam ubhayatra rahasye prakāśe ca vijñeyaḥ | tathā coktaṃ bhāvaprasādasya ku[śa]lakarmahetutvam || 11.231 ||

	**tapomūlam idaṃ sarvaṃ daivamānuṣakaṃ sukham |**

**	tapomadhyaṃ budhaiḥ proktaṃ tapo'ntaṃ vedadarśanāt || 11.232 ||**

devasya tāvat sukhasyāṇimādeḥ, mānuṣasya ca śabdādyupabhogasya, gandharvavidhyādharādisukhasya ca **tapa** evety avasthā kāraṇam || 11.232 ||

	**brāhmaṇasya tapo jñānaṃ tapaḥ kṣatrasya rakṣaṇam |**

**	vaiśyasya tu tapo vārttā tapaḥ śūdrasya sevanam || 11.233 ||**

prāyaścittaprakaraṇe 'syopadeśād vijñāyate dṛṣṭārtheṣv api niyamaḥ śuddhihetuḥ, kiṃ punar vihitaprāyaścittānuṣṭhānānām | tathā coktaṃ jñānasya śuddhihetutvam, "jñānaṃ tapo 'gnir āhāraḥ," "buddhir jñānena śudhyati" iti ca | tasya cārthaprāptasyātra viśuddhyartha upadeśo vijñeyaḥ || 11.233 ||

	**ṛṣayaḥ śaṃsitātmānaḥ phalamūlānilāśanāḥ |**

**	tapasaiva prapaśyanti tryailokyaṃ (?) sacarācaram || 11.234 ||**

prāyaścittānuṣṭhānārthatapasā paśyanti | seyam evaṃ prāyaścittatapaḥ stutiḥ prakaraṇasāmarthyād vijñeyā | evam uttaraślokāḥ || 11.234 ||

	**auṣadhāny agado vidyā daivā ca vividhā sthitiḥ |**

**	tapasaiva prasiddhyanti tapas teṣāṃ hi sādhanam || 11.235 ||**

**	yad dustaraṃ yad durāpaṃ yad durgaṃ yac ca duṣkaram |**

**	sarvaṃ tu tapasā sādhyaṃ tapo hi duratikramam || 11.236 ||**

grahanakṣatravaiṣamyanimittā āpad **dustarā** | **durāpaṃ** cāntardhānāveśākāśagamanādyaiśvaryajīvitaiva | **durgaṃ** ca yad durārchaṃ (?) svargādi | **yac ca duṣkaraṃ** kṛtsnasamudrapānamṛtasaṃjīvanādy agastyajamadagniprabhṛtīnāṃ tat sarvaṃ tapasā śakyam iti | seyam uktasya sāmarthyena prāyaścittatapaḥstutir eva prakaraṇasāmarthyād vijñeyā | yena || 11.235–236 ||

	**mahāpātakinaś caiva śeṣāś cākāryakāriṇaḥ |**

**	tapasaiva sutaptena mucyante kilbiṣāt tataḥ || 11.237 ||**

vinaṣṭakilbiṣāṇāṃ ca pratibandhābhāvād vihitakarmānuṣṭhānatapasā sarvārthena yathoktā siddhiḥ | kiṃ cānyat || 11.237 ||

	**kīṭāś caiva pataṅgāś ca pasavaś ca vayāṃsi ca |**

**	sthāvarāṇi ca bhūtāni divaṃ yānti tapobalāt || 11.238 ||**

kīṭapataṅgā agnipraveśatapasā, paśavo 'patyapoṣaṇasaṃvardhanena vāhakṣīradānādibhiś ca, vayāṃsi cāpatyasaṃvardhanena sādhūnāṃ ca svamāṃsopakāreṇa, sthāvarāṇi ca puṣpamūlaphalachāyādy upakāreṇa, **divaṃ yānti tapobalāt** | tapaḥstutyarthavādo 'yam | atha vā kīṭ[atv]ādiprāptihetukarmasaṃbandhāt prāyaścittena yasmān mucyante | ata evam idam ucyate | seyam apareṇa prakāreṇa prāyaścittastutiḥ | evaṃ ca sati || 11.238 ||

	**yat kiṃcid enaḥ kurvanti manovāṅmūrtibhir janāḥ |**

**	tat sarvaṃ nirdhahanty āśu tapasaiva tapodhanāḥ || 11.239 ||**

yataś ca,

	**tapasaiva viśuddhasya brāhmaṇasya divaukasaḥ |**

**	ijyāś ca pratigṛhṇanti kāmān saṃvardhayanti ca || 11.240 ||**

kāmyakarmasādhyatvāt tad anuṣṭhātṝṇām | ataś caitan nyāyyaṃ kartum | idaṃ cāparaṃ paśya tapaso mahābhāgyam || 11.240 ||

	**prajāpatir idaṃ śāstraṃ tapasaivāsṛjat prabhuḥ |**

**	tathaiva vedān ṛṣayas tapasā pratipedire || 11.241 ||**

prajāpatir api bhūtvā tapaḥśaraṇa iti kartavyeṣu, kiṃ punar manuṣyā ity evam asya stutitvaṃ boddhavyam || 11.241 ||

	**ity evaṃ tapaso devā mahābhāgyaṃ pracakṣate |**

**	sarvasyāsya prapaśyantas tapasaḥ puṇyam uttamam || 11.242 ||**

"tapomūlam idaṃ sarvam" ity etasmāt ślokāt prabhṛti yāvad ayaṃ śloka iyaty atra yā stutiḥ sā prakāśaprāyaścittatapasaḥ | atha vā "anāviṣkṛtapāpas tu" ity ataḥ prabhṛti rahasyaprāyaścittaprakaraṇasāmarthyāt tattapaḥstutiḥ, avirodhād ubhayor vā | atha vā tapaḥsthitānām apratyayākuśalakarmanāśāya tapaḥstutir iti || 11.242 ||

	**vedābhyāso 'nvahaṃ śaktyā mahāyajñakriyā kṣamā |**

**	nāśayanty āśu pāpāni mahāpātakajāny api || 11.243 ||**

prāyaścittaprakaraṇe nityakarmapraśaṃsanā kasmād yujyata iti | yataḥ eteṣām api pāpakṣayahetutvaṃ vijñeyam | na kevalam utkarṣārtham eveti | apare tv āhuḥ: anirdiṣṭaprāyaścittānām enasāṃ pratyayakṛtānām apratyayakṛtānāṃ cetana[bhūtān]ām etat prāyaścittam iti | atra dṛṣṭāntam āha || 11.243 ||

	**yathaidhas tejasā vahniḥ prāptaṃ nirdahati kṣaṇāt |**

**	tathā jñānāgninā pāpaṃ kṛtsnaṃ dahati vedavit || 11.244 ||**

na kevalaṃ vedābhyāsaḥ, kiṃ tarhi tadvijñānam api | śuddhaye vedārthavidām | itarathā hi: prāyaścittaprakaraṇe stutir asyānarthikā syāt | apare tu prāyaścittānuṣṭhānavijñānastutim etāṃ manyante | tad ayuktam, arthagṛhītatvāt prayogavijñānasya | yato 'nyad devatādisatattvavijñānam idaṃ vijñeyam | tathā coktam, **kṛtsnaṃ dahati vedavid** iti | tad idānīṃ rahasyaprāyaścittam upadiśyate || 11.244 ||

	**savyāhṛtikāḥ sapraṇavāḥ prāṇāyāmās tu ṣoṣaśa |**

**	api bhrūṇahaṇaṃ māsāt punanty ahar ahaḥ kṛtāḥ || 11.245 ||**

brahmahatyāyām abhidhāya, rahasyaṃ surāpasyedānīm āha || 11.245 ||

	**kautsaṃ japtvāpa ity etad vāsiṣṭhaṃ ca pratīty ṛcam |**

**	māhendraṃ śuddhavatyaś ca surāpo 'pi viśudhyati || 11.246 ||**

**kautsaṃ** sūktam "apa naḥ śośucad agham" ity aṣṭarcalakṣītam | vāgdaivikaṃ **vāsiṣṭham** "pratistomebhir uṣasaṃ vasiṣṭhāḥ" ity etat | **māhendram** "mahām indro ya ojasā" ity etad aṣṭācatvāriṃśad arcam | anye tu "māhitram" paṭhanti | mantraṃ cemam āhuḥ: "māhitrīṇāmavo 'stu" ity evam | **śuddhavatya** ṛcaḥ prasiddhāḥ || 11.246 ||

	**sakṛj japtvāsyavāmīyaṃ śivasaṃkalpam eva ca |**

**	apahṛtya suvarṇaṃ tu kṣaṇād bhavati nirmalaḥ || 11.247  ||**

"asya vāmasya palitasya hotuḥ" iti dvipañcāśad ṛglakṣitaṃ sūktam **āsyavāmīyam** | **śivasaṃkalpam** api sūktam "yaj jāgrato dūram udaiti daivam" iti ṣaḍṛgupalakṣitam | sakṛd iti ca pratyaham etajjapakarmamāsaṃ jñeyam adhikarād | uktaṃ hi: "api bhrūṇahanaṃ māsāt" iti || 11.247 ||

	**haviṣpāntīyam abhyasya na tam aṃha itīti ca |**

**	japitvā pauruṣaṃ sūktaṃ mucyate gurutalpagaḥ || 11.248 ||**

māsīti vartate sakṛd iti ca | "haviṣpāntam" ity ekonaviṃśarcam | "na tam aṃho na duritam" ity aṣṭarcam | "iti vā itime manaḥ" iti dvādaśarcam "sahasraśīrṣā puruṣaḥ" iti pauruṣaṃ sūktaṃ ṣoḍaśarcam || 11.248 ||

	**enasāṃ sthūlasūkṣmāṇāṃ cikīrṣann apanodanam |**

**	avety ṛcaṃ japed abdaṃ yat kiṃcedam itīti ca || 11.249 ||**

arvāṅ mahāpātakebhyaḥ **enāṃsi sthūlasūkṣmāṇīty** ucyante, upapātakādīni | teṣām **apanodanaṃ cikīrṣan avety ṛcaṃ japed abdam**, "ava dvake ava trikā divaś caranti" iti | apare tu sāvitrīm atra paṭhanti | **yat kiṃ cedam itīti ca** iti yāvat: "yat kiṃ cedaṃ varuṇadaivye jane" ity evamādi || 11.249 ||

	**pratigṛhyāpratigrāhyaṃ bhuktvā cānnaṃ vigarhitam |**

**	japaṃs taratsamandīyaṃ pūyate mānavas tryahāt || 11.250 ||**

taratsamandīyaṃ prasiddham || 11.250 ||

	**somāraudraṃ tu bahvenā māsam abhyasya śudhyati |**

**	sravantyām ācaran snānam aryamṇām iti vā tṛcam || 11.251 ||**

somāraudrau mantrau tatra raudro "mā tvā rudra cukrudhāmā namobhiḥ" iti | saumyaḥ "somaḥ pavate janitā matīnām" iti ca | "aryamṇām" ity eṣu mantraḥ ṛgvedād gamayitavyaḥ || 11.251 ||

	**abdārdham indram ity etad enasvī saptakaṃ japet |**

**	apraśastaṃ tu kṛtvāpsu māsam āsīta bhaikṣabhuk || 11.252 ||**

**abdārdhaṃ** ṣaṇmāsāt "indram idgāthindo bṛhad" ity etat **saptakaṃ japed** aviseṣāt sarvasminn enasi | **apraśastaṃ tu kṛtvāpsu** maithunaṃ māsaṃ nbhaikṣāhāras tiṣṭhet || 11.252 ||

	**mantraiḥ śākalahomīyair abdaṃ hutvā ghṛtaṃ dvijaḥ |**

**	sugurv apy apahanty eno japtvā vā ima ity ṛcam || 11.253 ||**

"devakṛtasyainasaḥ" ity evamādayo 'ṣṭau mantrāḥ **śākalahomīyāḥ** | etair **ghṛtam abdaṃ hutvā suguv apy apahanty enaḥ** sarvamahāpātakāny apīty arthaḥ | **japtvā vā** "imā rudrāya tavase kapardine kṣayadvīrāya" ity etan mantraṃ saṃvatsaram eva | etāṃ japakarma pūrveṇa śākalamantrahomena prāyascittam | anye tu "japtvā vā mana ity ṛcam" [iti paṭhanti]: sā tu śiṣṭebhya āgamayitavyā | "mano nv āhuvāmahe" ity eṣā || 11.253 ||

	**mahāpātakasaṃyukto 'nugacched gāḥ samāhitaḥ |**

**	abbyasyābdaṃ pāvamānīr bhaikṣāhāro viśudhyati || 11.254 ||**

**pāvamānyaḥ** "upāsmai gāyatā nara" ity ārabhya yāvad "yaḥ pāvamānīr adhyeti" ity eṣā ṛk | gavāṃ ca sevanaṃ goghātaprāyaścittam uktam | ihāpi taccheṣaṃ draṣṭavyam || 11.254 ||

	**araṇye vā trir abhyasya prayato vedasaṃhitām |**

**	mucyate pātakais sarvaiḥ parākaiḥ śodhitas tribhiḥ || 11.255 ||**

aviśeṣavacanād yāṃ kāṃcid vedasaṃhitām iti || 11.255 ||

	**tryahaṃ tūpavased yuktas trir ahno 'bhyupayann apaḥ |**

**	mucyate pātakaiḥ sarvais trir japitvāghamarṣaṇam || 11.256 ||**

alpatvāc cāsya prāyaścittasyāśraddadhānānāṃ pravṛttyartham idam āha |

	**yathāśvamedhaḥ kraturāṭ sarvapāpāpanodanaḥ |**

**	tathāghamarṣaṇaṃ sūktaṃ sarvapāpāpanodanam || 11.257 ||**

**	hatvā lokān apīmāṃs trīn aśnann api yatas tataḥ |**

**	ṛgvedaṃ dhārayan vipro nainaḥ prāpnoti kiṃcana || 11.258 ||**

**ṛgveda**grahaṇam itaravedapradarśanārtham api syāt | tathā ca darśayati || 11.257–258 ||

	**ṛksaṃhitāṃ trir abhyasya yajuṣāṃ vā samāhitaḥ |**

**	sāmnāṃ vā sarahasyānāṃ sarvapāpaiḥ pramucyate || 11.259 ||**

asyeyaṃ stutiḥ pravṛttyarthā || 11.259 ||

	**yathā mahāhradaṃ prāpya kṣiptaṃ loṣṭaṃ vinaśyati |**

**	tathā duścaritaṃ sarvaṃ vede trivṛti majjati || 11.260 ||**

tac ca vedasya trivṛtyartham idaṃ darśayati || 11.260 ||

	**ṛco yajūṃṣi cānyāni sāmāni vividhāni ca |**

**	eṣa jñeyas trivṛd vedo yo vedainaṃ sa vedavit || 11.261 ||**

**ṛcaḥ** prasiddhāḥ | **yajūṃṣ**yādyāni saṃhitāgatāni na tu brāhmaṇamadhe 'dhītāni padakramānvitāni | "yayor ojasā skabhitā rajāṃsi" ity evamādīni **sāmāni** punar **vividhāni** grāmāraṇyārcikastaubhikāni || 11.261 ||

	**ādyaṃ yat tryakṣaraṃ brahma trayī yasmin pratiṣṭhitā |**

**	sa guhyo 'nyas trivṛdvedo yas taṃ veda sa vedavit || 11.262 ||**

yat tryakṣaraṃ brahma varṇatrayasamudāya oṃkāraḥ | yas taṃ veda sa vedavit | tathā ca brāhmaṇam, "[tad] yathā śaṅkunā sarvāṇi parṇāni" ity evamādi | tasya copāsanā purastād ukteti | tathā ca brāhmanam: "om ity etad akṣaram udgītham pāsīta" iti || 11.262 ||

**iti bhāruceḥ kṛtau manuśāstravivaraṇa ekādaśo 'dhyāyaḥ ||**

## 12

**dvādaśo ‘dhyāyaḥ**

	**cāturvarṇyasya kṛtsno 'yam ukto dharmas tvayānagha |**

**	karmaṇāṃ phalanirvṛttiṃ śaṃsa nas tattvataḥ parām || 12.1 ||**

nanu **cāturvarṇasya** vacanād ihāśramadharmavyudāsa iti | na vyudāsaḥ, jāter avināśād anapāyāc cāśramadharmā api varṇadharmā eva | tathā ca kṛtvoktam: "bhagavān sarvavarṇānāṃ yathāvad anupūrvaśaḥ" ity evamādi | asya prativacanam "varṇadharmān nibodhata" iti | **kṛtsna**vacanaṃ cātra prāyaścittābhidhānāpekṣam | yenāsmin saty asya dharmaśāstrasya samastapuruṣārthasādhakatvaṃ bhavati | vākyatraye cādṛṣṭpuruṣārthasamāptiḥ | yathā: idaṃ kartavyam, idam akartavyam, mohād akusalakarmanimitte ca kadācit pratiṣedhaśāstravyatikrame satīdaṃ prāyaścittam anuṣṭeyam iti | atra dṛṣṭārthā puruṣārthasamāptiḥ, āyurvedavat | ato yuktam idam āha prāyaścittābhidhānāpekṣaṃ **kṛtsna**grahaṇam, na tu yat pūrvam uktam "eṣa vo 'bhihito dharmo brāhmaṇasya caturvidhaḥ" ity evamādi | "karmaṇāṃ phalanirvṛttim" iti caitat prāyaścitte 'nanuṣṭhite iyam iti prakaraṇasāmarthyāt akuśaladharmāpekṣaṃ pradhānato vijñeyam | evaṃ ca satīdaṃ mahato 'narthalakṣaṇasyādharmavipākasya narakādisthāneṣu yātanāpradarśanaṃ prāyaścittānuṣṭhānaśeṣatayā kalpiṣyate | laghūpāyasādhyatvād dharmakṣayasya prāyaścittopadeśaḥ puruṣārthakārī saṃpadyate | evaṃ ca tadupanyāsapara evāyaṃ śloko veditavyaḥ || 12.1 ||

	**sa tān uvāca dharmātmā maharṣīn mānavo bhṛguḥ |**

**	asya sarvasya śṛṇuta karmayogasya nirṇayam || 12.2 ||**

pratijñāślokaḥ | **karma**śabdaś ca sādhāraṇo 'pi sann ayam adharmārthapradhānaḥ prakaraṇād vijñeyaḥ | tathā coktaṃ purastād iti || 12.2 ||

	**śubhāśubhaphalaṃ karma manovāgdehasaṃbhavam |**

**	karmajā gatayo nṝṇām uttamādhamamadhyamāḥ || 12.3 ||**

**manovāgdeha**kāraṇaṃ ca saṃkalpoktikriyārūpaṃ karmadviprakāraṃ kuśalākuśalatayā bhinnānāṃ gatīnāṃ nimittam | evaṃ ca sati **śubha**grahaṇād atra dharmanirdeśo 'pi prāyaścittaprakaraṇaśeṣa eva praṇāḍikayā vijñeyaḥ || 12.3 ||

	**tasyeha trividhasyāpi tryadhiṣṭhānasya dehinaḥ |**

**	daśalakṣaṇayuktasya mano vidyāt pravartakam || 12.4 ||**

**trividhasyo**ttamamadhyamajaghanyasya, **tryadhiṣṭhānasya** kāyavāṅmanonimittasya, **manaḥ pravartakam** | yena nāsaṃkalpitaṃ manasā puruṣaḥ śaknoti vaktuṃ kartuṃ vā || 12.4 ||

	**paradravyeṣv abhidhyānaṃ manasāniṣṭacintanam |**

**	vitathābhiniveśaś ca trividhaṃ karma mānasam || 12.5 ||**

paradravyāpahārabuddhiḥ | anyas tv āha: mamāpy etat syād ity etat **paradravyābhidhyānam |** tac caitat paripelavan | **manasāniṣṭaṃ** nāma prāṇināṃ jighāṃsā | vitathābhiniveśo dharmādhyastitvādiṣu | tathā ca vyāsaḥ:

	anabhidhyā parasveṣu sarvasattveṣu sauhṛdam |

	karmaṇāṃ phalam astīti trividhaṃ karma saṃsmaret || iti || 12.5 ||

	**pāruṣyam anṛtaṃ caiva paiśunyaṃ cāpi sarvasaḥ |**

**	asaṃbandhapralāpaś ca vāṅmayaṃ syāc caturvidham || 12.6 ||**

satyānṛtaviparītoddeśādi tathākhyaḥ | etadviparītās tu śubhāḥ priyaṃ satyaṃ hitaṃ svādhyāyaś ceti || 12.6 ||

	**adattānām upādānaṃ hiṃsā caivāvidhānataḥ |**

**	paradāropasevā ca śārīraṃ trividhaṃ smṛtam || 12.7 ||**

ayam adharmaḥ yo dharmākhyato (?) viparīt[o dattā]dānaṃ paritrāṇam indriyasaṃyamaś ceti | iyaṃ manogāgdehasādhanā daśavidhā pravṛttiḥ | kuśalākuśalavibhāgena tu viṃśatiprakāraḥ | tathā cobhayathā pradarśiteti || 12.7 ||

	**mānasaṃ manasaivāyam upabhuṅkte śubhāśubham |**

**	vācā vācā kṛtaṃ karma kāyenaiva ca kāyikam || 12.8 ||**

parasya manastāpajanako mānasam eva kuḥkhaṃ prāpnoti | evaṃ vāgapacāre maukyagadgadādinimittaṃ duḥkham | kāye 'pi caiṣaiva yojanā | sādhanānurūpyeṇaivam aniṣṭaphalapradarśanaṃ tannivṛttyartham uttarārthaṃ vā || 12.8 ||

	**śarīrajaiḥ karmadoṣair yāti sthāvaratāṃ naraḥ |**

**	vācikaiḥ pakṣimṛgatāṃ mānasair antyajātitām || 12.9 ||**

śāstranyāyavirodhe nedaṃ hetuphalasaṃbandhapradarśanam, kiṃ tarhi trisādhanasyādharmasyānantaraślokoktasya gurulaghutvapradarśanam | viseṣato guror adharmasya parihārārthaṇṃ jñeyam | prāyascittaśeṣaṃ vā prakaraṇāt | **mṛga**grahaṇaṃ ca sarvatiryagjātipradarśanārtham || 12.9 ||

	**vāgdaṇḍo 'tha manodaṇḍaḥ kāyadaṇḍaś ca te trayaḥ |**

**	yasyaite niyatā buddhau tridaṇḍīti sa ucyate || 12.10 ||**

tryadhiṣṭhānā eva daṇḍās trayaḥ || 12.10 ||

	**tridaṇḍam etaṃ nikṣipya sarvabhūteṣu mānavaḥ |**

**	kāmakrodhau ca saṃyamya tataḥ siddhiṃ nigacchati || 12.11 ||**

**tridaṇḍam etaṃ nikṣipya** svātmany upasaṃhṛtya **sarvabhūteṣv** avasthitam upaghātahetutvena **mānavaḥ siddhiṃ nigacchatīti** vivakṣitam iti | idaṃ tridaṇḍopasaṃharasya karaṇaṃ darsayati | kāmakrodhasaṃyamapūrvakas tridaṇḍōpasaṃhāraḥ krto bhavati | tadupasaṃhārāc ca tato 'nantaraṃ **siddhiṃ nigacchatīty** ayam asya phalanirdesaḥ | **mānava**grahaṇāc ca puruṣadharmatvaṃ tridaṇḍopasaṃhārasya darśayati | idānīṃ kāmakrodhasaṃyamena yasya tridaṇḍopasaṃhārāt siddhiḥ, taṃ sarvadharmādhikārapuruṣaṃ pradarśayitukāma idam āha || 12.11 ||

	**yo 'syātmanaḥ kārayitā taṃ kṣetrajñaṃ pracakṣate |**

**	yaḥ karoti tu karmāṇi sa bhūtātmocyate budhaiḥ || 12.12 ||**

asya śarīrasya kriyāyāṃ pravartayitā **kṣetrajñaḥ** | śarīre cātmaśabdo gauṇaḥ, ātmārthatvāt | śirahpāṇyādilakṣaṇas tu bhūtasaṃghāto 'nnarasamayaḥ śarīrākhyaḥ kartā **bhūtātmā** sa ucyate, bhūtakāryatvāt || 12.12 ||

	**jīvasaṃjño 'ntarātmānyaḥ sahajaḥ sarvadehinām |**

**	yena vedayate sarvaṃ sukhaṃ duḥkhaṃ ca janmasu || 12.13 ||**

**yeneti** tṛtīyayā kāraṇopadeśāt mana idaṃ vijñeyam antaḥkaraṇatvāt | jīvaśabdeneti | ātmagrahaṇaṃ cāmokṣaprāpter ā pralayāc ca tadaviyogo yasmāt | evaṃ ca tasya kāraṇanirdeśo yena vedayate kṣetrajñaḥ sukhaduḥkham iti | buddhir ity apare | śrotrādiprāṇādisamūho liṅgākhya ity anye | antaḥkaraṇapakṣe ca kṣetrajñasyopalabdhau kāraṇam idaṃ nirdiśyata ity avipratipattiḥ || 12.13 ||

	**tāv ubhau bhūtasaṃpṛktau mahān kṣetrajña eva ca |**

**	uccāvaceṣu bhūteṣu sthitaṃ taṃ vyāpya tiṣṭhataḥ || 12.14 ||**

**mahac**chabdena tad evāntaḥkaraṇaṃ gṛhyate liṅgādiśabdaparyāyaḥ | **kṣetrajñas** tu kāmādhikārapuruṣaḥ sukhaduḥkhopabhoktā | **uccāvaceṣu bhūteṣv** auttarādharyeṇa vyavasthiteṣv ity arthaḥ | bahulaparyāyo vāyam **uccāvaca**sabdaḥ | bahuṣv ity arthaḥ, sthitaṃ taṃ paramātmānaṃ cetanācetanavyatiriktam upariṣṭād vakṣyamāṇam | vyāpya tiṣṭhataḥ saṃśraya ity arthaḥ | tathā ca vyāsaḥ:

	[dvāv imau puruṣau loke kṣaraś cākṣara eva ca |

	kṣaraḥ sarvāṇi bhūtāni kūṭastho 'kṣara ucyate ||

	uttamaḥ puruṣas tv anyaḥ paramātmety udāhṛtaḥ |

	yo lokatrayam āviśya bibharty avyaya īśvaraḥ || iti || 12.14 ||

	**asaṅkhyā mūrtayas tasya niṣpatanti śarīrataḥ |**

**	uccāvacāni bhūtāni satataṃ ceṣṭayanti yāḥ] || 12.15 ||**

**uccāvacāni bhūtāni satataṃ** [yāḥ **asaṅkhyā mūrtīś ceṣṭayanti** tāḥ] tasya paramātmano **niṣpatanti śarīrataḥ** pradhānād ity uktam | **mūrtayaḥ** kāryakāraṇāni kṣetrajñasya bhogasādhanāni | aupaniṣadās tu paramātmānam eva śarīraśabdenāhuḥ || 12.15 ||

	**pañcabhya eva mātrābhyaḥ pretya duṣkṛtīnām nṛṇām |**

**	śarīraṃ yātanārthīyam anyad utpadyate dhruvam || 12.16 ||**

pañcabhyo bhūtamātrābhyaḥ sthūlaṃ yātanākṣamaṃ narakādiṣv anyac charīram upapadyate | kuto 'nyat | sūkṣmāl liṅgāt || 12.16 ||

	**tenānubhūya tā yāmīḥ sarīreṇa tu yātanāḥ |**

**	tāsv eva bhūtamātrāsu pralīyante vibhāgaśaḥ || 12.17 ||**

**	so 'nubhūyāsukhodarkān doṣān viṣayasaṅgajān |**

**	vyapetakalmaṣo 'bhyeti tāv evobhau mahaujasau || 12.18 ||**

mahat paramātmānau || 12.17–18 ||

	**tau dharmaṃ pasyatas tasya pāpaṃ cātandritau saha |**

**	yābhyāṃ prāpnoti saṃpṛktaḥ pretyeha ca śubhāśubham || 12.19 ||**

tau ca tatkṛtāṃ dharmagatiṃ dṛṣṭvā || 12.19 ||

	**yady ācarati dharmaṃ sa prāyaśo 'dharmam alpaśaḥ |**

**	tair eva cāvṛto bhūtaiḥ svarge sukham upāśnute || 12.20 ||**

**	yadi tu prāyaśo 'dharmaṃ sevate dharmam alpaśaḥ |**

**	tair bhūtaiḥ sa parityakto yāmīḥ prāpnoti yātanāḥ || 12.21 ||**

adharmabhūyastvāt |

	**yāmīs tā yātanāḥ prāpya sa jīvo vītakalmaṣaḥ |**

**	tāny eva pañcabhūtāni punar abhyeti bhāgaśaḥ || 12.22 ||**

punar asya karmajasya śarīrasya pratipattyarthaṃ tā eva pañcabhūtamātrā abyeti | yena na tābhir vinā puruṣasyopabhogaḥ saṃbhavati || 12.22 ||

	**etāṃ dṛṣṭvāsya jīvasya gatiṃ svenaiva cetasā |**

śāstrasaṃskṛtenety arthaḥ |

	**dharmato 'dharmataś caiva dharme dadyāt sadā manaḥ || 12.23 ||**

etac ca prakaraṇaṃ prāyaścitta[śeṣatay]ā vijñeyam | atha vā kṛtsnaśāstraśeṣatayaiva vijñeyam | yasmād atreṣṭāniṣṭaphalapradarśanam adharmaparihārāya dharmasvīkaraṇāya cārthāt saṃbhavati || 12.23 ||

	**sattvaṃ rajas tamaś caiva trīn vidyād ātmano guṇān |**

**	yair vyāpyemān sthito bhāvān mahān sarvān aśeṣataḥ || 12.24 ||**

sattvādīnām ātmaguṇatvaṃ vakṣyati | sattvaṃ jñānaṃ tamo 'jñānam ity evamādi | jñānādayas ca puruṣadharmā yataḥ sattvādīnām ātmaguṇatvam ucyate, adhikṛtadharmādharmāpekṣayā | apare tv āhuḥ — sattvādīnām anātmaguṇānām api tad arthatvād ātmaguṇam idam ucyate, pradhānaṃ cehātmaśabdenocyate || 12.24 ||

	**yo yadaiṣāṃ guṇo dehe sākalyenātiricyate |**

**	sa tadā tadguṇaprāyaṃ taṃ karoti śarīriṇam || 12.25 ||**

pūrvakarmāsrayavaśāt kasyacit kadācid atrātireko bhavati || 12.25 ||

	**sattvaṃ jñānaṃ tamo 'jñānaṃ rāgadveṣau rajaḥ smṛtam |**

**	etad vyāptimad eteṣāṃ sarvabhūtāśritaṃ vapuḥ || 12.26 ||**

sattvādīnām idaṃ lakṣaṇaṃ sarvaprāṇiṣu || 12.26 ||

	**tatra yat prītisaṃyuktaṃ kiṃcid ātmani lakṣayet |**

**	praśāntam iva śuddhābhaṃ sattvaṃ tad upadhārayet || 12.27 ||**

karmapravṛttyeyaṃ samāsataḥ sattvavṛttir ātmasaṃvedyocyate || 12.27 ||

	**yat tu duḥkhasamāyuktam aprītikaram ātmanaḥ |**

**	tad rajo 'pratighaṃ vidyāt satataṃ hāri dehinām || 12.28 ||**

atrāpi pūrvavad arthasamāyojanā || 12.28 ||

	**yat tu syān mohasaṃyuktam avyaktaṃ viṣayātmakam |**

**	apratarkyam avijñeyaṃ tamas tad upadhārayet || 12.29 ||**

tamovṛttir api pūrvavad vijñeyā || 12.29 ||

	**trayāṇām api caiteṣāṃ guṇānāṃ yaḥ phalodayaḥ |**

**	agryo madhyo jaghanyaś ca taṃ pravakṣyāmy aśeṣataḥ || 12.30 ||**

pratijñāślokaḥ || 12.30 ||

	**vedābhyāsas tapo jñānaṃ śaucam indriyanigrahaḥ |**

**	dharmakriyātmacintā ca sāttvikaṃ guṇalakṣaṇam || 12.31 ||**

**	ārambharucitādhairyam asatkāryaparigrahaḥ |**

**	viṣayopasevā cājasraṃ rājasam guṇalakṣaṇam || 12 32 ||**

**	lobhaḥ svapno 'dhṛtiḥ krauryaṃ nāstikyaṃ bhinnavṛttitā |**

**	yāciṣṇutā pramādaś ca tāmasaṃ guṇalakṣaṇam || 12.33 ||**

sattvādīnāṃ tribhiḥ ślokaiḥ phalodayo 'yam ucyate || 12.31–33 ||

	**trayāṇām api caiteṣāṃguṇānāṃ triṣu tiṣṭhatām |**

**	idaṃ sāmāsikaṃ jñeyaṃ kramaśo guṇalakṣaṇam || 12.34 ||**

**	yat karma kṛtvā kurvaṃś ca kariṣyaṃś caiva lajjati |**

**	taj jñeyaṃ viduṣā sarvaṃ tāmasaṃ guṇalakṣaṇam || 12.35 ||**

**	yenāsmin karmaṇā loke khyātim icchati puṣkalām |**

**	na ca śocaty asaṃpattau tad vijñeyaṃ tu rājasam || 12.36 ||**

**	yat sarveṇecchati jñātuṃ yan na lajjati cācaran |**

**	yena tuṣyati cātmāsya tat sattvaguṇalakṣaṇam || 12.37 ||**

caturbhiḥ ślokair arthanirmalatvāyāyaṃ guṇalakṣaṇaḥ pūrva[ślokārthaḥ punar] ucyate | tallakṣaṇam evedaṃ cāparam anena prakāreṇānyathocyate || 12.34–37 ||

	**tamaso lakṣaṇaṃ kāmo rajasas tv artha ucyate |**

**	sattvasya lakṣaṇaṃ dharmaḥ śraiṣṭhyam eṣām yathākramam || 12.38 ||**

guṇānā[m eva] |

	**yena yāṃs tu guṇenaiṣāṃ saṃsārān pratipadyate |**

**	tān samāsena vakṣyāmi sarvasyāsya yathākramam || 12.39 ||**

upakṣepo vakṣyamāṇasyāyam | so 'yam ucyate || 12.39 ||

	**devatvaṃ sāttvikā yānti manuṣyatvaṃ tu rājasāḥ |**

**	tiryaktvaṃ tāmasā nityam ity eṣā trividhā gatiḥ || 12.40 ||**

samāsanirdeśo gater guṇanimittāyāḥ || 12.40 ||

	**trividhā trividhaiṣā tu vijñeyā gauṇikī gatiḥ |**

**	adhamā madhyamāgryā ca karmavidyāviśeṣataḥ || 12.41 ||**

trividhā satī punaḥ karmavidyābhiyogāt tridhā bhidyate | etāsv api navasu vṛttiṣu karmavidyayogād eva vṛttaya ānantyena kalpyante || 12.41 ||

	**sthāvaraḥ kṛmikītāś ca matsyāḥ sarpāḥ sarīsṛpāḥ |**

**	paśavaś ca mṛgāś caiva jaghanyā tāmasī gatiḥ || 12.42 ||**

**	hastinaś ca turaṅgāś ca śūdrā mlecchāś ca garhitāḥ |**

**	saṃhā vyāghrā varāhāś ca madhymā tāmasī gatiḥ || 12.43 ||**

**	cāraṇāś ca suparṇāś ca puruṣāś caiva dāṃbhikāḥ |**

**	rakṣāṃsi ca piśācāś ca tāmasīṣūttamā gatiḥ || 12.44 ||**

**	jhallā mallā naṭāś caiva puruṣāś ca kuvṛttayaḥ |**

**	dyūtapānaprasaktāś ca prathamā rājasī gatiḥ || 12.45 ||**

**	rājānaḥ kṣatriyāś caiva rājñāṃ caiva purohitāḥ |**

**	vādayuddhapradhānāś ca madhyamā rājasī gatiḥ || 12.46 ||**

**	gandharvā guhyakā yakṣā vibudhānucarāś ca ye |**

**	tathaivāpsarasaḥ sarvā rājasīṣūttamā gatiḥ || 12.47 ||**

**	tāpasā yatayo viprā ye ca vaimānikā gaṇāḥ |**

**	nakṣatrāṇi ca daityāś ca prathamā sāttvikī gatiḥ || 12.48 ||**

**	yajvāna ṛṣayo devā vedā jyotīṃṣi vatsarāḥ |**

**	pitaraś caiva sādhyāś ca dvitīyā sāttvikī gatiḥ || 12.49 ||**

**	brahmā viśvasṛjo dharmo mahān avyaktam eva ca |**

**	uttamāṃ sāttvikīm etāṃ gatim āhur manīṣiṇaḥ || 12.50 ||**

ekaikasya guṇasya trividhā gatir navabhiḥ ślokaiḥ kīrtitaḥ || 12.42–50 ||

	**eṣa sarvaḥ samuddiṣṭas triprakārasya karmaṇaḥ |**

**	trividhas trividhaḥ kṛtsnaḥ saṃsāraḥ sārvabhautikaḥ || 12.51 ||**

ye 'py atra na kīrtitās te 'py uktasādṛśyās traividhyāntarbhūtā eva veditavyāḥ, ity upasaṃhāraśloko 'yam || 12.51 ||

	**indriyāṇāṃ prasaṅgena dharmasyāsevanena ca |**

**	pāpās saṃyānti saṃsārān avidvāṃso narādhamāḥ || 12.52 ||**

indriyaprasaṅgaḥ pratiṣiddhasevanaṃ dharmasyāsevanaṃ śiṣṭākaraṇam | pratiṣiddhasevanāc chiṣṭākaraṇāc cākṛtaprāyaścittāḥ santaḥ pāpāḥ saṃyānti saṃsārān | kutaḥ punar hetoḥ, yenāvidvāṃsas te, prāyaścittasyākaraṇāt prativyatikramam | ata eva ca **narādhamā** ity uktam | tatra pratiṣiddhasevināṃ tāvad akṛtaprāyaścittānāṃ karmavipākapradarśanārtham idam ārabhyate prakaraṇaṃ prāyaścittānuṣṭhānaśeṣatayā || 12.52 ||

	**yāṃ yāṃ yoniṃ tu jīvo 'yaṃ yena yeneha karmaṇā |**

**	kramaśo yāti loke 'smiṃs tat tat sarvaṃ nibodhata || 12.53 ||**

**	bahūn varṣagaṇān ghorān narakān prāpya tatkṣayāt |**

**	saṃsārān pratipadyante mahāpātakinas tv imān || 12.54 ||**

**	śvasūkarakharoṣṭānāṃ go'jāvimṛgapakṣiṇām |**

**	caṇḍālapulkasānāṃ ca brahmahā yonim ṛcchati || 12.55 ||**

**	kṛmikīṭapataṅgānāṃ viṇbhujāṃ caiva pakṣiṇāṃ |**

**	hiṃsrāṇāṃ caiva sattvānāṃ surāpo brāhmaṇo 'sakṛt || 12.56 ||**

**	lūtāhisaraṭānāṃ ca tiraścāṃ cāmbucāriṇām |**

**	hiṃsrāṇāṃ ca piśācānāṃ steno vipraḥ sahasraśaḥ 12.57 ||**

**	tṛṇagulmalatānāṃ ca kravyādāṃ daṃṣṭriṇām api |**

**	krūrakarmakṛtāṃ caiva śataśo gurutalpagaḥ || 12.58 ||**

**	hiṃsrā bhavanti kravyādāḥ kṛmayo 'bhakṣyabhkṣiṇaḥ |**

**	antyastrīsevinaḥ pretāḥ stenās tv anyonyaghātinaḥ || 12.59 ||**

**	saṃyogaṃ patitair gatvā parasyaiva ca yoṣitam |**

**	apahṛtya ca viprasvaṃ bhavanti brahmarākṣasāḥ || 12.60 ||**

**	maṇimuktāpravālāni hṛtvā lobhena mānavaḥ |**

**	vividhāni ca ratnāni jāyate hemakartṛṣu || 12.61 ||**

**	dhānyaṃ hṛtvā bhavaty ākhuḥ kāṃsyaṃ haṃso jalaṃ plavaḥ |**

**	madhu daṃśaḥ payaḥ kāko rasaṃ svā nakulo ghṛtam || 12.62 ||**

**	māṃsaṃ gṛdhro vapāṃ madgus tailaṃ vai tailapāyikaḥ |**

**	cīrīvākas tu lavaṇaṃ balākā śakunir dadhi || 12.63 ||**

**	kauseyaṃ tittirīr hṛtvā kṣaumaṃ hṛtvā tu darduraḥ |**

**	kārpāsaṃ tāntavaṃ krauñco godhā gāṃ vāggudo guḍam (?) || 12 64 ||**

**	chucchundariḥ śubhān gandhān patraśākaṃ tu barhiṇaḥ |**

**	śvāvit kṛtānnaṃ vividham akṛtānnaṃ tu śalyakaḥ || 12.65 ||**

**	bako bhavati hṛtvāgniṃ gṛhakārī hy upaskaram |**

**	raktāni hṛtvā vāsāṃsi jāyate jīvajīvakaḥ || 12.66 ||**

**	vṛko mṛgebhaṃ vyāghro 'śvaṃ phalamūlaṃ tu markataḥ |**

**	strīm ṛkṣaḥ stokako vāri yānāny uṣṭraḥ paśūn ajaḥ || 12.67 ||**

**stokako** **vāri** peyaṃ **jalaṃ** **plava** ity atra sekartham || 12.53–67 ||

	**yad vā tad vā paradravyam apahṛtya balān naraḥ |**

**	avaśyaṃ yāti tiryaktvaṃ jagdhvā caivāhutaṃ haviḥ || 12.68 ||**

**	striyo 'py etena kalpena coratvaṃ yāḥ prakurvate |**

**	eteṣām eva jantūnāṃ bhāryātvam upayānti tāḥ || 12.69 ||**

**	svebhyaḥ svebhyas tu karmabhyaś cyutā varṇā hy anāpati |**

**	pāpān saṃsṛtya saṃsārān preṣyatāṃ yānti dasyuṣu || 12 70 ||**

"indriyāṇāṃ prasaṅgena dharmasyāsevanena ca" ity etasmāc chlokāt prabhṛti pratiṣiddhasevinām akṛtaprāyaścittānām anarthalakṣaṇaḥ karmaphalavipāka uktaḥ | idānīṃ śiṣṭasyākriyāyāṃ svakarmacyutānām anarthalakṣaṇaḥ karmavipākaḥ pradarśayitavya iti | yata idam ārabhyate || 12.68–70 ||

	**vāntāśyulkāmukhaḥ preto vipro dharmāt svakāc cyutaḥ |**

**	amedhyakuṇapāśī ca kṣatriyaḥ kūṭapūtanaḥ || 12.71 ||**

**	maitrākṣijyotikaḥ preto vaiśyo bhavati pūyabhuk |**

**	cailāṃśakaś ca bhavati śūdro dharmāt svakāc cyutaḥ || 12.72 ||**

cailāṃśako śiṅgurukaḥ | yata etad evaṃ ataś "caritavyam ato nityaṃ prāyaścittaṃ viśuddhaye" ity uktam, mā bhūd akṛtaprāyaścittasyeyān karmaphalavipāko bahukālo 'niṣṭa iti | "bahūn varṣagaṇān ghorān narakān prāpya tatkṣayāt" iti | caitad anuvartate | ninditakarmābhyāsaphalam idānīṃ punaḥ spṛśati || 12.71–72 ||

	**yathā yathā niṣevante viṣayān viṣayātmakāḥ |**

**	tathā tathā kuśalatā teṣāṃ teṣūpajāyate || 12.73 ||**

**	te 'bhyāsāt karmaṇāṃ teṣāṃ pāpānāṃ alpabuddhayaḥ |**

**	saṃprāpnuvanti duḥkhāni tāsu tāsv iha yoniṣu || 12.74 ||**

ninditakarmābhyāsād akṛtaprāyaścittā etad īdṛśam aniṣṭaṃ prāpnuvanti || 12.73–74 ||

	**tāmisrādiṣu cogreṣu narakeṣu vivartanam |**

**	asipatravanādīni bandhanacchedanāni ca || 12.75 ||**

**	vividhāś caiva saṃpīḍāḥ kākolūkaiś ca bhakṣaṇam |**

**	karaṃbhavālukātāpān kumbhīpākāṃś ca duḥsahān || 12.76 ||**

**	saṃbhavāṃś ca viyonīṣu duḥkhaprāyāsu nityaśaḥ |**

**	śītātapābhighātāṃś ca vividhāni bhayāni ca || 12.77 ||**

**	asakṛdgarbhavāseṣu vāsaṃ janma ca dāruṇam |**

**	bandhanāni ca kaṣṭāni parapreṣyatvam eva ca || 12.78 ||**

**	bandhupriyaviyogāṃś ca saṃvāsaṃ caiva durjanaiḥ |**

**	dravyārjanavināśaṃ ca mitrāmitrasya cārjanam || 12.79 ||**

**	jarāṃ caivāpratīkārāṃ vyādhibhiś copapīḍanam |**

**	kleśāṃśca vividhāṃs tāṃs tān mṛtyum eva ca durjayam || 12.80 ||**

**	yādṛśena tu bhāvena yad yat karma niṣevate |**

**	tādṛśena śarīreṇa tat tat phalam upāśnute || 12.81 ||**

saptabhiḥ ślokair aniṣṭaphalaṃ darśayati | sāttvikena rājasena tāmasena vā bhāvena yad yat karma niṣevate, sāttvikaṃ rājasaṃ tāmasaṃ vā tena tena **śarīreṇa** tat sadṛśenety arthaḥ | sattvabahulena rajo bahulena tamobahulena vā **tat tat phalam upāśnute**, sāttvikaṃ rājasaṃ tāmasaṃ vāśnute | yataś caitad evaṃ rajas tamo bahulāt karmaṇo 'kuṣalasaṃkalpahetor aniṣṭaphalaprāptiḥ | atas tatparivarjanena kuśalasaṃkalpakarmaṇā bhavitavyam || 12.75–81 ||

	**eṣa sarvaḥ samuddiṣṭaḥ karmaṇāṃ vaḥ phalodayaḥ |**

kuśalākuśalasaṃkalpamūlānāṃ śāstralakṣaṇānāṃ tadvparītānāṃ cā[na]rthalakṣaṇānām | adhunā |

	**naiḥśreyasakaraṃ karma viprasyedaṃ nibodhata || 12.82 ||**

prāyaścittaprakaraṇasāmarthyād vakṣyamāṇo vedābhyāsādiko vidhiḥ niḥśreyasārtho 'pi sann ātmaśuddhaye saṃpadyata iti vijñeyam | evaṃ hi prakaraṇam anugṛhītaṃ bhavati | atha vāsmiñ chāstre pūrva ābhyudayiko vidhir uktaḥ, adhunā tu **naiḥśreyasakaraṃ karma viprasyedaṃ nibodhata** brahmalokaprāptyarthaṃ mokṣārthaṃ vā | evaṃ ca sati yathā vedasyānti upaniṣado rahasyabrāhmaṇoktā niḥśreyasārtham, evaṃ asminn api dharmaśāstrānte niḥśreyasārthā imā upaniṣado 'bhividhīyante || 12.82 ||

	**vedābhyāsas tapo jñānam indriyāṇāṃ ca saṃyamaḥ |**

**	ahiṃsā gurusevā ca niḥśreyasakaraṃ param || 12.83 ||**

kecit tv atra pūrvapāde **dānaṃ** paṭhanti, apare **dhyānam** | tatra vedābhyāso nāma sāṅgopāṅga[so]sopaniṣatkasya vedasya nityakarmāvirodhenābhyāso gṛhyate | **tapaḥ**śabdena ca nityakarmāṇy abhidhīyante | cāndrāyaṇādīni ca | **jñānaṃ** karmāṅgadevatānicintana **indriyasaṃyamo 'hiṃsā gurusevā** ca yathoktāḥ || 12.83 ||

	**sarveṣām api caiteṣāṃ śubhānām iha karmaṇām |**

**	kiṃcic chreyaskarataraṃ karmoktaṃ puruṣaṃ prati || 12.84 ||**

jñānastutyartho 'yam upanyāsaḥ || 12.84 ||

	**sarveṣām api caiteṣām ātmajñānaṃ paraṃ smṛtam |**

**	tad dhy agryaṃ sarvavidyānāṃ prāpyate hy amṛtaṃ tataḥ || 12.85 ||**

ātmajñānapraśaṃsārthaḥ ślokaḥ | ato [jñāyate] pūrvatra jñānapāṭha eva, na dhyānapāṭhaḥ [nāpi] dānapāṭhaḥ | **ātmajñānaṃ** ca kṣetrajñasya dehendriyamanobuddhyādibhyo 'nyatrādijñānam | tasmin hi saty adhikārapuruṣa upalabdhakṣetrakṣetrajñatattvo madhyastho jitendriyo nirhṛtadoṣo viṣayair anabhimanyamānaḥ śrutiniyatam adhikāraṃ sākalyenānutiṣṭhati | yasmāt ato yuktam abhihitam: **prāpyate hy amṛtaṃ tata** iti | samastasya vyastasya vā paramātmano vedāntopaniṣado vijñānam, karmāṅgadev[vt]ājñānaṃ vā | sarvaṃ caitad ātmajñānagrahaṇena gṛhyate, tasmāt sāmarthyād avirodhāc ca || 12.85 ||

	**ṣaṇṇām eṣāṃ tu pūrveṣāṃ karmaṇāṃ pretya ceha ca |**

**	śreyaskarataraṃ jñeyaṃ sarvadā karma vaidikam || 12.86 ||**

pūrvopadiṣṭānāṃ vaidikānāṃ nityānāṃ karmaṇāṃ praśaṃsā | atra stutau kāraṇaṃ vakti || 12.86 ||

	**vaidike karmayoge tu sarvāṇy etāny aseṣataḥ |**

**	antarbhavanti kramaśas tasmiṃs tasmin kriyāvidhau || 12.87 ||**

vedābhyāsas tāvat karmavidhāv aṅgībhavati śastrastotragrahayājanādau | tapaś copasadvratādi karmāṅgam | jñānam uktaṃ kṣetrajñavijñānādi | indriyasaṃyamaḥ, "na māṃsam aśnīyān na mithunam upeyāt" ity evamādi | **ahiṃsā**: "tasmād etāṃ rātriṃ prāṇabhṛtaḥ prāṇaṃ na vicchindyāt" ity evamādi | **gurusevā** ṛtviganuvṛttiḥ | tac caitad vaidikaṃ karma || 12.87 ||

	**sukhābhyudayikaṃ caiva naiḥśreyasikam eva ca |**

**	pravṛttaṃ ca nivṛttaṃ ca dvividhaṃ karma vaidikam || 12.88 ||**

etac ca kāraṇabhedān karmaṇo dvaividhyaṃ yena atas tatkāraṇād idam ucyate |

	**iha vāmutra vā kāmyaṃ pravṛttaṃ karma kīrtyate |**

jñānapūrvam api saṃkalpopahatam, kiṃ punar ajñānapūrvam |

	**niṣkāmaṃ jñānapūrvaṃ tu nivṛttam upadiśyate || 12.89 ||**

atra ca nivṛtte karmaṇi jñānopadeśāt pravṛtte karmaṇy ajñānasaṃkalpo nimittatvenārthād gamyate | idānīṃ kāraṇabhinnayoḥ phalabhedaṃ śāsti sutarāṃ dvaividhyapradarśakam || 12.89 ||

	**pravṛttaṃ karma saṃsevya devānāṃ eti sārṣṭitām |**

**	nivṛttaṃ sevamānas tu bhūtāny atyeti pañca vai || 12.90 ||**

vāyuśarīra ākāśaśarīro vā sūkṣmo bhavati | tathā coktam: "tad brahmaparam abhyeti vāyubhūtaḥ svasūrtimān" || atha vā mokṣam anyenopāyenemaṃ śāsti pañcabhūtātyayaśabdena | idānīṃ dhyānasya jñānasya vā stuty artham idam ārabhyate |

	**sarvabhūteṣu cātmānaṃ sarvabhūtāni cātmani |**

**	samaṃ paśyan**

samatvena paramātmānaṃ paśyan, ātmavat sarvabhūtāni paśyann ity arthaḥ |

		**ātmayājī**

nivṛttakarmāvasthaḥ paramasaṃyamavān | anena prasaṃkhyānena | tasya phalam āha: evaṃ yuktaḥ |

		**svārājyam adhigacchati || 12.91 ||**

yathoktena śrutyuktenātmayājitvenāpavargāya kalpate | svatantraḥ saṃsāre bhavati na karmakleśavāsagaḥ | etac ca prasaṃkhyānaṃ rāgadveṣagrahaṇārthaviyuktam apavargāya syāt | saṃyamastutyartho vāyaṃ ślokaḥ | ātmajñānam tu pūrvatra saṃskṛtam eva | ubhayārtho vā saṃbhavād ubhayatra || 12.91 ||

	**yathoktāny api karmāṇi parihāya dvijottamaḥ |**

**	ātmajñāne śame ca syād vedābhyāse ca yatnavān || 12.92 ||**

**yathoktāny api karmāṇi parihāyety** ayam arthavādaḥ, ātmajñānaśamavedābhyāsastutaye | na hi nityānāṃ karmaṇāṃ parityāgo 'sty ātmecchayā | śāstratas tu parityāgaḥ pākṣikaḥ puruṣamedhādiṣv anutyāgena | tadabhāvapakṣa anadhikṛtapuruṣaviṣayam etat trayam || 12.92 ||

	**etad dhi janmasāmagryaṃ brāhmaṇasya viśeṣataḥ |**

viśeṣata iti vacanān na tathā kṣatriyavaiśyayoḥ |

	**prāpyaitat kṛtakṛtyo hi dvijo bhavati nānyathā || 12.93 ||**

vedābhyāsādīnāṃ ṣaṇṇāṃ karmaṇāṃ vaidikānām adhikṛtānāṃ stutyupasaṃhāraśloko 'yam || 12.93 ||

	**pitṛdevamanuṣyāṇāṃ vedaś cakṣuḥ sanātanam |**

**	atarkyaṃ cāprameyaṃ ca vedaśāstram iti sthitiḥ || 12.94 ||**

pitṛdevamanuṣyāṇām astitvaprasiddaye karmāṅgatvāyādhikārapuruṣasya **vedaś cakṣuḥ** | cakṣur iva, cakṣuḥ darśanārthatvāt | yena pitaro vedavidhyupahṛtam eva bhuñjate, tena **vedas** teṣāṃ **cakṣur** ity ucyate | **atarkyaṃ** cāpauruṣeyatvāt | **aprameyaṃ** ca phalato **vedaśāstram** | yasmāt ataḥ || 12.94 ||

	**yā vedabāhyāḥ smṛtayo yāś ca kāś ca kudṛṣṭayaḥ |**

**	sarvās tā niṣphalāḥ pretya tamoniṣṭhā hi tāḥ smṛtāḥ || 12.95 ||**

**yā vedabāhyāḥ smṛtaya** āgamā ity arthaḥ | puruṣadṛṣṭiprabhavāḥ | tadīyeṣu śāstreṣu **yāś ca kāś ca** [**kudṛṣṭayaḥ**] **sarvās tā niṣphalāḥ** **pretyā**dhikāravirodhena tatkarmavidhānāt | adhikāramūlo dharmo yataḥ, tadabhāvāt **tamoniṣṭhā hi tāḥ smṛtāḥ** | yataś ca || 12.95 ||

	**utpadyante cyavante ca yāny ato 'nyāni kānicit |**

**	tāny arvāk kālikatayā niṣphalāny anṛtāni ca || 12.96 ||**

ato veda eva svatantro 'nuśāsane 'nyanirapekṣo bhūtvā, bhūyaḥ pramāṇaśāstrānuvidhānāc ca | tanmūlaṃ dharmaśāstram, na tv anyāni tadvidhāni | puruṣakṛtayaḥ kartṛsamākhyātāḥ | yataś caitad evam ataḥ || 12.96 ||

	**cāturvarṇyaṃ taryo lokāś catvāraś cāśramāḥ pṛthak |**

**	bhūtaṃ bhavat bhaviṣyac ca sarvaṃ vedāt prasidhyati || 12.97 ||**

**cāturvarṇyaṃ** tāvad bhūtam atikrāntam | kutaḥ | asmād vartamānāc caturyugād | **bhavad** vartamānaṃ cāturvarṇyam iti prakṛtam | **bhaviṣyac ca** tad eva | yad anāgataṃ caturyuge | atha vā devacaturyugāpekṣayāyaṃ kālatrayanirdeśaḥ cāturvarṇyasya | brahmaṇaḥ kalpāpekṣayā vā | **vedād** eva **prasidhyati**, nānyataḥ, pratyakṣād anumānād vā, tasya śāstralakṣaṇatvāt | tad darśayati | yathā paśutve samāne gomahiṣāśvādīnāṃ vyaktisaṃsthānaviśeopalabdher eva jātibhedānumānam | naivaṃ puruṣatvāviśeṣe brāhmaṇādīnām api jātibhedānumānam asti, yenānumānatas teṣām api jātibhedaḥ pratīyeta | evaṃ ca sati śāstralakṣaṇam eva cāturvarṇyam | "vasante brāhmaṇo 'gnīn ādadhīta" ity evamādi | tathā coktam: "sarvavarṇeṣu tulyāsu" ity evamādi | vedārthānuvāditvaṃ cāśritya smṛter idam udāharaṇam | tathā ca sati yuktam idaṃ yad avocac chāstrakāraḥ **sarvaṃ vedāt prasidhyatīti** | atha vā tadadhikārāpekṣam idaṃ vacanaṃ "cāturvarṇyaṃ . . . vedāt prasidhyati" iti, evaṃ ca trayo lokāḥ tatphalāḥ karmaṇāṃ gatayaḥ catvāraś cāśramāḥ pūrvavad vyākaraṇīyam | bhūtaṃ bhavat bhaviṣyac cetīdaṃ napuṃsakaliṅgaṃ cāturvarṇyanapuṃsakaliṅgāpekṣam | itaratra puṃliṅgatvān nidarśanārtham idaṃ vijñeyam || 12.97 ||

	**śabdaḥ sparsaś ca rūpaṃ ca raso gandhaś ca pañcamaḥ |**

**	vedād eva prasidhyanti prasūtiguṇakarmataḥ || 12.98 ||**

ye hi **śabdā**dayaḥ svargādiṣu śarīralakṣaṇaviṣayalakṣaṇāś cotkṛṣṭābhipretabhogahetavaḥ te **vedād eva prasidhyanti**, nānyadarśanāt buddhādivacanāt | kiṃ sākṣāt | na, kiṃ tarhi **prasūtiguṇakarmataḥ**, prasūtyarthaṃ guṇakarma | **prasūtiguṇakarmataḥ** prasūtyarthaṃ prakṛtānāṃ śabdādīnām | guṇakarma ca puruṣopakārakam | tathā ca lokaprasiddhiḥ: "ko guṇo mama tavopakṛtavataḥ" kaḥ upakāra ity arthaḥ, guṇārtham abhipretapuruṣārthārtham | karma dharmākhyam | yena dharma eva puruṣopakarāya, nādharmaḥ tadviśeṣārtham idaṃ guṇakarmagrahaṇam | evaṃ ca sati na sākṣād vedaḥ śabdādihetuḥ, kiṃ tarhy agnihotrādikarmānuṣṭhānadvāreṇa dharmākhyaṃ guṇakarmaśabdādiprasūtyartham | evaṃ ca na sākṣād vedaḥ śabdādīnāṃ **prasūti**nimittam, kiṃ tarhi dharmapraṇādikayā | saiṣā vedastutir apareṇa prakāreṇa sāmarthyād vijñeyā | atha vā śabdādayo **vedād eva prasidhyanti**, yena **prasūtir** utpattir guṇakarmaṇo dharmasya | vedād dharmaḥ | dharmād api śabdādayaḥ svargādiṣu | ata idam ucyate: dharmād eva prasidhyantīti | atha vāyam asya ślokapādasya caturthasya tṛtīyaḥ pāṭhaḥ: vedād eva prasidhyanti prasūter guṇakarmaṇaḥ | kutaḥ | vedāt | arthas tv anantaropadiṣṭa eva || 12.98 ||

	**bibharti sarvabhūtāni vedaśāstraṃ sanātanam |**

**	tasmād etat paraṃ manye yaj jantor asya sādhanam || 12.99 ||**

tathā ca brāhmaṇam: "havir agnau hūyate | so 'gnir ādityaṃ gamayati | tat sūryo raśmibhir varṣati | tenānnaṃ bhavati | annād bhūtānām utpattiḥ" sthitś ceti vijñāyate | ihāpi coktam: "agnau prāstāhutiḥ samyag ādityam upatiṣṭhate" (MDh 3.66) ity evamādi | **tadmād etat paraṃ manye** puruṣārthakāri **yat** yena kāraṇena **jantor asya** dharmānuśāsanam | etasmāt kāraṇāt || 12.99 ||

	**senāpatyaṃ ca rājyaṃ ca daṇḍanetṛtvam eva ca |**

**	sarvalokādhipatyaṃ ca vedaśāstravid arhati || 12.100 ||**

yathā kathaṃcid vedaṃ prakaraṇāt stauti | atra kāraṇaṃ vakti || 12.100 ||

	**yathā jātabalo vahnir dahaty ārdrān api drumān |**

**	tathā dahati vedajñaḥ karmajaṃ doṣam ātmanaḥ || 12.101 ||**

etasmāt kāraṇāt,

	**vedaśāstrārthatattvajño yatra tatrāśrame vasan |**

**	ihaiva loke tiṣṭhan sa brahmabhūyāya kalpate || 12.102 ||**

**	ajñebhyo granthinaḥ śreṣṭhā granthibhyo dhāriṇo varāḥ |**

**	dhāribhyo jñāninaḥ śreṣṭhā jñānibhyo vyavasāyinaḥ || 12.103 ||**

granthadhāriṇo **dhāriṇaḥ** | pūrvapadalopo 'tra vijñeyaḥ | yathā satyabhāmā bhāmā devadatto datta iti | **dhāribhyo jñāninaḥ**: prayatna[vi]śeṣād adhikataraphalabhājaḥ | **jñānibhyo** 'dhyavasāyinaḥ karmaṇām anuṣṭhātāraḥ | yasmāt || 12.102–103 ||

	**tapo vidyā ca viprasya niḥśreyasakaraṃ param |**

samuccayaprayojanam ācaṣṭe |

	**tapasā kalmaṣaṃ hanti vidyayāmṛtam aśnute || 12.104 ||**

**tapasā kalmaṣaṃ hanti** | tapaḥśabdena nityāni karmāṇi śrautasmārthāny ucyanta ity uktaṃ purastāt | teṣāṃ nityānāṃ karmaṇām anuṣṭhānena kalmaṣaṃ hanti | tathā coktaṃ prāyaścittaprakaraṇe "vedābhyāso 'nvahaṃ śaktyā mahāyajñakriyā kṣamā, śodhayanty āśu pāpāni mahāpātakajāny api" iti | vidyayā paramātmādivijñānenety uktaṃ purastāt prakaraṇāt | **amṛtam aśnute** | sa eva jñānakarmaṇor avirodhāt samuccayaḥ pūrvopadiṣṭa upasaṃhriyate | **amṛtam aśnute** mokṣam brahmatvaṃ vā prāponotīty arthaḥ || 12.104 ||

	**pratyakṣaṃ cānumānaṃ ca śāstraṃ ca vividhāgamam |**

**	trayaṃ suviditaṃ kāryaṃ dharmaśuddhim abhīpsatā || 12.105 ||**

anumānāgamābhyāṃ dharmaśuddhi [na] (?) pratyakṣād, yataḥ tasyopadeśo 'numānaśuddhyarthaḥ | tatpūrvakatvād anumānasyāgamaśeṣatvam | api ca pratyakṣasya kvacid iṣyata eva | yataḥ etasyāṃ kalpanāyām ubhayaśeṣatvād yuktaḥ pratyakṣanirdeśaḥ | anumānasyāpy āgamārthaḥ | evaṃ ca sati pratyakṣānumānatattvaṃ tarkaḥ | śāstraṃ tu vividhāgamam | bahuśākho vedaḥ | "ekaviṃśatidhā bāhvṛcyam ekaśatam adhvaryuśākhāḥ sahasravartmā sāmavedaḥ" | atha vā śāstraṃ vividhāgamam, bahuśākhaṃ dharmaśāstram | avirodhād ubhayaṃ vā śrutismṛtyākhyam | adhunānumānatattvaṃ vijñānaprayojanam ācaṣṭe || 12.105 ||

	**ārṣaṃ dharmopadeśaṃ ca vedaśāstrāvirodhinā |**

**	yas tarkeṇānusaṃdhatte sa dharmaṃ veda netaraḥ || 12.106 ||**

**ārṣam** akṛtakatvāt | **dharmopadeśaḥ** smṛtiḥ | tathā cedam ucyate dharmaśāstram | etad dvayaṃ **vedaśāstrāvirodhinā**, vedagrahaṇāc ca smṛtigrahaṇam api sāmarthyād anuktam apy atra vijñeyam | tadapekṣitatvāc chruteḥ | anabhidhānaṃ tu chandobhaṅgabhayāt | evaṃ ca sati vedasmṛtiśāstrāvirodhinety etad upapannam | prādhānyād vā vedagrahaṇaṃ nidarśanārthaṃ smṛter api | sa ca tarko dviprakāro, yataḥ taṃ viśinaṣṭi **vedaśāstrāvirodhinā** | **yas tarkeṇānusaṃdhatte** sandigha(?)vyāhatapunaruktāśaṅkāyām, **sa dharmaṃ veda na** kevalatārkikaḥ | tathā cetihāsaḥ: "kaccin na lokāyatikān brāhmaṇāṃs tāta sevase, anarthakuśalā hy ete mūrkhāḥ paṇḍitamāninaḥ" iti | kevalāgamo vā | tathā ca vyāsaśloko **bhīmasena**vacanānuvādī:

	śrotriyasyeva te rājan mandakasyālpamedhasaḥ |

	anuvākahatā buddhir naiṣā sūkṣmārthadarśinī || iti |

evaṃ ca stīdam eva nyāyānumānanāmnaḥ paramārthatas tarkasya lakṣaṇayā vedaśāstrāviroditvam | ato 'nyas tadvirodhinyāyānumānaṃ tarkābhāsaḥ | tathā coktaṃ nyāyābhāsodāharaṇam: "acintyasyāprameyasya" ity atra | na cātropamānādipramāṇaparyudāsaḥ | antarbhāvād yathā saṃbhavaṃ tarkāgamayor eva | **ārṣa**śabdena mantrā gṛhyante | tathā ca śaunakasya grantha ārṣān mantrān darśayati: "idaṃ vāsiṣṭham idaṃ vaiśvāmitram ārṣam" iti | dharmopadeśas tu brāhmaṇam | anyat samānam | atha vā pāṭhāntareṇārtho 'bhidhīyate: "ārṣaṃ dharmopadeśaṃ tu smṛtiśāstraṃ smṛtyavirodhinā, yas tarkeṇānusaṃdhatte dharmaṃ veda netaraḥ" iti | ayam arthaḥ smrtiprakaraṇād yuktataraḥ | **vedāvirodhinety** etad vedagrahaṇam asmin pakṣe mantrabrāhmaṇaliṅgāpekṣatvāt | tataḥ svātantryapakṣe 'pi ca smṛter yujyate | kiṃ punar mantrabrāhmaṇaliṅgaprabhavapakṣa utsannaśākhārthānusmaraṇe ca | tad evaṃ triṣv api ślokārtheṣu nyāyastutir iyam, tatsaṃparigrahārthatvāt | nyāyasaṃparigrahaś cāgamaśāstravyākhyānasahayo (?) yathā syād dharmaviśuddhyarthaḥ | tathā ca śrutir vijñāyate | "devā asmāl lokād amuṃ lokam āyan tān dṛṣṭvābruvan katham anārṣā bhaviṣyāma [ebhyaḥ kar]ma ṛṣiṃ prāyacchan | tasmād yad brāhmaṇo anūcānas tarkayaty ārṣaṃ etad bhavati" iti sruter yukto vedasmṛtiśāstrāvirodhinas tarkasya saṃparigrahaḥ | tadarthanirmalatvāya, idānīṃ nyāyopadeśaprayojanam uttaraprakaraṇād darśayiṣyann idam āha || 12. 106 ||

	**naiḥśreyasam idaṃ karma yathoditam aśeṣataḥ |**

**	mānavasyāsya śāstrasya rahasyam upadiśyate || 12.107 ||**

śrotṝn uttaraprakaraṇārthaśravaṇāyābhimukhīkaroty ādareṇa || 12.107 ||

	**anāmnāteṣu dharmeṣu kathaṃ syād iti ced bhavet |**

**	yaṃ śiṣṭā brāhmaṇā brūyuḥ sa dharmaḥ syād aśaṅkitaḥ || 12.108 ||**

**anāmnāteṣv** anupadiṣṭeṣu prāyaścittalakṣaṇeṣu dharmeṣv anyeṣu ca sāmarthyād anāmnātaṃ cobhayathā smaraṇaṃ sagranthakam agranthakaṃ ca | atha vādarśanam evobhayathā smaraṇasyānāmnātatvam | anāmnāteṣv ajñāteṣu dharmeṣu kiṃ kartavyam iti saṃdehe satīdam āha **yaṃ śiṣṭā brūyuḥ sa dharmaḥ syād aśaṅkitaḥ** | yenāmnātatvam anāmnātatvaṃ vā prati na kaścid dveṣo 'sti teṣām | evaṃ ca kṛtvoktam "ācāraś caiva sādhūnām" iti | śiṣṭabrāhmaṇalakṣaṇam adhunā vakti || 12.108 ||

	**dharmeṇādhigato yais tu vedaḥ saparibṛṃhaṇaḥ |**

**	te śiṣṭā brāhmaṇā jñeyāḥ śrutipratyakṣahetavaḥ || 12.109 ||**

**saparibṛṃhaṇaḥ** sāṅga ity arthaḥ | atha vā mīmāmsānyāyavistaradharmaśāstrapurāṇair aṅgaiś ca saha vedaḥ **saparibṛṃhaṇa** ucyate | evaṃ ca vyākhyāyamāne prakaraṇān vyāyasaṃparigrahaḥ kṛto bhavati, vidyābahutvasya ca mīmāṃsādigrahaṇena | tadabhāve || 12.109 ||

	**daśāparā vā pariṣad yaṃ dharmaṃ parikalpayet |**

**	tryavarā vāpi vṛttasthā taṃ dharmaṃ na vicārayet || 12.110 ||**

taṃ darśayati |

	**traividyo hetukas tarkī nairukto dharmapāṭhakaḥ |**

**	trayaś cāśramiṇaḥ pūrve pariṣat syād daśāvarā || 12.111 ||**

**traividya**grahaṇena vedatrayādhetāro gṛhyante | **hetukaś** cātraividyo 'py āgamanyāyāvirodhinas tarkaśāstrādhyetā | **tarkī** cāhaituko 'pi yaḥ pratibhānavān ūhate 'pohate ca | yathānyāyaṃ cābhiniviśate aśrutatarkaśāstro 'pi svabhāvataḥ | **nairuktaḥ** kevalo 'pi | **dharmapāṭhakaś** cānitthaṃbhūto 'pi | **trayaś cāśramiṇaḥ pūrve** pravrajitād anye gṛhasthādayaḥ | apare tu tāpasān (?) pūrvāṃs trīn āhuḥ, gautamapāṭham āśritya: "brahmacārī gṛhastho bhikṣur vaikhānasaḥ" iti, tāpasasya grāmapraveśapratiṣedhāc ca | daśa dharmasaṃśaye adviṣṭāraktāś ca śāstrajñāḥ santaḥ pramāṇībhavanti, tathā coktaṃ sāmānyaṃ sarvasmṛtilakṣaṇaṃ "vidvadbhiḥ sevitaḥ sadbhiḥ" ity evamādi | atha vāitāny eva samāsatas tritvena bravīti || 12.111 ||

	**ṛgvedavid yajurvic ca sāmavedavid eva ca |**

**	tryavarā pariṣaj jñeyā dharmasaṃśayanirṇaye || 12.112 ||**

caturdaśavidyāsthānapāragā evaite pūrvoktāḥ śiṣṭalakṣaṇaprāptās tritvenocyante | atha vā tallakṣaṇayuktaḥ || 12.112 ||

	**eko 'pi vedavid dharmaṃ yaṃ vyavasyed dvijottamaḥ |**

**	sa vijñeyaḥ paro dharmo nājñānām udito 'yutaiḥ || 12.113 ||**

ajñānāṃ nindārthavādo nivṛttyarthaḥ || 12.113 ||

	**avratānām amantrāṇāṃ jātimātropajīvinām |**

**	sahasraśaḥ sametānāṃ pariṣattvaṃ na vidyate || 12 114 ||**

teṣām idānīṃ dharmopadeśanivṛttyarthaṃ doṣam āha || 12.114 ||

	**yaṃ vadanti tamobhūtā mūrkhā dharmam atadvidaḥ |**

**	tat pāpaṃ śatadhā bhūtvā tad vaktṝn anugacchati || 12.115 ||**

**	etad vo 'bhihitaṃ sarvaṃ niḥśreyasakaraṃ param |**

**	asmād apracyuto vipraḥ prāpnoti paramāṃ gatim || 12.116 ||**

upasaṃhāraśloko niḥśreyasārthānāṃ karmaṇāṃ vedābhyāsādīnām | tathā ca tadupaghātārtham uktam | "naiḥśreyasaṃ karmavidhiṃ viprasyedaṃ nibodhata" (MDh 12.82) iti <span style="text-decoration:underline;">kecit</span> | vayaṃ tu punaḥ kṛtsnadharmopasaṃhārārtham evemam ācakṣmahe | yena nāta ūrdhvaṃ kevaladharm (?) vakṣyante | tathā cānantaraślokaḥ || 12.115–116 ||

	**evaṃ sa bhagavān devo lokānāṃ hitakāmyayā |**

**	dharmasya paramaṃ guhyaṃ mamedaṃ sarvam uktavān || 12.117 ||**

bhṛgur bhagavān śrotṝn svaśiṣyān evam āha: tathā cāyam eva dharmaśāstrapravacane prathame 'dhyāye 'dhikṛtya smaryate:

	etad vo 'yaṃ bhṛguḥ śāstraṃ śrāvayiṣyaty aśeṣataḥ |

	etad dhi matto 'dhijage sarvam eṣo 'khilaṃ muniḥ || iti | *MDh 1.59)

yady ayam upasaṃhāro dharmāṇām uttarās tarhi kimarthāḥ ślokāḥ | paramātmopāsanārthāḥ | tathā cottaratrādhyātmam eva vakṣyate, na tu dharmāḥ kecana vakṣyante | uktatvāt teṣām | evaṃ ca sati pūrvaśloka uktānāṃ sarvadharmāṇām upasaṃhārārthaḥ, na tu śātrasya | śāstraṃ tu paramātmaviṣayam upāsanāpadarthaṃ sādyātmam uttaratropasaṃhariṣyati:

	ity etan mānavaṃ śāstraṃ bhṛguproktaṃ paṭhan dvijaḥ |

	bhavaty ācāravān nityaṃ yatheṣṭāṃ cāpnuyād gatim || iti | (MDh 12.126)

na kevalam etad eva dharmaguhyaṃ yad uktaṃ dharmopasaṃhāre: **evaṃ sa bhagavān devo lokānāṃ hitakāmyayā** ity evamādi, kiṃ tarhīdaṃ cāparaṃ paramātmaviṣayaṃ tatprasaṃkhyānam adhyātmopāsanārūpaṃ dharmaguhyam ucyate || 12.117 ||

	**sarvam ātmani saṃpaśyet sac cāsac ca samāhitaḥ |**

**	sarvaṃ hy ātmani saṃpaśyan nādharme kurute manaḥ || 12.118 ||**

kecid āhuḥ kṣetrajñātmaviṣayaṃ tatprasaṃkhyānam adhyātmopāsanārūpaṃ dharmaguhyam | na, viruddhatvāt | vakṣyati hi: "praśāsitāraṃ sarveṣām" ity evamādi | yata idaṃ paramātmaviṣayam ev**ātma**grahaṇaṃ vijñeyam | tathā ca pradarśayiṣyāmaḥ | ślokam idānīṃ vivṛṇu[ma]ḥ | **sarvaṃ** yad vakṣyati | **sac cāsac ceti** tad vyaktāvyaktaṃ savikāraṃ pradhānam ucyate | **ātmanīti** sarvavedaśākhopaniṣadas tattve paramātmanīty arthaḥ | adhyastaṃ vyavasthitaṃ tadadhīnavṛttibhedapakṣe, tadātmakatayā vābhedapakṣa iti kecit | **saṃpaśyed** ity upāsītety arthaḥ | katham evaṃ yathovacāma | tathā ca paśyatir upāsanārtho vijñeyaḥ | tasya viśeṣaṇaṃ **samāhitaḥ** āstikyena śraddhayā yamaniyamair vā samāhitātmā paśyet | asya phalārthavādaḥ phalavidhir vāyam: **sarvaṃ hy ātmani saṃpaśyan nādharme kurute manaḥ**, paramātmatvena sarvam idaṃ paśyan | yataś ca || 12.118 ||

	**ātmaiva devatāḥ sarvāḥ sarvam ātmany avasthitam |**

**	ātmā hi janayaty eṣāṃ karmayogaṃ śarīriṇām || 12.119 ||**

yena kāraṇena paramātmaiva devatā vasvādyāḥ sarvā ity adhyātmādhibhūtādhidevatādhiyajñavyavasthitā ity arthaḥ, ataś ca sarvam **ātmany avasthitaṃ** paśyed iti vartate | anena cātmany avasthānaśabdena bhedapakṣa eva vijñāyate, nābhedapkaṣaḥ | tathā ca sati yad atrābhedavacanaṃ tad āgamopapattivirodhād arthavādīkriyate | evaṃ ca sati paramātmaiva tasyāṃ tasyāṃ karmāṅgadevatāyām avasthitaḥ saṃpradānakārakatvena karmatvena copādanādikriyāṇāṃ janayati **karmayogam** | kasya | eṣāṃ śarīriṇāṃ śāstradham[eṣv]ādhikṛtānām arthalakṣaṇeṣu cetareṣu | evam adhikṛtavidher ayam arthavādo vijñāyate | ādhyātmakam adhunopāsanāyogaṃ paramātmaviṣayaṃ bāhyopasaṃhāreṇa darśayati || 12.119 ||

	**khaṃ saṃniveśayet kheṣu ceṣṭanasparśane 'nilam |**

**	paktidṛṣṭyoḥ paraṃ tejaḥ snehe 'po gāṃ ca mūrtiṣu || 12.120 ||**

**khaṃ saṃniveśayet kheṣu**, khaṃ bāhyam adhidaivādhibhūtākhyaṃ saṃniveśayed, upāsanayā kheṣv ādhyātmikeṣu devataikyapradarśanena | evaṃ **ceṣṭanasparśana** ādhyātmike bāhyānilaṃ saṃniveśayed iti vijñeyam | evaṃ **paktidṛṣṭyoḥ** śārirayoḥ **paraṃ tejaḥ**, kasya param, vāyor nirdeśataḥ, **saṃniveśayed** iti sarvatrānuvartate | **snehe** ādhyātmike **'paḥ**, saṃniveśyamānānām apāṃ karmatvād ayaṃ dvitīyānirdeśo 'pa iti | **gāṃ ca mūrtiṣu**, evaṃ sarvatra || 12.120 ||

	**manasīnduṃ diśaḥ śrotre krānte viṣṇuṃ bale haram |**

**	vācy agniṃ mitram utsarge prajane ca prajāpatim || 12.121 ||**

evaṃ sarvatrādhyātmādiṣu vyavasthiteṣu bhinnāsu devatāsv abhinnam || 12.121 ||

	**praśāsitāraṃ sarveṣām aṇīyāṃsam aṇor api |**

**	rukmābhaṃ svapnadhīgamyaṃ vidyāt tu puruṣaṃ param || 12.122 ||**

na saṃsāryātmānaṃ kṣetrajñam | tathā ca sarvavedaśāstropaniṣado yogaśāstrāṇi ca | vyāso 'pi caivam āha:

	uttamaḥ puruṣas tv anyaḥ paramātmety udāhṛtaḥ |

	yo lokatrayam āviśya bibharty avyaya īśvaraḥ || iti |

**praśāsitāraṃ** sarvāsv avasthāsv adhikṛtānāṃ **sarveṣāṃ** brahmādīnām api | tathā brāhmaṇam, "etasya vā akṣarasya praśāsane, gārgi " ity evamādy udāharaṇīyam | **aṇīyāṃsam aṇor apīti** saukṣmyātiśayapradarśanam etat paramātmana itarebhyaḥ saṃsāryātmabhyaḥ | **rukmābham** ity anena śuddhatāsyocyate | tathā ca rahasyabrāhmaṇam vājasaneyinām upaniṣadi: "yo ['śnāyāpip]āse śokaṃ mohaṃ jarāṃ mṛtyum atyeti; etaṃ vai tam ātmānaṃ viditvā" ity evamādi | **svapnadhīgamyam** iti tadrūpapratipadanaparam idam | yathā hi suptāvasthāyāṃ pratyastamitakarmakleśasukhaduḥkhaviśeṣaṃ śāntaṃ saṃsāryātmatattvasya rūpam, evam idaṃ paramātmanas tattvaṃ manasā svapnadhiyā śakyate sadaivaṃrūpam adhigantum | yata idam ucyate, "svapnadhīgamyaṃ vidyāt tu puruṣaṃ param" itarapuruṣāpekṣayedam asya paratvam ucyate | tathā coktam asyāsakṛd adhyāsodāharaṇam, karmāṅgadevatābhedādhikāravyavasthitaṃ ca paramātmānaṃ santam || 12.122 || \


	**etam eke vadanty agniṃ manum anye prajāpatim |**

**	indram eke pare prāṇam apare brahma śāśvatam || 12.123 ||**

evam idaṃ sarvadevatādhikāreṣu vyavasthitaṃ brahma agnyādidevatopāsako 'pi prāpnotīti | tathā cāgnirahasya brāhmaṇaṃ vājasaneyikaṃ "tam etam agnir ity adhvaryava upāsate" ity evamādi etat kāṇḍikānte ca sphuṭam eva darśayaty etam artham, "taṃ yathā yathopāsate tad eva bhavati tad vainān bhūtvāvati | tasmād etam evamvi[t] sarvair evaitair upāsīta" ity evamādi | yataś ca || 12.123 ||

	**eṣa sarvāṇi bhūtāni pañcabhir vyāpya mūrtibhiḥ |**

mahābhūtākhyābhiḥ svakarmakleśāpakṣayā

	**janmavṛddhikṣayair nityaṃ**

prāṇinaḥ

		**saṃsārayati cakravat || 12.124 ||**

tadupabhogāya vā | aśvapraśāsitā sarveṣām ity avagamyate | yathoktasyopāsanāyogasyopasaṃhāram adhunā pradarśayann idaṃ tatphalam ācaṣṭe || 12.124 ||

	**evaṃ yaḥ sarvabhūteṣu**

vyavasthitaṃ

		**paśyaty ātmānaṃ**

paraṃ yathoktam

		**ātmanā |**

svātmanā dṛṣṭvā ca yathopadeśaṃ yāvaj jīvam upāsate,

	**sa sarvasamatām etya brahmābhyeti paraṃ padam || 12.125 ||**

phalavidhi eṣa āgamopapattibhyāṃ vijñeyaḥ | na phalārthavādaḥ | evam idaṃ paramātmayogaprasaṃkhyānopāsanāphalam upasaṃhṛtya śāstram adhunopasaṃharati || 12.125 ||

	**ity etan mānavaṃ śātraṃ bhṛguproktaṃ paṭhan dvijaḥ |**

**	bhavaty ācāravān nityaṃ yatheṣṭāṃ cāpnuyād gatim || 12.126 ||**

śāstreṇa hi prabodhyamāno 'vaśyam ācāravā[n bhavaty avineyo 'pi kālānta]reṇa, kiṃ punar vineyaḥ, yena hetau saty avaśyaṃbhāvi tatphalaṃ loke dṛṣṭam | tadanuṣṭhānāc ceṣṭakāmasaṃ[prāptiḥ] || 12.126 ||

**[iti bhārucikṛtaṃ manuśāstravivaraṇaṃ samāptam ]**
