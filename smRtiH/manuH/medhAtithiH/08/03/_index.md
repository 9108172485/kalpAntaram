+++
title = "+०३"

+++


## Text

> **विक्रयाद् यो धनं किंचिद् गृह्णीयात् कुलसंनिधौ ।**  
**क्रयेण स विशुद्धं हि न्यायतो लभते धनम् ॥ ८.२०१ ॥**

यादृशेन क्रयेण स्वाम्यं भवति तं दर्शयति । विक्रीणते ऽस्मिन् व्यवहारिण इति **विक्रयः** आपणभूमिः, ततो यो **गृह्णीयाद्** **धनं** गवादि क्रीयमाणं द्रव्यं मूल्यं वा स **लभते** **न्यायतः** **क्रयेण** । **कुलसंनिधौ** **विशुद्धम्** । **न्यायतः क्रय** उचितेन मूल्येन । असंभाव्यपापपुरुषाकुलस्यान्यव्यवहर्तृमेलककारपुरुषसमूहस्य समक्षं गृहीतं **लभते** नापहारयति । अन्यथा स्वामिना विक्रये[^१] तु द्रव्यं प्रतिनीयते[^२], किं तु मूल्यं लभते । तस्माद् यस् तस्य विक्रयी सो ऽन्ययतः[^३] क्रयेण तु दण्ड्यते मूल्यं च हारयति । एतद् उक्तम् ।


[^३]:
     M G DK: vikrayī anyayataḥ


[^२]:
     M G DK add: asya nyāyato vikraye


[^१]:
     M G DK (1: 759) omit: vikraye

- विक्रेतुर् दर्शनाच् छुद्धिः स्वामी द्रव्यं नृपो दमम् ।

- क्रेता मूल्यम् अवाप्नोति तस्माद् यस् तस्य विक्रयी ॥ (य्ध् २.१७४)

एष एवार्थओ ऽनेन[^४] श्लोकेन प्रतिपाद्यते ॥ ८.२०१ ॥


[^४]:
     M G: evārthas tena

> **अथ मूलम् अनाहार्यं प्रकाशक्रयशोधितः ।**  
**अदण्ड्यो मुच्यते राज्ञा नाष्टिको लभते धनम् ॥ ८.२०२ ॥**

असंभाव्यपापात् तु पुरुषाद् इत्यादि न्यायतः क्रय उक्तः । स चेद् विक्रेत शक्य आहर्तुं तदा पूर्वोक्तो विधिः "स्वामी द्रव्यम्" (य्ध् २.१७४) इत्यादि । अथ स विक्रयी गतः, येन[^५] क्रीतं स्वामिना चिह्नीकृतं तेन च **मूलं** विक्रेता पुरुष आहर्तुं न शक्यते । **प्रकाशं** जनसमक्षं प्रसिद्धाया विक्रयभुवः क्रीतम् अत ईदृशेन क्रयेण शोधिते द्रव्ये शुद्धः क्रेता **अदण्ड्यो मुच्यते** । **धनं** तु नाष्टिकः[^६] स्वामी ज्ञापितस्वं वा लभते । नष्टम् अन्वेषते **नाष्टिकः** । नष्टम् अस्यास्तीत्य् एवं ठनि कृते प्रज्ञादित्वात् स्वार्थिको ऽण् कर्तव्यः । नष्टं प्रयोजनम् अस्येति वा । तेनायं संक्षेपः-[^७] प्रकाशक्रये तु दण्डो न स्याद् धननाशस् तु स्थित एव ॥ ८.२०२ ॥


[^७]:
     M G: saṃkṣepataḥ and adds kraye


[^६]:
     M G: nāṣṭikaṃ


[^५]:
     M G: anyena; DK (1: 760): anena

> **नान्यद् अन्येन संसृष्टरूपं विक्रयम् अर्हति ।**  
**न सावद्यं**[^८]** न च न्यूनं न दूरे न**[^९]** तिरोहितम् ॥ ८.२०३ ॥**


[^९]:
     M G: dūreṇa


[^८]:
     M G: cāsāraṃ

अस्वामिविकर्यप्रसङ्गेनान्यो ऽपि विक्रये धर्म उच्यते । **नान्यत्**[^१०] कुंकुमादिद्रव्यं कुद्रव्येण तदाभासेन कुसुंभादिना **संसृष्टं** विक्रेयम् । यच् च[^११] **असावद्यं** चिरकालं भण्डे ऽवस्थितत्वात् प्राप्तविभावं जीर्णम् अजीर्णाभासं वस्त्रादि । **न च न्यूनं** तुलामानादिना । **दूरे**[^१२]** **दूरस्थितं ग्रामे मम विद्यन्ते वासांसि गुडादि वा द्रव्यम् । **तिरोहितं** स्थगितं वस्त्रादिनान्तर्हितम्, यस्य वा स्वरूपं केनचिद् द्रव्यरागेणान्तर्धीयते पुराणं नववत् प्रतिभाति तत् **तिरोहितं** न विक्रेतव्यम् । इदं द्रव्यम् ईदृशं च प्रदर्श्य विक्रयः कर्तव्यः । अन्यथाकृतस् तु न कृतो दशाहाद् ऊर्ध्वम् अपि प्रत्यर्पणे न दोषः । 


[^१२]:
     M G DK omit: dūre, and add ca after dūrasthitaṃ


[^११]:
     M G: yat tv


[^१०]:
     M G: nānya-

- अन्यस्य दण्डस्येहानाम्नातत्वाद् "उपधाभिः" (म्ध् ८.१९३) इत्य् एष दण्डः । 

> प्रकरणभेदेन पठितत्वात्, अस्वामिविक्रयदण्ड इत्य् <u>अन्ये</u> ॥ ८.२०३ ॥  
> **अन्यां चेद् दर्शयित्वान्या वोढुः कन्या प्रदीयते ।**  
**उभे त एकशुल्केन वहेद् इत्य् अब्रवीन् मनुः ॥ ८.२०४ ॥**

विक्रयप्रकारत्वाच् छुल्कादिना कन्यादानस्य अस्मिन्न् प्रकरणे[^१३] धर्म उच्यते । शुल्ककाले रूपवतीं दर्शयित्वा गृहीतशुल्को यस्य[^१४] रूपहीनां ददाति वयोहीनां गूणहीनां वा तस्य्**ओभे**[^१५] ऽपि शुल्कदेन्**ऐकेन** **शुल्केन** हर्तव्ये[^१६] । कन्यानाम् एवायं धर्मः । गवाश्वादिद्रव्याणां त्व् अस्मिन् व्यतिक्रमे ऽन्यो विधिर् वक्ष्यते ॥ ८.२०४ ॥


[^१६]:
     M G: hartavyā


[^१५]:
     M G: tasyobhau


[^१४]:
     M G: 'syāṃ


[^१३]:
     M G: chulkāder yo yat kanyāyā asminn avadhau; DK (1: 881): chulkadeyāyāḥ kanyāyā asminn avadhau

> **नोन्मत्तया न कुष्ठिन्या न च या स्पृष्टमैथुना ।**  
**पूर्वं दोषान् अभिख्याप्य प्रदाता दण्डम् अर्हति ॥ ८.२०५ ॥**

उन्मत्तादिदोषान् कथयित्वा ददतो दण्डो नास्तीति प्रतिषेधद्वरेणाकथयतो[^१७] दण्डम् आह । न केवलं शुल्के देया, या अन्यस्या अपि[^१८] ब्राह्मादिविवाहेन विवाहयिष्यमाणायाः, दत्ताप्य् अदत्ता भवति, दण्डश् च "प्राप्नुयाच् चौरकिल्बिषम्" (म्ध् ८.१९८) इति जानानस्य । अजानतः षट्शतं[^१९] प्रकृतत्वात् । **उन्मत्तया कुष्ठिन्या** ये कुष्ठोन्मत्तादयः । **या च स्पृष्टमैथुना** तस्याश् च यो दोषो मैथुनस्पर्शः । तान् **दोषान्** **पूर्वं** वाक्प्रदानेन्**आख्याप्य** प्रकाश्यैतद्दोषा कन्येत्य् एवम् उक्त्वा ददतो नास्ति दण्ड इति प्रयोजना ॥ ८.२०५ ॥


[^१९]:
     M G omit: ṣaṭśataṃ


[^१८]:
     M G: anyasyāpi


[^१७]:
     M G J: pratiṣedhadvareṇa kathayato

> **ऋत्विग् यदि वृतो यज्ञे स्वकर्म परिहापयेत् ।**  
**तस्य कर्मानुरूपेण देयो ऽंशः सह कतृभिः ॥ ८.२०६ ॥**

संभूयसमुत्थानस्य प्रक्रमो ऽयम् । तत्र वैदिकं तावत् संभूयकार्यम् उदाहरति । **यज्ञो** ज्योतिष्टोमादिः । तत्र यागरूपानेकाङ्गकर्मनिर्वर्तनार्थम् **ऋत्विग् वृतः** "त्वया ममेदं हौत्रं कर्तव्यम् आध्वर्यवम् औद्गात्रं वा" इति[^२०] श्रौतेन विधिनानुष्ठेयम् इत्य् उपगमश् च प्रवर्तितः । कथंचिद् अपाटवादिना सामिकृतं[^२१] यत् **परिहापयेत्** त्यजेत् तदानीं तस्य **देयो** दक्षिण्**आंशः** कर्मानुरूपेण । यावती तस्मिन् क्रतौ दक्षिणा तां निरूप्य चतुर्थे भागे कर्मणः कृते चतुर्थः तृतीये तृतीय[^२२] इत्य् एतद् आनुरूप्यम्[^२३] । **सह कर्तृभिः**। कर्तारः तत्पुरुषाः[^२४] प्रधानर्त्विजां[^२५] होत्रुद्गात्रादीनां[^२६] प्रस्तोतृमैत्रावरुणप्रभृतयः ॥ ८.२०६ ॥


[^२६]:
     M G DK: hotrodgātrādīnāṃ


[^२५]:
     M G J: pradhānartvijo


[^२४]:
     J: puruṣāḥ


[^२३]:
     M G: ārūpyaṃ


[^२२]:
     M G J: kṛte caturthatṛtīya


[^२१]:
     M G: sāmikṛtāṃ


[^२०]:
     M G DK (1: 773): ceti

> **दक्षिणासु च दत्तासु स्वकर्म परिहापयन् ।**  
**कृत्स्नम् एव लभेतांशम् अन्येनैव च कारयेत् ॥ ८.२०७ ॥**

माध्यन्दिने सवने दक्षीना दीयन्त इति । तत उपरिष्टात् कर्म त्यजताम् अप्रत्याहरणीयां[^२७] लभेत, दक्षिणाम् इति शेषः,[^२८] न प्रतीपं त्याजयेद् इत्य् अर्थः । अन्यां भृतिं दत्वा **अन्येन** पुरुषेण यजमानस् तत्कर्म समापयेत् । ऋत्विग्भिः कर्म कर्तव्यं वरणाच् च ऋत्विजो भवन्ति । तच् च नियतकाले प्राक् कर्मण आरम्भात् । अतः क्रतु क्रियमाणं विगुणं भवति, समाप्तिश् चापि कर्तव्येति विगुणं चेत् समापनीयम् अङ्गान्य् एव तदन्यकर्तृकाणि करिष्यामीति बुद्धिनिवृत्त्यर्थम् उक्तम् **अन्येनैवेति** । तावद् एव विगुणं यद् अशक्यम्, शक्यं तु सर्वं कर्तव्यम् । 


[^२८]:
     M G DK omit: dakṣiṇām iti śeṣaḥ


[^२७]:
     M G: apratyāharaṇīyā; DK (1: 774): apratyāharaṇīyaṃ

> span style="text-decoration-underline;">केचित्</span> **कारयेद्** इति ऋत्विजो ऽपि संबन्धम् आहुः । गृहीत्वा दक्षिणां वाधिकां दद्यात् स्वयम् अशक्नुवन् । प्राग् दक्षिणाभ्यः शेषकर्मसमापने यजमान एवाधिक्रियते ॥ ८.२०७ ॥  
> **यस्मिन्**[^२९]** कर्मणि यास् तु स्युर् उक्ताः प्रत्यङ्गदक्षिणाः ।**  
**स एव ता आददीत भजेरन् सर्व एव वा ॥ ८.२०८ ॥**

इदं अपरं प्रकृतोपयोगि वैदिकं कथ्यते । वैदिके कर्मणि सामस्त्येन दक्षिणा आम्नायन्ते, न प्रतिपुरुषं विभागेन- "तस्य द्वादशशतं दक्षिणा" इति । तच् चातिदेशेन[^३०] क्रत्वन्तराणि तद्विकाराण्य् अनुगच्छन्ति राजसूयादीनि । तत्र च केषुचिद् अङ्गकर्मसु प्रतिपदम् अन्या दक्षिणाम्नाता पुरुषविशेषसंयोगेन- "हिरण्मयौ प्राकाशव् अध्वर्यवे"[^३१] (शब् ओन् प्म्स् १०.३.६३) इत्यादि । ताः **प्रत्यङ्गदक्षिणाः** संपद्यन्ते । किम् अध्वर्योश् चातुर्विद्यवादिकवद्[^३२] ददातिसंबन्धः, सर्वेषाम् ऋत्विजां दक्षिणाः, अध्वर्यस् तु द्वारमात्रम्, उत तस्यैव सा, अन्येषां प्रकृतांशः इति[^३३] संशयोपन्यासार्थः श्लोकः । प्रतिपदं पुरुषविसेषाश्रया अङ्गेषु दक्षिणाः **प्रत्यङ्गदक्षिणाः** । अथ वा वीप्सायां **प्रत्यङ्ग्**अशब्दः । अङ्गम् अङ्गम् आश्रिताः **प्रत्यङ्गाः** । **स एष ता आददीत** । मुख्य एव पुरुषस्य ददातिना संयोग उत कर्तृत्वाविशेषाद् अन्ये ऽपि **भजेरंल्** लभेरन्, प्रधानदक्षिणाया इव, इति कथयित्वा प्रश्नः । पुरुषविशेषम् उक्तास् तदर्था एवेति निर्णयः । एवं ददातिर् मुख्यार्थो भवति । पुरुषसंयोगश् च नादृष्टार्थः[^३४] ॥ ८.२०८ ॥


[^३४]:
     M G omit: iti kathayitvā praśnaḥ, and place puruṣaviśeṣam . . . nādṛṣṭārthaḥ at the beginning of the commentaroy on verse 209.


[^३३]:
     M G DK omit: iti


[^३२]:
     M G J: cāturvidyāvādikavad


[^३१]:
     M G: hiraṇmaye prakāśavadavayava ityādi; J: "hiraṇmaye prakāśavadadhvaryave" ityādi


[^३०]:
     M G: tac ced ekena; DK: taccodakena

> **रथं हरेत चाध्वर्युर् ब्रह्मादाने च वाजिनम् ।**  
**होता वापि हरेद् अश्वम् उद्गाता चाप्य् अनः क्रये ॥ ८.२०९ ॥**

**रथम् अध्वर्युर् आधाने हरेत्** । **ब्रह्मा च वाजिनं** वेगवन्तम् अश्वम् । **होता वा अश्वं** वृषम् अन्यं वा । कासुचिच् छाकास्व् आधान एता दक्षिणाः । अतः सोम**क्रये** यच् छकटं तद् उद्गातुः । तत्र शकटे ऽन्यतरो ऽनड्वान् युक्तः स्यात्, अन्यतरो वियुक्त इत्य् अपि पठ्यते । तेन च सोमः क्रीत उपाह्रियते । 

- span style="text-decoration-underline;">अन्ये</span> त्व् अपूर्वम् **अन** आहुर् न सोमोपाहरणार्थम्, न हि क्रयेण शक्यते विशेषयितुम् ॥ ८.२०९ ॥

_एवं तावत् पुरुषविशेषसंयोगिनीनाम् अङ्गदक्षिणानां विधिर् उक्तः । प्रधानदक्षिणानां सामान्यतः श्रुतानां इदानीं विभागम् आह ।_

> **सर्वेषाम् अर्धिनो मुख्यास् तदर्धेनार्धिनो ऽपरे ।**  
**तृतीयिनस् तृतीयांशाश् चतुर्थांशाश् च पादिनः ॥ ८.२१० ॥**

**सर्वेषाम्** ऋत्विजां ये **मुख्यास्** ते **ऽर्धिनः** । यावती तस्मिन् क्रतौ सामस्त्येन दक्षिणाम्नाता तस्यास् ते ऽर्धिनो ऽर्द्धहराः । सोमयागेषु हि षोडसर्त्विजस् तत्र चत्वारो मुख्या होताध्वर्युर् ब्रह्मोद्गातेति । तेषाम् अर्धं तस्य द्वादशशतं दक्षिणेति ततो ऽर्धं षट्पञ्चाशत्[^३५] । **तदर्धेन**[^३६] अष्टाविंशत्य्**आर्धिनस्** तद्वन्तो **ऽपरे**, येषां ततो ऽनन्तरं वरणम् आम्नातं मैत्रावरुणप्रतिप्रस्थातृब्राह्मणाच्छंसिप्रस्तोतारः[^३७] । **तृतीयिनः**[^३८]** तृतीयांशाः** । अंशशब्दो ऽर्धशब्देन समानार्थो ऽर्धशब्दश् च नावश्यं[^३९] समप्रविभाग एव, किंचिन् न्यूने ऽधिके ऽपि सामीप्येन वर्तते । तेन तृतीयो भागः षट्पञ्चाशतः षोडश गृह्यन्ते । एकैकस्य चतस्रो भवन्ति । समस् तृतीयं[^४०] भागं प्रयच्छन्ति षट्पञ्चाशतस् तृतीयं च होतुर् अच्छावाकः । अध्वर्योर् नेष्टा । ब्रह्मणोऽग्नीत् उद्गातुः प्रतिहर्ता । ये च **पादिनस्** ते चतुर्थं भागं कर्मणः कुर्वन्तीति पादिनः । चतुर्थे च स्थाने मैत्रावरुणस्थानान्ते । **चतुर्थांशाः** । द्वादशसमुदाये पूर्ववत् । एवं "तं शतेन दीक्षयन्ति" इत्य् अत्रापि कॢप्तिः कर्तव्या । "अर्धिनो दीक्षयति, पादिनो दीक्षयति" इत्य् एवमादिभिः शब्दैः । तत्र द्वादशक्रमविधिर् एव । अन्यत्र श्रुतो व्यवहार इहापि तयैव रीत्या कृत इति ॥ ८.२१० ॥


[^४०]:
     M G: samatṛtīyaṃ


[^३९]:
     M G: 'rdhaśabdas tv anāvaśyaṃ


[^३८]:
     M G: tṛtīyena


[^३७]:
     M G: -prastotās


[^३६]:
     M G: tardhino


[^३५]:
     M G: ṣaṭpañcāśan na

> **संभूय स्वानि कर्माणि कुर्वद्भिर् इह मानवैः ।**  
**अनेन विधियोगेन कर्तव्यांशप्रकल्पना ॥ ८.२११ ॥**

यथा यज्ञे यो बहूनि कर्माणि कायक्लेशकरणे विद्वत्तातिशयसाध्ये च नियुक्तो भूयसीं दक्षिणां लभते न्यूनकर्मकारी तु न्यूनां तद्वल् लौकिकेषु गृहचैत्यादिकारिषु **संभूय** संहत्य वर्धकिस्थपतिसूत्रधारादिषु स्वसमयप्रसिद्धो यावान् अंशः सूत्रधारस्य यावान् स्थपतेस् तत्र्**आनेन** **विधियोगेन** । विधिर् वैदिको ऽर्थस् तत्प्रसिद्धा व्यवस्था विधियोगेन वैदिक्या[^४१] यज्ञगतया व्यवस्थयेत्य् अर्थः । एवं नाटकादिप्रेक्षायां नर्तनगायनवादकेषु भागप्रकॢप्तिः । यद्य् अपि सर्वे विद्वांसः सर्वकर्मानुष्ठानशक्ताश् च तथापि कर्मानुरूप्येण भागो न पुरुषानुरूप्येणेति संभूयसमुत्थानम् ॥ ८.२११ ॥


[^४१]:
     M G: vidhiyogavaidikyā

> **धर्मार्थं येन दत्तं स्यात् कस्मैचिद् याचते धनम् ।**  
**पश्चाच् च न तथा तत् स्यान् न देयं तस्य तद् भवेत् ॥ ८.२१२ ॥**

यः कश्चिद् आह "सान्तानिको ऽहम्, यियक्षुर् वा, देहि मे किंचित्" इति । तस्मै यदि **दत्तं** भवेत्, स च न यजेत न विवाहकर्मणि प्रवर्तेत । तद्धनं द्यूतेन वेश्याभिर् वा क्षपयेद् अन्यत्र वा विनियुञ्जीत वृद्धिलाभकृष्यादौ, न देयं तस्य । तद्दत्तस्य दानप्रतिषेधो नोपपद्यते । अतः प्रत्याहरणीयम् इति वाक्यार्थः । अथ वा दत्तान्तो[^४२] गौणो व्याख्येयः- दत्तं प्रतिश्रुतं न देयम् । तथा च गौतमः- "प्रतिश्रुत्याप्य् अधर्मसंयुक्ताय न दद्यात्" (ग्ध् ५.२३) । किं पुनर् अत्र युक्तम् । उभयम्[^४३] इत्य् आह- दत्तस्य प्रत्याहरणं प्रतिश्रुतस्य वादानम् । तथा च स्मृत्यन्तर उभयं पठितम् । आह हि नारदः- "कर्ताहम् एतत् कर्म" इति उपक्रम्य " यद् दत्तं स्याद् अविज्ञानाद् अदत्तं तद् अपि स्मृतम्" (न्स्म् ४.९–१०) इति । प्रयोजनविशेषोद्देशेन यद् दत्तं तस्मिन्न् अनिर्वर्त्यमाने[^४४] व्यवस्थितम्[^४५] अपि प्रतिग्रहीतुर् गृहाद् आहर्तव्यम् । दानस्योपक्रममात्रं तदानीं समर्पणं समाप्तिस् तु निर्वृत्ते प्रयोजनेति[^४६] नारदस्य मतम् ॥ ८.२१२ ॥


[^४६]:
     M G: nirvartaprayojaneti; J: nirvṛttaprayojaneti


[^४५]:
     M G: svavasthitam


[^४४]:
     M G DK: anivartyamāne


[^४३]:
     M G: upāyam


[^४२]:
     M G DK (1: 795): naṣṭānto; DK in parentheses: (naḥ ktāntaḥ)

> **यदि संसाधयेत् तत् तु दर्पाल् लोभेन वा पुनः ।**  
**राज्ञा दाप्यः सुवर्णं स्यात् तस्य स्तेयस्य निष्कृतिः ॥ ८.२१३ ॥**

**संसाधनं** राजनिवेदनादिना ऋणवत् प्रतिश्रुतस्य मार्गणम्, स्वीकृतस्य प्रतियाच्यमानस्य राजनिवेदणम्- "अयं मह्यं दत्वा प्रतिजिहीर्षति" इति सिद्धस्य दृढीकरणं **संसाधनम्** एतत्[^४७] । **दर्पाल् लोभेनेति** कारणानुवादः । एवं कुर्वतो दण्डः **सुवर्णं स्यात् तस्य स्तेयस्य निष्कृतिर्** इति । चौरदण्डम् आशङ्कमानः[^४८] सुवर्णं विधत्ते । अचौरशङ्कया च दत्तं किल तेन तस्मै न स्वयं हृतं कथम् अयं चौरः स्याद् इति शङ्कां निवर्तयितुं स्तेयशब्दः प्रयुक्तः । सत्य् अपि चौरत्वे वाचनिकः सुवर्णदण्डो ऽन्यासु क्रियासु चौरवद् व्यवहर्तव्यः ॥ ८.२१३ ॥


[^४८]:
     M G: āśaṅkamānaṃ


[^४७]:
     M G J: etad etat 

> **दत्तस्यैषोदिता धर्म्या यथावद् अनपक्रिया ।**  
**अत ऊर्ध्वं प्रवक्ष्यामि वेतनस्यानपक्रियाम् ॥ ८.२१४ ॥**

पूर्वेणार्धेन पूर्वविवादोपसंहारः । उत्तरेण वक्ष्यमाणोपक्रमः । **दत्तस्यैषानपक्रियोदिता** । **अपक्रिया** क्रियापायः । तस्य नञा प्रतिषेधः । दानम् एवं न चलितं भवति । एषैव दाने स्थितिर् इति यावत् । धर्माद् अनपेता **धर्म्या** । कथं प्रतिश्रुत्यादीयमाने धर्मो न पश्यतीति नैषा शङ्का कर्तव्या । एष एवात्र धर्मो यन् न दीयते दत्तं च प्रत्यादीयते । **उदिता** उक्ता । यथावच्छब्दसमुदाय एव याथातथ्ये वर्तते । सम्यङ्निरूपितेत्य् अर्थः । अथ वा यथाशब्दो योग्यतायां वर्तते- ताम् अर्हतीति वतिः कर्तव्यः । **वेतनं** भृतिः, तस्य्**आनपक्रिया** । वेतनेन स्वकर्म कुर्वतां यो धर्मः स इदानीम् उच्यत इति प्रतिज्ञा[^४९] ॥ ८.२१४ ॥


[^४९]:
     DK (1: 796) omits: vetanaṃ bhṛtiḥ . . . pratijñā

> **भृतो ऽनार्तो न कुर्याद् यो दर्पात् कर्म यथोदितम् ।**  
**स दण्ड्यः कृष्णलान्य् अष्टौ न देयं चास्य वेतनम् ॥ ८.२१५ ॥**

उद्दिष्टेन मूल्येनोद्दिष्टं कर्म करोति स इह **भृतो** ऽभिप्रेतः । भृत्यकर्मविशेषेण स्वीकृतो भृतः[^५०] । देहि मे पञ्चरूपकाणि, इदं ते कर्म कर्तास्मीयता कालेन" इत्य् आभाष्य प्रविष्टः, स चेत् कर्म न समापयति, **कृष्णलानि** सौवर्णानि ताम्ररजतयोर् वा कर्मस्वरूपम् अनुबन्धादि च ज्ञात्वा दण्ड्यते । तानि च रूपकाणि वेतनार्थं कल्पितानि न लभेत । यद्य् **अनार्तो दर्पान् न** करोति यथोदितं कर्म । व्याध्यादिनापीडितस्य दर्पाद् अकुर्वतो भृतिहानिर् दण्डनं च । अतः स एवं वक्तुं न लभते- "यावन् मया कर्मांशः कृतस् तदानुरूप्येण देहि" इति । 


[^५०]:
     J: bhṛtyaḥ

- span style="text-decoration-underline;">ऋत्विजाम्</span> अप्य् एव दण्डं केचिद् इच्छन्ति स्वेच्छया त्यजताम् ।

- span style="text-decoration-underline;">तद् अयुक्तम्</span> । अत्र हि महान् अनर्थो यजमानस्य सामिकृत्ये यजमाने ऽतो दण्डो महान् अत्र युक्तः । यजमानस्य च यन् नष्टं तद् दापनीयाः । दीक्षोपसद्देवव्रतैः शरीरापचये समुत्थातव्यम् । 

- अन्यो यः शिल्पी कंचन कर्मणि प्रवर्तयति तडागखनने देवस्य गृहकरणे "अहं ते समापयिता प्रवर्तस्व" इति, पश्चाच् चापसरेत् तेन स्वामिनः क्षयव्ययायासाः सर्वे संवोढव्याः, भाण्डवाहवणिग्न्यायेन । एष हि न्यायः कात्यायनेन सर्वत्रातिदिष्टः । भाण्डवाहकदोषेण वणिजो यदि द्रव्यं नश्येत् तद्भाण्डवाहको वहेत् । "यो वान्यः कस्यचित् कर्मणि धनम् आबध्यार्धतो निवर्तेत" इति कात्यायनीये सूत्रे धनम् आबध्यासज्य धनव्ययं करयित्वा यद्य् अर्धकृते निवर्तेत सो ऽपि तद् वहेद् इत्य् अनुषङ्गः । एवं यो ऽपि षाण्मस्यः सांवत्सरो वा यथोपपादककर्मकारी भक्तदासस् तस्याप्य् एष एव न्यायः । आह च नारदः ।

- कर्माकुर्वन् प्रतिश्रुत्य कार्यो दत्वा भृतिं बलात् ।

- भृतिं गृहीत्वाकुर्वाणो द्विगुणं भृतिम् आवहेत् ॥

- काले ऽपूर्णे त्यजन् कर्म भृतिनाशनम् अर्हति ॥ न्स्म् ६.५–६ ॥ ८.२१५ ॥

_अनार्तस्य दण्ड उक्तो भृतिहरणं च । आर्तस्येदानीम् उच्यते ।_

> **आर्तस् तु कुर्यात् स्वस्थः सन् यथाभाषितम् आदितः।**  
**स दीर्घस्यापि कालस्य तल् लभेतैव वेतनम् ॥ ८.२१६ ॥**

**आर्तो** यो[^५१] भृतो ऽर्धकृतं कर्म यदि हित्वा गच्छेत् स **स्वस्थः सन्** पुनर् आगत्य यथोक्तम् आदौ तत् कुर्यात् । बहुनापि कालेन पीडया मुक्तः प्रत्यागतः कृतकर्मशेषे **लभेतैव वेतनम्** ॥ ८.२१६ ॥


[^५१]:
     J omits: yo

> **यथोक्तम् आर्तः सुस्थो वा यस् तत् कर्म न कारयेत् ।**  
**न तस्य वेतनं देयम् अल्पोनस्यापि कर्मणः ॥ ८.२१७ ॥**

अथ वा स्वामी न[^५२] वारयति, येन[^५३] च तत् कर्म कारितं स्यत् स्वां भृतिं दत्वा तदा तत्समम् असौ स्वस्थः कारयितव्यः । अथापि स्वामी ब्रूयात् "न मे किंचित् कर्तव्यम् अस्ति" इति । तत्रापि कृतानुरूपेण लभेतैव यथोक्तम् आर्तः[^५४] ॥ ८.२१७ ॥


[^५४]:
     M G J: yathoktamātrām


[^५३]:
     M G: enaṃ; DK: anena


[^५२]:
     M G: svāmino; DK (1: 845): svāmī no

> **एष धर्मो ऽखिलेनोक्तो वेतनादानकर्मणः ।**  
**अत ऊर्ध्वं प्रवक्ष्यामि धर्मं समयभेदिनाम् ॥ ८.२१८ ॥**

**वेतनादानकर्मण** इति विवादपदस्यास्य[^५५] नामधेयम् एवम् एतत् । तेन न चोद्यम् एतत् । कथं वेतनस्यादानकर्मोक्तं यावता दानकर्माप्य् उक्तम् "न लभेतैव वेतनम्" इति । नाम्नो हि येन केनचिद् अन्वितेन संबन्धिना नामता न विरुद्धा । न हि यावन्तः सूत्रार्थास् ते सर्वे प्रवर्तन्ते । तथा चाग्निहोत्रे यद्य् अप्य् अग्निप्रजापत्योर् होमस् तथाप्य् अग्निहोत्रम् इति नाम प्रवर्तत एव । एतद् उक्तं तत्रैवं स्थूणादर्शे या च समा नीचा स्याद् इति । 


[^५५]:
     M G J: vivādaparasyāsya

> **समयः** संवित्[^५६] सङ्केतः- "इदं मया भवताम् अनुमते निश्चितं कर्तव्यम्" इत्य् अभ्युपगमः । तं भिन्दन्ति व्यतिक्रामन्ति ते **समयभेदिनः** । "संविदश् च व्यतिक्रमः" (म्ध् ८.५) इति यद् उद्दिष्टं तद् इदानीम् उच्यते । 


[^५६]:
     M G: samayasiddhiḥ

> पूर्वेणार्धेन पूर्वप्रकारेणोपसंहारो ऽपरेण यथोद्दिष्टप्रकरणान्तरसूचनम् ॥ ८.२१८ ॥  
> **यो ग्रामदेशसंघानां कृत्वा सत्येन संविदम् ।**  
**विसंवदेन् नरो लोभात् तं राष्ट्राद् विप्रवासयेत् ॥ ८.२१९ ॥**

शालासमुदायो **ग्रामः** । तन्निवासिनो मनुष्या गृह्यन्ते । तेषाम् एव संविदः संभवात् । एवं ग्रामसमुदायो **देशः** । **संघ** एकधर्मानुगतानां नानादेशवासिनां नानाजातीयानाम् अपि प्राणिनां समूहः । यथा भिक्षूणां संघो वणिजां संघश् चातुर्विद्यानां संघ इति । ग्रामादीनां यत् कार्यम्, यथा पारग्रामिकैर् ग्रामो नो ऽपहतप्रायः अस्माकीने गोप्रचारे गाश् चारयन्ति उदकं च भित्त्वा नयन्ति । तद् यदि वो मतं तद् अद्य[^५७] एतद् एषां कर्तुं न दद्मे । एवं नः प्रतिबध्नतां[^५८] यदि तैः सह दण्डादण्डिर् भवति राजकुले वा व्यवहारस् तत्र सर्वे वयम् एककार्याः, नो चेद् उपेक्षामाहे" । तत्र ये संविदते, "बाढम्, किम् इति प्राक्तनी ग्रामस्थितिस् तैर् व्यतिक्रम्यते" इति, एवं प्रोत्साह्य विसंवदेद् बलात् तैर् एव सह संगच्छेत स्वेषु वा नाभ्यन्तरः[^५९] स्यात्, स राज्ञा स्वराष्ट्रान् निर्वास्यितव्यो निष्कासयितव्यः । स्वविषये ऽस्य वस्तुं न देयम् । 


[^५९]:
     M G: bāhyābhyantaraḥ


[^५८]:
     M G: prativardhatāṃ; DK (1: 864): pratibandhatāṃ


[^५७]:
     M G: yad yam

> एवं वणिङ्मठब्राह्मणादिकार्ये ईदृशे कृतसंइत् तेन नातिक्रमितव्यम् । यत् कार्यं ग्रामाद्युपकारकं शास्त्राचारप्रसिद्धं पुरराष्ट्राविरोधि तत्संविद्व्यतिक्रमे दण्डो ऽयम् ।   
> **लोभाद्** इति । स्वेनोपकारगन्धेन परग्रामणीकृतेनास्वातन्त्र्यं **लोभः** । अज्ञानात् तु विसंवादमान्यस्यान्यः[^६०] कल्पः ॥ ८.२१९ ॥  
> **निगृह्य दापयेच् चैनं समयव्यभिचारिणम् ।**  
**चतुःसुवर्णान् षण्णिष्कांश् छतमानं च राजतम् ॥ ८.२२० ॥**

**निगृह्य** अवष्टभ्य पीडयित्वा काललाभम् अकारयित्वा दण्ड्यः । चत्वारि सुवर्णानि येषां निष्काणां परिमाणं ते **चतुःसुवर्णा निष्काः** । यद्य् अपि "चतुःसुवर्णिको निष्कः" (म्ध् ८.१३७) इत्य् अत्रोक्तम्, तथापि शास्त्रान्तरात् "साष्टं[^६१] शतं सुवर्णानां निष्कम् आहुर् महाधियः" इत्य् एवमादिपरिमाणान्तरं पश्यन्[^६२] विशिनष्टि । संज्ञाकारणसामर्थ्याद् एव लभ्यत इति चेत्, पद्यग्रन्थत्वान् न दोषः । 


[^६२]:
     M G: paśyet


[^६१]:
     M G: śābdaṃ

- span style="text-decoration-underline;">अन्ये</span> तु महार्थे बहुव्रीहिं कृत्वा त्रीन् दण्डान् आहुः । चतुर्भिः सुवर्णैः सह षण्णिष्कान् दण्डनीयः । दश निष्काः प्रतिपादिता भवन्ति । 

- span style="text-decoration-underline;">बहुव्रीहिसिद्ध्यर्थं</span> सहार्थे कथंचिन् मत्वर्थो योजितव्यः । न हि चित्राभिर् गोभिः सहितश् चित्रगुर् देवदत्त इति भवति । एते च त्रयो दण्डा यदि च त्रिभिर् एक इति कार्यापेक्षया योजनम् । 

> निर्वासनदण्डेन[^६३] विकल्पते दण्डो ऽयम् ॥ ८.२२० ॥  
> **एतद् दण्डविधिं कुर्याद् धार्मिकः पृथिवीपतिः ।**  
**ग्रामजातिसमूहेषु समयव्यभिचारिणाम् ॥ ८.२२१ ॥**

**जातिसमूहेषु** च नानाजातीयानां समानजातीयानां वा संघेषु तद्विषयो व्यभिचारो येषां इत्य् अर्थः । प्रकरणोपसंहारः ॥ ८.२२१ ॥

> **क्रीत्वा विक्रीय वा किंचिद् यस्येहानुशयो भवेत् ।**  
**सो ऽन्तर्दशाहात् तद् द्रव्यं दद्याच् चैवाददीत वा ॥ ८.२२२ ॥**

यद् द्रव्यं प्रचुरक्रयविक्रयं व्यवहारकाले च[^६४] गच्छति न नश्यति मूलतश् च नापचीयते त्रपुताम्रभाण्डादि स्थिरार्घं तादृशस्यानुपभुक्तस्य दशाहमध्ये आदानप्रत्यर्पणे[^६५] । यत् तु विरलक्रेतृकं[^६६] कैश्चिद्[^६७] देवयात्रोत्सवादौ विक्रीयते अनियतार्थं च तस्य तद् अहर् अपरेद्युर् वा । फलकुसुमादौ तु तत्क्षण एवानुशयः । पश्चाद् अपि[^६८] क्रीत्वा यस्यानुशयः "न ममैतद् उपयुज्यते" स दशाहमध्ये दद्यात् । विक्रेता प्रतीपं गृह्णीयात्[^६९] । विक्रेतुर् अनुशये[^७०] "न मया साधु कृतं यद् विक्रीतम्" इति, तदा क्रेता तस्मै प्रतिपादयितव्यः । एकस्थानवासिनां चैष कालः । देशान्तरवासिनां तात्कालिकी प्रतिनिवृत्तिः । 


[^७०]:
     M G DK add: ādadīta


[^६९]:
     J: pratigṛhṇīyāt


[^६८]:
     M G: paścāttrapaḥ; DK (1: 880): paścāttāpaḥ


[^६७]:
     M G: kaścid; J omits: kaiścid


[^६६]:
     M G: viralakrema(?)tṛkaṃ; J: viralakrayavikrayaṃ


[^६५]:
     M G omit: ādānapratyarpaṇe


[^६४]:
     J: na

- span style="text-decoration-underline;">केचिद्</span> गोभूम्यादिविषयं विधिम् इमम् इच्छन्ति, न वस्त्रादौ ।

- स्मृत्यन्तरे हि वाणिक्पण्ये ऽन्यो विधिर् आम्नायते । एवं नारदः पठति ।

- क्रीत्वा मूल्येन यः पण्यं दुष्क्रीतम् इति मन्यते ।

- विक्रेतुः प्रतिदेयं तत् तस्मिन्न् एवाह्न्य् अविक्षतम् ॥

- द्वितीये ऽहनि ददत् क्रेता मूल्यात् त्र्यंशांसम् आवहेत् ।

- द्विगुणं तत् तृतीये ऽह्नि परतः क्रेतुर् एव तत् ॥ इति[^७१] । (न्स्म् ९.२–३)


[^७१]:
     M G DK place iti after the first verse.

विक्रयार्थं यद् द्रव्यं तत् पण्यं यद् विक्रीय तद् उत्पन्नेन द्रव्यान्तरक्रयादिना पुरुषो व्यवहरति जीविकाधनम् अर्जयितुं तथा पणभूमौ प्रसारितम् अप्रसारितं च भवति वणिजाम्, तत्रेह पण्यग्रहणात् कश्चिद् विशेषो विवक्षितः । इतरथा "क्रीत्वा मूल्येन" इत्य् एतावद् अपेक्ष्यम् । 

- span style="text-decoration-underline;">कः</span> पुनर् असौ विशेषः । 

- span style="text-decoration-underline;">उच्यते</span> । यत् क्रीतम् अपि पण्यत्वम् अजहद् वणिग्भिर् विक्रियते[^७२] तर्हि विक्रयार्थम् एव क्रीणन्ति । तेषां वणिजाम् इतरेतरं[^७३] क्रीणतां विक्रीणानां च नारदीयो विधिः, अन्येषां मानव इति <u>केचित्</u> । 


[^७३]:
     M G DK: itaretara-


[^७२]:
     M G: kriyate

> किं पुनर् अत्र युक्तम् । पण्यधर्मादेर् व्यवस्था वानुसरणीया । तथा चाश्वानां बलसंचारो हस्तिनाम् अङ्कुशारोहणं विक्रयविभावकम् इत्यादिना व्यवहारस् तेषु पण्येषु सिद्धो भवति । अविक्षितम् अविनष्टम् उपनिध्यादौ वस्त्रादेर् यावन् नात्र नाशस् तावतो मूल्यम् उपनिधात्रे दीयते, द्रव्यं तु गृह्णाति । इह त्व् ईषन्नाशे ऽपि सर्वं मूल्यं देयम् क्रेतुः ॥ ८.२२२ ॥  
> **परेण तु दशाहस्य न दद्यान् नापि दापयेत् ।**  
**आददानो ददच् चैव राज्ञा दण्ड्यौ शतानि षट् ॥ ८.२२३ ॥**

दशाहात् परतो न क्रीतानुशयः । जातानुशयश् चापि क्रेता विक्रेता वा यदि[^७४] राजनि विवदतां तौ ततः **षट् शतानि दण्ड्यौ** । **न दद्याद्** इति नायम् अदृष्टार्थः प्रतिषेधः । किं तर्हि ज्ञायते । स्थितिर् ईदृशी । अनिच्छन् क्रेता दशाहाद् ऊर्ध्वं न त्याजनीयो नापि विक्रेता ग्राह्यितव्यः । अतश् च यदि साम्नोभयेच्छायां दानादाने स्यातां तत्र न कश्चिद् दोषः ॥ ८.२२३ ॥


[^७४]:
     M G: parato na kretā yāvatānuśayaś cāpi vikretā yadi; DK: parato na | kretā jātānuśayaś cāpi vikretā yadi

> **यस् तु दोषवतीं कन्याम् अनाख्याय प्रयच्छति ।**  
**तस्य कुर्यान् नृपो दण्डं स्वयं षण्णवतिं पणान् ॥ ८.२२४ ॥**

या कन्या दोषैर् युक्ता सा च दात्रा वराय नाख्यायते न प्रकाश्यत एवम् एव दीयते, तत्र दातुर् दण्डो विदिते राज्ञा कार्यः । **स्वयं**ग्रहणम् आदरर्थम् । कन्यादोषाश् च धर्मप्रजासामर्थ्यविघातहेतवः, क्षयो व्याधिर् मैथुनसंबन्धश् च । "नोन्मत्ताया" (म्ध् ८.२०५) इत्य् एतत्प्रकरणोक्तो दण्डो ऽयं वा ॥ ८.२२४ ॥

> **अकन्येति तु यः कन्यां ब्रूयाद् द्वेषेण मानवः ।**  
**स शतं प्राप्नुयाद् दण्डं तस्या दोषम् अदर्शयन् ॥ ८.२२५ ॥**

**अकन्या** वृत्तमैथुनसंबन्धेति **यो** वदेत् तं च दोषं न भावयेत्, तदा **शतं** कार्षापणं दण्ड्यः । 

- span style="text-decoration-underline;">अन्ये</span> मन्यन्ते ऽल्पत्वाद् दण्डस्य महत्वाच् चाक्रोशस्येति करणस्य च पदार्थविपर्यये ऽसकृत्त्वेन दर्शनाद् **अकन्येति** शब्दस्वरूपं विवक्षितम् । "अकन्येयम्" इत्य् एतेनैव शब्देनाक्रोशेत् तस्य शतं दण्डः । 

- span style="text-decoration-underline;">कः पुनर्</span> अत्र विसेषः । 

- span style="text-decoration-underline;">उच्यते</span> । स इदंवादी पृच्छ्यते- "कथम् इयम् अकन्या" इति । स चेद् ब्रूयात् "निर्लज्जा नृशंसाश्लीलवादिनी, नैष कन्यानां धर्मः" । एतच् च न साधयेत् । तदायं दण्डः कन्यागुणनिषेध उक्ते सति । 

> span style="text-decoration-underline;">अथ वा</span> कन्याशब्दं प्रथमवयोवचनम् आश्रित्य परोक्षे प्रार्थयमानस्य ब्रूयात्- "किं तावन् नासौ कन्या अतिस्वल्पा वृद्धा वा," तत्र कन्या दत्ता यदि राजानं ज्ञापयेद् अभिरूपतमा कन्या मदीया प्रार्थ्यमानानेन तस्याम् अभिलाषः, एवम् उक्त्वाथ[^७५] पराजितः, तत्र प्राप्तकालायां यद्य् एवम् उक्तं तदा पराजितस्यायं दण्डः ॥ ८.२२५ ॥  
> **पाणिग्रहणिका मन्त्राः कन्यास्व् एव प्रतिष्ठिताः ।**  
**नाकन्यासु क्वचिन् नॄणां लुप्तधर्मक्रिया हि ताः ॥ ८.२२६ ॥**

**पाणिग्रहणं** विवाहो दारकर्म । मन्त्राणां[^७६] तत्र विद्यमानत्वात्, स च "अग्निम् अयक्षत" (आश्ग् १.७.१३) इत्य् एताभ्यां संबन्धेनासां विवाहे कर्तृत्वं दर्शयति । परमार्थतस् तु विवाहविधौ "कन्याम् उपगच्छेत्" इति विहितम्, तादृशम् एवार्थं मन्त्रा अभिवदन्ति । न पुनर् मन्त्रेषु कन्याशब्दश्रवणात् कन्यानां विवाहः,[^७७] मन्त्राणाम् अविधायकत्वात् । एष एवार्थस् तद्विपरीतप्रतिषेधमुखेन दृढीक्रियते । **नाकन्यासु**[^७८]** क्वचिन् नॄणाम्** । न कस्यांचिद् वेदशाखायां मनुष्याणाम् अकन्याविषयो विवाहः श्रुतः । **लुप्तक्रियाः** यासां धर्मे ऽग्निहोत्रादाव् अपत्योत्पादनविधौ चाधिकारो नास्त्य् अतस् ता न विवाह्याः । अतः "कन्याम् अकन्या" (म्ध् ८.२२५) इति वदन् महता दण्डेन योजनीय इति पूर्वश्लोकाद् अनन्तरम् उच्यते । अप्राप्तमौथुना स्त्री **कन्यो**च्यते ॥ ८.२२६ ॥


[^७८]:
     M G: kanyāsu; J: na kanyāsu


[^७७]:
     M G: vivāha-


[^७६]:
     M G omit: mantrāṇāṃ

> **पाणिग्रहणिका मन्त्रा नियतं दारलक्षणम् ।**  
**तेषां निष्ठा तु विज्ञेया विद्वद्भिः सप्तमे पदे ॥ ८.२२७ ॥**

**दारा** भार्या, तस्या **लक्षणं** निमित्तं विवाहमन्त्राः, तैस् तत्र प्रयुक्तैर् विवाहाख्यः संस्कारो निर्वर्तते । द्विजातीनां पुनर् मन्त्राः । तत्र शूद्रस्य दारप्रसङ्गः, न हि तस्य मन्त्राः सन्ति, मन्त्रवर्जं सर्वान्येतिकर्तव्यतास्ति । अतो विवाहाख्यसंस्कारोपलक्षणं मन्त्राः । **तेषां** मन्त्राणां **निष्ठा** समाप्तिः **सप्तमे पदे विज्ञेया** । लाजाहोमम् अभिनिर्वर्त्य त्रिःप्रदक्षिणम् अग्निम् आवर्त्य सप्तपदानि स्त्री प्रक्रम्यते "एष एकपदी भव" इत्यादि यावत् "सखा सप्तपदी भव" इति । तस्मिन् प्रक्रान्ते कन्यायाः पदे कन्यापितुर् वोढुर् वानुशयो नास्ति । उन्मादवत्य् अपि भार्यैव । न त्याज्या । 

- मैथुनवत्यास् तु नैवासौ विवाहः । सत्य् अपि लाजाहोमादाव् इतिकर्तव्यतास्वरूपे न भार्या सा । अतस् तत्र द्रव्यान्तरवद् अनुशयः । यथा च शूद्रकर्तृकेणाधानेन नाहवनीयो[^७९] भवति, सपिण्डायाश् च कृते ऽप्य् अग्निसंस्करे न[^८०] विवाहस्वरूपत्वम् । तत्र तु प्रसिद्धम्- "संस्कारकरणाद् एकः प्रायश्चित्तीयते पुमान्" । कन्या चान्यस्याप्य् अविवाह्या, वसिष्ठवचनात् । 


[^८०]:
     M G omit: na


[^७९]:
     M G: śūdrakartṛkeṇādhānenāhavanīyo; J: śūdrakartṛkeṇādhānenāhavanīyo na

- span style="text-decoration-underline;">यदि</span> प्रजनविघातरोगगृहीताम् ऊढ्वा न त्यजति का तर्हि गतिः । 

- span style="text-decoration-underline;">सत्यधिकारे</span>[^८१] अन्याम् उद्वाहयिष्यति, "सद्यस् त्व् अप्रियवादिनी" (म्ध् ९.८१) इतिवत् । कृते तु जातपुत्रायाम् आधाने यदि क्षयो व्याधिः स्यात् तथापि नैनाम् अधिविन्देद् अधिवेदनिमित्तानां परिगणनात् (म्ध् ९.७७–८५) । तत्रापि यदि "कामतस् तु प्रवृत्तानाम्" (म्ध् ३.१२) इत्य् एतत् प्रयोजकम् इष्यते न निवारयामः । 


[^८१]:
     M G: pratyadhikāre

> तेनैव संक्षेपतः कन्यायां धर्मः । यथान्येषां द्रव्याणां दशाहाद् ऊर्ध्वम् अपि साम्ना प्रत्यर्पणम्, नैवं कन्यानां कृतविवाहानाम् । शुल्कदेयानां अपि प्राग् विवाहाद् द्रव्यान्तरधर्मः । या तु धर्माय दीयते तस्या नैवानुशय इति वचनात् । तत्रापि "दत्ताम् अपि हरेत् कन्यां ज्यायांश् चेद् वर आव्रजेत्" (य्ध् १.६५) इत्य् अस्त्य् एवापहार आ सप्तमपदात् । सप्तमे तु पदे[^८२] दानानिवृत्तेर् गवादिद्रव्यदानवन् नास्त्य् अपहारः । अथैव केनचित् कस्मैचिद् गवि दत्तायां न तयोर् अन्योन्येच्छयानुशयो दानादाने, दानस्य तदानीम् एव निवृत्तत्वात् । प्रतिगृहीतं चेद् दात्रे पुनः प्रयच्छेत् तद्दानोत्तरम् एव तत् स्यात्, न[^८३] पूर्वदाननिवृत्तिः । एवं सगुणयोः कन्यावरयोर् नान्योन्येच्छया त्यागो ऽस्ति, प्राग् अपि विवाहात् । विवाहे कृते दोषवत्या अपि नास्ति त्यागः कन्यायाः । स्पृष्टमैथुना या कन्यैव न भवति, अतो ऽसौ त्यज्यते, कन्याया यतो विवाहो विहितो विवाहः । विवाहश् चोपयोगस्थानीयः[^८४] । यथा परिभुक्तं वस्त्रम् अन्तर्दशाहम् अपि नैव विक्रेत्रे ऽर्प्यते, तथैव कन्या कृतविवाहा । पुनश् चायम् अर्थो निर्णेष्यते "सकृत् कन्या प्रदीयते" (म्ध् ९.४७) इत्य् अत्रान्तरे ॥ ८.२२७ ॥  
> **यस्मिन् यस्मिन् कृते कार्ये यस्येहानुशयो भवेत् ।**  
**तम् अनेन विधानेन धर्म्ये पथि निवेशयेत् ॥ ८.२२८ ॥**

न केवलं वणिजां पण्यधर्मो ऽयं दशाहिको ऽनुशयः, किं तर्हि, वेतनसंविद्वृद्धिप्रयोगादिषु **यस्मिन् यस्मिन्न्** इति वीप्सयाशेषकार्यपरिग्रहो ऽनेन **विधानेन** दाशाहिकेन विधिना । धर्माद् अनपेतो **धर्म्यः** । **पन्था** मार्गः । **निवेशयेत्** स्थापयेद् राजा । अतिदेशो ऽयम् **कृते कार्य** इति । प्रक्रान्ते पुनः सर्वेण सर्वनिवृत्तेः । यत्र ह्य् **अनुशयो भावेत्**[^८५] । स च[^८६] निरूपिते स्थापिते वान्तरे ऽनुशयो[^८७] दशाहप्रतीक्षणम् । 


[^८७]:
     M G: 'nuśamayya' J: 'nuśayya


[^८६]:
     J: vācā


[^८५]:
     J: tatrānuśayābhāvaḥ

- span style="text-decoration-underline;">यत्र</span> पुनर् वृद्ध्यर्थं धनं नीतम् ऋत्विक् च[^८८] वृतो वेतनं च[^८९] दत्तम्, कृतसमये विरोध आरब्धस् तत्र नायं धर्म इति <u>केचित्</u> । न हि कृतम् अकृतं भवति । 


[^८९]:
     M G: yad; DK: ca yad


[^८८]:
     M G: ṛtviktvād

> span style="text-decoration-underline;">एतच्</span> च न कृतं[^९०] निवृत्तम् उच्यते, न प्रकान्तम् । न ह्य् अयम् "आदिकर्मणि क्तः" । न हि मुख्यार्थत्यागे कारणम् अस्ति । यत् तु कृतं नाकृतं भवतीति कृतम् अपि तत् साध्यकार्यप्रतिषेधाद् अकृतम् एव । यथा भुक्तं वान्तम् इति । लौकिकेष्व् अपि पदार्थेषु शास्त्रावसेयव्यवस्था । केषु शास्त्रत एव निवृत्त्यनिवृत्ती विज्ञेये । अथापि वृत्ताः पदार्थास् तथापि प्रत्याहरणं विधीयते । निष्पन्ने ऽपि धनप्रयोगे स्वस्थाननीतेष्व् अपि रूपकेषु प्रत्यानयनं कर्तव्यम् अन्यतरानुशयात् । क्षयव्ययाः शास्त्रधर्मेण नीतेषु वोढव्याः । तथा च गृहीतमात्रेषु मासिकीं वृद्धिम् इच्छन्ति । यत्रैवं बन्ध एष भोक्तव्य इयन्तं कालम् इत्य् एवमाद्य् अन्तर्दशाहम् अनुशये[^९१] निवर्त्यते । ऋत्विजां तु वरणं विवाह इव कन्यानाम् । संविदे दशाहाद् ऊर्ध्वं प्रवर्तितव्यम् अस्मिन्[^९२] शास्त्रे सति ॥ ८.२२८ ॥  
> **पशुषु स्वामिनां चैव पालानां च व्यतिक्रमे ।**  
**विवादं संप्रवक्ष्यामि यथावद् धर्मतत्त्वतः ॥ ८.२२९ ॥**

गवादि**पशु**विषये **व्यतिक्रमे** **स्वामिनां** **पालानां** च गोपालादीनां यो **विवादः** — "गौस् त्वया मे नाशिता तां मे देहि" इति — पालो ऽपि विप्रतिपद्यते — "मदीयो दोषो नाभवत्" — इत्य् अत्र वादपदे यद् **धर्मतत्त्वं** यादृशी व्यवस्था ताम् **यथावन्** निपुणतो **वक्ष्यामीत्य्** अवधानार्थः पिण्डीकृतप्रकरणोपन्यासः ॥ ८.२२९ ॥

> **दिवा वक्तव्यता पाले रातौ स्वामिनि तद्गृहे ।**  
**योगक्षेमे ऽन्यथा चेत् तु पालो वक्तव्यतां इयात् ॥ ८.२३० ॥**

**दिवा** पशूनां **योगक्षेमे** दोष उत्पन्ने "नष्टं विनष्टम्" (म्ध् ८.२३२) इत्यादिके वक्ष्यमाणे **पाले** **वक्तव्यता** कुत्सनीयता । तेन स दोषो निवोढव्यः । **रात्रौ स्वामिनो** दोष उद्बन्धनादिमृतानाम् । **तद्गृहे** स्वामिगृहे यदि पालेन प्रवेशिता भवन्ति । **अन्यथा चेत् तु** यदि रात्राव् अपि पालेन न प्रवेशिता अरण्य एव वर्तन्ते तदा पालो दोषभाक् स्यात् । एतद् उक्तं भवति । पालहस्तगता गावो यदा क्षेत्रे कस्यचित् सस्यं भक्षयन्ति केनचिद् वा हन्यन्ते तदा पालस्य । अथ पालेन समर्पितास् तदा स्वामिनः । अयोगक्षेमे **योगक्षेम**शब्दः प्रयुक्तो लक्षणया । यथान्धे चक्षुष्मान् इति ॥ ८.२३० ॥

_को ऽसौ योगक्षेमः । अतः प्रपञ्चयति ।_

> **गोपः क्षीरभृतो यस् तु स दुह्याद् दशतोवराम् ।**  
**गोस्वाम्यनुमते भृत्यः सा स्यात् पाले ऽभृते भृतिः ॥ ८.२३१ ॥**

गाः पाति **गोपः** गोपालकः । स कदाचिद् भक्तादिना भ्रियते कदाचित् क्षीरेण । तत्र **क्षीरभृतो** **दशभ्यो** **वराम्** श्रेष्ठाम्, अवराम्[^९३] वा, संहितायाम् अकारप्रश्लेषात् । रक्षायां अनुरूपकता । यस्य नान्यद् अन्नं स एकस्या गोः क्षीरम् आदद्यात् दशतः । अनया कल्पनया न्यूनाधिकरक्षणे[^९४] भृतिः कल्पयितव्या । एवं दोह्यादोह्यधेनुवत्सतरीदम्यवत्सकादिचारणे[^९५] क्वचित् त्रिभागः क्षीरस्य क्वचिच् चतुर्भागः स्वामिभिः कल्पयितव्यः । 


[^९५]:
     M G J: -vāraṇe


[^९४]:
     M G: -rakṣaṇaṃ


[^९३]:
     M G: varān śreṣṭhān avarān

> दिङ्मात्रप्रदर्शनार्थश्लोको ऽयम् । देशव्यवस्था त्व् आश्रयणीया । भृतिं निरूपयिष्यामीति ग्रामगोपालेन यदि गावस् त्यक्ता भवन्ति न तेन स्वामिनम् अननुज्ञाप्य दशमी गौर् दोह्येति । भक्तभृतो ऽपि "क्षीरेण विनिमयेयम्[^९६]" इति बुद्ध्या दुहीत, तन्निवृत्त्यर्थम् उक्तं **गोस्वाम्यनुमत** इति । स्वामिनो ऽनुमतिम् अन्तरेण प्रवर्तमानो दण्ड्यः ।   
> **सा** अनन्तरोक्ता । **अभृते** भक्तादिना **भृतिर्** भवेत् । क्षीरभृतो वा एषा वृत्तिः[^९७] । भृत्यो भरणार्थं न धर्माय प्रवृत्तो गोरक्षायाम् । 


[^९७]:
     M G DK: bhṛtiḥ

- अथ वा स्वेच्छया दशम्या गोः क्षीरम् आददानश् चोरः स्यात् । अस्मिंस् त्व् अनुज्ञाते भृतिस् तस्येयम् इति न दोषः । 

- अत्रापि स्वामिनो ऽननुमत्या दोष एवेति चेत्, सत्यम्, कल्प्या काचिद् दण्डमात्रा । न चौरो भवति । अस्मिंस् तु चौरो निक्षेपहारी वा स्यात् । 

> अयं श्लोक आदौ वक्तव्यः । अतो ऽनन्तरः क्वचित् पठ्यते ॥ ८.२३१ ॥  
> **नष्टं विनष्टं कृमिभिः श्वहतं विषमे मृतम् ।**  
**हीनं पुरुषकारेण प्रदद्यात् पाल एव तु ॥ ८.२३२ ॥**

**नष्टं** दृष्टिपथाद् अपेतं न ज्ञायते क्व गतम् । **विनष्टं** **कृमिभिः** । आरोहकनामानः कृमयो गवां प्रजनवर्त्मनानुप्रविश्य नाशयन्ति । **श्वभिर् हतम्**[^९८] । प्रदर्शनार्थम् एतत् । तेन गोमायुव्याघ्रादिहतानाम् एषैव स्थितिः । **विषमे** श्वभ्रदरीशिलादिसंकटादौ **मृतं** **। प्रदद्यात् पाल एव** । **हीनं पुरुषकारेण** । पुरुषकारः[^९९] पुरुषव्यापारः । पालस्य तत्र संनिधानात् वृकनिवारणं च दण्डादिना प्रवृत्तिः । तेनापेतम् । यदि व्याप्रियमाणो व्याघ्रादेर् निवारणे नैव समर्थः, सहसैव वोत्पत्य[^१००] कश्चित् पशुर् वेगेन श्वभ्रं गच्छेद् अनुगच्छतापि न शक्यः प्रत्यावर्तयितुम्, न पाले दोषः ॥ ८.२३२ ॥


[^१००]:
     M G: sahasaivotpatya


[^९९]:
     M G omit: puruṣakāraḥ


[^९८]:
     DK (1:908): śvahataṃ

> **विघुष्य तु हृतं चौरैर् न पालो दातुम् अर्हति ।**  
**यदि देशे च काले च स्वामिनः स्वस्य शंसति ॥ ८.२३३ ॥**

**विघुष्य** आघुष्य पटहान्[^१०१] **चौरैर् हृतं** पशुं[^१०२] **पालो न** दाप्यते । विघोषणं च पालस्याशक्त्युपलक्षणार्थम् । यदि बहवश् चोराः प्रसह्य च मुष्णन्ति तदा पालो मुच्यते । सो ऽपि यदि प्राप्तकालं तस्याम् एव वेलायां स्वामिनः कथयति । **देशे** यत्र स्वामी संनिहितः । कथं विज्ञातस् तत्र[^१०३] अथ वा निवासदेशे स्वामिनः । तत्र यद्य् असाव् असंनिहितो ऽपि भवति तथापि तत्स्थानीयो भवति, यो राजानम् अधिकारिणं वा ज्ञापयित्वा चौरान् अभिद्रवति । **स्वस्येति** राजनिवृत्त्यर्थम् । स्वो हि स्वामी स्वद्रव्यमोक्षणे यत्नं कुरुते न तथा पालज्ञापितो राजा । दुष्करा च राजज्ञपना पालस्य । अथ मुषित्वा गतेषु ज्ञापयेद् दुष्येद् एव ॥ ८.२३३ ॥


[^१०३]:
     DK: kathaṃcit jñātas tatra


[^१०२]:
     M G: paśuḥ


[^१०१]:
     M G: paṭahānyudghoṣaṇam; DK (1: 908): paṭahādyudghoṣaṇam

> **कर्णौ चर्म च वालांश् च बस्तिं स्नायुं च रोचनाम् ।**  
**पशुषु स्वामिनां दद्यान् मृतेष्व् अङ्कानि दर्शयेत् ॥ ८.२३४ ॥**

आयुषः क्षयान् **मृतेषु पशुषु स्वामिनः कर्णाद्य्** अर्पणीयम् । **गोरोचनां** गवां शृङ्गेषु चूर्णं भवति । **बस्तिर्** अङ्गविशेषः । **अङ्काः** कर्णादयः, स्वामिविशेषज्ञानार्थं चिह्नानि । तान् अपि दर्शयेत् । एवं पालस्य शुद्धिः । अङ्कदर्शनेन हि प्रत्यभिज्ञा भवत्य् अयं स पशुर् इति ॥ ८.२३४ ॥

> **अजाविके तु संरुद्धे वृकैः पाले तु अनायति ।**  
**यां प्रसह्य वृको हन्यात् पाले तत्किल्बिषं भवेत् ॥ ८.२३५ ॥**

अजा चाविका च **अजाविके** । अविर् एवाविकैडका । एते **वृकैः** शृगालप्रभृतिभिः **संरुद्धे** अवष्टब्धे, न[^१०४] प्रथमपात एव हते । अस्मिंश् चान्तरे सत्य् आमोक्षणे ऽहतत्वात्, न च पाल आयाति मोक्षयितुम्, **अनायत्य्** अनागच्छति **पाले** यत् तत्र **प्रसह्य** बलेनाभिभूय **वृको हन्यात्** पालस्य स दोषः । स्वामिनो दापयितव्यः । प्रायश्चित्तं चरेत् । गोर् महत्त्वाद् गोमायुना न शक्यते संरोद्धुम् इत्य् **अजाविके** इत्य् उच्यते, न पुनस् तद्रूपम् । अतश् च बालानां गोवत्सानाम् एष एव न्यायः ॥ ८.२३५ ॥


[^१०४]:
     M G omit: na

> **तासां चेद् अवरुद्धानां चरन्तीनां मिथो वने ।**  
**याम् उत्प्लुत्य वृको हन्यान् न पालस् तत्र किल्बिषी ॥ ८.२३६ ॥**

"अजाविके"[^१०५] पूर्वश्लोके जात्यपेक्षं द्विवचनम् । पशुशकुनिद्वन्द्वत्वाद् विभाषितैकवद्भावः । इह तु **तासाम्** इति व्यक्त्यपेक्षो बहुवचने परामर्शः । **अवरुद्धानां** **मिथ** एकत्र प्रदेशे स्थापितानां संहतीभूतानां दिग्भ्यो विदिग्भ्यश् च निरुद्धगमनानां **वने चरन्तीनां** दृष्टिगोचराणाम्, यदि कुतश्चन कुञ्जात् संचारणोत्पतनानुक्रमेण निष्क्रम्य **वृको हन्यान्** **न पालो** दोषभाग् । अशक्यं ह्य् अनेकवृक्षक्षुपशरवल्लीगहनं वनं निर्विवरीकर्तुम्, छिद्रानुसारिणश् च वृकाः । **मिथो**ग्रहणाच् चातिदूरविप्रकृष्टासु वधे दोष एव । पालहस्तगताः पशवस् तदुपेक्षायां यदि दोषम् आप्नुयुः स पालेनैव समाधेय इति सिद्धे एष प्रपञ्चः सुखावबोधार्थः ॥ ८.२३६ ॥


[^१०५]:
     M G DK: ajāvika-

> **धनुःशतं परीहारो ग्रामस्य स्यात् समन्ततः ।**  
**शम्यापातास् त्रयो वापि त्रिगुणो नगरस्य तु ॥ ८.२३७ ॥**

चतुर्हस्तं **धनुस्** तेषां **शतम्** । चत्वारि हस्तशतानि । **समन्ततश्** चतसृषु दिक्षु । **ग्रामस्य परीहारः** कर्तव्यः । अनुप्तसस्या भूमिः पशूनां सुखप्रचारार्था कर्तव्या । **शम्या**[^१०६] दण्डयष्टिः, सा बाहुवेगेन प्रेरिता यत्र पतति ततः प्रदेशाद् उद्धृत्य पुनः पातयितव्या यावत् त्रिस् तस्य परिमाणो वा **शम्यापातः** परिहारः । **त्रिगुणो नगरस्य** । ग्रामनगरे प्रसिद्धे । **शम्यायाः पाताः** प्रेरिताया वेगसंस्कारक्षयो भूमौ स्थानादि ॥ ८.२३७ ॥


[^१०६]:
     M G omit: śamyā

> **तत्रापरिवृतं धान्यं विहंस्युः पशवो यदि ।**  
**न तत्र प्रणयेद् दण्डं नृपतिः पशुरक्षिणाम् ॥ ८.२३८ ॥**

**तत्र** परीहारस्थाने क्षेत्रं न कर्तव्यम् । अथ कृतं तस्माद् वृत्तिर् न कृता । अतः क्षेत्रिण एवापराध्यन्ति, न पशुपालाः । न हि पाल एकैकं पशुं हस्तबन्धेन नेतुं शक्नोति । न च पशूनाम् अन्यो निर्गमो ऽस्ति ॥ ८.२३८ ॥

> **वृतिं तत्र प्रकुर्वीत याम् उष्ट्रो न विलोकयेत् ।**  
**छिद्रं च वारयेत् सर्वं श्वसूकरमुखानुगम् ॥ ८.२३९ ॥**

कण्टकशाखादीनां प्राकारविन्यासः[^१०७] पशुप्रवेशवारणार्थः क्षेत्रारामादीनां **वृतिर्** उच्यते । या क्वचित् पर्णिकेति प्रसिद्धा। वारणा **वृतिः**। तस्या उन्नतिर् इयती कर्तव्या ययोष्ट्रो नावलोकयति । 


[^१०७]:
     M G: prakāra-

- span style="text-decoration-underline;">किम्</span> इयं द्वितीया तृतीयार्थे **याम् उष्ट्र** इति । 

- span style="text-decoration-underline;">नेति</span> ब्रूमः । 

- span style="text-decoration-underline;">कथं</span> तर्हि वृतिम् उष्ट्रो न पश्यति । 

> span style="text-decoration-underline;">महोत्सेधाया</span> द्वितीयपार्श्वस्यादर्शनाद् अदृष्टैव वृतिः ।   
> **छिद्रं च** विवरम् **वारयेत्**[^१०८] **सर्वम्** । **श्वसूकरमुखेन** यद् अनुगम्यते तन् मुखपरिमाणम्[^१०९] । तथा कुर्याद् यथा श्वसुखं न माति । तन्मुखाद् अप्य् अल्पछिद्रम् इत्य् अर्थः ॥ ८.२३९ ॥


[^१०९]:
     M G: mukhaṃ parimāṇaṃ


[^१०८]:
     M G DK: āvārayet

_तथा कृतायां वृतौ ।_

> **पथि क्षेत्रे परिवृते ग्रामान्तीये ऽथ वा पुनः ।**  
**सपालः शतदण्डार्हो विपालान् वारयेत् पशून् ॥ ८.२४० ॥**

**परिवृते पथि क्षेत्रे** **ग्राम**समीपवर्तिनि च परीहारमध्यगते । **अन्त**शब्दः समीपवचनः । यदि भक्षयेत् पशुः **सपालश्** च स्यात्, संनिहिते पाले,[^११०] **पालः शतदण्डार्थः** पशोर् दण्डासंभवात् । पाले ऽसंनिहिते ऽपि गृहे यदा[^१११] । नाप्य् असौ[^११२] पालः प्रसिद्धो न पुनस् तत्प्रेषितो वारिको रूपकमात्रवेतनः[^११३] । **विपालाः पशवो वारयितव्या** दण्डादिना, न तु दण्डनीयाः । **विपालाश्** चोत्सृष्टवृषादयः । अन्येषां तु विपालानां स्वामिनो दण्डः । 


[^११३]:
     M G: rūpamātracetanaḥ


[^११२]:
     DK omits: nāpy asau


[^१११]:
     DK: gṛhādau kāryavyagratayā (this looks like a conjectural reading)


[^११०]:
     M G J omit: pāle; J: saṃnihitaḥ

- span style="text-decoration-underline;">अथ वा</span> **अपरिवृते** इति प्रश्लेषः । क्षेत्रसंबन्धाच् च गम्यमानः क्षेत्रस्वामी सपाल इत्य् अन्यपदार्थतयाभिसंबध्यते "सहपालेन"[^११४] इति । 


[^११४]:
     M G: sahapāleti

> क्षेत्रे को दण्ड्यः । उभौ दण्ड्यौ । पालः क्षेत्रिकश् च । क्षेत्रिकस् तावत् किल किम् इति पथि क्षेत्रे वृतिं न कृतवान् । पालेनापि वृतौ चास्त्यां किं क्षेत्रं खादयितव्यम् । विपालं[^११५] प्रमादाद् यूथच्युतं वारयेत् । तथा च गौतमः- "पथि क्षेत्रे ऽनावृते पालक्षेत्रिकयोः" (ग्ध् १२.२१) इति ॥ ८.२४० ॥  
> **क्षेत्रेष्व् अन्येषु तु पशुः सपादं पणम् अर्हति ।**  
**सर्वत्र तु सदो देयः क्षेत्रिकस्येति धारणा ॥ ८.२४१ ॥**

पथिक्षेत्रग्रामान्तीयेभ्यो **ऽन्यानि क्षेत्राणि,** तद्भक्षणे **सपादपणो** दण्डः । 

- span style="text-decoration-underline;">ननु</span> चात्र स्वल्पेन दण्डेन भवितव्यम्, दूरक्षेत्रात् संनिहिते क्षेत्रे । यत्[^११६] तु पन्थानम् अतिक्रम्य क्षेत्रं[^११७] बहिर्ग्रामं[^११८] वा,[^११९] तत्र महान् दण्डो युक्तः । किम् इति गवां पालो गन्तुं तत्र ददाति । 


[^११९]:
     M G DK: ca


[^११८]:
     M G: vāhigrāmaṃ; DK: bahirgrāmakaṃ


[^११७]:
     M G: kṣetriyaṃ


[^११६]:
     M G: yaṃ

- span style="text-decoration-underline;">नैष दोषः</span> । यद्य् अत्र महादण्डो नोच्येत तदा प्रत्यहं प्रवेशनिर्गमैर् गवां भक्षयन्तीनां ग्रामान्तरक्षेत्राण्य् उत्सीदेयुः । दण्डात् तु महतो बिभ्यतो यत्नेन रक्षन्ति । अन्यत्र गास्[^१२०] तृणविशेषार्थं[^१२१] कथंचिन् नयतः[^१२२] स्वल्पो दण्डः । 


[^१२२]:
     M G DK: nayati


[^१२१]:
     M G: -ārthā; DK: -ārthe


[^१२०]:
     M G: go

- अत्रापि विपालानां वारणम् एव । 

> सर्वत्र क्षेत्रस्वामिनः सदफले देये[^१२३] । कुशलैः च ते[^१२४] परिमाणेन[^१२५] कल्पिते ।   
> **क्षेत्रिकस्य**[^१२६] । क्षेत्रम् अस्यास्तीति, व्रीह्यादिताट्टक् । **इति धारणा**, एष निश्चय इत्य् अर्थः । **सर्वत्र**ग्रहणाच् च विपाले ऽपि पशौ क्षेत्रिकस्य सदलाभः[^१२७] । यद्य् अपि **पशु**शब्दः सामान्यशब्दो महिष्यजाव्युष्ट्रगर्दभादिषु वर्तते तथापि स्मृत्यन्तरदर्शनाद् गोष्व् अयं दण्ड इति मन्यते । तथा च गौतमः- "अश्वमहिष्योर् दश[^१२८], अजाविषु द्वौ" (ग्ध् १२.२४–२५) इत्याद्य् अन्यत्र कल्पना ॥ ८.२४१ ॥


[^१२८]:
     M G DK: daśamahiṣīṣv


[^१२७]:
     M G DK: gatalābhaḥ


[^१२६]:
     M G DK omit: kṣetrikasya

_अत्रापवाधः।_

> **अनिर्दशाहां गां सूतां वृषान् देवपशूंस् तथा ।**  
**सपालान् वा विपालान् वा न दण्ड्यान् मनुर् अब्रवीत् ॥ ८.२४२ ॥**

**गो**ग्रहणान् महिष्यादिषु दोषः । **वृषाः** उक्षाणः[^१२९] । **देवपशवो** देवयागार्थं यजमानेन कल्पिताः प्रत्यासन्नयागाः । अथ वेष्टकादिकूटस्थापिता करिहरादीनां प्रतिकृतयो[^१३०] देवा उच्यन्ति । तेषां पशवः । तान् उद्दिश्य केनचिद् उत्सृष्टाः । तदा ह्य् अस्य देवानां पशूनां च स्वस्वामिसंबन्धस्य संभवात्, पुरुषस्वामिभावस्यासंभवात्[^१३१], देवायतनमण्डनानाम् चैष धर्मः । न तु तत्पालकैर् वाहदोहाद्यर्थं ये देवगृहेषु धार्यन्ते । यतः पालका एव तेषां देवानाम् अर्थं[^१३२] विनियुञ्जते । अतस् तत्र पालका एव स्वामिनः । अतो युक्तः स्वामिवताम् अन्येषां यो धर्मः स तत्र । आयतनमण्डनास् त्व् अपरिगृहीता[^१३३] अव्यवधानेन देवपशुशुद्धिम् उत्पादयन्ति । वृषोत्सर्गादिविधानोत्सृष्टा वृषाः कैश्चित् परिगृह्यन्ते । ततः **सपाला** अथ वापरिगृहीतास्[^१३४] ततो **विपालाः**, उभयेषाम् अदण्डः[^१३५] ॥ ८.२४२ ॥


[^१३५]:
     M G: ayaṃ daṇḍaḥ


[^१३४]:
     M G DK: cāparigṛhītās


[^१३३]:
     M G: -maṇḍanasthaḥ parigṛhītā


[^१३२]:
     DK: arthe


[^१३१]:
     J omits: puruṣasvāmibhāvasyāsaṃbhavāt; M G: puruṣasvāmisvāmibhāvasya saṃbhavāt


[^१३०]:
     M G: prakṛtayo


[^१२९]:
     M G: satkārair

> **क्षेत्रिकस्यात्यये दण्डो भागाद् दशगुणो भवेत् ।**  
**ततो ऽर्धदण्डो भृत्यानाम् अज्ञानात् क्षेत्रिकस्य तु ॥ ८.२४३ ॥**

क्षेत्रस्वामिनः स्वक्षेत्रे **ऽत्ययो** ऽतिक्रमो ऽपराधो यदि भवेत् स्वकृतः[^१३६] — अकाले वापनम्, निदाघे अयोग्यबीजवापः, स्वपशुभिर् भक्षणम्, गृहे[^१३७] वाविदितफलप्रवेश[^१३८] इत्यादि — तदा राज्ञो यावान् भाग आगच्छति तं दशगुणं दण्डनीयः । अथ तस्याज्ञातम् एतत् प्रयुक्तैर् भृत्यैः क्षेत्रजागर्यानियुक्तैर् वा अपराद्धम्, तदा अर्धदण्दो भृत्यानाम् अत्यये क्षेत्रिकस्य दण्ड इति संबन्धः । क्षेत्रप्रसङ्गाद् अत्रेदम् उक्तम् ॥ ८.२४३ ॥


[^१३८]:
     M G J: vāviditaphalake prāyaśa


[^१३७]:
     M G J: giraṇaṃ


[^१३६]:
     M G J: svakṛte

> **एतद् विधानम् आतिष्ठेद् धार्मिकः पृथिवीपतिः ।**  
**स्वामिनां च पशूनां च पालानां च व्यतिक्रमे ॥ ८.२४४ ॥**

सुबोधो ऽयं श्लोकः ॥ ८.२४४ ॥

> **सीमां प्रति समुत्पन्ने विवादे ग्रामयोर् द्वयोः ।**  
**ज्येष्ठे मासि नयेत् सीमां संप्रकाशेषु सेतुषु ॥ ८.२४५ ॥**

**सीमां प्रति विवादे** सीमानिमित्ते । लक्षणेत्थंभूतेति प्रतेः कर्मप्रवचनीयत्वात् द्वितीयानिमित्तम् अपि लक्षणम् इति शक्यते वक्तुम् । **सीमा** मर्यादा ग्रामादीनां विभागः परिमाणम् इयत्ता परिच्छेदनम् इति यावत् । **ज्येष्ठे मासि नयेन्** निर्णयः कर्तव्यः । मासविशेषनिर्णये[^१३९] हेतुम् आह **संप्रकाशेषु सेतुषु** । सेतवः सीमालिङ्गानि वक्ष्यमाणानि लोष्ठपाषाणादिविशिष्टजातीयसीमा[^१४०] ग्राह्या, तृणगुञ्जादीनि[^१४१] प्राग् अस्मात् कालाद् उत्थितेषु[^१४२] तृणेषु लोष्ठपाषाणयोर् अन्यस्याश् च भूमेर् न विशेषो लक्ष्यते । पाषाणलक्षितायां यदा तत्र तृणानि न ज्ञायन्ते तदा सा सीमेति निश्चीयते । एवं वल्लीस्थानादिष्व् अपि । प्राग् वसन्ताद् वासन्तिके दाहे विशेषो न लक्ष्यते । हेत्वभिधानाच् च यस्मिन् देशे यदा व्यज्यन्ते ततो मासात् कालहरणं कर्तुं न देयम्[^१४३] । अन्यदा तु लिङ्गज्ञानार्थं[^१४४] कालापेक्षापि भवतीत्य् एतावत्फलं **ज्येष्ठ**ग्रहणे ॥ ८.२४५ ॥


[^१४४]:
     M G: liṅgājñānārthaṃ


[^१४३]:
     M G J: nādeyam


[^१४२]:
     M G J: anutthiteṣu


[^१४१]:
     M G: tṛṇaṃjādīni; J: -sīmāgrāhyatṛṇa-


[^१४०]:
     M G: -viśeṣajātīya-


[^१३९]:
     DK (1: 933: māsaviśeṣeṇa nirṇayakaraṇe

> **सीमावृक्षांश् च कुर्वीत न्यग्रोधाश्वत्थकिंशुकान् ।**  
**शाल्मलीन् सालतालांश् च क्षीरिणश् चैव पादपान् ॥ ८.२४६ ॥**

**पादपा** वृक्षाः । **क्षीरिणो** ऽर्कोदुम्बरप्रभृतयः । एते च[^१४५] चिरस्थायित्वात् सीमादेश एव रोपयितव्या न ग्राममध्ये । सीमादेशाद् अन्यत्र क्रियमाणा न निश्चायकाः स्युः ॥ ८.२४६ ॥


[^१४५]:
     M G: evaṃ hi

> **गुल्मान् वेणूंश् च विविधान् शमीवल्लीस्थलानि च ।**  
**शरान् कुब्जकगुल्मांश् च तथा सीमा न नश्यति ॥ ८.२४७ ॥**

**अश्मनो ऽस्थीनि गोवालांस् तुषान् भस्मकपालिकाः ।**

**करीषम् इष्टकाङ्गारांश् छर्करा वालुकास् तथा ॥ ८.२४८ ॥**

**उपच्छन्नानि चान्यानि सीमालिङ्गानि कारयेत् ।**

**सीमाज्ञाने नृणां वीक्ष्य नित्यं लोके विपर्ययम् ॥ ८.२४९ ॥**

संहतप्रकाण्डा वीरुधो **गुल्मानि** । **वेणव** आरग्वधादयः । बहुत्वाच् च **विविध**ग्रहणम् । **वल्ल्यो** व्रततयः दीर्घाङ्कुरास् तृणजातयः । **स्थलानि**[^१४६] कृत्रिमा सशाड्वलादिपिण्डिकाः । **कुब्जकस्य** गुल्मत्वात् पृथग् उपदेश आदरार्थः । **करीषं** शुष्कं गोमयम् । **अङ्गारा** अग्निदग्धाः काष्टावयवाः । पाषाणकठिना[^१४७] मृदः **शर्कराः** । **कपालिका** शलशैकदेशः[^१४८] । अन्यानि **उपच्छन्नानि**[^१४९] कारयेद् राजा नवग्रामसंनिवेशे कृते निर्णयार्थम्[^१५०] । एवं सीमा न कदाचिन् नश्यति । अन्यथा तं प्रदेशं कश्चित् कर्षणेन नाशयेत्[^१५१] ॥ ८.२४७–४९


[^१५१]:
     The commentary on these three verses is quite different in the three editions. I have followed Jha.


[^१५०]:
     J: nirṇayam


[^१४९]:
     DK: pracchannāni


[^१४८]:
     M G: śakalaikadeśaḥ


[^१४७]:
     DK (1: 935): pāṣāṇāḥ kaṭhinā


[^१४६]:
      M G omit: sthalāni; DK: sthalā

> **तडागान्य् उदपानानि वाप्यः प्रस्रवणानि च ।**  
**सीमासंधिषु कार्याणि देवतायतनानि च ॥ ८.२५० ॥**

महांभांसि **तडागानि** । **वाप्यः** पुषकरिण्यः । **उदपानानि** कूपप्रभृतीनि । **प्रस्रवणान्य्** उदकस्यन्दा ईषत्स्रवदुदका भूप्रदेशाः । **देवतायतनानि** यक्षगृहादीनि । एतानि प्रकाशकानि । न ह्य् एतानि स्वल्पेनायासेन नाशयितुं शक्यन्ते । नाश्यमानेषु च महान् प्रत्यवायो भवति । सर्वस्य चोदकार्थिनो देवतादर्शनार्थिनश् च तत्र संनिधानात् सुज्ञातश् च साक्षिणां सीमासंधिर् भवति ॥ ८.२५० ॥

> **यानि चैवंप्रकाराणि कालाद् भूमिर् न भक्षयेत् ।**  
**तानि संधिषु सीमायाम् अप्रकाशानि कारयेत् ॥ ८.२५१ ॥**

गुल्मादीनाम् उपदेशः प्रदर्शनर्थो न परिसंख्यार्थः । **एवंप्रकारानि**[^१५२] खदिरसारकालाञ्जनाद्यानि शर्करादितुल्यानि । का एवंप्रकारता । अत आह **कालाद् भूमिर् न भक्षयेत्** । भूमेर् भक्षणम् उपमया स्वरूपोपादानम् । यथा भक्षितं भेदेन नोपलभ्यन्ते तद्वद् भूमिसादापन्नम् इव तादृशं कुर्यात् ॥ ८.२५१ ॥


[^१५२]:
     M G DK omit: evaṃprakārāni

> **एतैर् लिङ्गैर् नयेत् सीमां राजा विवदमानयोः ।**  
**पूर्वभुक्त्या च सततम् उदकस्यागमेन च ॥ ८.२५२ ॥**

उभयोर् ग्रामयोः शून्यत्वे **लिङ्गैर्** निर्णेयः । वसतोः[^१५३] **पूर्वभुक्त्या** **सततम्** अविच्छन्नयास्मर्यमानावधिकया, न हि त्रिपुरुषभोगेन । स ह्य् अत्र प्रतिषिद्धप्रामाण्यः "आधिः सीमा" (म्ध् ८.१४९) इति अत्र, संभवति हि तत्रोपेक्षा बहुसाधारण्यात् सीमायाः । ये[^१५४] तु तत्र सीमशब्दं न[^१५५] पठन्ति तेषां भुक्तेः सिद्धम् एव प्रामाण्यम् । लिङ्गानां प्रामाण्यस्योक्तत्वात् प्रमाणान्तरनिवृत्तिर् आशङ्क्येतेति पुनर् उच्यते । 


[^१५५]:
     M G DK omit: na


[^१५४]:
     M G: yat


[^१५३]:
     M G: vasataḥ

- span style="text-decoration-underline;">को ऽयम्</span> **उदकागमः** प्रामाण्येनोच्यते । 

> span style="text-decoration-underline;">यथान्यानि</span> लिङ्गानि नवसंनिवेशे क्रियन्ते तद्वद् एवोदकप्रवाहो ऽपि कर्तव्यः । अथ वा ययोर् ग्रामयोः प्रदेशान्तरे स एवोदकागमो विभागहेतुः प्रदेशान्तरे च विप्रतिपत्तिस् तत्र स एव प्रमाणम् । अथ वा महाग्रामविषयम् एतत् । नद्या अपर एको वा वार एकग्रमस् तत्र न पारवारिणो वक्तव्यम् "अस्मदीया भूमिर् अत्रापि विद्यते" इति । यदि वा कुतश्चिद् ग्रामात् तादृशेन प्रवाहेणावच्छिन्नापि काचिद् भूस् तथापि स एव विभागहेतुः स्वल्पे ऽपहारे[^१५६] ॥ ८.२५२ ॥  
> **यदि संशय एव स्याल् लिङ्गानाम् अपि दर्शने ।**  
**साक्षिप्रत्यय एव स्यात् सीमावादविनिश्चयः ॥ ८.२५३ ॥**

कथं पुनर् लिङ्गेषु सत्सु संशयः । यानि तावत् प्रच्छन्नानि तानि यदि केनचित् कथंचिद् आगम्य प्रच्छन्नम् अन्यत्र नीयेरन् नैव निश्चयः स्यात् । ये ऽपि प्रकाशा[^१५७] न्यग्रोधादयस् ते ऽपि न सीमायाम् एव रोहन्त्य् अन्यत्रापि जायन्ते ततः संदेह आभासत्वात् । यत्र पुनर् इयं संभावना नास्ति तत्र प्रमाणम् एव लिङ्गानि । 


[^१५७]:
     M G DK: prakāśyā

> **साक्षिप्रत्ययः** साक्षिहेतुकः । साक्षिणः प्रत्ययो यत्रेति । **विनिश्चयः** तत्त्वाधिगमः । संशयितलिङ्गे अलिङ्गे वा सीमाविवादे साक्षिहेतुको निर्णय इति तात्पर्यम् ॥ ८.२५३ ॥  
> **ग्रामेयककुलानां च समक्षं सीम्नि सक्षिणः ।**  
**प्रष्टव्याः सीमलिङ्गानि तयोश् चैव विवादिनोः ॥ ८.२५४ ॥**

यद्य् अप्य् असंख्यातपुरुषको ग्रामस् तथापि द्वौ विवादिनौ द्वयोर् ग्रामयोर् भवतस् तयोः समक्षम् अन्येषां च **ग्रामेयककुलानां च** ग्रामीणपुरुषसमूहानां **समक्षं सीम्नि साक्षिणः प्रष्टव्याः** । साक्षिप्रश्नकाले सर्वैर् ग्रामीणैर् दत्तव्यवहारकैर् अपि संनिहितैर् भवितव्यं नार्थिप्रत्यर्थिनोर् अन्यतरो वक्तुं लभते- "आवयोर् विशिष्टार्थे[^१५८] विवादे किम् एते संनिधीयन्ते" । अथ वा ये ऽन्ये सामन्तेभ्यो ग्रामेभ्यः केचिद् वृद्धतमाः साक्ष्ये समुद्दिष्टास् तद्ग्रामीणैर् अन्यैः संनिहितैर् भवितव्यम् । यतस् तैर् वृद्धेभ्यः श्रुतं भवति तत्समक्षं पृच्छ्यमाना न विपर्यन्ति वृद्धाः । **सीमालिङ्गानि** । यत्र लिङ्गान्य् उभयथा तत्र वृद्धेभ्यस् तानि निश्चित्य, सीम्नि[^१५९] निश्चयः । असत्सु लिङ्गेषु सीम्न्य् एव साक्ष्यं पृच्छते- "कात्र सीमा" इति ॥ ८.२५४ ॥


[^१५९]:
     J omits: tāni niścitya sīmni


[^१५८]:
     M G DK: evaṃ visṛṣṭārthe

> **ते पृष्टास् तु यथा ब्रूयुः समस्ताः सीम्नि निश्चयम् ।**  
**निबध्नीयात् तथा सीमां सर्वांस् तांश् चैव नामतः ॥ ८.२५५ ॥**

**ते** साक्षिणो **यथा** यादृशं **निश्चयं** **ब्रूयुः** **स्मस्ताः** सर्व एव । न पुनर् वाक्यभेदोक्तौ न्यायः "द्वैधे च बहूनाम्" (य्ध् २.८०) इति । **निबध्नीयात्** पत्रके लिखेत् ।[^१६०] साक्षिणश् च नाम विभागेन[^१६१] ॥ ८.२५५ ॥


[^१६१]:
     M G DK: vibhāge (DK na) sākṣimātreṇa


[^१६०]:
     M G DK add: tatra

> **शिरोभिस् ते गृहीत्वोर्वीं स्रग्विणो रक्तवाससः ।**  
**सुकृतैः सापिताः स्वैः स्वैर् नयेयुस् ते समञ्जसम् ॥ ८.२५६ ॥**

मूर्ध्ना** ऊर्वीं** पृथ्वीं मृल्लोष्टकान् **गृहीत्वा** साक्षिणः **स्रग्विणो** यथासंभवं माल्यधरा रक्तवर्णकुसुमधरा **रक्तवाससो** लोहिताच्छादनाः । यद्य् अपि शुक्लस्य वर्णान्तरापादने ऽपि रञ्जिर् वर्तते भूयांस् तु लोहिते प्रयोगो रक्तो गौर् लोहित इति । भयसञ्जननार्थं चैतत् । लोहितवाससश् च सशूका[^१६२] भवन्ति । "यद् अस्माकं सुकृतं किंचिद् अर्जितम् अस्ति तन् निष्फलम् अस्तु" इति वाच्यन्ते । **स्वैः स्वैर्** इति वीप्सया विशेषनामभिः सुकृतं कथयेयुः ।[^१६३] कन्यादानं[^१६४] तीर्थस्नानं चेत्यादि । स्मञ्जसं क्रियाविसेषणम् । सत्याद् अनपेतऋजुर् धार्मिको यो मार्गस् तेन नयेयुः । **समञ्जसम्** क्रियाविशेषणम्। सत्याद् अनपेत ऋजुर् धार्मिको यो मार्गस् तेन नयेयुः । **समञ्जसम्** ऋजु स्पष्टम् इत्य् एको ऽर्थः । सत्यव्यवहारश् च स्पष्ट इत्य् उक्तं **समञ्जसम्** इति ॥ ८.२५६ ॥


[^१६४]:
     M G J: kasyādānaṃ (but Jha's translation presupposes kanyādānam)


[^१६३]:
     M G DK add: tat


[^१६२]:
     J: śuddhā

> **यथोक्तेन नयन्तस् ते पूयन्ते सत्यसाक्षिणः ।**  
**विपरीतं नयन्तस् तु दाप्याः स्युर् द्विशतं दमम् ॥ ८.२५७ ॥**

प्रमाणान्तरलिङ्गेभ्यो ऽन्यथासंबवद्भ्यः प्रत्ययितरपुरुषेभ्यो मिथ्यात्वे ऽवधारिते,[^१६५] प्रत्येकं द्विशतो दण्डः । एकैकस्य साक्षित्वात् साक्षिणां च दण्ड्यत्वात्, न हि व्यासज्य वदन्ति साक्ष्यम् । सत्यप्रधानाः साक्षिणः **सत्यसाक्षिणः** **पूयन्ते** अनृताभिधानेन पापेन न संबध्यन्त इति । **यथोक्तेन** याथातथ्येन । न हि शब्दात्मकस्य वचनस्यात्रावसरः । प्रमाणान्तरसंवादमात्रम् अनेन लक्ष्यते । अथ वा यथाशास्त्रम् उक्तेन सत्येनेति यावत् । शास्त्रे हि सत्यं वक्तव्यम् इत्य् एवम् उक्तम् अतो यथोक्तेन सत्येनेत्य् उक्तं भवति ॥ ८.२५७ ॥


[^१६५]:
     M G: vadhyate

> **साक्ष्यभावे तु चत्वारो ग्रामसीमान्तवासिनः**[^१६६]** ।**  
**सीमाविनिर्णयं कुर्युः प्रयता राजसंनिधौ ॥ ८.२५८ ॥**

ग्रामसामन्ताः **सीमान्तवासिनः**[^१६७] प्रष्टव्याः । तेषां वचने निश्चयं कुर्यात् । **प्रयता** साक्षिधर्मेण नान्तरेण[^१६८] । **राजसंनिधाव्** इति श्लोकपूरणम् । न तु सामन्ताः स्वेच्छया राजवन् निश्चिन्वन्ति ॥ ८.२५८ ॥


[^१६८]:
     J: śāstrāntareṇa


[^१६७]:
     M G: sīmāntaravāsinaḥ

> **सामन्तानाम् अभावे तु मौलानां सीम्नि साकिषिणाम् ।**  
**इमान् अप्य् अनुयुञ्जीत पुरुषान् वनगोचारान् ॥ ८.२५९ ॥**

**सामन्तानां मौलानाम्** इति विशेषणविशेष्यभावः स्तुत्यर्थः । ग्रामप्रतिष्ठानकाले[^१६९] भवा उत्पत्तिसहभुवो **मौला** उच्यन्ते । ते च **सामन्ता** नित्याः, नित्यसंनिहितत्वात् । तेषाम् अप्य् अभावः कथंचिद् उच्छन्नत्वात् । तदा का[^१७०] गतिः । तदा **इमान् अपि** वक्ष्यमाणान् पृच्छेत् । 


[^१७०]:
     M G: sā


[^१६९]:
     M G: grāmapratiṣṭhā na tatkāle

> अथ वा **मौला** अनुभाविनः, **सामन्ता** व्याक्ख्याताः, व्यवहर्तव्याः । मौलानां पूर्वोक्तानाम् अभावे सामन्ताः प्रमाणम् । तदभावे **वनगोचरान् विनियुञ्जीत**[^१७१] निपुणतः पृच्छेत् ॥ ८.२५९ ॥  
> **व्याधांश् छाकुनिकान् गोपान् कैवर्तान् मूलखानकान् ।**  
**व्यालग्राहान् उञ्छवृत्तीन् अन्यांश् च वनचारिणः ॥ ८.२६० ॥**

एते[^१७२] वनानि[^१७३] भ्राम्यन्ति । ग्राममध्येन गच्छन्तः कदाचित् तद्वृत्तं[^१७४] विद्युः । ते हि तेन पथा गच्छन्तो विवादास्पदं प्रदेशं पूर्वं कांश्चित् पुरुषान् कृषतो दृष्ट्वा पृच्छेयुः- "को ऽयं ग्रामो यो भवद्भिः कृष्यते" इति । एवमादिना संभवति पूर्वानुभवः । 


[^१७४]:
     M G: taddattaṃ


[^१७३]:
     M G DK add: ca


[^१७२]:
     M G add: hi grāmavāsinas tatra; DK adds: hi agrāmavāsinas tatra

> **व्याधा** मृगयाजीविनः । तेषाम् अपि वनाद् भ्रष्टमृघम् अनुधावतां भवति ग्रामसंबन्धः । एवं **शाकुनिकाः** शकुनिबन्धजीविनः । तदन्वेषणे ये सर्वान् ग्रामान् आगोचरयन्ति । **गोपा** गवां तृणविशेषज्ञानाय तत्र तत्र परिभ्राम्यन्ति । **कैवर्ता** दाशास् तडागखननादिजीविनस् तत्र तत्र गच्छन्ति क्वास्माकीनं कर्मोपयुज्यते । **मूलखानका**[^१७५] मूलं वृक्षादेः खनयन्ति स्थूलकाशादेः । **व्यालग्रहाः** सर्पग्राहिणः, जीविकार्थं ते ऽपि सर्पांस् तं तं प्रदेशम् अन्विच्छन्ति । अतः तेषाम् अपि पारिग्रामिकैर् बहुभिः संबन्धः । **उञ्छवृत्तयो** ऽपि दरिद्रा अनेकग्रामपर्यटनेन यात्रामात्रं[^१७६] निर्वर्तयन्ति । **अन्यांश् च** फलकुसुमेन्धनार्थिनः ॥ ८.२६० ॥  
> **ते पृष्टास् तु यथा ब्रूयुः सीमासंधिषु लक्षणम् ।**  
**तत् तथा स्थापयेद् राजा धर्मेण ग्रामयोर् द्वयोः ॥ ८.२६१ ॥**

**ते धर्मेण पृष्टा** इति योजना । सीमाश् च ताः संधयश् च **सीमासंधयः** । ग्रामद्वयसंयोगः **संधिः** । स च **सीमैव** । **लक्षणम्** ज्ञापकम् ॥ ८.२६१ ॥

> **क्षेत्रकूपतडागानाम् आरामस्य गृहस्य च ।**  
**सामन्तप्रत्ययो ज्ञेयः सीमासेतुविनिर्णयः ॥ ८.२६२ ॥**

**आराम** उद्यानभूमिः शाकवाटश् च । **सामन्त**प्रंआणकस् तत्र निश्चयः[^१७७] । व्याधादिनिवृत्त्यर्थम् इदम् उच्यते । **सीमासेतुः** सीमाबन्धः । सीमाविभावनार्थं य आबध्यते स्थाप्यते ॥ ८.२६२ ॥


[^१७७]:
     M G DK (1: 937): tattvaniścayaḥ

> **सामन्ताश् चेन् मृषा ब्रूयुः सेतौ विवदतां नृणाम् ।**  
**सर्वे पृथक् पृथक् दण्ड्या राज्ञा मध्यमसाहसम् ॥ ८.२६३ ॥**

पूर्वेभ्यः **सामन्तानाम्** अधिको दण्डः । **पृथक् पृथग्** इत्य् अनुवादः, उक्तत्वान् न्यायस्य । क्षेत्रादिप्रातिवेश्या अवश्यं ज्ञातारो भवन्ति । प्रत्यासन्नतरतः[^१७८] एषां दण्डमहत्त्वम् । सामन्तानां तु परकीयसीमावेदनं नावश्यम् इति द्विशतो दमो ऽनुवर्त्यः । तेन ग्रामसीमायां द्रष्टॄणां सामन्तानां च द्विशतः । 


[^१७८]:
     M G: pratyāsottarataḥ; DK: pratyāsattitaḥ

> span style="text-decoration-underline;">ये तु</span> सामन्तशब्दम् आश्रित्य ग्रामक्षेत्रादिसीमयोः सामन्तत्वात् तुल्यदण्डत्वम् आहुस् ते न्यायविरोधाद् उपेक्षणीयाः ॥ ८.२६३ ॥  
> **गृहं तडागम् आरामं क्षेत्रं वा भीषया हरन् ।**  
**शतानि पञ्च दण्ड्यः स्याद् अज्ञानाद् द्विशतो दमः ॥ ८.२६४ ॥**

क्षेत्रादिप्रसङ्गाद् इदम् उच्यते । **भीषा**ग्रहणं[^१७९] निमित्तोपलक्षणार्थम् । अस्यैवैतन् निश्चितम् इत्य् एवं जानतो हरतः पञ्चशतो दण्डः । मध्यमसाहसे प्रकृते पञ्चशतग्रहणं निमित्तभेदे न्यूनाधिकदण्डार्थम् । पूर्वत्र वा संख्यानम् अविवक्षितं[^१८०] मन्यन्ते । तेन[^१८१] "व्यवहारं लेखयामि," "राज्ञा[^१८२] दण्डयामि," "चौरैर् दोषयामि" इति भयप्रदर्शनेन हरति । तस्यां दण्डो निमित्तान्तरानुकल्पः ॥ ८.२६४ ॥


[^१८२]:
     M G: rājani


[^१८१]:
     J omits: tena


[^१८०]:
     DK: pūrve enāṃ saṃkhyām avivakṣitāṃ 


[^१७९]:
     M G: sīmāgrahaṇa-; J: bhīgrahaṇaṃ; DK: vibhīṣāgrahaṇaṃ

> **सीमायाम् अविषह्यायां स्वयं राजैव धर्मवित् ।**  
**प्रदिशेद् भूमिम् एकेषाम्**[^१८३]** उपकाराद् इति स्थितिः ॥ ८.२६५ ॥**


[^१८३]:
     M G: eteṣām

**अविषह्या** निश्चेतुम् अशक्या, लिङ्गसाक्ष्यभावात् । **राजैव** स्वेच्छया **भूमिं** **प्रदिशेद्** दद्यात्- "इयं वो भूमिर् इयं वः" इति । **धर्मवित्** पक्षपातो नैव कस्यचित् कर्तव्य इति । एतद् आह **उपकाराद्** धेतोः । यया सीमया द्वाव् अपि ग्रामौ समोपकारौ भवतः । तेन यदि न्यूनापि कस्यचिद् भूमिः स्यात् क्षेत्रं चेत् सुगुणं बहूत्पत्तिकं तदपेक्षः प्रदेशः । ल्यब्लोपे पञ्चमी । उपकारम् अपेक्ष्य । 

> अथ वा **एकेषां प्रदिशेद्** अपरेषाम् अनिश्चिताम् अपहरेत् । यदि विवादिग्रामस् तां सीमां यावद् वक्तुं न शक्नुयाद् इतरे च शक्तास् तदान्येभ्यः[^१८४] प्रदिशेत् । एवम् आत्मनो बहूनां च ग्रामीणानाम् उपकृतं भवति ॥ ८.२६५ ॥  
> **एषो ऽखिलेनाभिहितो धर्मः सीमाविनिर्णये ।**  
**अत ऊर्ध्वं प्रवक्ष्यामि वाक्पारुष्यविनिर्णयम् ॥ ८.२६६ ॥**

पूर्वोपसंहारो ऽपरसंक्षेपोपन्यासः श्लोकार्थः । "दण्डवाचिके" (म्ध् ८.६) इत्य् उक्त्वा क्रमभेदो लाघवाद् वाक्पारुष्यं स्यात् ततो दण्डव्यापारः । द्वन्द्वे चेतरेतरयोगाद् व्यस्तक्रमसमासार्थप्रतिपत्तेर् एकैकस्योभयार्थप्रतिपादनाद्[^१८५] दण्डशब्देन वागर्थो ऽप्य् उपात्त इति कः क्रमभेदः । तथा च[^१८६] "यथासंख्य"सूत्रारंभो (पाण् १.३.१०) महाभाष्यकारेण समर्थितः, एतद् एव दर्शनम् आश्रित्य "संज्ञासमासनिर्देशात्" (कात् ओन् १.३.१० – १) इति ॥ ८.२६६ ॥


[^१८६]:
     M G add: yathā


[^१८५]:
     M G: -bhayārthāpratipādanād

> **शतं ब्राह्मणम् आक्रुश्य क्षत्रियो दण्डम् अर्हति ।**  
**वैश्यो ऽप्य् अर्धशतं द्वे वा शूद्रस् तु वधम् अर्हति ॥ ८.२६७ ॥**

परुषवचनम् **आक्रोशः** । स च बहुधा- नृशंसाश्लीलभाषणान् मर्मणि तोदः,[^१८७] अभिशापः अकरणम् "हन्त[^१८८] वृषलो भूयाः[^१८९]", असता[^१९०] दुःखोत्पादनम्[^१९१] "कन्या ते गर्भ्णी" इति, पातकोपपातकैर् योजनम्[^१९२] इति । तत्र द्वयोर् ब्राह्मणाक्रोशे[^१९३] क्षत्रियवैश्ययोर्[^१९४] अयं दण्डः । अन्यत्र "पतनीये कृते क्षेपे दण्डो मध्यमसाहसः" (य्ध् २.२१४) इत्यादि स्मृत्यन्तरोक्तः । शूद्रस्य[^१९५] वधः ताडनजिह्वाछेदनमारणादिरूपः[^१९६] आक्रोशभेदाद् वेदितव्यः[^१९७] ॥ ८.२६७ ॥


[^१९७]:
     M G: ākrośabhedā veditavyāḥ


[^१९६]:
     M G: vadhatāḍane jihvāchedanamāraṇādi sarva


[^१९५]:
     M G: tasya; DK: tasya śūdrasya ca


[^१९४]:
     M G: kṣatriyāvaiśyayor


[^१९३]:
     M G J: brāhmaṇakrośe


[^१९२]:
     M G J: yājanam


[^१९१]:
     J: upanyasanaṃ


[^१९०]:
     M G: asatāṃ; J: asata


[^१८९]:
     M G J: vṛṣalabhūyāḥ


[^१८८]:
     M G J: akaraṇahantā


[^१८७]:
     M G: nṛśaṃsāślīlabhāṣaṇaṃ tena bhaṇito yo

> **पञ्चाशद् ब्राह्मणो दण्ड्यः क्षत्रियस्याभिशंसने ।**  
**वैश्ये स्याद् अर्धपञ्चाशच् छूद्रे द्वादशको दमः ॥ ८.२६८ ॥**

**अभिशंसनं** सर्वप्रकार आक्रोशः, पतनीयाद् अन्यः, तत्र दण्डान्तरविधानात् । निमित्तसप्तमी चैषा । **वैश्य** इति विषयसप्तमी[^१९८] । ब्राह्मणस्याक्रोष्टुर् आक्रुश्यमानस्य च दण्ड उक्तः । क्षत्रियादीनां त्व् इतरेतरं स्मृत्यन्तरम् अन्वेषणीयम् । तथा च गौतमः- "ब्राह्मणराजन्यवत् क्षत्रियवैश्यौ" (ग्ध् १२.१४) । परस्पराक्रोशे क्षत्रियश् चेद् वैश्यम् आक्रोशेत् पञ्चाशतं दण्ड्यः, वैश्यः क्षत्रियं शतम् । एवं क्षत्रियः शूद्रम् आक्रोशेत् पञ्चविंशतिर् दण्ड्यः, वैश्यः पञ्चाशतम् । शूद्रस्य तु तदाक्रोशे गुणापेक्षिको दण्डो वक्ष्यते ॥ ८.२६८ ॥


[^१९८]:
     J: daṇḍaviṣayasaptamī

> **समवर्णे द्विजातीनां द्वादशैव व्यतिक्रमे ।**  
**वादेष्व् अवचनीयेषु तद् एव द्विगुणं भवेत् ॥ ८.२६९ ॥**

**द्विजाति**ग्रहणम् अतन्त्रम्[^१९९] । **समवर्णे** द्वादश[^२००] **व्यतिक्रमे** प्रस्पराक्रोशे **दण्डः** । साम्यं[^२०१] च जातिवित्तबन्धुवयःकर्मविद्याभिः, विशेषानुपदेशात् । तत्र समानजातीये वित्ताधिके द्विगुणं तस्मिन्न् एव बन्धुत्वाधिके त्रिगुणं यावत् सर्वगुणे निर्गुणस्य[^२०२] षड्गुणम् । **वादा** आक्रोषा **अवचनीया** अत्यन्तनृशंसा मातृभगिनीभार्यादिगताः । **तद् एव द्विगुणं** दण्डपरिमाणम् । नपुंसकलिङ्गात् सर्वशेषो ऽयं न समवर्णविषय एव । अथ वा **तद् एव** शतम् इति योजना, लिङ्गसामर्थ्याच् छतस्य च प्रथमश्लोके श्रुतत्वात् । अतो **ऽवचनीयेषु** समवर्णेष्व् अपि द्विशतो दमः । लिङ्गोपपत्त्यर्थं परिमाणपदम् अश्रुतम् अध्याहर्तव्यम् । शते तु व्यवहितकल्पना ज्यायसी ॥ ८.२६९ ॥


[^२०२]:
     M G: sarvaguṇānirguṇasya; DK (1: 1775): sarvaguṇātiguṇasya


[^२०१]:
     M G: sa


[^२००]:
     J places dvādaśa before daṇḍaḥ


[^१९९]:
     M G: atra

> **एकजातिर् द्विजातींस् तु वाचा दारुणया क्षिपन् ।**  
**जिह्वायाः प्राप्नुयाच् छेदं जघन्यप्रभवो हि सः ॥ ८.२७० ॥**

**एकजातिः** शूद्रः । स त्रैवर्णिकान् **क्षिपन्न्** आक्रोशन् **दारुणया** पातकादियोगिन्या **वाचा** नृशंसादिरूपया **जिह्वाछेदं** लभते । **जघन्यप्रभव** इति पादाभ्यां ब्राह्मण उत्पन्न इति हेत्वभिधानं प्रतिलोमानाम् अपि ग्रहणार्थम् । ते ऽपि जघन्यप्रभवा एव "नास्ति पञ्चमः" (म्ध् १०.४) इति वर्णान्तरनिषेधात् ॥ ८.२७० ॥

> **नामजातिग्रहं त्व् एषाम् अभिद्रोहेण कुर्वतः ।**  
**निक्षेप्यो ऽयोमयः शङ्कुर् ज्वलन्न् आस्ये दशाङ्गुलः ॥ ८.२७१ ॥**

**अभिद्रोह** आक्रोशः कुत्साबुद्धिः- "ब्राह्मणक, त्वं मा मया स्पर्धिष्टाः" । एवम् अन्यद् अपि योज्यम् । ग्रहणं **ग्रहः** । निरुपपदं नाम गृह्णाति कुत्साप्रत्यययोगेन वा- "देवदत्तक" इति । **अभिद्रोहेण** क्रोधेन, अभिद्रोहः क्रोधः गर्हा[^२०३] क्षेपः[^२०४] । न पणयेन । **निःक्षेप्यः** प्रक्षेप्यः । **शङ्कुः** कीलकः । **ज्वलन्न् अग्निना** दीप्यमानः, **अयोमयो** लोहमयः ॥ ८.२७१ ॥


[^२०४]:
     J omits: garhā kṣepaḥ


[^२०३]:
     M G: garbhaḥ

> **धर्मोपदेशं दर्पेण विप्राणाम् अस्य कुर्वतः ।**  
**तप्तम् आसेचयेत् तैलं वक्त्रे श्रोत्रे च पार्थिवः ॥ ८.२७२ ॥**

"अयं ते स्वधर्मः," "इयं वात्रेतिकर्तव्यता," "मैवं कार्षीः," "छान्दसो ऽसि" इत्य् एवमादिव्याकरणलेशज्ञतया[^२०५] दुन्दुकत्वेन दर्पवन्तः शूद्रा उपदिशन्ति । तेषम् एष दण्डः । यस् तु प्रणयात् ब्राह्मणापाश्रयाद् एव व्युत्पन्नो विस्मृतं कथंचिद् देशकालविभागं स्मारयेत्- "पूर्वाह्णकालं नातिक्रामय,[^२०६] क्रियतां दैवं कर्म, देवांस् तर्पयोपवीति भव, मा प्राचीनावीतं कार्षीः" इति न दोषः । **तप्तम्** अग्निसंबन्धात् पीडाकरम् । **आसेचयेत्** क्षारयेत् । 


[^२०६]:
     M G: nātikrāmayati; J: nātikrāmayeti


[^२०५]:
     M G J: -jñānatayā

- span style="text-decoration-underline;">युक्तं</span> वक्त्रे, मुखेनोपदेशकत्वात् । श्रोत्रस्य को ऽपराधः । 

> span style="text-decoration-underline;">प्राग्</span> असत्तर्कादिश्रवणम् ॥ ८.२७२ ॥  
> **श्रुतं देशं च जातिं च कर्म शारीरम् एव च ।**  
**वितथेन ब्रुवन् दर्पाद् दाप्यः स्याद् द्विशतं दमम् ॥ ८.२७३ ॥**

सत्ये च **श्रुते** "नैतद् अनेन सम्यक् श्रुतम्" इत्य् आह । **श्रुतम्** एव वाक्षिपति "नैतत् संस्कारकं[^२०७] यद् अनेन श्रुतम्" इति । ब्रह्मावर्तीयम् अभिजनाभिमानिनम् "बाह्यको ऽयम्" इत्य् आह । एवं **जात्**इब्राह्मणं[^२०८] "क्षत्रियो ऽयम्" इत्य् आह, क्षत्रियं वा हेलया "ब्राह्मण" इति । **कर्म** ब्राह्मचारिणम्[^२०९] "स्नातक" इति । शरीरावयवः **शारीरे** ऽव्यङ्गं "दुश्चर्मा" इति । **वितथेन** वितथम् अनृतम् । "प्रकृत्यादिभ्यः" (कात् ओन् पाण् २.३.१८) इति तृतीया । अथ वा, अधर्मो[^२१०] वैतथ्यम्, तस्य वाच्यं प्रति कारणता युक्तैव । स्वगुणमदात् परावज्ञानं **दर्पः** । अज्ञानात् परिहासतो वा न दोषः । 


[^२१०]:
     M G DK: atha vāyaṃ dharmo


[^२०९]:
     M G DK (1: 1776) omit: brāhmacāriṇam


[^२०८]:
     J: jātyābrāhmaṇaṃ


[^२०७]:
     J: samyak

- span style="text-decoration-underline;">कस्य</span> पुनर् अयं दण्डः । 

> span style="text-decoration-underline;">सर्वेषाम्</span> इति ब्रूमः । शूद्राधिकाराच् छूद्रस्यैवेति परे, द्विजातिविषये वैतथ्ये ॥ ८.२७३ ॥  
> **काणं वाप्य् अथ वा खञ्जम् अन्यं वापि तथाविधम् ।**  
**तथ्येनापि ब्रुवन् दाप्यो दण्डं कार्षापणावरम् ॥ ८.२७४ ॥**

एकेनाक्ष्णा विकलः **काणः** । **खञ्जः** पादविकलः । **तथाविधं** कुणिं चिपट,[^२११] **तथ्येन** नासत्येन[^२१२] **अपि**शब्दाद् वितथेन, अकाणे काणे च[^२१३] काण इत्य् उक्ते **कार्षापणावरो दण्डः** । अत्यन्ताल्पो यदि दण्डः कथंचिद् अनुग्राह्यतया, तदा कार्षापणो ऽवरो[^२१४] दण्डः । अन्यथा द्वौ त्रयः पञ्च वा पुरुषविशेषापेक्षयापि दण्ड्यः शूद्रः, सर्वे वा पूर्ववत् ॥ ८.२७४ ॥


[^२१४]:
     J omits: 'varo


[^२१३]:
     J omits: kāṇe ca


[^२१२]:
     J: asatyena


[^२११]:
     M G: ciṭapaṃ; J: cipiṭanāsaṃ

> **मातरं पितरं जायां भ्रातरं तनयं**[^२१५]** गुरुम् ।**  
**आक्षारयञ् छतं दाप्यः पन्थानं चाददद् गुरोः ॥ ८.२७५ ॥**

**आक्षारणं** भेदनं द्वेषजननम् अनृतेन । "एषा ते माता न स्नेहवती द्वितीये पुत्रे ऽत्यन्ततृष्णावती कनकमयम् अङ्गुलीयकं रहसि तस्मै दत्तवती" इत्य् एवमाद्य् उक्त्वा भेदयति । एवं पितापुत्रौ जायापती भ्रातॄन् गुरुशिष्यौ । **तनय**ग्रहणं द्वितीयसंबन्धिप्रदर्शनार्थम् । अन्यथा **मातरम्** इत्य् उक्ते मातरं पुत्राद् भिन्दतो[^२१६] दण्डः स्यान् न पुत्रं मातुः । यद्य् अपि भेदनम् उभयाधिष्ठानं तथापि यन्मुखेन क्रियते स एव भेदयितव्य इति व्यवहारः । तत्रासति **तनय**ग्रहणे प्रदर्शनार्थे यदैव मातरम् आह "नैष ते पुत्रो ऽभक्तो दुःशीलश् च" इत्येवमादिना मातरम् आक्षारयति तत्रैव स्यान् न तु[^२१७] पुत्रं यथा दर्शितम् । 


[^२१७]:
     M G DK omit: tu


[^२१६]:
     M G: bhidyato

- span style="text-decoration-underline;">अन्ये तु</span> चित्तकदर्थनोत्पादनम् **आक्षारणम्** आहुः । "प्रवक्ष्यामि धनं श्रुतं वार्जयितुं तीर्थाद्य् उपसेवितुम्" तत्प्रवासशङ्कया च मानसी तृष्णया पीडा भवतीति, तथा न कर्तव्यम् । 

> यावद् **गुरवस्** ते जीवेयुस् तावन् नान्यं समाचरेन् न तैर् अननुज्ञात इति च । यत् तु विद्वेषणादिना चित्ते खेदोत्पादनं तत्र शता न मुच्यते, "प्रतिरोद्धा गुरोः" (म्ध् ३.१४३) इति महत्वाद् दोषस्य ।   
> **जायाया** अनुकूलायाः पुत्रवत्याः "करोत्य् अन्यं विवाहम्" इत्य् एतद् **आक्षारणम्** । एवं गुणवतः पुत्रस्याकारणे ऽन्यकरणम् । **गुरोः** सर्वप्रकारं **पन्थानम्** अत्यजतः शतं दण्डः ॥ ८.२७५ ॥  
> **ब्राह्मणक्षत्रियाभ्यां तु दण्डः कार्यो विजानता ।**  
**ब्राह्मणे साहसः पूर्वः क्षत्रिये त्व् एव मध्यमः ॥ ८.२७६ ॥**

**ब्राह्मणक्षत्रियाभ्यां** परस्पराक्रोशे कृते तयोर् अयं **दण्ड** इत्य् एवम् अध्याहारेण योजना । तादर्थ्ये चतुर्थी वा । तद्विनयाय दण्डः कर्तव्यः । पातकस्याक्रोशे कृते ऽयं दण्डो दुःखोत्पादनरूपे ॥ ८.२७६ ॥

> **विट्शूद्रयोर् एवम् एव स्वजातिं प्रति तत्त्वतः ।**  
**छेदवर्जं प्रणयनं दण्डस्येति विनिश्चयः ॥ ८.२७७ ॥**

**एवम् एव** प्रथममध्यमौ साहसाव् इत्य् अतिदिश्यते । तेनैव क्रमेण वैश्यस्य शूद्राक्रोशे प्रथमः । शूद्रस्य वैश्याक्रोशे मध्यमः । **छेदवर्जं** **दण्डस्य प्रणयनम्** इति । "एकजातिर् द्विजातिम्" (म्ध् ८.२७०) इत्य् अनेन जिह्वाछेदं प्राप्तं निवर्तयति । **स्वजातिं प्रतीति** । नैवं मन्तव्यं समानजातीयं[^२१८] प्रतीति । किं तर्हि, यात्र जातिर् उपात्ता वैश्यशूद्राव् इति **स्व**ग्रहणम् । श्लोकाभिप्रायं परस्पराक्रोशे यावत् । **स्वजातिम्** इति पूर्वत्रापि संबन्धनीयम् । **प्रणयनम्** प्रवर्तनम् । क्षत्रियस्य वैश्यशूद्राक्षारणे प्रथमार्धसाहसः । एवं ब्राह्मणस्य वैश्यशूद्रयोः कल्पः ॥ ८.२७७ ॥


[^२१८]:
     M G: -jātīya-

> **एष दण्डविधिः प्रोक्तो वाक्पारुष्यस्य तत्त्वतः ।**  
**अत ऊर्ध्वं प्रवक्ष्यामि दण्डपारुष्यनिर्णयम् ॥ ८.२७८ ॥**

**दण्डपारुष्यं** दण्डेन दुःखोत्पादनम्, यथा कण्टकादेः पुरुषस्य स्पर्शः पीडाकर एवं पीडाकरत्वसामान्यात् **पारुष्य**शब्दप्रयोगः । तत्र **निर्णयो** दण्डविशेषनिर्णयः । पूर्वप्रकरणोपसंहारोपन्यासार्थः श्लोकः ॥ ८.२७८ ॥

> **येन केनचिद् अङ्गेन हिंस्याच् चेच् छ्रेष्ठम् अन्त्यजः ।**  
**छेत्तव्यं तत् तद् एवास्य तन् मनोर् अनुशासनम् ॥ ८.२७९ ॥**

**अन्त्यजः** शूद्रश् चण्डालपर्यन्तः । **श्रेष्ठः** त्रैवर्णिकः । **तं चेद् धिंस्याद् अङ्गेन केनचित्** साक्षाद् दण्डकड्गादिप्रहरणव्यवधानेन वा, **तद् **अङ्गम्** अस्य**[^२१९] **छेत्तव्यम्** । हिंसा च क्रोधेन प्रहरणं ताडनेच्छया हस्ताद्य् उद्यम्य वेगेन निपातनम्, मारणम् एव । **तद् तद्** इति वीप्सा, अङ्गम् इति छेत्तव्यम् इति चैकत्वविवक्षा मा विज्ञायि[^२२०] । तेनानेकेनाङ्गेन[^२२१] प्रहरणे ऽनेकस्यैव छेदः । **अनुशासनम्** उपदेशः, मनुकृतैषा[^२२२] मर्यादा । **अनुशासन**ग्रहणं कारुणिकस्य राज्ञः प्रवृत्त्यर्थः ॥ ८.२७९ ॥


[^२२२]:
     M G: upadeśopanukṛtaiṣā


[^२२१]:
     M G: caikatvavivakṣām āvijñāpitenānekenāṅgena


[^२२०]:
     DK (1: 1801): vijñāyīti


[^२१९]:
     M G: tadaṅgasya

> **पाणिम् उद्यम्य दण्डं वा पाणिच्छेदनम् अर्हति ।**  
**पादेन प्रहरन् कोपात् पादच्छेदनम् अर्हति ॥ ८.२८० ॥**

**उद्यम्य** उत्क्षिप्यैव **कोपात्** ताडनेच्छोस् तदङ्गम् अनिपातयतो ऽस्य **पाणिः छेतव्यः** । **दण्ड**ग्रहणं समानपीडाकरस्य हिंसासाधनस्योपलक्षणार्थम् । तेन मृदुशफादाव् अन्यो दण्डः । **पादेन प्रहरन्न्** इति । अत्राप्य् **उद्यम्येत्य्** अपेक्षितव्यम् । अवगुरतो ऽप्य् एष एव (च्ड़्। म्ध् ४.१६५) ॥ ८.२८० ॥

> **सहासनम् अभिप्रेप्सुर् उत्कृष्टस्यापकृष्टजः ।**  
**कट्यां कृताङ्को निर्वास्यः स्फिचं वास्यावकर्तयेत् ॥ ८.२८१ ॥**

**उत्कृष्टो** ब्राह्मणो जातितो दौःशील्याद् अवकृष्टो ऽपि, इतरे वर्णा औत्तराधर्येण परस्परापक्षयोत्कृष्टाश् चावकृष्टाश् च । तत्रेह[^२२३] **अवकृष्टज** इति जनिना जन्मावकर्ष[^२२४] उपात्तः,[^२२५] तत्संनिधानाद् उत्कर्षो ऽपि जन्मनैव । जन्मना च निरपेक्षोत्कर्षो ब्राह्मणस्य नापकर्षः । तेन शूद्रस्यायं ब्राह्मणेन सहैकम् आसनम् आरूढवतो दण्डः । **कटिः** श्रोणी । तत्र कृतचिह्नः । अङ्कविधौ च सुधाकुंकुमादिना चिह्नकरणमात्रम्, अपि तु[^२२६] दण्डख्यापनार्थम्[^२२७] । अतिक्रमाद् विभियुर्[^२२८] इति । तेन देशान्तरे यद् अनपायि तच् चिह्नम् आयसो लेखनाद् उपदिश्यते । तथा च वक्ष्यति "उद्वेजनकरैर् दण्डैर् चिहनयित्वा" (म्ध् ८.३५२) इति । राष्ट्राच् च निष्कास्यः । **स्फिक्** श्रोण्येकदेशः । सव्यो दक्षिणश् च । तं **चावकर्तयेत्** चिह्नेन । विकल्पविधानात् तावन्मातरच्छेदो न सर्वस्य स्फिजः । **अभिप्रेप्सुर्** इति च नेच्छामात्रेण । किं तर्हि, प्राप्तवत एव । इच्छाया शक्यापह्नवत्वाद् दण्डस्य च महत्त्वात् ॥ ८.२८१ ॥


[^२२८]:
     M G: vibhidyur


[^२२७]:
     M G: daṇḍaḥ khyāpanārthaḥ


[^२२६]:
     M G DK: api ayaṃ tu


[^२२५]:
     M G: upāttaṃ


[^२२४]:
     M G: janma cotkarṣa


[^२२३]:
     J: tatra

> **अवनिष्ठीवतो दर्पाद् द्वाव् ओष्टौ छेदयेन् नृपः ।**  
**अवमूत्रयतो मेढ्रम् अवशर्धयतो गुदम् ॥ ८.२८२ ॥**

मूत्रेणावसिञ्चतो ऽभिमुखं वा तदवमानार्थं क्षिपतो ऽसत्य् अपि संस्पर्शे ऽवमानयते मूत्रेणेति निष्कर्तव्यः । समानफलत्वाद् एतस्यापि दण्डो ऽयम् । **निष्टीवनं** नासिकास्यश्रावः । तस्य[^२२९] घ्राणेन क्षेपे नासापुटच्छेदः, "येनाङ्गेन" (म्ध् ८.२७९) इत्य् उक्तत्वात् । **शर्धनं** कुत्सितो गुदशब्दः । **दर्पान्** न प्रमादात् ॥ ८.२८२ ॥


[^२२९]:
     M G: nāsikāsyaśrāvasya

> **केशेषु गृह्णतो हस्तौ छेदेयेद् अविचारयन् ।**  
**पादयोर् दाढिकायां च ग्रीवायां वृषणेषु च ॥ ८.२८३ ॥**

"दर्पाद्" इत्य् अनुवर्तते । परिभवबुद्ध्या **केशेषु** ब्राह्मणं **गृह्णतः** शूद्रस्य **हस्तौ छेदयेत्** । द्विवचम् एकेनापि द्वाभ्यां तुल्यपीडाकरणे[^२३०] उभयच्छेदो नैकस्यैव । **दाडिका** श्मश्रु । अन्यद् अपि यद् अङ्गं गृह्यमाणं ग्रीवादितुल्यपीडाकरं तत्र सर्वथाप्य् अयम् एव दण्डः । **अविचारयन्** । पीडा कियत्य् अस्य गृहीतस्य संजाता महती स्वल्पा वेति एतद् अनुबन्धश्लोकप्राप्तं विचारणं निवार्यते[^२३१] । ग्रहणमात्रे दण्डः ॥ ८.२८३ ॥


[^२३१]:
     M G: vivaraṇaṃ vicāryate


[^२३०]:
     M G J: tulyapīḍākara

> **त्वग्भेदकः शतं दण्ड्यो लोहितस्य च दर्शकः ।**  
**मांसभेत्ता तु षण्णिष्कान् प्रवास्यस् त्व् अस्थिभेदकः ॥ ८.२८४ ॥**

द्विजातीनाम् अयं परस्परापराधे, शूद्रस्य तु शूद्रापराधे, उच्यते[^२३२] । यः केवलाम् एव त्वचं भिन्द्याद् विदारयेन् न लोहितं दर्शयेत् तस्य **शतं दण्डः** । तावद् एव **लोहितदर्शने** । यद्य् अपि **त्वग्बेदम्** अन्तरेण न लोहितं दृश्यते, तथाप्य् अधिकापराधाद् अधिकदण्डे प्राप्ते शतवचनं[^२३३] नियमार्थम् ।


[^२३३]:
     M G: śatavacana-


[^२३२]:
     M G DK (1: 1804): manyate

- span style="text-decoration-underline;">अन्ये</span> तु कर्णनासिकादेर् अपि स्रवति शोणितं बहिस्त्वग्भेदे ऽपि तदर्थम् उच्यत इत्य् आहुस् । 

> span style="text-decoration-underline;">तद् अयुक्तम्</span> । अन्तर्भेदे हि महत्त्वान् महादण्डो युक्तः । तस्माद् यत्रेषत्स्रवति शोणितं तत्र शतं । शिरोभेदे तु मांसवत् ।   
> **निष्क**शब्दः सुवर्णपरिमाणवाचीत्य् उक्तम् । **प्रवास्यो** **ऽस्थ्नां भेदकस्** तत्प्रयोजक इति । घञन्तेन समासं कृत्वा तं करोतीति पठितव्यः- अस्थिभेदकृद् इति । प्रवासनम् अर्थशास्त्रप्रवृत्त्या मारणम्, निर्वासनं वा । दण्डविधौ ह्य् अर्थशास्त्रश्रवणं दृश्यते । तथा हि "दशबन्धम्" इति बार्हस्पत्य औशनस्ये च प्रयोगः । निर्वासनं ब्राह्मणस्य नान्येषाम् ॥ ८.२८४ ॥  
> **वनस्पतीनां सर्वेषाम् उपभोगो**[^२३४]** यथा यथा ।**  
**तथा तथा दमः कार्यो हिंसायाम् इति धारणा ॥ ८.२८५ ॥**

**वनस्पति**ग्रहणं सर्वस्थावरप्रदर्शनार्थम् । फलपुष्पपत्रच्छायादिना महोपभोग्यस्य वृक्षस्य **हिंसायां** विनाशे[^२३५] दण्ड उत्तमसाहसः,[^२३६] मध्यमस्य मध्यमः, निकृष्टस्य प्रथमः । तथा स्थानविशेषो द्रष्टव्यः- पत्रच्छेदः फलच्छेदः शाखाधेद इति । फलानाम् अपि विशेषो महार्घता दुष्प्रापता । तथा स्थानविशेषो ऽपि द्रष्टव्यः- सीम्नि चतुष्पथे तपोवन इति ॥ ८.२८५ ॥


[^२३६]:
     M G DK (1: 1804) add: sa


[^२३५]:
     M G: vināśam āha; J omit: vināśe

> **मनुष्याणां पशूनां च दुःखाय प्रहृते सति ।**  
**यथा यथा महद् दुःखं दण्डं कुर्यात् तथा तथा ॥ ८.२८६ ॥**

यद् उक्तं "त्वग्भेदकः" (म्ध् ८.२८४) इति तस्य विशेषो ऽयम् । असति मनुष्यग्रहणे प्राणिमात्रहिंसाविषयत्वे ऽस्य श्लोकस्य महापशूनां क्षुद्राणां च पशुपक्षिमृगाणां तुल्यदण्डता मा भूद् इति तदर्थम् इदम् । **यथा याथा महद् दुःखम्** इति । स्वल्पे भेदने शोणिते च प्राणिनां महत्त्वाद् अल्पत्वे[^२३७] प्रहारस्य शताद् ऊनो ऽपि दण्डम् अर्हति, महति[^२३८] शताद् अभ्यधिको ऽपि । 


[^२३८]:
     M G omit: mahati


[^२३७]:
     M G DK: alpatvaṃ

> span style="text-decoration-underline;">अन्ये तु</span> महग्रहणान्[^२३९] महति दुःखे दण्डवृद्ध्यर्थम्, नाल्पे ऽपचयार्थम्, यथाश्रुतम् एव । तत्र **दुःखाय प्रहृते** दुःखोत्पत्त्यर्थं प्रहारे । प्रमादतस्[^२४०] तु न वृद्धिः । "अनुबन्धं परिज्ञाय" (म्ध् ८.१२६) इत् अस्यैव श्लोकद्वयम् उदाहरणभङ्ग्या[^२४१] व्याख्येयम् ॥ ८.२८६ ॥  
> **अङ्गावपीडनायां च प्राणशोणितयोस्**[^२४२]** तथा ।**  
**समुत्थानव्ययं दाप्यः सर्वदण्डम् अथापि वा ॥ ८.२८७ ॥**

**अङ्गानाम् अवपीडना** दृढरज्ज्वादिग्रहणसंधिविश्लेषणादिना[^२४३] । तत्र यावता धनेन पथ्यभिषगौषधादिमूल्येन प्रत्यापत्तिम् आयाति तावत् पीडितस्य[^२४४] दाप्यः । एवं **प्राणशोणितयोर्** **अवपीडनायाम्**[^२४५] इति समस्तम् अपि योज्यम् । अथ वा **प्राणशोणितयोः** समुत्थानव्ययं दाप्य इति संबन्धः, सामर्थ्याद् अपचितयोर् इति लभ्यते । **समुत्थानं** प्रकृत्यापत्तिः । **प्राणो** बलम् । प्रहारेणास्वस्थस्य भोजनाद् ऋते कार्शाद्युपपत्तौ[^२४६] बलम् अपचीयते । तत्राङ्गे ऽनष्टे प्रत्यागते च यावद् बललाभस् तावत् तदुपयोगि[^२४७] यत्किंचिद् घृततैलाद्[^२४८]इ दापनीयः । एवं शोणिताद्युत्पत्तौ तद्दुर्बलीभूतस्य व्याध्यन्तरं वा प्राप्तस्याप्रकृतशरीरावस्थाप्राप्तेः समुत्थानव्ययं दाप्यः । न चेत् तद् गृह्णाति तदा तच् च दण्डं च परिपिण्ड्य सर्वं राज्ञे दद्यात् ॥ ८.२८७ ॥


[^२४८]:
     M G: vṛtte tailādi


[^२४७]:
     M G DK: tadupayoge


[^२४६]:
     DK: kārśādyutpattau


[^२४५]:
     M G J: avapīḍanānām


[^२४४]:
     M G: tāvad apīḍitasya; DK: tāvad asau pīḍitasya


[^२४३]:
     M G: -grahaṇasaṃbandhi-

> **द्रव्याणि हिंस्याद् यो यस्य ज्ञनतो ऽज्ञानतो ऽपि वा ।**  
**स तस्योत्पादयेत् तुष्टिं राज्ञे दद्याच् च तत्समम् ॥ ८.२८८ ॥**

द्रव्याणि गृहोपकरणानि शूर्पोलूखलघटस्थालीपिठरादीनि अन्यानि वानुक्तदण्डविशेषाणि[^२४९] तेषां हिंसा प्राग्रूपनाशः सत्य् अपि कार्यक्षमत्वे । **ज्ञानतो ऽज्ञानत** इति, प्रमादकृते बुद्धिपूर्वं चाविशेषेण हिंसनात्[^२५०] तस्य द्रव्यस्वामिनो जनयेत् परितोषं तद्रूपान्यदानेन मूल्येन प्रणयेन वा । **राज्ञे** तु द्रव्यमूल्यं द्रव्यं वा **दद्यात्** । अस्य क्वचिद् अपवादः[^२५१] ॥ ८.२८८ ॥


[^२५१]:
     DK adds: carmacārmiketyādi


[^२५०]:
     M G: hiṃsata; DK: hiṃsatā


[^२४९]:
     M G J: gṛhopakaraṇādy anyāni vānuktadaṇḍaviśeṣāṇi śūrpolūkhalaghaṭasthālīpiṭharādīni

> **चर्मचार्मिकभाण्डेषु काष्ठलोष्ठमयेषु च ।**  
**मूल्यात् पञ्चगुणो दण्डः पुष्पमूलफलेषु च ॥ ८.२८९ ॥**

**चर्मचार्मिकयोर्** द्वन्द्वं कृत्वा **भाण्ड**पदेन विशेष्येण समासः । अथ वा धार्मिकभाण्डयोर् विशेषणसमासं कृत्वा **चर्म**शब्देन द्वन्द्वः । चर्मविकाराच् **चार्मिकाणि** **भाण्डानि** कटिसूत्रवरत्रादीनि । **चर्माण्य्** अविकृतानि गवादीनां । अथ वा **चर्मभाण्डानि** केवचर्ममयानि, चर्मावनद्धानि **चार्मिकाणि** । **काष्ठमयभाण्डान्य्** उलूखलमुसलफलकादीनि । **लोष्ठो** मृद्विकारः पाषाणाकृतिः पिण्डीभूता मृत् । तन्मयानि स्वल्पपाकाधानादीनि । तन्नाशने **मूल्यात् पञ्चगुणो दण्डः** । तुष्ट्युत्पत्तिश् च स्वामिनः स्थितैव ॥ ८.२८९ ॥

> **यानस्य चैव यातुश् च यानस्वामिन एव च ।**  
**दशातिवर्तनान्य् आहुः शेषे दण्डो विधीयते ॥ ८.२९० ॥**

सत्याम् अपि हिंसायां क्वचिद् दोषो नास्तीत्य् एतद् अनेन प्रकरणेन प्रदर्श्यते । **यानं** गन्त्र्यादि यादारुह्य यान्ति पन्थानम् । तच् च गन्त्र्यादि बलीवर्दगर्दभमहिषादिवाह्यम् । त एव वा गर्दभादयः पृष्टारोह्या **यानानि** । **याता** तदारूढः सारथ्यादिः । **यानस्वामी** यस्य तत्स्वयानम् । तत्रैषां चक्रवेगादिभी रथाकर्षणयुक्तैर् वाश्वादिभिः कस्यचिद् द्रव्यस्य नाशो वा मरणम् । तत्र पशुस्वामिपालव्यतिक्रमन्याये[^२५२] प्राप्ते कदाचिद् यातुर् दोषः कदाचित् स्वामिनः कदाचिद् उभयोः कदाचिन् न कस्यचिद् अपीति यो विशेषस् तत्र नोक्त इहैवेष्यते, स उच्यते । **अतिवर्तनानि**,[^२५३] अतिक्रम्य हिंसादण्डं वर्तते, नात्र दण्डो ऽस्ति, दण्डनिमित्तानि न भवन्तीति यावत् । **शेषे दण्ड** उक्तेभ्यो निमित्तेभ्यः । अन्यत्र तान्य् अपि वक्ष्यन्ते ॥ ८.२९० ॥


[^२५३]:
     M G omit: ativartanāni


[^२५२]:
     M G: paśusvāmiyāna-

_यत्र नास्ति दोषस् तानि तावद् आह ।_

> **छिन्ननास्ये भग्नयुगे तिर्यक्प्रतिमुखागते ।**  
**अक्षभङ्गे च यानस्य चक्रभङ्गे तथैव च ॥ ८.२९१ ॥**

> **छेदने चैव यन्त्राणां योक्त्ररश्म्योस् तथैव च ।**  
**आक्रन्दे चाप्य् अपैहीति न दण्डं मनुर् अब्रवीत् ॥ ८.२९२ ॥**

नासायां भवं **नास्यम्** । "शरीरावयवाद् यत्" (पाण् ५.१.६) । नासिकापुटसंयोगिनी बलीवर्दानां रज्जुर् अश्वानां खलीनं हस्तिनाम् अङ्कुशः । तस्मिन् **छिन्ने** त्रुटिते । **युगे** च **भग्ने** । रथाङ्गकाष्ठं युगम् । छिन्नं नास्यम् अस्येति बहुवृईहिणा रथ उच्यते, पशुर् वा, उभयोर् अपि साक्षात् पारंपर्येण संबन्धात् । **तिर्यक्प्रतिमुखागते** याने, तिर्श्चीनं वा प्रतीचीनं वा कथंचिद् भूवैषम्यात् पशुत्रासाद् वा यानं गच्छत्[^२५४] कथंचिद् अपराध्येन् न दुष्येत् । प्राजको हि संमुखीणाञ् छक्तो रक्षितुं तिर्यक् प्रत्यगवस्थितौ त्व् अदृश्यमानस्य कथं शक्तो रक्षितुम्[^२५५] । प्रतिमुखागतं प्रत्यगावृत्तिः । 


[^२५५]:
     M G kathaṃ rakṣituṃ; J: kathaṃ rakṣatu


[^२५४]:
     M G DK (1: 1808): gacchet

> span style="text-decoration-underline;">अन्ये</span> तु तिर्यगागते हिंस्यमाने ऋजुगामिन्य् एव याने न[^२५६] दोषम् आहुः । प्रतिमुखं चाभिमुखं मन्यन्ते । अभिमुखागतः किम् इति चक्रिणं दृष्ट्वा पन्थानं न ददाति ।   
> **अक्षचक्रे** रथाङ्गे प्रसिद्धे । **यन्त्राणि** चर्मबन्धनानि शकटकाष्ठानाम् । **योक्त्रं** पशुग्रीवाकाष्ठम्। **रश्मिः** प्रग्रहो हस्तवध्रिः[^२५७] युग्यानां संचरणनियमनार्थः । **आक्रन्द** उच्चैः शब्दो **ऽपेहीत्य्** अपसरेत्य् अर्थः । **इति**करणो भाषाप्रसिद्धतदर्थशब्दोच्चारणार्थः, न त्व् अयम् एव शब्दः प्रयोक्तव्यः । अविधेयेषु युग्येष्व् अपसरापसरेति क्रोशतः प्राजकस्य पथो नातिक्रामन् यदि हिंस्यान् न दोषः ॥ ८.२९१–९२ ॥  
> **यत्रापवर्तते युग्यं वैगुण्यात् प्राजकस्य तु ।**  
**तत्र स्वामि भवेद् दण्ड्यो हिंसायां द्विशतं दमम् ॥ ८.२९३ ॥**

> **प्राजकश् चेद् भवेद् आप्तः प्राजको दण्डम् अर्हति ।**  
**युग्यस्थाः प्राजके ऽनाप्ते सर्वे दण्ड्याः शतं शतम् ॥ ८.२९४ ॥**

**प्राजको** यानसारथिस् तस्य **वैगुण्यम्** अशिक्षितत्वम्, न तु प्रमादः । प्रमादे हि शिक्षितस्य स्वामिनो न दोषः । तस्माद् धेतोर् यदि **युग्यं** यानं[^२५८] सहश्**आपवर्तते** स्पष्टं मार्गं हित्वा तिर्यक् पश्चाद् वा गच्छेद् गतं च[^२५९] किंचिन् नाशयेत् **तत्र स्वामी दण्ड्यः** । अशिक्षितः प्राजकः किम् इत्य् आरोपितः । "मनुष्यमारणे क्षिप्रम्" (म्ध् ८.२९६) इत्यादिवक्ष्यमाणेन प्राणिभेदेन द्रव्यभेदेन च दण्डान्तरविधानाद् **द्विशतम्** इत्य् अविवक्षितम्[^२६०] । दण्डनिमित्तम् एतद् इत्य् एतावतैव वाक्यस्यार्थत्वाद् उत्तरत्र न कश्चिद् अन्यो ऽर्थः श्रूयते येन वाक्यं तत्र संख्याविधयकम् इत्य् उच्यते ॥ ८.२९३–९४ ॥


[^२६०]:
     M G: iti vivakṣati; DK: (na?) vivakṣitam


[^२५९]:
     M G gavāṃ ca; J omit: gataṃ ca


[^२५८]:
     M G DK omit: yānaṃ

**स चेत् तु पथि संरुद्धः पशुभिर् वा रथेन वा ।**

**प्रमापयेत् प्राणभृतस् तत्र दण्डो ऽविचारितः ॥ ८.२९५ ॥**

उक्तो हिंसायां दमः । तत्र विशेषं वक्तुम् इदम् आह । **स** प्राजकः **पथि संरुद्धो** ऽग्रजघनावसर्पिणा **संरुद्धो** निरुद्धगतिः पश्चात्स्थितेन असुशिक्षितत्वात् प्रमादाद् वा वेगेन धुर्याश् चोदिताः पुनः स्थिरयतश् चेन् निकटो रथस् तेन च तस्य वेगनिरोधे कृते यदि पुरोरथस्थावेगपातात् **पशुभी** रथयुक्तैर् अश्वादिभिः **रथेन** रथावयवैर् वा प्राणिनो मनुष्यादीन् मारयेत् ततो दण्डस्य विचारो नास्ति । स्थित एव दण्डः । 

- अथ वा जवोत्पतिता अश्वाः पथि संरोधकसंमुखीनरथदर्शनेन बलाद् विधार्यमाणास् तिर्यग्गत्या गच्छेयुः पार्श्वकीयान्[^२६१] प्रत्यगवस्थितत्वात् तथा हन्युस् तत्र दण्डो विचारितो नास्ति, प्राजके दोषाभावात् । 


[^२६१]:
     M G: pārśvakīyāḥ

> अथ वा पथि स्थितो[^२६२] वर्तमानः, संरुद्धो न विध्रियमाणः,[^२६३] विचारितो विशेषेण विहितो विशेषित इति यावत्[^२६४] ॥ ८.२९५ ॥  
> **मनुष्यमारणे क्षिप्रं चौरवत् किल्बिषं भवेत् ।**  
**प्राणभृत्सु महत्स्व् अर्धं गोगजोष्ट्रहयादिषु ॥ ८.२९६ ॥**

तादृशे प्राजके रथपशुभिर् मानुष्यश् चेन् मार्यते तदा **चौरवत् तस्य किल्बिषं**[^२६५] दण्डः । यद्य् अपि चौरस्य वधसर्वस्वहरणादयो[^२६६] दण्डास् तथापीह धनदण्ड एव गृह्यते न वधः, **महत्स्व् अर्धम्** इति तत्रैवार्धसंभवात् । स चोत्तमसाहसः कैश्चिद् अभ्युपगतः, यतश् च क्षते क्षुद्रकपशूनां तृतीयस्थानप्राप्तानां द्विशतो दमो ऽतः प्रथमस्थानां मुख्यानाम् उत्तमो युक्त इति । **प्राणभृतः** प्राणवन्तो मनुष्यतिर्यक्पक्ष्यादयः । **महत्सु** महत्त्वं गवां प्रभावतो हस्त्यादीनां प्रमाणतः । **आदि**ग्रहणाद् गर्दभाश्वतरव्याघ्रादयश् च कथंचित् परिगृह्यन्ते । 


[^२६६]:
     M G J: vadhaḥ sarva-


[^२६५]:
     M G add: vā

- वयं तु ब्रूमः- "सहस्रम्" इत्य् एवम् अवक्ष्यत् । यद्य् अन्ये चौरवद् दण्डा नाभिप्रेता[^२६७] अभविष्यन् । तस्माद् अर्धग्रहणाद् वधो[^२६८] मा भूद् धनदण्डास् तु सर्वस्वहरणादयः सर्वे चौरोक्ताः पुरुषापेक्षयातिदिश्यन्ते । 


[^२६८]:
     M G: dvedhā


[^२६७]:
     M G: daṇḍānāmabhipretā

- span style="text-decoration-underline;">ननु</span> च मनुष्यमारणे ऽन्यस्य[^२६९] चौरदण्डस्यातिदेशो[^२७०] ऽयुक्तः[^२७१] । स प्रतिपदं मनुष्यहनने विहितः । स च "पुरुषाणाम् कुलीनानाम्" (म्ध् ८.३२३) इति वध एव । तत्र किम् इति वाक्यान्तरगतार्धशब्दानुरोधिनैवं[^२७२] व्याख्यायते । वरम् अर्धस्यैव गुणतः कदाचिद् वृत्तिर् आश्रीयताम् । 


[^२७२]:
     M G DK: -aiva


[^२७१]:
     M G DK: yuktaḥ (without the avagraha)


[^२७०]:
     M G: cauradaṇḍaḥ syād iti vyatideśo


[^२६९]:
     M G: kasya

> span style="text-decoration-underline;">सत्यम्,</span> यद्य् अर्धशब्दो[^२७३] मारणेन संबध्यमानो ऽन्यथोपपद्येत[^२७४] । न च चौरवद् इत्य् अस्यानुषङ्गागतस्यार्थान्तरवृत्तिः पूर्वापरवाक्ययोः शक्या ॥ ८.२९६ ॥  
> **क्षुद्रकाणां पशूनां तु हिंसायां द्विशतो दमः ।**  
**पञ्चाशत् तु भवेद् दण्डः शुभेषु मृगपक्षिषु ॥ ८.२९७ ॥**

अपचितपरिमाणाः[^२७५] **क्षुद्रकाः** । ते च केचिद् वयस्तः[^२७६] वत्सकिशोरककलभादयः । केचिज् जातिस्वभावतो ऽजैडकादयः । तत्राजाविकानां पञ्च माषान् वक्ष्यति । परिशेषाणां गवादीनाम् एवायं दण्डो ऽल्पपरिमाणानाम् । **शुभा** मृगाः पृष्टादयः,[^२७७] आकारतो लक्षणतश् च । **पक्षिणो** हंसशुकसारिकादयः । अशुभाः ककोलूकशृगालादयः[^२७८] । **पशु**शब्दश् चतुष्पाज् जातिवचनः । 


[^२७८]:
     M G: kakolūkaś ca śṛgālādayaḥ


[^२७७]:
     M G: mṛgāttapṛṣṭādayaḥ


[^२७६]:
     M G DK: vayasaḥ


[^२७५]:
     M G: apaṭhitaparimāṇāḥ

> हिंसामात्रेण दण्डम् इमम् इच्छन्ति । न प्रकृतयानविधिहेतुं ब्रुवते । "तत्र दण्डो विचारितः" (म्ध् ८.२९५) इत्य् अनेनैव यानप्रकरणं व्यवच्छिन्नम् । विचारितः समाप्तविचार इत्य् अर्थः । इदानीम् एतत्प्रकरणनिरपेक्षम्[^२७९] उच्यत इति । एवं तु "प्राणभृत्सु महत्स्व् अर्धम्" इति हस्तादिच्छेदो न मारणम्[^२८०] इत्य् अर्धशब्दो नेयः स्मृत्यन्तरात् ॥ ८.२९७ ॥  
> **गर्दभाजाविकानां तु दण्डः स्यात् पाञ्चमाषिकः ।**  
**माषिकस् तु भवेद् दण्डः श्वसूकरनिपातने ॥ ८.२९८ ॥**

पञ्च माषाः परिमाणम् अस्येति **पाञ्चमाषिकः** । माषस्य च द्रव्यजातेर् अनुपपादनान् मध्यमकल्पनायाश् च न्याय्यत्वाद् रौप्यस्य निर्देशो ऽयम् इत्य् आहुः । हिरण्यं तु युक्तम् । एवं तत्समम् इति न[^२८१] वाधिकं भवति । अनुबन्धाद्यपेक्षया तु द्रव्यजातिः कल्प्येति सिद्धान्तः ॥ ८.२९८ ॥


[^२८१]:
     M G: nāpi

> **भार्या पुत्रश् च दासश् च प्रेष्यो भ्राता च सोदरः ।**  
**प्राप्तापराधास् ताड्याः स्यू रज्ज्वा वेणुदलेन वा ॥ ८.२९९ ॥**

प्राप्ता अपराधं **प्राप्तापराधाः** । अपराधो व्यतिक्रमः नीतिभ्रंशः । स यदा तैः कृतो भवति तदा ताडयितव्याः । ताडनम् अपि हिंसेत्य् उक्तम् । सा च "न हिंश्याद् भूतानि" इति प्रतिषिद्धा, अपराधे निमित्ते भार्यादीनां प्रतिप्रसूयते । संबन्धिशब्दाश् चैते । या[^२८२] यस्य **भार्या** यश् च यस्य **दासः** स तेनानुशासनीयः । मार्गस्थापनोपायविधिपरश् चायम्, न ताडनविधिर् एव । तेन वाग्दण्डाद्य् अपि कर्तव्यम् । अपरादानुरूपेण कदाचित् ताडनम् । **सोदर**स्थाने कनीयान् पठितव्यः- **भ्राता** **तथानुजः** । स हि ज्येष्ठस्य पुत्रवत् ताडनार्हः । वैमात्रेयो ऽपि चेद् अपितृको गुणवज्ज्येष्टतन्त्रश् च । सो ऽप्य् उन्मार्गगमी ताडनादिपर्यन्तैर् उपायैर् निवारणीयः । **वेणुदलं** वंशत्वक् । एतद् अप्य् उपलक्षणम्- तथाविधानां मृदुपीडासाधनानां शिफादीनाम्[^२८३] ॥ ८.२९९ ॥


[^२८३]:
     M G: śiṣyādīnām


[^२८२]:
     M G DK (1: 1812) omit: yā

> **पृष्ठतस् तु शरीरस्य नोत्तमाङ्गे कथंचन ।**  
**अतो ऽन्यथा तु प्रहरन् प्राप्तः स्याच् चौरकिल्बिषम् ॥ ८.३०० ॥**

उक्तताडनदेशसाधनाभ्याम्[^२८४] अन्येन प्रकारेण घ्नन्न् अक्षादिषु लगुडादिभिर् वा चौरदण्डं[^२८५] प्राप्नोति । निन्दैषा । न त्व् अयम् एव दण्डः । यो ऽन्यत्र हिंसाया दण्डः सो ऽत्र भवतीत्य् उक्तं भवति ॥ ८.३०० ॥


[^२८५]:
     M G add: na


[^२८४]:
     M G DK: uktatāḍanasādhanābhyām

> **एषो ऽखिलेनाभिहितो दण्डपारुष्यनिर्णयः ।**  
**स्तेनस्यातः प्रवक्ष्यामि विधिं दण्दविनिर्णये ॥ ८.३०१ ॥**

**एष** निःशेषेणोक्तो **दण्डपारुष्यनिर्णयो** निर्णयो[^२८६] दण्डव्यवस्था । दण्डशब्दो हि साधनोपलक्षकतया विवादपदे[^२८७] ऽन्वितार्थः । नामधेये पूर्वपदम् । **स्तेनस्य** चौरस्य दण्डभेदान् अतः परं **वक्ष्यामीत्य्** उपसंहारोपन्यासार्थः श्लोकः ॥ ८.३०१ ॥


[^२८७]:
     M G: vivāde pade


[^२८६]:
     M G J omit: nirṇayo

> **परमं यत्नम् आतिष्ठेत् स्तेनानां निग्रहे नृपः ।**  
**स्तेनानां निग्रहाद् अस्य यशो राष्ट्रं च वर्धते ॥ ८.३०२ ॥**

कश्चित् करुणावान् "क्रूरं हिंसाकर्म" इति मन्यमानो न प्रवर्तते । अतस् तत्प्रवृत्त्यर्थं[^२८८] स्तेननिग्रस्तुत्यर्थवादः प्रक्रम्यते । नात्र हिंसादोषो ऽस्ति, प्रत्युत दृष्टोपकारहेतुत्वात्[^२८९] स्तेनहिंसैव श्रेयस्करी । वेदतुल्यतां च ख्यापयितुम् अर्थवादा भूयांसः । तत्र हि प्रायेण सार्थवादका[^२९०] विध्युद्देशा इति । तत्प्रतीत्यनुसरणेन वैदिको ऽयम् अर्थ इति प्रसिद्धिः । भवन्ति चत्र केचित् प्रतिपत्तारो ये स्तुतिभिर् अतितरां[^२९१] प्रवर्तन्ते ।


[^२९१]:
     M G: ititarāṃ


[^२९०]:
     M G: sarvārthavādakā


[^२८९]:
     M G: dṛṣṭādṛṣṭopakārahetutvāt


[^२८८]:
     M G: tatpratipattyarthaṃ

> **परं यत्नं** प्रकृष्टम् अतिशयवत् तात्पर्यम् आश्रयेत् । चरैश् चारयेत् साक्षात् प्रकाशं चातिप्रयत्नतः । **स्तेनाश्** चौराः । **निग्रहो** नियमनवधबन्धनादिः[^२९२] । एवं कृते **यशः** ख्यातिर् भवति । निरुपद्रवो ऽस्य राज्ञो देशः, स्तेना नाभिभवन्ति, निषा दिवातुल्या तत्र, इति सर्वत्र स्थितं भवति । **राष्ट्रं वर्धते** । राष्ट्रं जनपदस् तस्मिन् निवासिनश् च पुरुषाश् चौरैर् अनुपद्रूयमाणा वर्धन्ते । श्रीभिः प्रमोदमाना बहुपर्यन्तदेशान्तरस्था[^२९३] अपि निरुपद्रवं राष्ट्रम् आश्रयन्ते । ततो वर्धते ॥ ८.३०२ ॥  
> **अभयस्य हि यो दाता स पूज्यः सततं नृपः ।**  
**सत्त्रं हि वर्धते तस्य सदैवाभयदक्षिणम् ॥ ८.३०३ ॥**

**अभयं** चौरादिभ्यो ऽधिकृतेभ्यश् चासद्दण्डनिवारणेन यो ददाति स सर्वदैव **पूज्यो** भवति, स्वैरकथास्व् अपि राज्याच् च्युतो वनस्थो ऽपि । **सत्त्रं** क्रतुविशेषो गवामयनादि । तद् अस्य **वर्धते** निष्पद्यते । सर्वाङ्गम् उत्पन्नम् एवंगुणम् इत्य् एतद् वर्धत इत्य् अनेनाह । अहरहः[^२९४] सत्त्रफलं प्राप्नोतीत्य् अर्थः । **अभयं** यत्र दक्षिणा । अन्येषु सत्त्रेषु दक्षिणा नास्ति । इदं तु सर्वेभ्यो ऽपि विशिष्टं यद् दक्षिणावत् । सा च गवाश्वादिदक्षिणाविलक्षणा[^२९५] इत्य् अर्थवान् सत्रव्यतिरेकः[^२९६] ॥ ८.३०३ ॥


[^२९६]:
     M G: dakṣiṇayā vatsagavāśvādibhir ye puṣyante tadarakṣāto rājñām adharmo yāvad ye haranti dakṣiṇāvilakṣaṇety arthavān satravyatirekaḥ


[^२९५]:
     DK (1: 1700): yad dakṣiṇā | vatsagavāśvādibhiḥ dakṣiṇāvilakṣaṇā (but DK 4: 707 has the reading adopted)


[^२९४]:
     M G J: anenāharahaḥ

> **सर्वतो धर्मषड्भागो राज्ञ्ō भवति रक्षतः ।**  
**अधर्माद् अपि षड्भागो भवत्य् अस्य ह्य् अरक्षतः ॥ ८.३०४ ॥**

**सर्वतः** प्रकाशाद्[^२९७] यज्ञादेः तथा ग्रामवासिभिः वनवासिभिश् च कृताद्[^२९८] धर्मषड्भागं[^२९९] राजा लभते । एवम् **अधर्माद्** **अपि** चौरैः प्रच्छन्नकृताद् राज्ञः षड्भागो भवति । न केवलं स्तेनैर् ये मुच्यन्ते तदरक्षातो राज्ञाम् अधर्मः, यावद् ये हरन्ति तेषाम् अपि चौर्यभावेनाधर्मोदयः, तदंशेनापि राजानः संबध्यन्ते तान्[^३००] अनिगृह्णन्तः[^३०१] । अदृष्टदोषसंबन्धनिवारणम् अपि रक्ष्याणां[^३०२] रक्षैव[^३०३] । तत्राधिकृतस्य[^३०४] राज्ञस् तदकरणाद् युक्तः प्रत्यवायः । 


[^३०४]:
     DK: adhikṛtasya (but not DK 4: 708)


[^३०३]:
     DK: rakṣaṇe (but not DK 4: 708)


[^३०२]:
     M G: rakṣāṇā


[^३०१]:
     M G: nigṛhṇataḥ; DK: nigṛhṇatāṃ


[^३००]:
     M G: tāni


[^२९९]:
     DK (1: 1700): dharmāt ṣaḍbhāgaṃ (But DK 4: 707 has dharmaṣaḍbhāgaṃ)


[^२९८]:
     M G: kṛtākṛtād


[^२९७]:
     DK (1: 1700: sakāśād (But DK 4: 707 has prakāśād)

- span style="text-decoration-underline;">ननु</span> च भृतिपरिक्रीतत्वाद् धर्मषड्भागम्[^३०५] अयुक्तम् । 


[^३०५]:
     DK (4: 708): dharmaṣaḍbhāgavacanam

> span style="text-decoration-underline;">उक्तं</span> दीनानाथप्रव्रजितादयः[^३०६] सन्त्य् अकरप्रदाः । परिपूर्णस्वधर्मपालने कानुपपत्तिः[^३०७] ॥ ८.३०४ ॥  
> **यद् अधीते यद् यजते यद् ददाति यद् अर्चति ।**  
**तस्य षड्भागभाग् राजा सम्यग् भवति रक्षणात् ॥ ८.३०५ ॥**

यद् उक्तं "सर्वतः" (म्ध् ८.३०४) इति, तस्य[^३०८] प्रपञ्चो ऽयम् । अध्ययनादयो धर्मार्थतयान्यत्र ज्ञापिताः प्रसिद्धरूपाश् च । अर्चनं देवगुरूणां पूजनम् । **तस्ये**ति कर्मणो ऽध्ययनादेः पदार्थस्येति योजनीयम्, क्रियायाः स्त्रीलिङ्गत्वात् । **षड्भाग** इति[^३०९] । न च[^३१०] कर्तुः पञ्चकर्मफलांशात्[^३११] षष्ठो नृपतेः, समग्रकर्मफलभोक्तृत्वस्याधिकारतः कर्तुर् अवगतत्वात् । अपि तु **सम्यग्**ग्रहणात् स्वकर्मानुष्ठानात् तावन्मात्रं राज्ञः फलम् उत्पद्यत इति । नान्यकृतस्य शुभस्याशुभस्य वा अन्यत्र गमनम् । नाकर्तुः फलम् अस्तीति स्थितम् ॥ ८.३०५ ॥


[^३११]:
     DK (4: 708): pañca karmaphalāṃśāḥ


[^३१०]:
     M G omit: na ca


[^३०९]:
     M G add: vacanaṃ


[^३०८]:
     M G add: ca

> **रक्षन् धर्मेण भूतानि राजा वध्यांश् च घातयन् ।**  
**यजते ऽहर् अहर् यज्ञैः सहस्रशतदक्षिणैः ॥ ८.३०६ ॥**

**भूतानि** स्थावरजङ्गमानि चौरेभ्यो **रक्षन्,** **वध्यांश् च** शास्त्रतो वधार्हास् तांश् च **घातयन्,** **सहस्रशतदक्षिणानां** पौण्डरीकादीनां क्रतूनां फलम् अन्वहं राजा प्राप्नोतीति स्तुतिः ॥ ८.३०६ ॥

> **यो ऽरक्षन् बलिम् आदत्ते करं शुल्कं च पार्थिवः ।**  
**प्रतिभागं च दण्डं च स सद्यो नरकं व्रजेत् ॥ ८.३०७ ॥**

**बलि**प्रभृतीनि राजग्राह्यकरनामानि देशभेदे सूपमाणवकवत्[^३१२] प्रसिद्धानि । तत्र **बलिर्** धान्यादेः षष्ठो भागः । **करो** द्रव्यादानम् । **शुल्कं** वणिक्प्राप्यभागः । **प्रतिभागं** फलभरणिकाद्युपायनम्[^३१३] । राजैतद् गृह्णाति, चौरेभ्यश् च न रक्षति, **स सद्य** आयुःक्षयान् **नरकं** गच्छेत् । गृहीत्वा राजभागं रक्षा कर्तव्या, नरकायुःक्षयभयाद् इति श्लोकतात्पर्यम् ॥ ८.३०७ ॥


[^३१३]:
     DK: phalābhara-


[^३१२]:
     M G: sūpe māṇavakavat; DK (1: 1701; but 4: 1344 has the reading of the edition): deśabhedeṣu yāni mānavakavat

> **अरक्षितारम् अत्तारं बलिषड्भागहारिणम् ।**  
**तम् आहुः सर्वलोकस्य समग्रमलहारकम् ॥ ८.३०८ ॥**

पूर्वस्य शेषो ऽयं निन्दार्थवादः । न रक्षति, **अत्ता** उपजीविता प्रजानां राजभागग्रहणेन । एतद् एव स्पष्टयति- **बलिषड्भागहारिणम्** । **तं** तादृशं राजानम् **आहुः** शिष्टाः **सर्वलोकस्य** सर्वस्याः प्रजायाः **समग्रं मलं** पापं तस्य **हारकं** स्वीकर्तारम् । सर्वेण प्रजापापेन दूष्यत इत्य् अर्थः ॥ ८.३०८ ॥

> **अनपेक्षितमर्यादं नास्तिकं विप्रलुम्पकम् ।**  
**अरक्षितारम् अत्तारं नृपं विद्याद् अधोगतिम् ॥ ८.३०९ ॥**

**मर्यादा** शास्त्रशिष्टसमाचारनिरूढा धर्मव्यवस्था,[^३१४] सा अनवेक्षिता अतिक्रान्ता येन । नास्ति परलोको नास्ति दत्तं नास्ति हुतम् इति[^३१५] **नास्तिकः** । प्रथमो रागादिना त्यक्तधर्मः, द्वितीयो[^३१६] नास्ति वस्त्व् इति विपरीताभिनिवेशः<sup> </sup>[^३१७] । **विलुम्पति**[^३१८] हरति धनान्य् असद्दण्डैः प्रजानाम् । तत्तुल्यो **ऽरक्षिता** । तम् **अधोगतिं विद्यान्** नरकपतितम् अधोगतं विद्यान् नरकपतितम् एवाचिरात् । पाठान्तरम्- "असत्यं च नृपं त्यजेत्" । अन्यद् उक्त्वान्यत् करोति यस् तं त्यजेत् तद्विषये नासीत ॥ ८.३०९ ॥


[^३१८]:
     DK (4: 1345) suggests: vipralumpati


[^३१७]:
     M G: vastuviparīto 'tiniścayaḥ


[^३१६]:
     M G J omit: dvitīyo (I follow DK 1: 577 and 4: 1345)


[^३१५]:
     DK (4: 1345) suggests adding: matir asyeti


[^३१४]:
     M G add: yā

> **अधार्मिकं त्रिभिर् न्यायैर् निगृह्णीयात् प्रयत्नतः ।**  
**निरोधनेन बन्धेन विविधेन वधेन च ॥ ८.३१० ॥**

अर्थवादैर् दृढीकृत्य निग्रहविधिम् इदानीं प्रस्तौति । **अधार्मिकः**[^३१९] प्रकरणाच् चौरः । तं **त्रिभिर्** नियमनप्रकारैर् **निगृह्णीयान्** नियच्छेत् । **न्यायो** नियामकः । **निरोधनं** राजदुर्गे बन्धनागारे धरणम्[^३२०] । **बन्धस्**[^३२१] तत्रैव रज्जुनिगडादिभिर् अस्वातन्त्र्योत्पादनम् । **विविधो वधस्** ताडनाद् आरभ्य शरीरनाशनात् प्राणत्यागपर्यन्तः । निर्देशाद् एव त्रित्वे लब्धे **त्रिभिर्** इति वचनम् अन्येषाम् अपि नियमनप्रकाराणां परिग्रहणार्थम् । तेन तप्ततैलसेकादयो ऽपि परिगृहीता भवन्ति ॥ ८.३१० ॥


[^३२१]:
     M G DK: caraṇabandhas


[^३२०]:
     M G omit: dharaṇam; DK: bandhaḥ


[^३१९]:
     M G DK (1: 577): adhārmikaṃ



## Notes