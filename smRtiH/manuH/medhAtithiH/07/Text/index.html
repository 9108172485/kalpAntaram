<!DOCTYPE html>
<html lang="en-us">
  <head>
    <meta charset="utf-8">
    <meta http-equiv="X-UA-Compatible" content="IE=edge,chrome=1">
    
    <title>संस्कारे विश्वासटिप्पन्यः  | Text</title>
    <meta name="HandheldFriendly" content="True">
    <meta name="MobileOptimized" content="320">

    <meta name="viewport" content="width=device-width,minimum-scale=1">
    <meta name="generator" content="Hugo 0.83.1" />
    
    
      <META NAME="ROBOTS" CONTENT="INDEX, FOLLOW">
    

    <link href="/kalpAntaram/smRtiH/manuH/medhAtithiH/07/Text/" rel="alternate" type="application/rss+xml" title="संस्कारे विश्वासटिप्पन्यः" />
    <link href="/kalpAntaram/smRtiH/manuH/medhAtithiH/07/Text/" rel="feed" type="application/rss+xml" title="संस्कारे विश्वासटिप्पन्यः" />

    <meta property="og:title" content="Text" />
<meta property="og:description" content="अथ सप्तमो ऽध्यायः
 राजधर्मान् प्रवक्ष्यामि यथावृत्तो भवेन् नृपः ।   संभवश् च यथा तस्य सिद्धिश् च परमा यथा ॥ ७।१ ॥**
 धर्मशब्दः कर्तव्यतावचन इत्य् उक्तम् । यद् राज्ञा कर्तव्यं तद् इदानीम् उच्यत इति प्रतिज्ञा । कर्तव्यं च दृष्टार्थं षाड्गुण्यादि, अदृष्टार्थम् अग्निहोत्रादि । तत्रेह प्राधान्येन दृष्टार्थम् उपदिश्यते । तत्रैव च राजधर्मप्रसिद्धिः ।
राजशब्दस् तु नेह क्षत्रियजातिवचनः, किं तर्ह्य् अभिषेकाधिपत्यादिगुणयोगिनि पुरुषे वर्तते । अत एवाह: यथावृत्तो भवेन् नृपः । नृपग्रहणेन जनपदैश्वर्यवतो ऽधिकारम् आह । प्रमाणान्तरमूला ह्य् अत्र धर्मा उच्यन्ते, न सर्वे वेदमूलाः । अन्यमूलत्वे च यद् अत्र धर्मशास्त्राविरुद्धं तद् उच्यते । तथा च कात्यायनः:" />
<meta property="og:type" content="article" />
<meta property="og:url" content="https://vishvAsa.github.io/kalpAntaram/smRtiH/manuH/medhAtithiH/07/Text/" /><meta property="article:section" content="smRtiH" />



<meta itemprop="name" content="Text">
<meta itemprop="description" content="अथ सप्तमो ऽध्यायः
 राजधर्मान् प्रवक्ष्यामि यथावृत्तो भवेन् नृपः ।   संभवश् च यथा तस्य सिद्धिश् च परमा यथा ॥ ७।१ ॥**
 धर्मशब्दः कर्तव्यतावचन इत्य् उक्तम् । यद् राज्ञा कर्तव्यं तद् इदानीम् उच्यत इति प्रतिज्ञा । कर्तव्यं च दृष्टार्थं षाड्गुण्यादि, अदृष्टार्थम् अग्निहोत्रादि । तत्रेह प्राधान्येन दृष्टार्थम् उपदिश्यते । तत्रैव च राजधर्मप्रसिद्धिः ।
राजशब्दस् तु नेह क्षत्रियजातिवचनः, किं तर्ह्य् अभिषेकाधिपत्यादिगुणयोगिनि पुरुषे वर्तते । अत एवाह: यथावृत्तो भवेन् नृपः । नृपग्रहणेन जनपदैश्वर्यवतो ऽधिकारम् आह । प्रमाणान्तरमूला ह्य् अत्र धर्मा उच्यन्ते, न सर्वे वेदमूलाः । अन्यमूलत्वे च यद् अत्र धर्मशास्त्राविरुद्धं तद् उच्यते । तथा च कात्यायनः:">

<meta itemprop="wordCount" content="16600">
<meta itemprop="keywords" content="" /><meta name="twitter:card" content="summary"/>
<meta name="twitter:title" content="Text"/>
<meta name="twitter:description" content="अथ सप्तमो ऽध्यायः
 राजधर्मान् प्रवक्ष्यामि यथावृत्तो भवेन् नृपः ।   संभवश् च यथा तस्य सिद्धिश् च परमा यथा ॥ ७।१ ॥**
 धर्मशब्दः कर्तव्यतावचन इत्य् उक्तम् । यद् राज्ञा कर्तव्यं तद् इदानीम् उच्यत इति प्रतिज्ञा । कर्तव्यं च दृष्टार्थं षाड्गुण्यादि, अदृष्टार्थम् अग्निहोत्रादि । तत्रेह प्राधान्येन दृष्टार्थम् उपदिश्यते । तत्रैव च राजधर्मप्रसिद्धिः ।
राजशब्दस् तु नेह क्षत्रियजातिवचनः, किं तर्ह्य् अभिषेकाधिपत्यादिगुणयोगिनि पुरुषे वर्तते । अत एवाह: यथावृत्तो भवेन् नृपः । नृपग्रहणेन जनपदैश्वर्यवतो ऽधिकारम् आह । प्रमाणान्तरमूला ह्य् अत्र धर्मा उच्यन्ते, न सर्वे वेदमूलाः । अन्यमूलत्वे च यद् अत्र धर्मशास्त्राविरुद्धं तद् उच्यते । तथा च कात्यायनः:"/>

      
    

    <script src="/kalpAntaram/webpack_dist/dir_tree-bundle.js"></script>
    <script type="text/javascript">
    
    let baseURL = "https:\/\/vishvAsa.github.io\/kalpAntaram\/";
    let basePath = "/" + baseURL.split("/").slice(3).join("/");
    let siteParams = JSON.parse("{\u0022contactlink\u0022:\u0022https:\/\/github.com\/vishvAsa\/kalpAntaram\/issues\/new\u0022,\u0022disqusshortcode\u0022:\u0022vvasuki-site\u0022,\u0022env\u0022:\u0022production\u0022,\u0022fullsearchurl\u0022:\u0022\/full_search\u0022,\u0022githubeditmepathbase\u0022:\u0022https:\/\/github.com\/vishvAsa\/kalpAntaram\/edit\/content\/\u0022,\u0022mainSections\u0022:[\u0022vishvasa-matam\u0022],\u0022mainsections\u0022:[\u0022vishvasa-matam\u0022]}");
    let pageDefaultsList = JSON.parse("[{\u0022scope\u0022:{\u0022pathPrefix\u0022:\u0022\u0022},\u0022values\u0022:{\u0022comments\u0022:true,\u0022footernav\u0022:\u0022top_bar\u0022,\u0022layout\u0022:\u0022page\u0022,\u0022search\u0022:true,\u0022sidebar\u0022:\u0022home_sidebar\u0022,\u0022topnav\u0022:\u0022top_bar\u0022,\u0022unicode_script\u0022:\u0022devanagari\u0022}}]");
    let sidebarsData = JSON.parse("{\u0022home_sidebar\u0022:{\u0022contents\u0022:[{\u0022url\u0022:\u0022recdir:\/\/\u0022},{\u0022contents\u0022:[{\u0022title\u0022:\u0022ज्यौतिषम्\u0022,\u0022url\u0022:\u0022..\/jyotiSham\/\u0022},{\u0022title\u0022:\u0022संस्कृतम्\u0022,\u0022url\u0022:\u0022..\/sanskrit\/\u0022},{\u0022title\u0022:\u0022संस्कारः\u0022,\u0022url\u0022:\u0022..\/saMskAra\/\u0022},{\u0022title\u0022:\u0022आगमः\u0022,\u0022url\u0022:\u0022..\/AgamaH\/\u0022},{\u0022title\u0022:\u0022कल्पान्तरम्\u0022,\u0022url\u0022:\u0022..\/kalpAntaram\/\u0022},{\u0022title\u0022:\u0022Notes Home\u0022,\u0022url\u0022:\u0022..\/notes\/\u0022},{\u0022title\u0022:\u0022वेदाः\u0022,\u0022url\u0022:\u0022..\/vedAH\/\u0022},{\u0022title\u0022:\u0022पुराणम्\u0022,\u0022url\u0022:\u0022..\/purANam\/\u0022},{\u0022title\u0022:\u0022काव्यम्\u0022,\u0022url\u0022:\u0022..\/kAvyam\/\u0022},{\u0022title\u0022:\u0022ಕನ್ನಡ\u0022,\u0022url\u0022:\u0022..\/kannaDa\/\u0022},{\u0022title\u0022:\u0022मीमांसा\u0022,\u0022url\u0022:\u0022..\/mImAMsA\/\u0022},{\u0022title\u0022:\u0022त्रिपिटकम्\u0022,\u0022url\u0022:\u0022..\/tipiTaka\/\u0022},{\u0022title\u0022:\u0022पाळयः\u0022,\u0022url\u0022:\u0022..\/pALi\/\u0022},{\u0022title\u0022:\u0022भाषान्तरम्\u0022,\u0022url\u0022:\u0022..\/bhAShAntaram\/\u0022},{\u0022title\u0022:\u0022English Lit\u0022,\u0022url\u0022:\u0022..\/english\/\u0022}],\u0022title\u0022:\u0022सङ्ग्रहान्तरम्\u0022},{\u0022contents\u0022:[{\u0022title\u0022:\u0022Tags\u0022,\u0022url\u0022:\u0022\/tags\/\u0022},{\u0022title\u0022:\u0022Categories\u0022,\u0022url\u0022:\u0022\/categories\/\u0022}],\u0022title\u0022:\u0022प्रकीर्णम्\u0022},{\u0022title\u0022:\u0022Vishvas\u0027s home page\u0022,\u0022url\u0022:\u0022\/\u0022},{\u0022title\u0022:\u0022\\u003ci class=\\\u0022fas fa-hand-holding-heart\\\u0022\\u003e\\u003c\/i\\u003eDonate Via Vishvas\u0022,\u0022url\u0022:\u0022https:\/\/vishvAsa.github.io\/interests\/dharma-via-vishvas\/\u0022}],\u0022title\u0022:\u0022भागाः\u0022}}");
    let autocompletePageUrl = "\/kalpAntaram\/data\/pages.tsv";
    
    var pageRelUrlTree = {};
</script>

    <script>
    
    let pageVars = {};
    pageVars.pageUrlMinusBasePath = "\/kalpAntaram\/smRtiH\/manuH\/medhAtithiH\/07\/Text\/".replace(basePath, "/");
    pageVars.pageParams = {};
    pageVars.pageSource = "smRtiH\/manuH\/medhAtithiH\/07\/Text.md";
    console.log(pageVars.pageSource);
    var pageDefaults;
    for (let possiblePageDefaults of pageDefaultsList) {
      if (pageVars.pageSource.startsWith(possiblePageDefaults.scope.pathPrefix)) {
        pageDefaults = possiblePageDefaults.values
      }
    }
    
    </script>
    <script src="/kalpAntaram/webpack_dist/main-bundle.js"></script>
    <script src="/kalpAntaram/webpack_dist/transliteration-bundle.js"></script>
    <script src="/kalpAntaram/non_webpack_js/disqus.js"></script>
    <script src="/kalpAntaram/webpack_dist/ui_lib-bundle.js"></script>
    <script src="/kalpAntaram/webpack_dist/search-bundle.js"></script>

    <link rel="stylesheet" href="/kalpAntaram/css/fonts.css">
    <link rel="stylesheet" href="/kalpAntaram/css/@fortawesome/fontawesome-free/css/solid.min.css">
    

    <link rel="stylesheet" href="/kalpAntaram/css/@fortawesome/fontawesome-free/css/fontawesome.min.css">

    
    <link rel="alternate" hreflang="sa-Deva" href="https://vishvAsa.github.io/kalpAntaram/smRtiH/manuH/medhAtithiH/07/Text/" />
    <link rel="alternate" hreflang="sa-Deva" href="https://vishvAsa.github.io/kalpAntaram/smRtiH/manuH/medhAtithiH/07/Text/?transliteration_target=devanagari" />
    <link rel="alternate" hreflang="sa-Knda" href="https://vishvAsa.github.io/kalpAntaram/smRtiH/manuH/medhAtithiH/07/Text/?transliteration_target=kannada" />
    <link rel="alternate" hreflang="sa-Mlym" href="https://vishvAsa.github.io/kalpAntaram/smRtiH/manuH/medhAtithiH/07/Text/?transliteration_target=malayalam" />
    <link rel="alternate" hreflang="sa-Telu" href="https://vishvAsa.github.io/kalpAntaram/smRtiH/manuH/medhAtithiH/07/Text/?transliteration_target=telugu" />
    <link rel="alternate" hreflang="sa-Taml-t-sa-Taml-m0-superscript" href="https://vishvAsa.github.io/kalpAntaram/smRtiH/manuH/medhAtithiH/07/Text/?transliteration_target=tamil_superscripted" />
    <link rel="alternate" hreflang="sa-Taml" href="https://vishvAsa.github.io/kalpAntaram/smRtiH/manuH/medhAtithiH/07/Text/?transliteration_target=tamil" />
    <link rel="alternate" hreflang="sa-Gran" href="https://vishvAsa.github.io/kalpAntaram/smRtiH/manuH/medhAtithiH/07/Text/?transliteration_target=grantha" />
    <link rel="alternate" hreflang="sa-Gujr" href="https://vishvAsa.github.io/kalpAntaram/smRtiH/manuH/medhAtithiH/07/Text/?transliteration_target=gujarati" />
    <link rel="alternate" hreflang="sa-Orya" href="https://vishvAsa.github.io/kalpAntaram/smRtiH/manuH/medhAtithiH/07/Text/?transliteration_target=oriya" />
    <link rel="alternate" hreflang="sa-Beng-t-sa-Beng-m0-assamese" href="https://vishvAsa.github.io/kalpAntaram/smRtiH/manuH/medhAtithiH/07/Text/?transliteration_target=assamese" />
    <link rel="alternate" hreflang="sa-Beng" href="https://vishvAsa.github.io/kalpAntaram/smRtiH/manuH/medhAtithiH/07/Text/?transliteration_target=bengali" />
    <link rel="alternate" hreflang="sa-Guru" href="https://vishvAsa.github.io/kalpAntaram/smRtiH/manuH/medhAtithiH/07/Text/?transliteration_target=gurmukhi" />
    <link rel="alternate" hreflang="sa-Cyrl" href="https://vishvAsa.github.io/kalpAntaram/smRtiH/manuH/medhAtithiH/07/Text/?transliteration_target=cyrillic" />
    <link rel="alternate" hreflang="sa-Sinh" href="https://vishvAsa.github.io/kalpAntaram/smRtiH/manuH/medhAtithiH/07/Text/?transliteration_target=sinhala" />
    <link rel="alternate" hreflang="sa-Shar" href="https://vishvAsa.github.io/kalpAntaram/smRtiH/manuH/medhAtithiH/07/Text/?transliteration_target=sharada" />
    <link rel="alternate" hreflang="sa-Brah" href="https://vishvAsa.github.io/kalpAntaram/smRtiH/manuH/medhAtithiH/07/Text/?transliteration_target=brahmi" />
    <link rel="alternate" hreflang="sa-Modi" href="https://vishvAsa.github.io/kalpAntaram/smRtiH/manuH/medhAtithiH/07/Text/?transliteration_target=modi" />
    <link rel="alternate" hreflang="sa-Tirh" href="https://vishvAsa.github.io/kalpAntaram/smRtiH/manuH/medhAtithiH/07/Text/?transliteration_target=tirhuta_maithili" />
    <link rel="alternate" hreflang="sa-Latn-t-sa-Zyyy-m0-iso" href="https://vishvAsa.github.io/kalpAntaram/smRtiH/manuH/medhAtithiH/07/Text/?transliteration_target=iso" />
      <link rel="alternate" hreflang="sa-Latn-t-sa-Zyyy-m0-iast" href="https://vishvAsa.github.io/kalpAntaram/smRtiH/manuH/medhAtithiH/07/Text/?transliteration_target=iast" />
  </head>

  <body class="ma0 bg-near-white">
    


    
<header class="p-1 bg-yellow">
    <nav role="navigation">
      <div id="div_top_bar" class="row">
        <div class="col-md-3 justify-content-start">
          <a  href="/kalpAntaram/" class="btn col border">
            <i class="fas fa-gopuram ">संस्कारे विश्वासटिप्पन्यः <br/> Text</i>
          </a>
        </div>
        <div id="div_top_bar_right" class="col-md-auto d-flex justify-content-center">
          ✍
          <select name="transliterationDropdown" size="1" onchange="module_transliteration.updateTransliteration()">
            <option value="devanagari" selected="">स</option>
            <option value="iso">ā</option>
            <option value="kannada">ಅ</option>
            <option value="malayalam">അ</option>
            <option value="telugu">క</option>
            <option value="tamil_superscripted">க²</option>
            <option value="tamil_extended">க</option>
            <option value="grantha">𑌅</option>
            <option value="gujarati">અ</option>
            <option value="oriya">ଅ</option>
            <option value="assamese">অস</option>
            <option value="bengali">অ</option>
            <option value="gurmukhi">ਅ</option>
            <option value="cyrillic">пу</option>
            <option value="sinhala">අ</option>
            <option value="sharada">𑆑𑇀𑆰</option>
            <option value="brahmi">𑀅</option>
            <option value="modi">𑘦𑘻𑘚𑘲</option>
            <option value="tirhuta_maithili">𑒁</option>
          </select>
          🗨:
          <select name="commentStyleDropdown" size="1" onchange="module_main.default.updateCommentStyleFromDropdown()">
            <option value="on">✔</option>
            <option value="hidden">✗</option>
          </select>
          <div><a  name="speakerButton" class="btn btn-secondary" onclick="module_main.default.handleSpeakToggle()">🎧️</a></div>
        </div>
        <div class="row col  d-flex justify-content-center">
          <a href="/full_search"  class="btn btn-secondary">🥽🔦</a>
          <div><a  name="previousPage" href="" class="btn btn-secondary">###<i class="fas fa-caret-left"></i></a></div>
          <div ><a name="nextPage" href="" class="btn btn-secondary"><i class="fas fa-caret-right"></i> ### </a></div>
        </div>
        <ul id="top-bar-right-custom" class="list-group list-group-horizontal">
        </ul>
      </div>
    </nav>
</header>

    
    <div class="row" name="contentRow">
      
      <aside class="col-md-3 card border " id="sidebar">
          <div id="fastSearch">
              <input id="searchInput" placeholder="शीर्षिकान्विष्यताम्"  tabindex="0">
          </div>
          <div id="sidebarTitle" class="card-title bg-light-gray border d-flex justify-content-between" >
          <a name="sidebarToggleLink" data-toggle="collapse" href="#sidebar_body" role="button" aria-expanded="true" aria-controls="sidebar_body" onclick="module_main.default.sidebarToggleHandler()">
            Menu <i class="fas fa-caret-down"></i></a>
        </div>
        <nav class="card-body p-0 collapse show" id="sidebar_body">
          <ul id="displayed_sidebar" class="list pl2 p-2 bg-yellow">
        </ul>
        </nav>
      </aside>
      <main class="col p-3" role="main">
        
<header class='border d-flex justify-content-between'>
    <h1 id="Text">Text</h1>
    
    <a id="editLink" class="btn btn-primary"  href="https://github.com/vishvAsa/kalpAntaram/edit/content/smRtiH/manuH/medhAtithiH/07/Text.md"><i class="fas fa-edit"></i></a>
    
</header>
<article>
  <aside id="toc_card" class="card border ">
    <div id="toc_header" class="card-title border d-flex justify-content-between">
        <a data-toggle="collapse" href="#toc_body" role="button" aria-expanded="true" aria-controls="toc_body">
          What's in this page? <i class="fas fa-caret-down"></i> </a>
    </div>
    <div id="toc_body" class="card-body collapse p-0">
      
      <ul id="toc_ul" class="list p-0">
      </ul>
    </div>
  </aside>
  <div id="post_content">
  <p><strong>अथ सप्तमो ऽध्यायः</strong></p>
<ul>
<li><strong>राजधर्मान् प्रवक्ष्यामि यथावृत्तो भवेन् नृपः ।</strong></li>
</ul>
<blockquote>
<p>संभवश् च यथा तस्य सिद्धिश् च परमा यथा ॥ ७।१ ॥**</p>
</blockquote>
<p><strong>धर्म</strong>शब्दः कर्तव्यतावचन इत्य् उक्तम् । यद् राज्ञा कर्तव्यं तद् इदानीम् उच्यत इति प्रतिज्ञा । कर्तव्यं च दृष्टार्थं षाड्गुण्यादि, अदृष्टार्थम् अग्निहोत्रादि । तत्रेह प्राधान्येन दृष्टार्थम् उपदिश्यते । तत्रैव च राजधर्मप्रसिद्धिः ।</p>
<p><strong>राज</strong>शब्दस् तु नेह क्षत्रियजातिवचनः, किं तर्ह्य् अभिषेकाधिपत्यादिगुणयोगिनि पुरुषे वर्तते । अत एवाह: <strong>यथावृत्तो भवेन् नृपः</strong> । नृपग्रहणेन जनपदैश्वर्यवतो ऽधिकारम् आह । प्रमाणान्तरमूला ह्य् अत्र धर्मा उच्यन्ते, न सर्वे वेदमूलाः । अन्यमूलत्वे च यद् अत्र धर्मशास्त्राविरुद्धं तद् उच्यते । तथा च कात्यायनः:</p>
<blockquote>
<p>अर्थशास्त्रोक्तम् उत्सृज्य धर्मशास्त्रोक्तम् आव्रजेत् ॥ इति ।</p>
</blockquote>
<p><strong>यथावृत्तः</strong> यद् वृत्तं यत् प्रकारं वास्येति च बहुव्रीहिः । अन्यपदार्थो राजा । यथार्थप्राधान्ये ऽव्ययीभावः स्यात् । <strong>वृत्तं</strong> परिपालनार्थो व्यापारो ऽदृष्टार्थश् च । <strong>संभवश् च</strong> उत्पत्तिः । स उक्तो &ldquo;राजानम् असृजत् प्रभुः&rdquo; (म्ध् ७।३) इत्यादिना । <strong>परमा</strong> प्रकृष्टा सिद्धिर् विजिगीषोर् ऐकाधिपत्यम् । राजवृत्तस्य फलप्रतिज्ञेयम् ॥ ७।१ ॥</p>
<ul>
<li><strong>ब्राह्मं प्राप्तेन संस्कारं क्षत्रियेण यथाविधि ।</strong></li>
</ul>
<blockquote>
<p>सर्वस्यास्य यथान्यायं कर्तव्यं परिरक्षणम् ॥ ७।२ ॥**</p>
</blockquote>
<p>ब्रह्म वेदः । तत्र श्रुतः[^१] संस्कारो <strong>ब्राह्मः</strong> । स वेदाध्ययनजन्यो ग्रहणवतो ऽर्थलक्षणो वेदस्य, स्वाध्यायविधिर्[^२] निर्वर्त्य इत्य् अर्थः । उपनयनं तु ब्रह्मग्रहणार्थत्वाद् <strong>ब्राह्मम्</strong> इति युक्तम् । तथा च वक्ष्यति: &ldquo;त्रैविद्येभ्यस् त्रयीं विद्याम्&rdquo; (म्ध् ७।४३) इति । इतरथा विदितवेदितोपदेशः स्यात् । गर्भादानादि स्मृतिशास्त्राद् अष्टाचत्वारिंशसंस्कारम् । <strong>क्षत्रियेणेति</strong> । एतेन क्षत्रिय एव राज्याधिकारीति सूचितम् । क्षत्रियाभावे तदतिदेसो ऽपि ग्राह्यः । अन्यथा प्रजालोपः स्याद् इति भावः । <strong>सर्वस्य</strong> करदस्य दीनानाथदेश् च । <strong>अस्येति</strong> स्वविषयवासिनां यथास्वं जनपदपुरनिर्देशः । <strong>यथान्यायं</strong> । न्यायः शास्त्रं धर्मशास्त्ररूपम्, नार्थशास्त्रम् औशनसादिप्रणीतम्, तम् अनतिक्रम्य । <strong>परिरक्षणं</strong> परिपालनम् । अपायपरिहारः, दुर्बलानां बलवद्भिर् अनभिभवः, शास्त्रमर्यादानतिक्रमश् च । दुःखत्राणं <strong>परिरक्षा</strong> । शास्त्रातिक्रमे चादृष्टं दुःखम् । अतस् तदनतिक्रमे राजभयेन रक्षिता भवन्ति । राजदण्डे दुःखम् इति चेन् महतो नरकादिदुःखाद् राजदण्डनम् अल्पीयः । <strong>कर्तव्यम्</strong> इति विधिः । अधिकारश् चाष्टमे निरूपितः ॥ ७।२ ॥</p>
<ul>
<li><strong>अराजके हि लोके ऽस्मिन् सर्वतो विद्रुते भयात् ।</strong></li>
</ul>
<blockquote>
<p>रक्षार्थम् अस्य सर्वस्य राजानम् असृजत् प्रभुः ॥ ७।३ ॥**</p>
</blockquote>
<p><strong>विद्रुते</strong> पीडिते ऽप्रतिष्ठिते वा । <strong>प्रभुः</strong> प्रजापतिः । स्तुतिर् इयम् ॥ ७।३ ॥</p>
<ul>
<li><strong>इन्द्रानिलयमार्काणाम् अग्नेश् च वरुणस्य च ।</strong></li>
</ul>
<blockquote>
<p>चन्द्रवित्तेशयोश् चैव मात्रा निर्हृत्य शाश्वतीः ॥ ७।४ ॥**</p>
</blockquote>
<p><strong>अनिलो</strong> वायुः । <strong>वित्तेशो</strong> धनपतिर् वैश्रवणः । <strong>मात्रा</strong> अवयवाः । <strong>शाश्वतीः</strong> सारभूताः । <strong>निर्हृत्य</strong> निष्कृष्य ॥ ७।४ ॥</p>
<ul>
<li><strong>यस्माद् एषां सुरेन्द्राणां मात्राभ्यो निर्मितो नृपः ।</strong></li>
</ul>
<blockquote>
<p>तस्माद् अभिभवत्य् एष सर्वभूतानि तेजसा ॥ ७।५ ॥**</p>
</blockquote>
<p><strong>एषाम्</strong> इन्द्रादीनां सुरश्रेष्ठानां <strong>मात्राभिस्</strong> तेज्ॐशैर् <strong>निर्मितस्</strong> <strong>तस्माद्</strong> धेतोर् <strong>अभिभवति</strong> दुर्निरीक्ष्यमुखो भवति । <strong>तेजसा</strong> हेतुना । निष्कृष्य <strong>निर्मित</strong> उत्पादितः यतः कृषिर् उत्पादने[^३] धातुर् वर्तते । तेनापायावधित्वान् <strong>मात्राभ्य</strong> इति पञ्चमी तृतीया वा पठितव्या ॥ ७।५ ॥</p>
<ul>
<li><strong>तपत्य् आदित्यवच् चैष चक्षूंषि च मनांसि च ।</strong></li>
</ul>
<blockquote>
<p>न चैनं भुवि शक्नोति कश्चिद् अप्य् अभिवीक्षितुम् ॥ ७।६ ॥**</p>
</blockquote>
<p><strong>तपति</strong> तपतीव । संमुखो ऽशक्यदर्शनत्वाद् एवम् उच्यते । तद् आह: <strong>न चैनं भुवि शक्नोति</strong> । ब्राह्मणा जात्युत्कृष्टा[^४] ब्रह्मवर्चस्विनो ऽपि <strong>नैनम्</strong> <strong>अभि</strong>मुखं <strong>वीक्षितुं</strong> शक्नुवन्ति । तद् उक्तम् &ldquo;तम् उपर्य् आसीनम् अधस्ताद् उपासीरन्&rdquo; (ग्ध् ११।७) ॥ ७।६ ॥</p>
<ul>
<li><strong>सो ऽग्निर् भवति वायुश् च सो ऽर्कः सोमः स धर्मराट् ।</strong></li>
</ul>
<blockquote>
<p>स कुबेरः स वरुणः स चेन्द्रः स्वप्रभावतः ॥ ७।७ ॥**</p>
</blockquote>
<p><strong>अग्न्या</strong>दिदेवतानां मात्राशयत्वात्[^५] तच्छक्तियोगितयैवम् उच्यते । <strong>प्रभावः</strong> अलौकिकी या शक्तिः ॥ ७।७ ॥</p>
<ul>
<li><strong>बालो ऽपि नावमन्तव्यो मनुष्य इति भूमिपः ।</strong></li>
</ul>
<blockquote>
<p>महती देवता ह्य् एषा नररूपेण तिष्ठति ॥ ७।८ ॥**</p>
</blockquote>
<p><strong>मनुष्यो</strong> ऽयम् <strong>इत्य्</strong> एवं <strong>बालो ऽपि</strong> <strong>भूमिपो</strong> राजा <strong>नावमन्तव्यः</strong> । किं तर्हि, <strong>महती</strong> काचिद् <strong>एषा</strong> <strong>देवता</strong> एतेन मानुषेण <strong>रूपेण</strong> स्थितेति । अतो ऽदृष्टेनापि दोषेण राजन्य् अवज्ञा न युज्येत ॥ ७।८ ॥</p>
<ul>
<li><strong>एकम् एव दहत्य् अग्निर् नरं दुरुपसर्पिणम् ।</strong></li>
</ul>
<blockquote>
<p>कुलं दहति राजाग्निः सपशुद्रव्यसंचयम् ॥ ७।९ ॥**</p>
</blockquote>
<p>अस्य विधेर् अर्थवादश्लोका एते । राजधर्मो ऽपि सन् सर्वपुरुषार्थो ऽयम् । यो[^६] ऽग्निं हस्तादिना स्पृशति, समिद्धस्याप्य् अन्तिकवर्ती[^७] भवति, स <strong>दुरुपसर्पी</strong> नरः[^८] प्रमादस्खलितो दह्यते । राजा तु क्रुद्धः सपुत्रधनदारबान्धवं दहति । <strong>कुलं</strong> ये केचिद् ज्ञातयः स्वजनाश् च । तान् अप्य् अपराधसंबन्धात् पशुभिर् धनसंचयैश् च सह नाशयति ॥ ७।९ ॥</p>
<ul>
<li><strong>कार्यं सो ऽवेक्ष्य शक्तिं च देशकालौ च तत्त्वतः ।</strong></li>
</ul>
<blockquote>
<p>कुरुते धर्मसिद्ध्यर्थं विश्वरूपं पुनः पुनः ॥ ७।१० ॥**</p>
</blockquote>
<p>नैतन् मन्तव्यं बन्धुर् मे राजा सुहृद् वेति ।</p>
<ul>
<li>कस्य राज भवेन् मित्रं कानि मित्राणी राजनि ।</li>
</ul>
<p>प्रयोजनापेक्षया च शत्रौ मित्रवद् आचरन्ति मित्रे शत्रुवत् । तथाशक्ताः कंचिद् अपराधं क्षमन्ते, <strong>शक्तिं</strong> प्राप्योन्मूलयन्ति । एवं <strong>देशकालाव्</strong> अपि । अतो <strong>धर्मसिद्ध्यर्थं</strong> कार्यसिद्ध्यर्थं <strong>विश्वरूपं</strong> कुरुते । क्षणान् मित्रं क्षणेन शत्रुः, नैकरूप एव राजा भवति । अतो न विश्वसितव्यं राजनि । मैत्राद् वाल्लभ्यात् सौजन्याद् वा तत्तुल्यवयोदृष्ट्या न वर्तितव्यम्, अपि तु सर्वदा नयेन द्रष्टव्यः ॥ ७।१० ॥</p>
<ul>
<li><strong>यस्य प्रसादे पद्मा श्रीर् विजयश् च पराक्रमे ।</strong></li>
</ul>
<blockquote>
<p>मृत्युश् च वसति क्रोधे सर्वतेजोमयो हि सः ॥ ७।११ ॥**</p>
</blockquote>
<p>प्रसन्न आराधनया श्रियं ददाति । क्रुद्धो मृत्युना योजयति । अतः श्रीकामेनाराधनीयः । न केवलं श्रिया योजयति, यावद् अस्य शत्रवः सन्ति तान् अपि पराक्रम्य परितोषितो हन्ति । अतः शत्रुवधकामेन यथावत् परिचरणीयः ।</p>
<ul>
<li>
<p><strong>पद्मा</strong> ।** श्रीः**पर्यायो[^९] ऽपि पद्माशब्दो महत्त्वप्रतिपादनार्थः प्रयुक्तः, महतीं श्रियं ददातीत्य् अर्थः । एते चार्था राज्ञः प्राप्यन्ते, यतः **सर्वतेजोमयो** ऽसौ अग्न्यादित्य्चन्द्रमसां तेजो बिभर्ति ॥ ७।११ ॥</p>
</li>
<li>
<p><strong>तं यस् तु द्वेष्टि संमोहात् स विनश्यत्य् असंशयम् ।</strong></p>
</li>
</ul>
<blockquote>
<p>तस्य ह्य् आशु विनाशाय राजा प्रकुरुते मनः ॥ ७।१२ ॥**</p>
</blockquote>
<p>प्रत्यवायाद् यथा नश्यति[^१०] जनो नैवम् अभिप्रेतार्थलोभेन, अतः पुनः पुनर् आह । <strong>तं</strong> राजानं <strong>यो द्वेष्टि,</strong> प्रातिकूल्येन वर्तते तस्मिन्, <strong>स त्व् असंशयं नश्यति</strong> । <strong>तस्य ह्य् आशु विनाशय</strong> । अन्यः कश्चिद् अपराधं क्षमते अशक्यराजनिवेदनेन । तत्र व्यवहारभागस्य धनपरिक्षयो भवति, भूतो ऽप्य् अर्थः साक्षिणां चित्तवैचित्र्याद् अन्यथात्वम् आयाति — इत्य् अपेक्षमाणः[^११] कश्चित् क्षमेतापि[^१२] । राज्ञा[^१३] तद्विनाशार्थम् अपराधेन मनसि स्थितेन भाध्यत एवासौ । शक्तिमत्वाद् राज्ञः प्रयतमानस्य स्वतन्त्रविरोधो जायते[^१४] ॥ ७।१२ ॥</p>
<ul>
<li><strong>तस्माद् धर्मं यम् इष्टेषु स व्यवस्येन् नराधिपः ।</strong></li>
</ul>
<blockquote>
<p>अनिष्टं चाप्य् अनिष्टेषु तं धर्मं न विचालयेत् ॥ ७।१३ ॥**</p>
</blockquote>
<p>यतः सर्वतेजोमयो राजा <strong>तस्माद्</strong> धेतोर् <strong>इष्टेषु</strong> वल्लभेषु मन्त्रिपुरोहितादिषु कार्यगत्या <strong>धर्मं</strong> कार्यव्यवस्थां[^१५] शास्त्राचाराविरुद्धां <strong>व्यवस्येन्</strong> निश्चित्य स्थापयेन् <strong>न</strong>[^१६]** विचालयेत्** । सा तादृशी राज्ञो ऽनुज्ञा नातिक्रमणीया — &ldquo;अद्य पुरे सर्वैर् उत्सवः कर्तव्यः । मन्त्रिगेहे विवाहो वर्तते, तत्र सर्वैः संनिधातव्यम् । तथा पशवो नाद्य सैनिकैर्[^१७] हन्तव्याः । न शकुनयो बन्धयितव्याः । नर्तिका धनिकैर् आराधनीया[^१८] एतावन्त्य् अहानि&rdquo; । एवम् **अनिष्टेष्व्** अपि — &ldquo;एतेन संसर्गो न कर्तव्यः । एतस्य गृहे प्रवेशो न देयः&rdquo; । एवंविधो ऽत्र धर्मः पटहघोषादिना[^१९] राज्ञादिष्टो नातिकर्मणीयः । न त्व् अग्निहोत्रादिधर्मव्यवस्थायै वर्णाश्रमिणां राजा प्रभवति, स्मृत्यन्तरविरोधप्रसङ्गात्, अविरोधे चास्मिन् विषये वचनस्यार्थवत्वात् ॥ ७।१३ ॥</p>
<ul>
<li><strong>तदर्थं सर्वभूतानां गोप्तारं धर्मम् आत्मजम् ।</strong></li>
</ul>
<blockquote>
<p>ब्रह्मतेजोमयं दण्डम् असृजत् पूर्वम् ईश्वरः ॥ ७।१४ ॥**</p>
</blockquote>
<p>उक्ता राजोत्पत्तिः । दण्डोत्पत्तिर् इदानीम् उच्यते । तस्मा इदं <strong>तदर्थम्</strong>, राज्ञः प्रयोजनसिद्धये, <strong>दण्डम् असृजद् ईश्वरः</strong> प्रजापतिः ।</p>
<ul>
<li>
<p><span style="text-decoration:underline;">को राज्ञो</span> ऽर्थो दण्डेन ।</p>
</li>
<li>
<p><span style="text-decoration:underline;">उच्यते</span> । <strong>गोप्तारं सर्वभूतानाम्</strong> । गोप्ता रक्षिता दण्ड एव । न दण्डेन विना राजा रक्षितुं शक्नोति । अतो राजत्वसिद्ध्यर्थ एव दण्डः सृष्टः । <strong>धर्मम् आत्मजं ब्रह्मतेजोमयम्</strong> इति दण्डस्तुतिः । न यागदानादिः[^२०] धर्मः, किं तर्हि दण्ड एव । न चायं प्राणधनहारित्वाद् अधर्मो विज्ञेयः, अपि त्व् एष एव धर्मः । आत्मजः शरीराद् एव जातः प्रजापतेः । न च पाञ्चभौतिकः, किं तर्हि, ब्रह्मणो यत् केवलं तेजस् तेन निर्मितः । <strong>पूर्वं</strong> राजसृष्टेः ॥ ७।१४ ॥</p>
</li>
<li>
<p><strong>तस्य सर्वाणि भूतानि स्थावराणि चराणि च ।</strong></p>
</li>
</ul>
<blockquote>
<p>भयाद् भोगाय कल्पन्ते स्वधर्मान् न चलन्ति च ॥ ७।१५ ॥**</p>
</blockquote>
<p><strong>तस्य</strong> दण्डस्य <strong>भयात्</strong> । संबन्धिमात्रविवक्षायां भयहेतुत्वं नास्तीति षष्टी । दण्डभयात् <strong>स्थावराणि भूतानि भोगाय</strong> फलकुसुमच्छायादिभिर् भोगार्थं <strong>कल्पन्ते</strong>, तत्समर्था भवन्ति । यो हि स्थावरः फलं न ददाति स परिशोष्यते । न चेत् परिशुष्यति, सर्वतो व्याप्तदेशत्वाच् छित्वागारीक्रियते । एतया वृक्षोपमया दण्ड्यस्य राजापथ्यकारिणः पुरुषस्यैवं कर्तव्यम्, छेदनमूलोत्पाटनादिना दण्डः प्रणेयः । स्थावरग्रहणं[^२१] स्तुत्या दृष्टान्तार्थम् ईदृशो ऽयं दण्डो यत् स्थावरा अपि दण्ड्यन्ते, किं पुनश् चराः । न तु स्थावराणां दण्डो ऽयम् इत्य् एषा बुद्धिर् अस्ति । <strong>स्वधर्मान् न चलन्ति</strong> अकाले न पुष्यन्ति न प्रसुवते ॥ ७।१५ ॥</p>
<ul>
<li><strong>तं देशकालौ शक्तिं च विद्यां चावेक्ष्य तत्त्वतः ।</strong></li>
</ul>
<blockquote>
<p>यथार्हतः संप्रणयेन् नरेष्व् अन्यायवर्तिषु ॥ ७।१६ ॥**</p>
</blockquote>
<p><strong>अन्यायवर्तिनो</strong> ये राजापथ्यकारिणो महामात्यादयस् तेषाम् अयं दण्ड उच्यते । अन्येषां तु परस्परव्यवहारिणाम् &ldquo;अनुबन्धं परिज्ञाय[^२२]&rdquo; (म्ध् ८।१२६) इत्य् अत्रोच्यते । तत्रैव चायं श्लोको व्यख्यातः । <strong>विद्या</strong>त्राधिका, सा च वेदार्थविषया । <strong>यथार्हतः</strong> यथार्हं यो यस्य योग्य इत्य् अर्थः । <strong>संप्रणयेत्</strong> प्रवर्तयेत् कुर्याद् इति यावत् । एतत् सर्वम् <strong>अवेक्ष्य</strong> निरूप्य तत्तदपेक्षो दण्डः कर्तव्यः । अन्यथाप्रणीतो राज्ञो दृष्टम् अनर्थम् आवहेत् । दृष्टादृष्टभेदेन स्वप्रकृतिजनपदभेदेन सप्तमाष्टमयोर् दण्डमातृकाश्लोकयोर् भेदः ॥ ७।१६ ॥</p>
<ul>
<li><strong>स राजा पुरुषो दण्डः स नेता शासिता च सः ।</strong></li>
</ul>
<blockquote>
<p>चतुर्णाम् आश्रमाणां च धर्मस्य प्रतिभूः स्मृतः ॥ ७।१७ ॥**</p>
</blockquote>
<p><strong>स</strong> एव वस्तुतो <strong>राजा</strong> । तस्मिन् सति राजशक्तिः । <strong>स</strong> एव <strong>पुरुषः</strong> । येन बलीयसो ऽपि पुरुषान् स्त्रीवन् न्यक्कृत्य वशीकरोति । <strong>स</strong> <strong>नेता</strong> । कार्याणि तेन नीयन्ते । <strong>शासिता</strong> । शासनं राजाज्ञा, तस्याः शासनीभावः दण्डे सति । धर्मतः कर्तृत्वम् औपचारिकम् । <strong>चतुर्णाम् आश्रमाणां</strong> यो धर्मस् तत्र <strong>स</strong> <strong>प्रतिभूर्</strong> इव । यथा प्रतिभूश् चलितुं न ददाति, तद्वद् दण्डो ऽपि ॥ ७।१७ ॥</p>
<blockquote>
<p>दण्डः शास्ति प्रजाः सर्वा दण्ड एवाभिरक्षति ।**</p>
</blockquote>
<blockquote>
<p>दण्डः सुप्तेषु जागर्ति दण्डं धर्मं विदुर् बुधाः ॥ ७।१८ ॥**</p>
</blockquote>
<p>न राजा शास्त्रं[^२३] <strong>शास्ति</strong> कर्तव्याकर्तव्योर् विधिनिषेधयोः, किं तर्हि, <strong>दण्ड</strong> एव । <strong>दण्ड एवाभिरक्षति</strong> बलवद्भ्यो दुर्बलान् । <strong>सुप्तेषु</strong> राजपुरुषेषु दण्दभयाद् एव न यथाकामं लोको व्यवहरति । द्विविधो दण्डः, राजदण्डो यमदण्डश् च ॥ ७।१८ ॥</p>
<ul>
<li><strong>समीक्ष्य स धृतः सम्यक् सर्वा रञ्जयति प्रजाः ।</strong></li>
</ul>
<blockquote>
<p>असमीक्ष्य प्रणीतस् तु विनाशयति सर्वतः ॥ ७।१९ ॥**</p>
</blockquote>
<p><strong>धृतः प्रणीतः</strong> प्रवर्तितः । <strong>समीक्ष्य</strong> । पूर्वोक्तदेशकालाद्य् अपेक्ष्य <strong>समीक्ष्य</strong> । <strong>रञ्जयत्य्</strong> अनुरागं प्रजासु जनयति । विपरीतं प्रणीयमानो न केवलं स्वकार्यं न करोति, यावद् दुरुपयुक्तो विषवद् विनाशयत्य् अर्थं जनस्य ॥ ७।१९ ॥</p>
<ul>
<li><strong>यदि न प्रणयेद् राजा दण्डं दण्ड्येष्व् अतन्द्रितः ।</strong></li>
</ul>
<blockquote>
<p>शूले मत्स्यान् इवापक्ष्यन् दुर्बलान् बलवत्तराः ॥ ७।२० ॥**</p>
</blockquote>
<p>अप्रणयनाद् दण्डस्य ये <strong>बलवत्तरा</strong> बलीयांसो बलेनाधिका महाप्राणतया शस्त्रहस्तमनुष्या भूयस्त्वेन वा, ते <strong>दुर्बलाण् अपक्ष्यन् शूले मत्स्यान् इव</strong> । यथा मत्स्या शूलाः क्रियन्ते[^२४] भोजनार्थम् एवम् अशक्तो जनो ऽधिकशक्तिभिर् उपहीयेत, धनशरीरदारहरणादिना । तस्माद् दण्डार्हान् <strong>अतन्द्रितो</strong> ऽनलसो दण्डयेत् । &ldquo;कुतो मया समीक्षा शक्या कर्तुम्, नैव दण्डं करोमि&rdquo; इति नैवं बुद्धिः कर्तव्या ॥ ७।२० ॥</p>
<ul>
<li><strong>अद्यात् काकः पुरोडाशं श्वावलिह्याद् धविस् तथा ।</strong></li>
</ul>
<blockquote>
<p>स्वाम्यं च न स्यात् कस्मिंश्चित् प्रवर्तेताधरोत्तरम् ॥ ७।२१ ॥**</p>
</blockquote>
<p><strong>श्वकाका</strong>दयो ऽप्य् अत्यन्ताधमा देवैः सह संस्पर्धेरन् । देवेभ्यो दातव्यं <strong>हविश्</strong> चरुपुरोडाशादि, तत् ते अद्युर् यदि दण्डेन न निवार्येरन् । अन्यद् अपि यत् <strong>स्वाम्यं</strong> स्वस्वामिभावः स न स्यात्, जायापत्योः पितापुत्रयोः । जायायाः पतिर् न स्यात्, स्वातन्त्र्येण स्त्रियः प्रवर्तेरन् । <strong>अधरोत्तरम्</strong> । यद् अधरं वृषलादि तद् उत्तरं प्रधानं स्यात् । यद् उत्तरं ब्राह्मणादि तद् अवरतां निकृष्टताम् इयात् । शूद्रा धर्मम् उपदिशेयुः । वैदिको धर्मो नानुष्ठीयेत ॥ ७।२१ ॥</p>
<ul>
<li><strong>सर्वो दण्डजितो लोको दुर्लभो हि शुचिर् नरः ।</strong></li>
</ul>
<blockquote>
<p>दण्डस्य हि भयात् सर्वं जगत् भोगाय कल्पते ॥ ७।२२ ॥**</p>
</blockquote>
<p>स्वभावेनैव प्रकृत्यैव <strong>शुचिः</strong> शुद्धो धर्मार्थकामेषु, स तादृशो <strong>नरो</strong> <strong>दुर्लभः</strong>, दुःखैर् लब्धुं शक्यः । किं तु <strong>दण्डजितो</strong> दण्डेन जीयते, पथि स्थाप्यते । तद्भ्यान् न यथाकामं प्रवर्तते । <strong>जगद् भोगायेति</strong> प्राग् उक्तम् एव (म्ध् ७।१५) ॥ ७।२२ ॥</p>
<ul>
<li><strong>देवदानवगन्धर्वा रक्षांसि पतगोरगाः ।</strong></li>
</ul>
<blockquote>
<p>ते ऽपि भोगाय कल्पन्ते दण्डेनैव निपीडिताः ॥ ७।२३ ॥**</p>
</blockquote>
<p>ये <strong>देवाः</strong> पर्जन्यो वायुर् आदित्य इत्यादयः, <strong>भोगाय कल्पन्ते</strong> शीतोष्णवर्षैर् नियतैर् ओषधीः पाचयन्ति, तद्दण्डभयाशङ्किनः । अन्यथा किम् इति सूर्याचन्द्रमसौ धातृपर्जन्यौ वा स्वस्मात् कार्यकालान् नियतान् न विचलेताम् । कदाचिद् द्वे अहनी त्रीणि वा नोदियात् सूर्यः, सति स्वातन्त्र्ये । दण्डात् तु बिभ्यन् नातिक्रामति मर्यादाम् । तथा च श्रुतिः:</p>
<ul>
<li>
<p>भयात् सूर्यः प्रतपति भयात् तपति चन्द्रमाः ।</p>
</li>
<li>
<p>भयाद् अग्निश् च वायुश् च ॥ इति । (च्ड़्। कठु ६।३)</p>
</li>
</ul>
<p><strong>दानवा</strong>दयश् च यद् इदम् अखिलम् अहर्निशं न जगद् उपघ्नन्ति । दण्डमाहात्म्यम् एतत् । <strong>पतङ्ग</strong>वयांसि गृहमण्डनाः शुकसारिकादयो यद् बालानाम् अक्षिणी नोत्पाटयन्ति, श्येनकाककङ्कगृध्रादयो यज् जीवतो नादन्ति, तद् अप्य् एवम् एव । <strong>उरगाः</strong> सर्पाः केवलं क्रोधविषात्मकाः संभूय सर्वे न दशन्ति सर्वं प्राणिजातम्, तद् दण्डसामर्थ्यम् ।</p>
<ul>
<li>
<p>अतः स्तुतिर् एषोच्यते । तद् देवादयो महर्धिका अचेतना वा स्वर्मर्यादातो न विचलन्ति भयात्, किं पुनर् मनुष्याः । अत्र श्लोकः पूर्वैः पठितः ।</p>
</li>
<li>
<p>दृष्ट्वा तु दैन्यं वनपाटलानां</p>
</li>
<li>
<p>पुष्पप्रगल्भं कुटजप्रहासम् ।</p>
</li>
<li>
<p>संबन्धदानेन तदा जहास</p>
</li>
<li>
<p>नीचो[^२५] ऽपि रन्ध्रं प्रहरत्य् अवश्यम् ॥ इति ॥ ७।२३ ॥</p>
</li>
<li>
<p><strong>दुष्येयुः सर्ववर्णाश् च भिद्येरन् सर्वसेतवः ।</strong></p>
</li>
</ul>
<blockquote>
<p>सर्वलोकप्रकोपश् च भवेद् दण्डस्य विभ्रमात् ॥ ७।२४ ॥**</p>
</blockquote>
<p><strong>दण्डस्य विभ्रमो</strong> ऽकरणम् अन्यायेन वा करणम् । तस्मिन् सति <strong>सर्ववर्णा दुष्येयुः</strong>, इतरेतरस्त्रीगमनेन संकरप्रवृत्तेः । <strong>सेतवो</strong> मर्यादाः, ताः <strong>सर्वा भिद्येरन्</strong> । सर्वमर्यादापरिलोपः स्याद् इत्य् अर्थः । ब्राह्मणाश् च शूद्रवद् वर्तेरन्, शूद्राश् च ब्राःमणवत् । अतश् च <strong>सर्वलोकप्रकोपः</strong> स्यात् । त्रयो ऽपि लोका इतरेतरं वृष्ट्यातपादिना नोपकुर्युः ॥ ७।२४ ॥</p>
<ul>
<li><strong>यत्र श्यामो लोहिताक्षो दण्डश् चरति पापहा ।</strong></li>
</ul>
<blockquote>
<p>प्रजास् तत्र न मुह्यन्ति नेता चेत् साधु पश्यति ॥ ७।२५ ॥**</p>
</blockquote>
<p>एतद् द्वयं मनुष्याणां प्रशस्ततमम् । अतस् तेनासता रूपकभङ्ग्या स्तौति । द्विरूपो दण्डः: दुःखदो भयदश् च । भयहेतुत्वं <strong>श्याम</strong>तया, दुःखहेतुत्वं <strong>लोहिताक्ष</strong>त्वेन ।</p>
<ul>
<li>
<p>परिसमाप्ता दण्डस्तुतिः । दण्डो ऽवश्यं कर्तव्यः । स च देशाद्यपेक्षयेति । अन्यः सर्वो ऽर्थवादः ।</p>
</li>
<li>
<p><strong>नेता चेत्</strong> । <strong>नेता</strong> दण्डस्य नायकः । स <strong>चेत् साधु पश्यति,</strong> सुनिरूपितं देशकालादिकं कृत्वा पालयति । <strong>तत्र प्रजा न मुह्यन्ति</strong> न केनचिद् दोषेण युज्यन्ते ॥ ७।२५ ॥</p>
</li>
<li>
<p><strong>तस्याहुः संप्रणेतारं राजानं सत्यवादिनम् ।</strong></p>
</li>
</ul>
<blockquote>
<p>समीक्ष्यकारिणं प्राज्ञं धर्मकामार्थकोविदम् ॥ ७।२६ ॥**</p>
</blockquote>
<p>इदं संप्रणेतुः साधु दर्शनम्: सत्यवादिता समीक्ष्यकारिता प्राज्ञता त्रिवर्गे कौशलं च । <strong>सत्यवादी</strong>, यः शास्त्रानुसारितया दण्डं कृत्वा कुतश्चिन् महाधनत्वं विज्ञाय न तं वर्धयति, न च वल्लभस्य रागाद् अवनं करोति । <strong>प्राज्ञः</strong>, देशादीनां बाध्यबाधकभावार्थम् अवस्थाविशेषज्ञः । कदाचिद् देशेन कालो बाध्यते कालेन वा देशः । उभौ वा तौ विद्याशक्ती । तयोश्[^२६] च परस्परम् उत्सर्गापवादभावज्ञः । कार्यवशाद् अर्थश् च बाधक एव बाध्यताम् इत्य् अतः प्राज्ञत्वम् उपयुज्यते । धर्मादीनां च गुरुलघुताभावः । स्वल्पो यत्र धर्मस् तस्मिन् साध्यमाने महान् अनर्थो भवति, तत्र धर्मस् त्यज्यते । प्रायश्चित्तेन समाधास्यत इत्य् एवमादि बोद्धव्यम् ॥ ७।२६ ॥</p>
<ul>
<li><strong>तं राजा प्रणयन् सम्यक् त्रिवर्गेणाभिवर्धते ।</strong></li>
</ul>
<blockquote>
<p>कामान्धो विषमः क्षुद्रो दण्डेनैव निहन्यते ॥ ७।२७ ॥**</p>
</blockquote>
<p>समत्वेन दण्डपातनेन शत्रौ मित्रे च <strong>वर्धते</strong>[^२७] । <strong>कामान्धः</strong> रागप्रधानः । <strong>विषमः</strong> क्रोधनः । <strong>क्षुद्रः</strong> छलान्वेषात् । <strong>दण्डेनैव निहन्यते</strong>, प्रकृतिकोपेनादृष्टेन वा दोषेण ॥ ७।२७ ॥</p>
<ul>
<li><strong>दण्डो हि सुमहत् तेजो दुर्धरश् चाकृतात्मभिः ।</strong></li>
</ul>
<blockquote>
<p>धर्माद् विचलितं हन्ति नृपम् एव सबान्धवम् ॥ ७।२८ ॥**</p>
</blockquote>
<p><strong>सुमहद्</strong> यत् <strong>तेजः</strong> स <strong>दण्डः</strong> । <strong>अकृतात्मभिः</strong> शास्त्रेण गुरूपासनया सहजेन वा विनयेन ये ऽनभिविनीतास् तैर् <strong>दुर्धरः</strong>, न शक्यते सम्यक् प्रणेतुम् । नैवं मन्तव्यम्: &ldquo;आज्ञामात्रेण दण्डः प्रणीयते, का तस्य दुर्धरता&rdquo; । यतो यस् तत्र न जागर्ति प्रयत्नवान् न भवति तं प्रमादिनं <strong>सबान्धवं</strong> <strong>दण्डो हन्ति</strong> । न शरीरेण केवलेन राजा नश्यति, यावत् पुत्रपौत्राद्यन्वयेन सह ॥ ७।२८ ॥</p>
<ul>
<li><strong>ततो दुर्गं च राष्ट्रं च लोकं च सचराचरम् ।</strong></li>
</ul>
<blockquote>
<p>अन्तरिक्षगतांश् चैव मुनीन् देवांश् च पीडयेत् ॥ ७।२९ ॥**</p>
</blockquote>
<p>देशाद्यनपेक्षया यत्र दण्डः प्रणीयते तत्र सराजकस्य जनपदस्य तिर्यक्स्थावरसहितस्य नाशः । ततो मन्त्रिभिर् जनपदैश् च राजा विज्ञापनीयः, त्यक्तव्यो वा तादृशो देशः । देवमुनयः पीड्यन्ते । इतःप्रदानजीवना देवाः । अस्मिंश् चानुष्ठानाद्युच्छेदान् नष्टा एव देवमुनयः । तथा च पुराणकारैः:</p>
<ul>
<li>
<p>वर्णाश्रमेभ्यः स्थित्वा तु लोके ऽस्मिन् यः प्रवर्तते ।</p>
</li>
<li>
<p>स्वर्गादौ देवयोनीनां स्थितिहेतुः स वै स्मृतः ॥ इति ।</p>
</li>
<li>
<p>प्रथमात् श्लोकाद् आरभ्य यावद् अयं श्लोकस् तत्रायम् अर्थसंग्रहः: समवृत्तेन क्षत्रियेण जनपदपरिपालनं कर्तव्यम् । तच् च दण्डेन विना न भवतीति स देशाद्यपेक्षयावश्यं निपुणतो निरूप्य स्वराष्ट्रे परराष्ट्रे वा यथाशास्त्रं प्रणेयः । अन्यथा तु प्रवृत्ताव् उभयलोकनाशः । अन्यः सर्वो ऽर्थवादः ॥ ७।२९ ॥</p>
</li>
<li>
<p><strong>सो ऽसहायेन मूढेन लुब्धेनाकृतबुद्धिना ।</strong></p>
</li>
</ul>
<blockquote>
<p>न शक्यो न्यायतो नेतुं सक्तेन विषयेषु च ॥ ७।३० ॥**</p>
</blockquote>
<p>सहायसंग्रहार्थं प्रकरणम् इदानीम् आरभ्यते । यस्य च निरूपणा वक्ष्यमाणा तत्सहायादिगुणयोगिनश् चार्यसभ्यसेनापतिदण्डाधिकारिणो न सन्ति, तेन स्वयम् एव निःशङ्कं नयकालगुणसंपन्नेनापि न्यायतो न प्रणेतुं शक्यः । न्यायः शास्त्रानुसारिणी देशाद्यपेक्षया च व्यवस्था । अतः सहायाः शोभनाः कर्तव्याः । यथा स्वयं मूढो विचित्तो ऽसंस्कृतबुद्धिर् अस्ति, सक्तो विषयेषु, लुब्धो धनविनियोगं यथावन् न करोति, तेन तादृशेनैतैर् दोषैर् युक्तेन न सम्यक् ध्रियते, एवम् असहायेनापीति तात्पर्यम् । यस् तु विपरीतस् तेन शक्यते ॥ ७।३० ॥</p>
<p><em>एष एवार्थो वैपरीत्येनोच्यते</em> ।</p>
<ul>
<li><strong>शुचिना सत्यसंधेन यथाशास्त्रानुसारिणा ।</strong></li>
</ul>
<blockquote>
<p>प्रणेतुं शक्यते दण्डः सुसहायेन धीमता ॥ ७।३१ ॥**</p>
</blockquote>
<p><strong>शुचिर्</strong> अलुब्धः । <strong>सत्यसंधः</strong> सत्यप्रधानः । सत्यम् एव पुरोधाय सर्वक्रियासु प्रवर्तते स विजितेन्द्रियः । अजितेन्द्रियस्य कुतः सत्यम् । <strong>यथाशास्त्रम् अनुसरति</strong> वर्तते । <strong>सुसहायः</strong> शोभनाः सहाया अस्येति । अमूर्खैर् भक्त्यनुरक्तैः[^२८] सहायैर् युक्तः । <strong>धीमता</strong> प्राज्ञेन । यो ऽसौ मूढः प्रागुक्तस् तस्यायं प्रतिपक्षतयोक्तः</p>
<ul>
<li>
<p>अतः पञ्चभिर् दोषैर् हीनस् तावद्भिर् एव गुणैर् युक्तो दण्डप्रणयने ऽधिकृतो दृष्टादृष्टपलातिशयभाग् भवतीति श्लोकद्वयस्यार्थः ॥ ७।३१ ॥</p>
</li>
<li>
<p><strong>स्वराष्ट्रे न्यायवृत्तः स्याद् भृशदण्डश् च शत्रुषु ।</strong></p>
</li>
</ul>
<blockquote>
<p>सुहृत्स्व् अजिह्मः स्निग्धेषु ब्राह्मणेषु क्षमान्वितः ॥ ७।३२ ॥**</p>
</blockquote>
<p>पितृपितामहादिक्रमागतो देशो व्यपदेशहेतुः । काश्मीरकस्य काश्मीरः, पाञ्चालस्य पाञ्चालाः <strong>स्वराष्ट्रम्</strong> । तत्र <strong>न्यायवृत्तो</strong>[^२९] न्यायेन वर्तेत । न्याययोगाद् वृत्तं न्यायः[^३०] । अतो बहुव्रीहिः । &ldquo;न्यायवृत्तिः&rdquo; इति वा पाठः । एतत् पूर्वसिद्धम् अनूद्य शत्रुषु <strong>भृशदण्डता</strong> विधीयते । परराष्ट्राणि पुनः पीडयेत्, न तत्र विघ्नाद्य् उपेक्षणीयं राष्ट्रीयोपरोधो वा । तथा कुर्वतः प्रताप उपजायते । प्रतापधनस्य शत्रवो नमन्ति । <strong>ब्राह्मणेषु</strong> सर्वत्र <strong>क्षमान्वितः</strong> । अपराधेष्व् अपि साम्ना दण्डः प्रयोज्यः, न क्रोधेन । परराष्ट्रवासिनो ऽपि राष्ट्रघातकाले यदि शक्यन्ते रक्षितुं तदा न हन्यन्ते । <strong>स्निग्धेषु सुहृत्सु</strong> <strong>अजिह्मो</strong> ऽकुटिलबुद्धिः । कार्यसिद्धिकृत् तत्कार्यप्रधानः[^३१] स्यात् । समानाभ्युदयप्रत्यवायाः सुहृदः स्निग्धाः[^३२] ॥ ७।३२ ॥</p>
<ul>
<li><strong>एवंवृत्तस्य नृपतेः शिलोञ्छेनापि जीवतः ।</strong></li>
</ul>
<blockquote>
<p>विस्तीर्यते यशो लोके तैलबिन्दुर् इवाम्भसि ॥ ७।३३ ॥**</p>
</blockquote>
<p>प्रक्रान्तवृत्तेः स्तुतिर् इयम् । <strong>शिलोञ्छेनापि जीवतो</strong> ऽत्यन्तक्षीणकोशस्य <strong>विस्तीर्यते यशः</strong> प्रथते । ततश् च परराष्ट्राणि स्वयं नमन्ते, स्वराष्ट्रिकश् चानुरागाद् अविचलितो भवति ॥ ७।३३ ॥</p>
<ul>
<li><strong>अतस् तु विपरीतस्य नृपतेर् अजितात्मनः ।</strong></li>
</ul>
<blockquote>
<p>संक्षिप्यते यशो लोके घृतबिन्दुर् इवाम्बसि ॥ ७।३४ ॥**</p>
</blockquote>
<p><strong>अतो</strong> वृत्ताद् <strong>विपरीतस्य</strong> चलितस्य । अत्र हेतुर् <strong>अजितात्मता</strong> । यथाशास्त्रम् अनियतात्मा यः ॥ ७।३४ ॥</p>
<ul>
<li><strong>स्वे स्वे धर्मे निविष्टानां सर्वेषाम् अनुपूर्वशः ।</strong></li>
</ul>
<blockquote>
<p>वर्णानाम् आश्रमाणां च राजा सृष्टो ऽभिरक्षिता ॥ ७।३५ ॥**</p>
</blockquote>
<p>स्वधर्माणां[^३३] च <strong>राजा सृष्टो ऽभिरक्षिता</strong> । स्वधर्मनिष्ठानाम् अपालने राज्ञः प्रत्यवायः । धर्मच्युतास् तु यदि केनचिद् उपहन्येरन् न तत्र राज्ञो ऽतीव दोष इति <strong>स्वे स्वे धर्मे</strong> इत्य् अनेन दर्शयति । अथ वा &ldquo;न&rdquo; श्लिष्यते &ldquo;अनिविष्टानाम्&rdquo; इति । ये तु शास्त्रान् मित्राद्युपदेशाद् वा स्वधर्मायत्ताः,[^३४] न तेषां राजा द्वैधेन वर्तेत । वर्णग्रहणं स्त्रीबालवृद्धानां रक्षार्थम् । न हि ते आश्रमस्थाः । आश्रमग्रहणं तर्हि किमर्थम् । प्राधान्यार्थम्, ब्राह्मणवसिष्ठवत् । प्रयोजननिर्देशो वायम् । आश्रमसंध्योपासनादिधर्माच् चलितुम् एषां न देयः[^३५] । न चैवं दण्डाद्यपघातः कर्तुम् एतेषां देयः । इतरथा बाधापरिहारः । एवं रक्षा विज्ञेया[^३६] । संध्योपासनाद्यकरणेषु[^३७] नामान्यस्य कस्यचिद् भवति । द्विरूपा राज्ञः कर्तव्यतेति वर्णाश्रमग्रहणम् । एतद् एवोक्तम् &ldquo;वर्णान् आश्रमांश् च न्यायतो ऽभिरक्षेत्&rdquo; (ग्ध् ११।९) इति ॥ ७।३५ ॥</p>
<ul>
<li><strong>तेन यद् यत् सभृत्येन कर्तव्यं रक्षता प्रजाः ।</strong></li>
</ul>
<blockquote>
<p>तत् तद् वो ऽहं प्रवक्ष्यामि यथावद् अनुपूर्वशः ॥ ७।३६ ॥**</p>
</blockquote>
<p>वक्ष्यमाणावबोधार्थः श्लोकः । <strong>तेन</strong> राज्ञा <strong>सभृत्येन</strong>[^३८] तदीयैः सहायैर् <strong>यत् कर्तव्यं</strong> प्रजारक्षणार्थं <strong>तद्</strong> इदानीम् उच्यते ॥ ७।३६ ॥</p>
<ul>
<li><strong>ब्राह्मणान् पर्युपासीत प्रातर् उत्थाय पार्थिवः ।</strong></li>
</ul>
<blockquote>
<p>त्रैविद्यवृद्धान् विदुषस् तिष्ठेत् तेषां च शासने ॥ ७।३७ ॥**</p>
</blockquote>
<p><strong>प्रातर् उत्थाय</strong> शयनं त्यक्त्वा यथाविधानं कृतसंध्योपासनः, प्रथमं ब्राह्मणानां दर्शनं दद्यात् । <strong>उपासनम्</strong> अन्तिकोपवेशनकुशलप्रश्नादिकरणम् । <strong>परिः</strong> पादपूरणः । <strong>तिष्ठेत् तेषां च शासने</strong> । आज्ञाकरणं तेषां शासनम् । यदि कस्यचिद् उपकारायादिशेयुस्[^३९] तद्विरुद्धं न शङ्क्यम्, नाप्य् अनर्थकम् अनुतिष्ठेत् । <strong>त्रैविद्यवृद्धान्</strong> । तिसॄणां विद्यानां समाहारः त्रैविद्यम्, तद् अधीतिनः <strong>त्रैविद्या</strong>, रूढ्या ऋग्वेदादिवेदत्रयाध्यायिन उच्यन्ते । <strong>विदुषस्</strong> तदर्थवेदिनश् च । एवंविधा ये ब्राह्मणास् तान् <strong>उपासीत,</strong> तदीयाम् आज्ञां कुर्यात् । <strong>वृद्धास्</strong> त्रैविद्यानां श्रेष्ठाः प्रकर्षवन्तो ऽध्ययनविज्ञानयोः ॥ ७।३७ ॥</p>
<ul>
<li><strong>वृद्धांश् च नित्यं सेवेत विप्रान् वेदविदः शुचीन् ।</strong></li>
</ul>
<blockquote>
<p>वृद्धसेवी हि सततं रक्षोभिर् अपि पूज्यते ॥ ७।३८ ॥**</p>
</blockquote>
<p><strong>वृद्धान्</strong> वयस्थब्राह्मणान् । एतद् अपूर्वम्, अन्यत् पूर्वसिद्धं <strong>विप्रान्</strong> इत्यादि । <strong>शुचीन्</strong> निरुपाधीन् । एतद् अप्य् अपूर्वम् । यथैवाध्ययनविज्ञाने उपास्यत्वकारणम् एवं शुचित्वम् अपि । द्वितीयश्लोकार्धो ऽर्थवादः[^४०] । <strong>रक्षोभिः</strong> । रक्षांसि निर्दयानि महाबलानि सर्वधर्मशून्यानि, तान्य् अपि वृद्धसेविनं पूजयन्ति ॥ ७।३८ ॥</p>
<p><em>वृद्धसेवायाः प्रयोजनम् आह ।</em></p>
<ul>
<li><strong>तेभ्यो ऽधिगच्छेद् विनयं विनीतात्मापि नित्यशः ।</strong></li>
</ul>
<blockquote>
<p>विनीतात्मा हि नृपतिर् न विनश्यति कर्हिचित् ॥ ७।३९ ॥**</p>
</blockquote>
<p><strong>तेभ्यः</strong> विद्वद्ब्राह्मणेभ्यो वृद्धेभ्यः <strong>विनयं</strong> राजवृत्तम् <strong>अधिगच्छेत्</strong> शिक्षेत । <strong>विनीतात्मा</strong> । यद्य् अपि स्वयंबुद्ध्यापि विनीतो ऽर्थशास्त्रैर् वा, तथापि वृद्धोपदेशे यत्नवान् स्यात् । दृष्टकर्माणः शास्त्रज्ञेभ्यो निपुणतराः । अथ वा पाटवातिशयजननार्थं विनीतेनापि स्वभावतो वृद्धेभ्य आर्येभ्य आत्मा विनेयः । स्वभावशुद्धस्य सुवर्णस्य तेजःसंयोगादिनाधीयमानसंस्कारो विशुद्धतररूपवान् असौ दृश्यते । यस्य विनयाधानस्य फलं <strong>न विनश्यतीति</strong> ॥ ७।३९ ॥</p>
<ul>
<li><strong>बहवो ऽविनयान् नष्टा राजानः सपरिग्रहाः ।</strong></li>
</ul>
<blockquote>
<p>वनस्था अपि राज्यानि विनयात् प्रतिपेदिरे ॥ ७।४० ॥**</p>
</blockquote>
<p>पूर्वोक्त एवार्थः श्लोकत्रयेणैव दृढीक्रियते । अविनीताः <strong>सपरिग्रहा नष्टाः</strong> । पुत्रदारहस्त्यश्वादिसंपत् <strong>परिग्रहः</strong> । ये तु विनयिनः, न ते राष्ट्रं प्राप्य हारयन्ति । यावत् ते दूरस्था <strong>वनस्था अपि,</strong> कोशहीना अपि, राज्यं <strong>प्रतिपेदिरे</strong> लब्धवन्तः ॥ ७।४० ॥</p>
<ul>
<li><strong>वेनो विनष्टो ऽविनयान् नहुषश् चैव पार्थिवः ।</strong></li>
</ul>
<blockquote>
<p>सुदाः पैजवनश् चैव सुमुखो निमिर् एव च ॥ ७।४१ ॥**</p>
</blockquote>
<p>उभयत्राप्य् उदाहरणानि लोकसिद्धानि वर्णयन्ति । एतानि महाभारताद् आख्यानानि ज्ञेयानि ॥ ७।४१ ॥</p>
<ul>
<li><strong>पृथुस् तु विनयाद् राज्यं प्राप्तवान् मनुर् एव च ।</strong></li>
</ul>
<blockquote>
<p>कुबेरश् च धनैश्वर्यं ब्राह्मण्यं चैव गाधिजः ॥ ७।४२ ॥**</p>
</blockquote>
<p><strong>ब्राह्मण्यं चैव गाधिजः</strong> ।</p>
<ul>
<li>
<p><span style="text-decoration:underline;">ननु</span> च राज्याधिकारे को ब्राह्मण्यप्राप्त्युपन्यासावसरः । राष्ट्रप्राप्तिर् एव यथापूर्वं वर्णयितव्या ।</p>
</li>
<li>
<p><span style="text-decoration:underline;">उच्यते</span> । धनैश्वर्याद् अपि जात्युत्कर्षो दुष्प्रापः, सर्वाधिकारहेतुत्वात् ।</p>
</li>
<li>
<p><span style="text-decoration:underline;">ननु</span> च कथं तस्य विनयो हेतुः । षाड्गुण्यप्रयोगः अप्रमादः अतिव्ययवर्जनं अलोभः व्यसनासेवनं एवमादीनि विनयः । तद् एतद् ब्राह्मण्यस्यैकम् अपि न कारणम् । तपो हि तत्र कारणत्वेन श्रुतम्: &ldquo;विश्वामित्रस् तपस् तेपे नानृषेः पुत्रः स्याम्&rdquo; इत्य् एवमादि ।</p>
</li>
<li>
<p><span style="text-decoration:underline;">उच्यते</span> । नार्थशास्त्रोक्तैव नीतिर् नयः । किं तर्हि, शास्त्रीयो विधिर् लोकाचारश् च । शास्त्रे च तपसा जात्युत्कर्षो जन्मान्तरे प्राप्यते इति विहितम् एव । विश्वामित्रस्य ब्राह्मण्यं तु तस्मिन्न् एव जन्मनि क्षत्रियस्य सत इत्याख्यातम् एव ॥ ७।४२ ॥</p>
</li>
<li>
<p><strong>त्रैविद्येभ्यस् त्रयीं विद्याद्</strong>[^४१]** दण्डनीतिं च शाश्वतीम् ।**</p>
</li>
</ul>
<blockquote>
<p>आन्वीक्षिकीं चात्मविद्यां वार्तारम्भांश् च लोकतः ॥ ७।४३ ॥**</p>
</blockquote>
<p><strong>विद्याम्</strong> इति द्वितीयान्तपाठे &ldquo;अधिगच्छेत्&rdquo; (म्ध् ७।३९) इत्य् अनुषञ्ज्यनीयम् । समाप्तब्रह्मचर्यस्य राज्योपदेशात्[^४२] त्रय्यर्थाधिगमेन तन्निष्पत्तेर् अभ्यासार्थो ऽयम् उपदेशः । त्र्यवयवा विद्या त्रिविद्या, ताम् अधीयते <strong>त्रैविद्याः</strong>,** तेभ्यस् त्रयीम्** ऋग्वेदादिवेदत्रयं **विद्यात्** । संदिग्धेषु पदार्थेषु वेदेभ्यो निर्णयं कुर्यात् । तैः सह वेदार्थं चिन्तयेद् इति यावत् । न राजत्वाभिमानान् मदावलेपेन सर्वज्ञो ऽहम् इति बुद्ध्या संदिह्यमानान् अर्थान् उपेक्षेत ।</p>
<ul>
<li>
<p><strong>दण्डनीतिं च</strong> । दण्डविषया नीतिः । &ldquo;दण्डो दमनम् इत्य् आहुः&rdquo; (ग्ध् ११।२८), येन शत्रवः स्वप्रकृतयो विषयवासिनश् चान्यायकारिणो दम्यन्ते, स <strong>दण्डो</strong> ऽमात्यादिसंपत् । <strong>नीतिस्</strong> तस्य प्रयोजनं तत्र विधिः, तं शिक्षेत । तद्विद्भ्यश् चाणक्यादिग्रथविद्भ्यः । <strong>शाश्वतीम्</strong> इति स्तुतिः । यद्य् अपि दण्डनीत्याप्य् अस्य सर्वलोकः शक्यते ज्ञातुम्, अन्वयव्यतिरेकमूलत्वाद् अस्यार्थस्य, तथाप्य् अबुधबोधनार्थानि तानि शास्त्राणि, बुधानां च संवादार्थानीति, युक्तो दण्डनीतिशास्त्राधिगमः ।</p>
</li>
<li>
<p>एवं <strong>आन्वीक्षिक्य्</strong> अपि तर्कविद्यार्थशास्त्रादिका । <strong>आत्मविद्या</strong> अध्यात्मविद्या । विशेषणविशेष्ये वा पदे । आत्मने या हितान्वीक्षिकी सा तर्काश्रया । तां शिक्षेत । सा ह्य् उपयुज्यते[^४३] व्यसनाभ्युदयोपरमचित्तसंक्षोभोपशमाय । या तु बौद्धचार्वाकादितर्कविद्या सा नातीव कृत्वा क्वचिद् उपयुज्यते । प्रत्युतास्तिक्यम् उपहन्ति, यो नातिनिपुणमतिः । यदा तु स्वतन्त्राम् आन्वीक्षिकीं वेद, तदा तस्य दूतसंवादादिषु वाक्यवैशद्यानाम् उपयोगो नोपहास्यो भवति ।</p>
</li>
<li>
<p><strong>वार्तारम्भांश् च</strong> । पण्यानाम् अर्थपरिज्ञानं वाणिज्यकौशलम्, समयेन बार्हस्पत्येन तत्र परिज्ञानं वार्ता । तन्निमित्ता आरम्भा <strong>वार्तारम्भाः</strong> । वार्तास्वरूपं ज्ञात्वा तद्विषयकार्या[^४४] प्रवृत्तिर् आरम्भः ।</p>
</li>
<li>
<p>एतल् लोकतो <strong>विद्यात्</strong> । वणिज्याजीवनो ऽत्र <strong>लोको</strong> ऽभिप्रेतः । ते हि तत्र कुशला भवन्ति । <strong>लोकत</strong> इति च पूर्वयोर् अनुषङ्गः कर्तव्यः । तेन सर्वत्र तद्विद्भ्य इति लभ्यते ॥ ७।४३ ॥</p>
</li>
<li>
<p><strong>इन्द्रियाणां जये योगं समातिष्ठेद् दिवानिशम् ।</strong></p>
</li>
</ul>
<blockquote>
<p>जितेन्द्रियो हि शक्नोति वशे स्थापयितुं प्रजाः ॥ ७।४४ ॥**</p>
</blockquote>
<p>इन्द्रियजयस्य ब्रह्मचारिधर्मेषु सर्वपुरुषार्थतयोपदिष्टस्य पुनर् इहोपदेशो राजधर्मेषु मुख्यो ऽयं विनय इति ज्ञापयितुम् । तद् इदम् आह <strong>जितेन्द्रिय</strong> इत्यादि । सर्वस्यैतत् प्रसिद्धम्: अजितेन्द्रियस्य न प्रजा वशे तिष्ठन्ति । <strong>योगस्</strong> तात्पर्यं । <strong>दिवानिशम्</strong> अहोरात्रम् ॥ ७।४४ ॥</p>
<ul>
<li><strong>दश कामसमुत्थानि तथाष्टौ क्रोधजानि च ।</strong></li>
</ul>
<blockquote>
<p>व्यसनानि दुरन्तानि प्रयत्नेन विवर्जयेत् ॥ ७।४५ ॥**</p>
</blockquote>
<p>इदम् अपरम् इन्द्रियजयोपदेशस्य प्रयोजनम् । अजितेन्द्रियस्य दुष्परिहराणि व्यसनानि । <strong>दुरन्तानि</strong>, दुःखकरः अन्तः अवसानं येषाम् । प्रथमं प्राप्तिकाले सुखयन्ति व्यसनानि, पश्चात् तु वैरस्यं जनयन्ति । ततो <strong>दुरन्तान्य्</strong> उच्यन्ते । अथ वा दुष्प्रापः अन्तः एषाम् । न हि व्यसनिनस् ततो निवर्तितुं शक्नुवन्ति । कामाद् धेतोः समुत्थानं जन्म येषाम् ॥ ७।४५ ॥</p>
<p><em>एषाम् वर्जने प्रयोजनम् आह, गुरुलघुबावं च ।</em></p>
<ul>
<li><strong>कामजेषु प्रसक्तो हि व्यसनेषु महीपतिः ।</strong></li>
</ul>
<blockquote>
<p>वियुज्यते ऽर्थधर्माभ्यां क्रोधजेष्व् आत्मनैव तु ॥ ७।४६॥**</p>
</blockquote>
<p>अर्थधर्मवियोगेन व्यवहित आत्मवियोगः । <strong>क्रोधजेषु</strong> सर्वैर् वियुज्यते इति विशेषः ॥ ७।४६ ॥</p>
<p><em>तानीदानीं व्यसनानि स्वनामतो दर्शयति ।</em></p>
<ul>
<li><strong>मृगयाक्षो दिवास्वप्नः परिवादः स्त्रियो मदः ।</strong></li>
</ul>
<blockquote>
<p>तौर्यत्रिकं वृथाट्या च कामजो दशको गणः ॥ ७।४७ ॥**</p>
</blockquote>
<p>आखेटकार्यो मृगवधो <strong>मृगया</strong> । <strong>अक्षस्</strong> तद्विषयक्रीडा । एतयोस् त्व् अनर्थत्वं प्रसिद्धम् । <strong>दिवास्वप्नः</strong> कर्मानुष्टानकाले कर्मस्व् अव्यापारः । न दिवाशब्देनाहर् एव विवक्षितम् । तद् उक्तम् &ldquo;जागर्तव्ये प्रसुप्तकाः&rdquo; (ग्पु २।४९।३१) इति । अथ वा मुख्य एव <strong>दिवास्वप्नः</strong> । स हि प्रतिषिद्धः सर्वकार्यविघाती । स च दर्शनार्थिनाम् अन्येषां तदसंपत्तेर् द्वेष्यताजनकः प्रजासु । <strong>परिवादः</strong> रहसि परदोषावर्जनम् । तेन सर्वाः प्रकृतयो विरज्यन्ति । अपरिवाद्यानां च परिवादे ऽधर्मः स्थित एव । <strong>स्त्रियो मदः</strong> इत्य् एतयोर् अनर्थरूपता सुप्रतीता । <strong>तौर्यत्रिकं</strong> नृत्यगीतवादित्राणि[^४५] । <strong>वृथाट्या</strong> अप्रयोजनम् ईषत्प्रयोजनं वा इतस् ततश् च परिभ्रमणम् । दश परिमाणो <strong>दशकः</strong> । <strong>कामजः</strong> काम इच्छा, ततो जायते । विशिष्टमुखोपभोगार्थो वा अनुभूतविशेषाद् वा जायमानः <strong>कामजः</strong> ॥ ७।४७ ॥</p>
<ul>
<li><strong>पैशुन्यं साहसं द्रोह ईर्ष्यासूयार्थदूषणम् ।</strong></li>
</ul>
<blockquote>
<p>वाग्दण्डजं च पारुष्यं क्रोधजो ऽपि गणो ऽष्टकः ॥ ७।४८ ॥**</p>
</blockquote>
<p>अमात्यादितो[^४६] ये सुकृतबान्धवास् तत्र यन् निगोपनीयं तस्य प्रकाशनं <strong>पैशुन्यम्</strong> । <strong>साहसं</strong> ज्यायसो नीचकर्मणि विनियोगः, स्वल्पेनैवापराधेन कराधानं कारावरोधो वा । <strong>द्रोहः</strong> उपांशुवधः, तत्रोपघातो वा जीवत एव । <strong>ईर्ष्या</strong> सर्वसाधारणस्य विषयस्य साधारण्यव्यावृत्तिः, असहनं वा । गुणिनाम् गुणेषु दोषाविष्करणम् <strong>असूया</strong> । <strong>अर्थदूषणम्</strong> अर्थानाम् अदानं हरणं वा । <strong>वाग्दण्डपारुष्ये</strong> प्रसिद्धे । <strong>क्रोधः</strong> द्वेषः । तत्प्रधाना एतत् कुर्वन्ति ॥ ७।४८ ॥</p>
<ul>
<li><strong>द्वयोर् अप्य् एतयोर् मूलं यं सर्वे कवयो विदुः ।</strong></li>
</ul>
<blockquote>
<p>तं यत्नेन जयेल् लोभं तज्जाव् एताव् उभौ गणौ ॥ ७।४९ ॥**</p>
</blockquote>
<p><span style="text-decoration:underline;">उक्तं</span> तावत् कामजस्य[^४७] व्यसनवर्गस्य <strong>लोभो मूलम्</strong> । विषयोपभोगस्पृहा कामः, इच्छा अभिलाषः लोभः इत्य् अनर्थान्तरं यतः । क्रोधजस्य कथं लोभो मूलम्, येनोच्यते <strong>तज्जाव् एताव् उभौ गणाव्</strong> इति ।</p>
<ul>
<li>
<p><span style="text-decoration:underline;">उच्यते</span> । नात्र लोभकारणता तयोर् वर्गयोर् अभिप्रेता । किं तर्हि, वर्गद्वयतुल्यता लोभस्य । यम् एतानि सर्वाणि व्यसनान्य् अनर्थम् उपजनयन्ति तम् एवैको लोभो व्यसनहीनस्यापि । तद् उक्तम् &ldquo;लोभः सर्वगुणान् इव&rdquo; (म्भ् ७।७४।*५३७) इति । अत उपचारत एतद् उक्तं <strong>तज्जाव् एताव्</strong> इति । यदि लोभो न जायेत कथं समानफलानि स्युः । कारणदोषो हि कार्यदोषं भासयति । अतस् तत्कार्यत्वाद् व्यसनेषु चेद् दोषः, ध्रुवं कारणस्याप्य् असौ दोष उक्तो भवति ।</p>
</li>
<li>
<p><span style="text-decoration:underline;">अथ वा</span> लुब्ध एव पैशुनादिबहिष्कार्येष्व् अभिष्वङ्गं[^४८] गच्छति । इतरस् तु स्वल्पके विषये अनुनयेन वोपशाम्यति । सेयम् उपचाराल् लोभमूलता व्यसनवर्गद्वयस्योच्यते ॥ ७।४९ ॥</p>
</li>
<li>
<p><strong>पानम् अक्षाः स्त्रियश् चैव मृगया च यथाक्रमम् ।</strong></p>
</li>
</ul>
<blockquote>
<p>एतत् कष्टतमं विद्याच् चतुष्कं कामजे गणे ॥ ७।५० ॥**</p>
</blockquote>
<p>दिवास्वप्नादिभ्यो ऽस्य चतुष्कस्य गणस्य बहुदोषतरत्वं प्रसिद्धम् एव ॥ ७।५० ॥</p>
<ul>
<li><strong>दण्डस्य पातनं चैव वाक्पारुष्यार्थदूषणे ।</strong></li>
</ul>
<blockquote>
<p>क्रोधजे ऽपि गणे विद्यात् कष्टम् एतत् त्रिकं सदा ॥ ७।५१ ॥**</p>
</blockquote>
<p>अयम् अपि <strong>त्रिकः</strong> पैशुनादिभ्यः पापीयान् इति सुप्रतीतम् ॥ ७।५१ ॥</p>
<ul>
<li><strong>सप्तकस्यास्य वर्गस्य सर्वत्रैवानुषङ्गिणः ।</strong></li>
</ul>
<blockquote>
<p>पूर्वं पूर्वं गुरुतरं विद्याद् व्यसनम् आत्मवान् ॥ ७।५२ ॥**</p>
</blockquote>
<p>पानद्यूतयोः पानं गरीयः । तत्र हि संज्ञाप्रणाशः, अनुन्मत्तस्योन्मत्तत्वम्, अप्रेतस्य प्रेतत्वम्, कौपीनप्रकाशनम्, श्रुतप्रज्ञाप्रहाणम्, मित्रहानिः, सद्भिर् वियोगः, असद्भिश् च संप्रयोगः, गीतादिष्व् अर्थघ्नेषु प्रसङ्गः, रतमन्त्रप्रकाशनं च, मानिनो ऽप्य् उपहास्यता, गम्भीरप्रकृतेर् अपि यत्किंचनवादिता मदवेगेनेति पानदोषाः । द्यूते तु जितम् एवाक्षविदुषा, अनक्षज्ञस्यापि पाक्षिकः पराजयः ।</p>
<ul>
<li>
<p>स्त्रीद्यूतव्यसनयोर् द्यूतव्यसनं गरीयः । येन तद् एव जितं द्रव्यं तस्यापि विषं भवति । तथा च तन्निमितो वैरानुबन्धो जयः, साधारणः केवलं पराजयः, भुक्तनाशः । मूत्रपुरीषवेगधारणाच् च शरीरे शैथिल्यं व्याधिनिदानम् एव, तेन क्षुद्रादिभिः स्वपीडातिशयात् । मातर्य् अपि च मृतायां दीव्यत्य् एव । कृतकृत्येषु च न सुहृद्भिर् अपि कृष्यते । तप्तायसपिण्डवत् परद्रव्याणि परिहरतो न प्रत्ययते च । क्षुधिते दुर्गते ऽन्नाद्युपपत्त्युपेक्षाविषयता सर्वगुणसंपन्नस्यापि तृणवद् अवज्ञेयता[^४९] । इति द्यूतदोषाः । स्त्रीव्यसने त्व् अपत्योत्पत्तिः, प्रतिकर्मभोजनभूयिष्टानुभवनम्, धर्मार्थपरिग्रहः । शक्या च स्त्री राजहिते नियोक्तुम् अपवाहयितुं वा ।</p>
</li>
<li>
<p>स्त्रीमृगयाव्यसनयोः स्त्रीव्यसनं गरीयः । अदर्शनं कार्याणाम्, स्त्रीव्यसनसङ्गेन राजकार्येषु च निर्वेदः, कालातिपातनम्, धर्मलोपः, पानदोषानुबन्धः, अर्थघ्नेषु चानृतादिषु प्रसङ्ग इति । म्र्गयायां तु व्यायामः, पित्तश्लेष्मबन्धः, मेदादिनाशः, चले स्थिरे वा काये लक्ष्यपरिचयः,[^५०] प्रहरणे वैशारद्योपजननम्, ग्राम्यजनपरिजयश् चेति ।</p>
</li>
<li>
<p>एवं कामजस्य चतुष्कस्य वर्गस्य स्ववर्गे पूर्वं पूर्वं पापीयः ।</p>
</li>
<li>
<p>क्रोधजस्यापि च दण्डपातदोषानुबन्धः अर्थघ्नेष्व् एवानृतादिषु सङ्गः ।</p>
</li>
<li>
<p>दण्डपातवाक्पारुष्ययोर् दण्डपातनं गरीयः । दण्डपातने हि शरीरविनाशादिशक्यं प्रतिसंधानम् । वाक्पारुष्ये त्व् अमर्षजः क्रोधाग्निः शक्यते दानमानाम्भोभिः शमयितुम् ।</p>
</li>
<li>
<p>वाक्पारुष्यार्थदूषणयोर् वाक्पारुष्यं गरीयः । तेजस्विनो हि पारुष्यवचनचित्तसंक्षोभे भयं नासादयन्ति । तथा च प्रवादः ।</p>
</li>
<li>
<p>स्थिरं साध्वसितं काण्डं भित्त्वा वास्थिप्रवेशितम् ।</p>
</li>
<li>
<p>विशल्यम् अङ्गं कुर्वन्ति न वाचो हृदयाद् अपि ॥</p>
</li>
<li>
<p>रोहते सायकैर् विद्धं वनं परशुना हतम् ।</p>
</li>
<li>
<p>वाचा दुरुक्तं बीभत्सन् न संदोहति वाक्क्षतम् ॥</p>
</li>
</ul>
<p>भाग्यायत्तत्वाद् अर्थस्येति न तेजस्विनो ऽर्थदूषणं गणयन्ति । एवम् एतयोर् वर्गयोः पूर्वस्य पूर्वस्य गरीयस्त्वं निदर्शितम् ॥ ७।५२ ॥</p>
<ul>
<li><strong>व्यसनस्य च मृत्योश् च व्यसनं कष्टम् उच्यते ।</strong></li>
</ul>
<blockquote>
<p>व्यसन्य् अधो ऽधो व्रजति स्वर् यात्य् अव्यसनी मृतः ॥ ७।५३ ॥**</p>
</blockquote>
<p>यद्य् अपि मृत्युव्यसने सर्वं हरेतां[^५१] तथाप्य् एवं विशेषः । मृत्युर् अस्मिंल् लोके सर्वहरः, व्यसनं पुनर् इह चामुत्र च । तद् इदम् आह: <strong>व्यसन्य् अधो ऽधो व्रजति</strong> । नरकं गच्छतीत्य् अर्थः । व्यसनिशब्देन[^५२] अत्यन्तो ऽभ्यास एतद्वर्गविषय उच्यते । अतश् चाभ्यासः प्रतिषिध्यते, न त्व् ईषदासेवनम् । व्यसनभूता ह्य् एते धरार्थकामप्राणहरा भवन्त्य् अन्यस्यापि पुरुषस्य, किं पुना राज्ञः । किं च, असेवनम् अप्य् अयुक्तं पानादीनाम् अशक्यं[^५३] चेति । यतो[^५४] ऽभ्यासप्रतिषेधः ॥ ७।५३ ॥</p>
<ul>
<li><strong>मौलाञ् छास्त्रविदः शूरंल् लब्धलक्षान् कुलोद्गतान् ।</strong></li>
</ul>
<blockquote>
<p>सचिवान् सप्त वाष्टौ**[^५५]** वा कुर्वीत सुपरीक्षितान्**[^५६]** ॥ ७।५४ ॥**</p>
</blockquote>
<p>पितृपितामहान्वयागता बहुसुतधनबान्धवाः प्रकटगोभूमिधनास् तद्देशवासिनो <strong>मौलाः</strong> । मूलं प्रतिष्ठा, तत्र भवा <strong>मौलाः</strong> । <strong>शास्त्रविदः</strong> । शास्त्रं शासनं भृत्यविज्ञानम्[^५७] । तेनान्ये ऽपि गुणा गृह्यन्ते । तद् यथा: &ldquo;प्राज्ञः दृढकारी धारयिष्णुर् दक्षः वाग्मी प्रबलः[^५८] प्रतिपत्तिमान् उत्साहप्रभावयुक्तः क्लेशसहः शुचिर् दानशीलः योग्यसत्त्वयुक्तः स्तंभचापलहीनः प्रियो वैरिणाम् अकर्ता&rdquo; (च्ड़्। कश् १।९।१) इति । <strong>शूर</strong>शब्देन राजकार्ये शरीरकलत्रापत्यधनादिष्व् अपि निरपेक्ष उच्यते । तथा मरणे ऽभीरुः, युद्धोत्साही, एक एव परिभवभयाद् बहुभिर् विरुध्यते, दृढप्रहारी बलवान् । <strong>लब्धलक्षाः</strong> । परिदृष्टकर्मताम् अनेनाह । दृष्टखड्गव्यापाराः कृतार्थाधिकाराः अनुभूतमन्त्रिभूमयः । <strong>कुलोद्गतान्</strong> कुलांकुशनिगृहीता ह्य् अकार्ये न वर्तन्ते । <strong>सचिवान्</strong> सहायान् । नित्यम् एते राज्ञः पार्श्ववर्तिनो भवेयुः । <strong>सप्त वाष्टौ वा</strong> । नियमो ऽयम् । येन चाल्प एकचित्ता भवन्ति । ततश् च राजमन्त्र उद्घाटिकः[^५९] स्यात् । बहूनाम् अपि मन्त्रभेदः । तस्माद् एतावन्त एव कर्तव्याः । <strong>सुपरीक्षितान्</strong> धर्मार्थकामभयोपधाभिः । सेयं परीक्षोच्यते । पुरोहितः — स्वल्पकार्ये राज्ञा व्याजेनाधिक्षिप्तः बहुनार्थसंप्रदानेनाप्तपुरुषैर् एकैकम् अमात्यम् उपजपेत् राजविनाशाय: &ldquo;एतच् च सर्वमन्त्रिभ्यो[^६०] रोचते, अथ कथं भवते&rdquo; इति । प्रत्याख्याने धर्मोपधाशुद्धः । सेनापतिः — केनचिद् उपदेशेन पूर्ववद् अधिक्षिप्तः[^६१] बहुना च संप्रदानेनाप्तपुरुषैर् एकैकम् अमात्यम् उपजपेद् राजविनाशाय: &ldquo;एतच् च सर्वमन्त्रिभ्यो रोचते, अथ कथं भवते&rdquo; इति । प्रत्याख्यान अर्थोपधाशुद्धः । परिव्राजिका अन्तःपुरे[^६२] लब्धविश्वासा एकैकम् अमात्यम् उपजपेत् — &ldquo;सा राजमहिषी भवन्तं कामयते कृतसमागमोपया&rdquo; इति । प्रत्याख्ह्याने कामोपधाशुद्धः । राजप्रयुक्ता एव केचित् पुरुषाः प्रवादम्[^६३] आविष्कुर्युः: &ldquo;कृतसमयैर् अमात्यै राजा हन्यते&rdquo; इति । उपलब्धप्रवादः[^६४] पुरोहितस्याप्तः कश्चिद् अमात्येषु मन्त्रं श्रावयेत्: &ldquo;इमं प्रवादम् उपश्रुत्य भवतां निग्रहो राज्ञा क्रियते&rdquo; इति । तेषाम् एव चान्यतमः पूर्वम् एव कृतसंवित्कः प्रत्येकं राजामात्येषूत्साहयेत् । तत्र ये प्रत्याचक्षते ते भयोपधाशुद्धाः ।</p>
<ul>
<li>
<p><span style="text-decoration:underline;">अथ वा</span> <strong>मौल्ंआस्</strong> तावत् कुर्याद् अर्थसमाहर्तृसंनिधातॄन्[^६५] । ये अर्थं ग्रामेभ्यः समाहरन्ति, समाहृतं च रक्षन्ति विनियुञ्जते च । सर्वथार्थव्यवहारिणो <strong>मौलाः</strong> कर्तव्या इत्य् उक्तं भवति । <strong>शास्त्रविद्ः</strong> बुद्धिसचिवा मन्त्रिणः । <strong>शूरान्</strong> बलाध्यक्षान् । <strong>लब्धलक्षान्</strong> इत्यादि सर्वेषां विशेषणम् । एकैकस्य समुदितपरीक्षा च योक्ता राजविषया[^६६] राजामात्येषूत्साहनम् इति, सा न युक्तेति मन्यन्ते । एष एव हि बुद्धिभेदो भवेद् अमात्यानाम् । तस्माद् अन्या काचित् स्त्री साध्वी प्रयोज्या अन्यश् च विनाशविषय उदाहार्यः ॥ ७।५४ ॥</p>
</li>
<li>
<p><strong>अपि यत् सुकरं कर्म तद् अप्य् एकेन दुष्करम् ।</strong></p>
</li>
</ul>
<blockquote>
<p>विशेषतो ऽसहायेन किं तु राज्यं महोदयम् ॥ ७।५५ ॥**</p>
</blockquote>
<p>यत् सामान्यं गृहस्थस्य गृहकृत्यं गोऽश्वादिपालनं सुकरम् इति स्थितम् । स एव गां पालयति स एव दोग्धि । न शक्यम् एतद् एकेन कर्तुम् । <strong>तद् अप्य् एकेन दुष्करं</strong> <strong>विशेषतो ऽसहायेन</strong> । <strong>दुष्करम्</strong> अशक्तेन न शक्यं कर्तुम् । कथं ह्य् एको गां चारयतु,[^६७] कथं च भार्यां रक्षतु[^६८] । राज्यं तु प्रतिमहारंभम् उदयकर्म, तद्योगः फलवांश् च । अपेक्षमाणस्य[^६९] महत् फलम् उदेति[^७०] । न चैकेन षाड्गुण्यं वेदितुं शक्यम् । तस्माद् आत्मसमाः परीक्षिताः सहायास् तेषु तेषु कार्येषु कर्तव्याः ॥ ७।५५ ॥</p>
<ul>
<li><strong>तैः सार्धं चिन्तयेन् नित्यं सामान्यं संधिविग्रहम् ।</strong></li>
</ul>
<blockquote>
<p>स्थानं समुदयं गुप्तिं लब्धप्रशमनानि च ॥ ७।५६ ॥**</p>
</blockquote>
<p><strong>तैर्</strong>[^७१] बुद्धिसचिवैर् मुख्यैश् चार्थाधिकारिभिः सह <strong>सामान्यं</strong> यन् नातिरहस्यं तच् <strong>चिन्तयेत् संधिविग्रहम्</strong>: &ldquo;किं संधिः संप्रति युक्तो ऽथ विग्रहः,&rdquo; उभयत्र गुणदोषान् विचारयेत् । इदं कर्तव्यावधारणं तु स्वबुद्ध्या कुर्याद् यथास्य परप्रयोज्यता न भवति ।</p>
<ul>
<li>
<p>इदं चापरं चिन्तयेत्, <strong>स्थानम्</strong> । तच् चतुर्विधम्: दण्डकोशपुरराष्ट्राणि । तत्र दण्डो हस्त्यश्वरथपदातयः । तेषां प्रतिकर्म पोषणरक्षणादि चिन्त्यम्[^७२] । न ह्य् असमाधानं प्रधानम्[^७३] । तथा कोशस्य हेमरूप्यबाहुल्यं प्रचुररूप्यता आयव्ययलक्षणं च । कोशस्य यानि यान्य् आयस्थानानि[^७४] तानि न व्ययितव्यानि न विलम्बनीयानि भृत्यानाम् । तथा राष्ट्रस्य देशपर्यायस्य स्वाजीव आत्मसंधारणः परसंधारणो[^७५] नदीवृक्षाः[^७६] पशव्यः[^७७] शत्रुद्वेषक्रान्तप्रायः[^७८] गुप्तगोचरः[^७९] पशुमान् अदेवमातृकः, आपदि च दण्डकरसह[^८०] इत्येवमादि । पुरस्य वक्ष्यति &ldquo;तत् स्याद्[^८१] आयुधसंपन्नम्&rdquo; (म्ध् ७।७५) इति ।</p>
</li>
<li>
<p><span style="text-decoration:underline;">अथ वा</span> <strong>स्थानं</strong> स्वदेशाच् चाप्रच्यवनम् । एवं <strong>समुदायो</strong> ऽपि चिन्त्यः । तत्र कृषिर् व्रजगुलमस्थानानि वाणिज्यशुल्कदण्ड[^८२] इत्य् एवमादि । <strong>गुप्तिं</strong> स्वराष्ट्रगतां वक्ष्यति । <strong>लब्धप्रशमनं</strong> च देवताश्रमविद्यावतां[^८३] धार्मिकाणां च मानदानत्यागायोगः, उचितानां[^८४] चाभ्यनुज्ञानम् । सर्वबन्धनमोक्षः । अनुग्रहो दीनव्याधितानाम् । उत्सवानां चापूर्वाणां प्रवर्तनम्, प्रवृत्तानाम् अनुवृत्तिः ।</p>
</li>
<li>
<p>यच् च कोशदण्डोपघातकम्[^८५] अधार्मिकचरित्रं तद् अपनीय धर्मव्यवहारान् स्थापयेत् । अधर्मचारित्रम् अकृतम् अन्यस्य कृतं वान्यैः प्रवर्तयेत् । न वा धर्मकृतं चान्यैर् निवर्तयेद् इति ।</p>
</li>
<li>
<p>एवं <strong>स्थाना</strong>दीनि चिन्त्यानि ॥ ७।५६ ॥</p>
</li>
<li>
<p><strong>तेषां स्वं स्वम् अभिप्रायम् उपलभ्य पृथक् पृथक् ।</strong></p>
</li>
</ul>
<blockquote>
<p>समस्तानां च कार्येषु विदध्याद् धितम् आत्मनः ॥ ७।५७ ॥**</p>
</blockquote>
<p><strong>तेषां पृथक् पृथग्</strong> एकैकस्य रहस्य् <strong>अभिप्रायं</strong> हृदयनिहितं भावम् <strong>उपलभ्य,</strong> <strong>समस्तानां</strong> संहतानां यत् कारणं कश्चित् पुरुषः परिषदि अप्रतिभानवान् भवति, रहसि प्रगल्भः, कश्चित् परिषद्य् आसादितप्रज्ञः । ततश् च तान् समस्तान् पृच्छेत् ।</p>
<ul>
<li>
<p>ततः स्वयं यद् युक्ततरं <strong>हितम्</strong> आत्मने तद् व्यवस्येद् <strong>विदध्यात्</strong> । तत्प्रामाण्यं तेषाम् एवान्यतमेनोपदिष्टं वा यद् अप्रत्यनीकं[^८६] निर्दोषं च ॥ ७।५७ ॥</p>
</li>
<li>
<p><strong>सर्वेषां तु विशिष्टेन ब्राह्मणेन विपश्चिता ।</strong></p>
</li>
</ul>
<blockquote>
<p>मन्त्रयेत् परमं मन्त्रं राजा षाड्गुण्यसंयुतम् ॥ ७।५८ ॥**</p>
</blockquote>
<p><strong>विपश्चिता</strong> विदुषा अर्थशास्त्रज्ञेन । <strong>परं मन्त्रम्</strong> अत्यन्तं गोपनीयं <strong>मन्त्रयेत्</strong> <strong>षाड्गुण्ययुक्तम्</strong> । अधिकतरप्रज्ञो हि ब्राह्मणः, धार्मिकत्वाच् च विश्वसनीयः ॥ ७।५८ ॥</p>
<ul>
<li><strong>नित्यं तस्मिन् समाश्वस्तः सर्वकार्याणि निक्षिपेत् ।</strong></li>
</ul>
<blockquote>
<p>तेन सार्धं विनिश्चित्य ततः कर्म समारभेत् ॥ ७।५९ ॥**</p>
</blockquote>
<p>तादृशि ब्राह्मणे सर्वराष्ट्रमण्डलं निक्षिप्य विश्वस्तो राज्यसुखं भुञ्जीत च । <strong>तेन</strong>[^८७] सह <strong>विनिश्चित्य</strong> यानासनादि <strong>कर्म</strong> व्यवहारसंग्रहादि समाचरेत् ॥ ७।५९ ॥</p>
<ul>
<li><strong>अन्यान् अपि प्रकुर्वीत शुचीन् प्राज्ञान् अवस्थितान् ।</strong></li>
</ul>
<blockquote>
<p>सम्यग् अर्थसमहर्तॄन् अमात्यान् सुपरीक्षितान् ॥ ७।६० ॥**</p>
</blockquote>
<p>यद् उक्तम् &ldquo;सप्त चाष्टौ वा&rdquo; (म्ध् ७।५४) इति तस्यायम् अपवादः । <strong>अर्थसमाहर्तॄन्</strong> संनिधातॄन् <strong>सुपरीक्षितान्</strong> उपधाभिः कुर्यात् ॥ ७।६० ॥</p>
<ul>
<li><strong>निर्वर्तेतास्य यावद्भिर् इतिकर्तव्यता नृभिः ।</strong></li>
</ul>
<blockquote>
<p>तावतो ऽतन्द्रितान् दक्षान् प्रकुर्वीत विचक्षणान् ॥ ७।६१ ॥**</p>
</blockquote>
<p>सर्व एते मन्त्रज्ञा <strong>विचक्षणाः</strong> विद्वांसश् चाधिकारिकाः कर्तव्याः । <strong>दक्षान्</strong> भयसंनिधाने ऽप्य् अवसादहेताव्[^८८] अत्युत्साहवन्तः[^८९] । <strong>अतन्द्रितान्</strong> अनलसान् । उक्तं चाध्यक्षप्रचारे:</p>
<ul>
<li>
<p>बुद्धिमान् अनुरक्तश् च युक्तो धर्मार्थकोविदः ।</p>
</li>
<li>
<p>शुचिर् दक्षः कुलीनश् च मन्त्री यस्य स राज्यभाक् ॥</p>
</li>
<li>
<p>तस्मिन् निक्षिप्य कार्याणि भोगसङ्गी न नश्यति ।</p>
</li>
<li>
<p>राजवश्यविधिस् तेन दानानुग्रहणैर् इति ॥ ७।६१ ॥</p>
</li>
<li>
<p><strong>तेषाम् अर्थे नियुञ्जीत शूरान् दक्षान् कुलोद्गतान् ।</strong></p>
</li>
</ul>
<blockquote>
<p>शुचीन् आकरकर्मान्ते भीरून् अन्तर्वेश्मने ॥ ७।६२ ॥**</p>
</blockquote>
<p><strong>अर्थे</strong> आयव्ययव्यवहारे । <strong>शुचीन्</strong> अर्थेष्व् अस्पृहान् <strong>नियुञ्जीत</strong> । तान्य् अर्थस्थानान्य् उदाहरणेन दर्शयति, <strong>आकरकर्मान्त</strong> इति । आकराः सुवर्णरूप्याद्युत्पत्तिसंस्कारस्थानानि । कर्मान्ता भक्ष्यकार्पासावापादयः । <strong>अन्तर्वेश्मने</strong> अन्तःपुरभोजनशय्यास्त्रीगृहाणि । <strong>भीरवस्</strong> तत्र नियोज्याः । <strong>शूरा</strong> हि राजानम् एकाकिनम् उपजप्ता हन्युः । <strong>दक्षा</strong> सर्वे ऽपि व्युत्थानशीलतया द्वन्द्वोपरिपातम् अपरिगणय्य स्वामिनः कार्यं काले[^९०] नातिपातयन्ति ॥ ७।६२ ॥</p>
<ul>
<li><strong>दूतं चैव प्रकुर्वीत सर्वशास्त्रविशारदम् ।</strong></li>
</ul>
<blockquote>
<p>इङ्गिताकारचेष्टज्ञं शुचिं दक्षं कुलोद्गतम् ॥ ७।६३ ॥**</p>
</blockquote>
<p>दूतस्यायम् अधिको गुणः <strong>इङ्गिताकारचेष्टज्ञता</strong> । परविषये राज्ञो[^९१] मन्त्रिणां च संधित्सताम् <strong>इङ्गितानि</strong> दूतस्यादरेण संपरिग्रहः, विश्वसनम्, मुहुर् मुहुः संपूर्णतद्वाक्यस्य तस्य चाभिनन्दनम् । एतानि विपर्यस्तान्य् उपेक्षेत । <strong>आकारः</strong>[^९२] शरीरवैकृत्यं म्लानिर् मुखस्य वर्णवैकृत्यं तूष्णींभावो दीर्घोष्णनिःश्वासता । एवमादिविकारैर् दैन्यं सूचयति: &ldquo;अस्ति काचिद् आपदस्य तेनायं विवर्णः&rdquo; इति । वाक्यवैशारद्यम्, शारीरसंस्कारः, प्रसन्नमुखता, एवमादि हर्षं सूचयति । <strong>शुचिः</strong>[^९३] स्त्रीगते ऽर्थे गमनविशेषैः । यतः स्त्रीसंबन्धे मन्त्रभेदः परिभवश् च ॥ ७।६३ ॥</p>
<ul>
<li><strong>अनुरक्तः शुचिर् दक्षः स्मृतिमान् देशकालवित् ।</strong></li>
</ul>
<blockquote>
<p>वपुष्मान् वीतभीर् वाग्मी दूतो राज्ञः प्रशस्यते ॥ ७।६४ ॥**</p>
</blockquote>
<p><strong>अनुरक्तः</strong> अहार्यो भवति । <strong>दक्षः</strong> देशकालौ नातिक्रामति । <strong>स्मृतिमान्</strong> अमुषितस्मृतिप्रसङ्गेन[^९४] स्वामिसंसेशं कथयति । <strong>देशकालवित्</strong> देशकालौ ज्ञात्वान्यद् अप्य् असंदिष्टं[^९५] तत्कालयोग्यं कथयति । <strong>वपुष्मान्</strong> स्वाकृतिः, प्रियदर्शनत्वान् निपुणम् उचितं वक्ति । <strong>वीतभीः</strong> अनेन निपुणम् उच्यते । <strong>वाग्मी</strong> संदेशस्योत्तरे प्रतिवचनसमर्थो भवति ॥ ७।६४ ॥</p>
<p><em>उक्तानां दूतगुणानां</em>[^९६]_ संपादनप्रयत्ने प्रयोजनम्_[^९७]_ आह ।_</p>
<ul>
<li><strong>अमात्ये दण्ड आयत्तो दण्डे वैनयिकी क्रिया ।</strong></li>
</ul>
<blockquote>
<p>नृपतौ कोशराष्ट्रे च दूते संधिविपर्ययौ ॥ ७।६५ ॥**</p>
</blockquote>
<p><strong>अमात्ये</strong> सेनापतौ <strong>दण्डो</strong> हस्त्यादिबलम् <strong>आयत्तम्,</strong> तदिच्छया कार्येषु प्रवृत्तेः । <strong>दण्डे वैनयिकी</strong> । यो विनेयः स्वपरराष्ट्रगतः स दण्ड्यो यतः । विनयाश्रिता **वैनयिकी **। <strong>क्रिया</strong> कार्यम् । <strong>नृपतौ कोश्राष्ट्रे</strong> <strong>आयत्ते</strong> । संचयस्थानं <strong>कोशः</strong> । <strong>राष्ट्रं</strong> जनपदः । द्वे च ते पराधीने न कर्तव्ये, स्वयम् एव विलम्भनीयफलग्रासाच् च । <strong>दूते संधिविपर्ययौ</strong> । प्रियवचनेन स्वामिकार्यप्रदर्शनेन संधिः, तद्वैपरीत्येन विग्रहः । एतद् उभयं दूतायत्तम् ॥ ७।६५ ॥</p>
<p><em>एवं दूतार्थानुवादः । एष एवार्थः पुनर् उच्यते ।</em></p>
<ul>
<li><strong>दूत एव हि संधत्ते भिनत्त्य् एव च संहतान् ।</strong></li>
</ul>
<blockquote>
<p>दूतस् तत् कुरुते कर्म भिद्यन्ते येन मानवाः ॥ ७।६६ ॥**</p>
</blockquote>
<p><strong>दूतः</strong>[^९८] <strong>संधत्ते</strong> यथोक्तम् । <strong>संहतान्</strong> एकीभूतान् स <strong>एव भिनत्ति</strong> । अनुक्तम् अपि प्रियं संदिशति &ldquo;प्रतिकूलम् अनाचरितम्&rdquo; इत्यादि । सुवर्णादिद्रव्यम् अप्रतिश्रुतम् इत्य् आह । एवं <strong>भिनत्ति दूतः</strong> । तद् एतत् कर्मान्तरोपदिष्टम्, येन राजानो भिद्यन्ते ।[^९९] वाक्पारुष्यापन्ना एवं संभवन्ति ॥ ७।६६ ॥</p>
<p><em>अन्यद् अपि दूतकार्यं दर्शयति ।</em></p>
<ul>
<li><strong>स विद्याद् अस्य कृत्येषु निगूढेङ्गितचेष्टितैः ।</strong></li>
</ul>
<blockquote>
<p>आकारम् इङ्गितं चेष्टां भृत्येषु च चिकीर्षितम् ॥ ७।६७ ॥**</p>
</blockquote>
<ul>
<li><strong>बुध्वा च सर्वं तत्त्वेन परराजचिकीर्षितम् ।</strong></li>
</ul>
<blockquote>
<p>तथा प्रयत्नम् आतिष्ठेद् यथात्मानं न पीडयेत् ॥ ७।६८ ॥**</p>
</blockquote>
<p>स दूतो यात्व्यस्य राज्ञः <strong>कृत्येषु</strong> कार्येषु ॥ ७।६७ ॥</p>
<blockquote>
<p>जाङ्गलं सस्यसंपन्नम् आर्यप्रायम् अनाविलम् ।**</p>
</blockquote>
<blockquote>
<p>रम्यम् आनतसामन्तं स्वाजीव्यं देशम् आवसेत् ॥ ७।६९ ॥**</p>
</blockquote>
<blockquote>
<p>धन्वदुर्गं महीदुर्गम् अब्दुर्गं वार्क्षम् एव वा ।**</p>
</blockquote>
<blockquote>
<p>नृदुर्गं गिरिदुर्गं वा समाश्रित्य वसेत् पुरम् ॥ ७।७० ॥**</p>
</blockquote>
<p>[^१००]उक्तप्रकारेण द्विगुणोत्सेधेनैष्टकेन शैलेन द्वादशहस्ताद् ऊर्ध्वम् उद्धतेन तालमूलेन कपिशीर्षचिताग्रेण दृढप्रणाल्या परिकृतं[^१०१] <strong>महीदुर्गम्</strong> । अगाधेनाश्रयणीयेन चोदकेन परिवेष्टितम् <strong>अब्दुर्गम्</strong>[^१०२] । समन्ततो ऽर्धयोजनमात्रं घनमहावृक्षान्वितं <strong>वार्क्षम्</strong> । चतुरङ्गबलाधिष्ठितं प्रवरायुधवीरपुरुषप्रायं <strong>नृदुर्गम्</strong> । गिरिपृष्ठे दुरारोहम् एवैकमार्गानुगतम् अन्तर्नदीप्रस्रवणोदकं <strong>गिरिदुर्गम्</strong> ॥ ७।७० ॥</p>
<ul>
<li><strong>सर्वेण तु प्रयत्नेन गिरिदुर्गं समाश्रयेत् ।</strong></li>
</ul>
<blockquote>
<p>एषां हि बाहुगुण्येन गिरिदुर्गं विशिष्यते ॥ ७।७१ ॥**</p>
</blockquote>
<blockquote>
<p>त्रीण्य् आद्यान्य् आश्रितास् त्व् एषां मृगगर्ताश्रयाप्सराः ।**</p>
</blockquote>
<blockquote>
<p>त्रीण्य् उत्तराणि क्रमशः प्लवङ्गमनरामराः ॥ ७।७२ ॥**</p>
</blockquote>
<p><strong>आद्यानि त्रीणि</strong> धनुर्दुर्गादीनि । <strong>आश्रिताः</strong> आश्रयं कृतवन्तः । <strong>मृगाः</strong> । <strong>गर्ताश्रया</strong> गर्गरनकुलादयः । <strong>अप्सरा</strong> ग्राहकूर्मादयः । एषां दुर्गाणां तदाश्रितानां च यादृशा गुणदोषास् तादृशा एव राज्ञाम् अपि भवन्तीति प्रदर्शनार्थम् । <strong>त्रीण्य् उत्तराणि</strong> । <strong>प्लवङ्गमाः</strong> कपयः ॥ ७।७२ ॥</p>
<ul>
<li><strong>यथा दुर्गाश्रितान् एतान् नापहिंसन्ति शत्रवः ।</strong></li>
</ul>
<blockquote>
<p>तथारयो न हिंसन्ति नृपं दुर्गसमाश्रितम् ॥ ७।७३ ॥**</p>
</blockquote>
<p>दुर्गविधानप्रयोजनश्लोको ऽयम् । अत्यल्पबला अपि <strong>दुर्गाश्रिता</strong> महाबलैर् अरिभिर् न सहसा शक्यन्ते ऽभिभवितुम्, अतो दुर्गाश्रयो युक्तः ॥ ७।७३ ॥</p>
<ul>
<li><strong>एकः शतं योधयति प्राकारस्थो धनुर्धरः ।</strong></li>
</ul>
<blockquote>
<p>शतं दशसहस्राणि तस्माद् दुर्गं विधीयते ॥ ७।७४ ॥**</p>
</blockquote>
<p>सुप्रसिद्धम् एतद् दुर्गप्रयोजनम् ।</p>
<ul>
<li>
<p><span style="text-decoration:underline;">प्राकारदृष्टान्तेन</span> गिरिदुर्गबलम् एतद् इति ।</p>
</li>
<li>
<p><span style="text-decoration:underline;">तद् अयुक्तम्</span>, महीदुर्गे ऽपि प्राकारसंभवात् । तस्मात् सर्वेषां दुर्गाणां तत्प्रयोजनं स्वबुद्ध्या रूप्यते ॥ ७।७४ ॥</p>
</li>
<li>
<p><strong>तत् स्याद् आयुधसंपन्नं धनधान्येन वाहनैः ।</strong></p>
</li>
</ul>
<blockquote>
<p>ब्राह्मणैः शिल्पिभिर् यन्त्रैर् यवसेनोदकेन च ॥ ७।७५ ॥**</p>
</blockquote>
<p><strong>आयुधैः</strong> खड्गप्रासादिभिः <strong>संपन्नम्</strong> उपेतम् । आयुधग्रहणं वर्मशिरस्त्राणोपस्कारादेर् अन्यस्यापि युद्धोपकरणस्य प्रदर्शनार्थम् । <strong>धनं</strong> रूप्यसुवर्णादीनि । <strong>वाहनानि</strong> रथाश्वादयः । <strong>शिल्पिभिर्</strong> यन्त्रावाहतक्षप्रभृतिभिः । <strong>यवसेन</strong> । <strong>ब्राह्मणैर्</strong> मन्त्रिपुरोहितैर् अन्यैर् वा । दण्डिकापोतेन ध्वजशङ्कया कदाचिन् नृपधर्मसाहाय्येन प्रवर्तन्ते । प्रदर्शनार्थत्वाच् च भिषगौषधाद्य् अपेक्षेत । संरोहणाद्युपयोगि संनिधापयितव्यम् ॥ ७।७५ ॥</p>
<ul>
<li><strong>तस्य मध्ये सुपर्याप्तं कारयेद् गृहम् आत्मनः ।</strong></li>
</ul>
<blockquote>
<p>गुप्तं सर्वर्तुकं शुभ्रं जलवृक्षसमन्वितम् ॥ ७।७६ ॥**</p>
</blockquote>
<p><strong>सुपर्याप्तम्</strong> । यावद् आत्मनो राज्ञो राजपुत्रकोशायुधाश्वागारादिषूपयुज्यते । <strong>गुप्तं</strong> बहुकक्षाकम् । <strong>गृहं कारयेत्</strong> । <strong>सर्वर्तुकं</strong> सर्वर्तुमाल्यफलैः शोभितम् । सर्वे ऋतवो यत्रेति । ऋतुशब्देन तत्कार्याणि पुष्पफलादीनि लक्ष्यन्ते । &ldquo;सर्वर्तुगम्&rdquo; इति पाठे सर्वान् ऋतून् गच्छति प्राप्नोतीति व्युत्पत्तिः । अर्थस् तु स एव । यो यत्र भवति स तेन व्याप्त इत्य् उच्यते । <strong>शुभ्रं</strong> सुधाधवलितम् । <strong>जलवृक्षसमन्वितं</strong> धारागृहोद्यानवनसंपन्नम् ॥ ७।७६ ॥</p>
<ul>
<li><strong>तद् अध्यास्योद्वहेद् भार्यां सवर्णां लक्षणान्विताम् ।</strong></li>
</ul>
<blockquote>
<p>कुले महति संभूतां हृद्यां रूपगुणान्विताम् ॥ ७।७७ ॥**</p>
</blockquote>
<p><strong>तद्</strong> गृहम् आश्रित्य <strong>भार्या</strong> तत्र सहायार्थं <strong>महतः कुलाद्</strong> उद्वोढव्या । एतत्संबन्धेन संरक्षणार्थम् । <strong>सवर्णाम्</strong> इत्यादाव् उच्यते तत् प्राक् प्रदर्शितम् । <strong>हृद्यां</strong> मनोरमां कान्तिलावण्ययुक्ताम् । <strong>रूपं</strong> संस्थानम् । <strong>गुणा</strong> वचनाचरणादयः[^१०३] । तैर् <strong>अन्वितां</strong> युक्ताम् ॥ ७।७७ ॥</p>
<ul>
<li><strong>पुरोहितं च कुर्वीत वृणुयाद् एव चर्त्विजः ।</strong></li>
</ul>
<blockquote>
<p>ते ऽस्य गृह्याणि कर्माणि कुर्युर् वैतानिकानि च ॥ ७।७८ ॥**</p>
</blockquote>
<p>सत्य् अपि द्वितीयानिर्देशे न प्राधान्यावगमे विवक्षितम् एवैकत्वम्, अन्यत्राप्य् उपादानात्, &ldquo;यूपं छिनत्ति,&rdquo; &ldquo;भार्यां विन्देत&rdquo; इतिवत् । <strong>ऋत्विजो वृणुयात्</strong> । तेषां च संख्या श्रुतित एवावगन्तव्या । गुणाश् च: &ldquo;नातिस्थूलो नातिकृशः नातिदीर्घो नातिह्रस्वः नातिवृद्धो नातिबालः । सप्तपुरुषान् विद्यातपोभ्यां पुण्यैश् च कर्मभिः समनुष्ठितोभयभावान्[^१०४] । तान्[^१०५] प्रति नाब्राह्मण्यम् आशङ्क्यते, विद्वान् याजयति&rdquo; इत्यादि । <strong>गृह्याणि कर्माणि</strong> शान्तिस्वस्त्ययनादीनि । <strong>वैतानिकानि</strong> वैहारिकाणि त्रेताग्निविषयाणि ॥ ७।७८ ॥</p>
<ul>
<li><strong>यजेत राजा क्रतुभिर् विविधैर् आप्तदक्षिणैः ।</strong></li>
</ul>
<blockquote>
<p>धर्मार्थं चैव विप्रेभ्यो दद्याद् भोगान् धनानि च ॥ ७।७९ ॥**</p>
</blockquote>
<p><strong>आप्तदक्षिणैर्</strong> भूरिदक्षिणैः पौण्डरीकादिभिः । <strong>भोगान् धनानि च</strong> । वस्त्रगन्धविलेपनादयो भोजनविशेषाश् च भोगाः । धनानि सुवर्णादीनि । नित्यम् एव तद्दानम् इच्छन्ति । <strong>धर्मार्थं</strong> तस्योत्पत्त्यर्थम् एव ॥ ७।७९ ॥</p>
<ul>
<li><strong>सांवस्त्सरिकम् आप्तैश् च राष्ट्राद् आहारयेद् बलिम् ।</strong></li>
</ul>
<blockquote>
<p>स्याच् चाम्न्यायपरो लोके वर्तेत पितृवन् नृषु ॥ ७।८० ॥**</p>
</blockquote>
<p><strong>बलिं</strong> करं धान्यादीनां षष्ठाष्टमादिभागम् । <strong>आप्तैर्</strong> अर्थाद्युपधाशुद्धैः[^१०६] । यथोक्तम् <strong>आम्नायपरश् च स्यात्</strong> । आगमप्रधानतर्कशास्त्राण्य् आश्रयेत् । अथ वा पारंपर्यागतम् एव भागं गृह्णीयात्, नाधिकम् । <strong>वर्तेत पितृवन् नृषु</strong> । करदेष्व्[^१०७] अन्येषु च स्नेहबुद्ध्या वर्तेत ॥ ७।८० ॥</p>
<ul>
<li><strong>अध्यक्षान् विविधान् कुर्यात् तत्र तत्र विपश्चितः ।</strong></li>
</ul>
<blockquote>
<p>ते ऽस्य सर्वाण्य् अवेक्षेरन् नॄणां कार्याणि कुर्वताम् ॥ ७।८१ ॥**</p>
</blockquote>
<p><strong>अध्यक्षा</strong> अधिकृताः प्रत्यवेक्षितारः, तान् <strong>कुर्यात्</strong> । <strong>विविधान्</strong> बहुप्रकारान् मृदून् उग्रान् धार्मिकान् अर्थार्जनपरांश् च । <strong>तत्र तत्र</strong> सुवर्णकोष्ठागारे पण्यकुप्यकर्मस्व् अधिकृताः[^१०८] प्रत्यवेक्षितारस् तान् शुल्कनौहस्त्यश्वरथपदात्यादीन् <strong>विपश्चितः</strong> स्थापयेत् । सर्व एते अमात्यगुणसंपद्य् उक्ता विज्ञेयाः । यथोक्तम् अध्यक्षप्रचारे &ldquo;ते ऽध्यक्षाः सर्वाणि कार्याण्य् अवेक्षेरन्न् अन्येषां नृणां तत्स्थानोपयोगिनां कार्याणि कुर्वताम्, हस्त्यध्यक्षेण हस्तिपकाः, अश्वाध्यक्षेण तुरङ्गमाद्याः, गवाधक्षेण कर्षणादयः&rdquo; ॥ ७।८१ ॥</p>
<ul>
<li><strong>आवृत्तानां गुरुकुलाद् विप्राणां पूजको भवेत् ।</strong></li>
</ul>
<blockquote>
<p>नृपाणाम् अक्षयो ह्य् एष निधिर् ब्राह्मो ऽभिधीयते ॥ ७।८२ ॥**</p>
</blockquote>
<p><strong>गुरुकुले</strong> ऽधीतावगतवेदार्था गार्हस्थ्यं प्रतिपित्सवो धनेन पूजयितव्याः । इदम् अपि नैय्यमिकदानम् । अत एवाह <strong>नृपाणाम् अक्षय</strong> इति । नित्यत्वाद् <strong>अक्षयो</strong> यावज्जीविकः । काम्यत्वे चाफलभावि[^१०९] निवर्तते । यद् उक्तम् &ldquo;सांतानिकं यक्ष्यमाणम्&rdquo;[^११०] (म्ध् ११।१) इति तद् एवेदम् ।</p>
<ul>
<li>
<p><span style="text-decoration:underline;">अन्ये</span> त्व् आहुः । तत्रार्थिभ्यो दानं विहितम्, इह त्व् अनर्थिनाम् अधिकारात्, विधानमात्रया वस्त्रयुगादिदानेन च नराणां पूजा कर्तव्या । तथा चाह <strong>विप्राणां पूजको भवेद्</strong> इति ।</p>
</li>
<li>
<p><strong>निधिर्</strong> इव निधिः, उत्तमफलत्वात् । ब्रह्मसंनिहितो <strong>ब्राह्मः</strong> ॥ ८।८२ ॥</p>
</li>
<li>
<p><strong>न तं स्तेना न चामित्रा हरन्ति न च नश्यति ।</strong></p>
</li>
</ul>
<blockquote>
<p>तस्माद् राज्ञा निधातव्यो ब्राह्मणेष्व् अक्षयो निधिः ॥ ७।८३ ॥**</p>
</blockquote>
<p>ब्राह्मणेभ्यो यो ऽर्थो दत्तः, <strong>न तं स्तेना</strong> आटविकादयः <strong>अमित्राश्</strong> च शत्रवो <strong>हरन्ति</strong> । <strong>न</strong> भूमिष्ठम् इव विस्मृत्य प्रातिभाव्येन वा <strong>नश्यति</strong> ॥ ८।८३ ॥</p>
<ul>
<li><strong>न स्कन्दति न च्यवते</strong>[^१११]** न विनश्यति कर्हिचित् ।**</li>
</ul>
<blockquote>
<p>वरिष्ठम् अग्निहोत्रेभ्यो ब्राह्मणस्य मुखे हुतम् ॥ ७।८४ ॥**</p>
</blockquote>
<p>एष एवार्थो ऽवश्यानुष्ठेयः प्रकारान्तरेण पुनर् उच्यते । अग्नौ यद् धूयते तत् कदाचित् <strong>स्कन्दति</strong> अधः पतति हूयमानम्, तथा <strong>च्यवते</strong> पुरोडाशादि क्षामतया । ततश् च कर्मवैगुणयाद् <strong>विनश्यति</strong> शिष्टानाम् । इदं तु यद् ब्राह्मणेभ्यो दानम्, न तस्यैते दोषाः सन्ति । अत एवाह <strong>वरिष्ठम् अग्निहोत्रेभ्यः</strong>, अग्नौ होमेभ्य इत्य् अर्थः । मुख्यार्थवृत्त्या कर्मनामधेयम् एवाग्निहोत्रशब्दस् तदा चादिग्रहणं व्याख्येयम् । <strong>मुखे हुतम्</strong> इति । पाणिर् एव ब्राह्मणस्य मुखम्, &ldquo;पाण्यास्यो हि द्विजः स्मृतः&rdquo; (म्ध् ४।११७) इत् वचनात् । <strong>वरिष्ठं</strong> श्रेष्ठम् । अर्थवादश् चायम्, न पुनर् होमनिन्दैव ॥ ८।८४ ॥</p>
<ul>
<li><strong>समम् अब्राह्मणे दानं द्विगुणं ब्राह्मणब्रुवे ।</strong></li>
</ul>
<blockquote>
<p>आचार्ये शतसाहस्रम् अनन्तं वेदपारगे ॥ ७।८५ ॥**</p>
</blockquote>
<p>विप्रेभ्य इति च प्रकृतम् ।</p>
<ul>
<li>
<p><span style="text-decoration:underline;">तथा च</span> प्राग् अप्य् उक्तम्: &ldquo;वेदतत्त्वार्थविदुषे ब्राह्मणाय&rdquo; (म्ध् ३।८६) इति । न च यथाश्रुतदानफलोपपत्तिः । कीदृशं हि तत्साम्यम्: जातितः परिमाणतः उपकारतो वा । यदि तावज् जातितस् तद् इति, औषधपानोद्देशेन देवलेभ्यो दत्तं खाद्यदानं दुःखायैव स्यात् । तिक्तकटुकषायाणि प्रायश औषधानि विरेचनीयानि,[^११२] न प्रीतिजननानि । अथ पर्माणतः, तत्रापि यदि द्रव्यम् अनपेक्ष्य केवलपरिमाणसाम्यम्, सुवर्णं दत्तं तत्परिमाणं ताम्रं लभ्येत, अन्यद् वा मृत्काष्ठादि । अथ जातितः परिमाणतश् च, तत्र प्राग् उक्ता एव दोषाः । अथोपकारतः, तत्रापि हि यदि तज्जातीय एवोपकारः व्याधिनिवृत्तिर् औषधोपकारः । असति च व्याधौ फलस्य विनिवृत्तिः, अतो व्याधिनिवृत्तिफलकेनौषधदानेन व्याधिर् आक्षेप्तव्यः । सुसमं वा अन्यदुःखम् इति प्राप्तम् । तस्माद् यथा &ldquo;निवीतं मनुष्याणाम् उपवीतं देवानाम् उपव्ययते देवलक्ष्मम् एव तत् कुरुते&rdquo; (त्स् २।५।११।१) इत्य् उपव्यानविशेषान् निवीतादयो न पृथग् वाक्यानि, तथेदम् अपि द्रष्टव्यम् ।</p>
</li>
<li>
<p><span style="text-decoration:underline;">अत्रोच्यते</span> । नात्राख्यातश्रवणम्[^११३] अस्ति, सर्वेषां समत्वात् । तत्र यद्य् अर्थवादः, <strong>सहस्रं वेदपारगे</strong> इति तद् अर्थवादो ऽस्तु । अथायं विधिः, विध्यन्तरशेषभावात् सर्वत्र विधिर् अभ्युपेतव्यः, विशेषाभावात् । निवीतादिषु तु &ldquo;उपव्यथते&rdquo; इत्य् अत्राख्यातदर्शनात् तदर्थस्य विधिविषयत्वयोग्यत्वाभावाद् एकत्वावगमाच् च युक्तार्थवद् एव, तर्ह्य् अनुक्तो विशेषः । यत् तु &ldquo;नाब्राह्मणेभ्यो दानम् अस्ति&rdquo; इति, तद् विस्मृतं भवेत्, दीनानाथादिभ्यः सर्ववर्णेभ्यो दानस्य विहितत्वात् । एतान्य् एव च विधायकानि वाक्यानि ब्राह्मणेभ्यो राज्ञां दानस्य ।</p>
</li>
<li>
<p><span style="text-decoration:underline;">यत् तूक्तं</span> &ldquo;यथाश्रुतफलानुपपत्तिः, सर्वप्रकारेणास्याभ्युपगम्यमानत्वात्&rdquo; इति,</p>
</li>
<li>
<p><span style="text-decoration:underline;">अत्रोच्यते</span> । लौकिकीयं वाचोयुक्तिः <strong>समम्</strong> इति । यल् लोके नात्युत्कृष्टं तद् एवम् उच्यते, &ldquo;समलवणाः सक्तवः&rdquo; इति । उपकारापेक्षा च <strong>द्विगुणम्</strong> इति संख्याश्रुतिः, यावत् तस्योपकारस् तावद् द्विगुणो भवति । न तद्द्रव्यप्राप्तिर् नापि तज्जातीय एवोपकारः, किं तु प्रीत्यतिशयोत्पत्तिः । न चेह फलविशेषश्रुतिर् येनेयम् आशङ्कापि स्यात् &ldquo;किं तद् एव द्रव्यं प्राप्येत उत स एवोपकारः&rdquo; इति । अश्रुतफलविशेषेषु स्वर्गः फलम् । किं च, तिलादिदाने प्रजाप्तिः फलं श्रूयते । तत्र का द्रव्यसाम्याशङ्का । तस्माच् चायम् अप्य् अर्थ उत्तरोत्तरो ऽत्र च पात्रातिशयदानात् फलातिशयसिद्धिः । तथा चाह &ldquo;पात्रस्य हि विशेषेण&rdquo; (म्ध् ७।८६) इति ।</p>
</li>
<li>
<p><strong>ब्राह्मणब्रुवे</strong> । ब्रुवशब्दः कुत्सायाम् । जातिमात्रब्राह्मणो ऽध्ययनादिगुणहीन इत्य् अर्थः । <strong>आचार्य</strong> उपनेता । <strong>वेदपारगः</strong> अध्ययनश्रवणाभ्यां वेदस्यान्तं गतः ॥ ७।८५ ॥</p>
</li>
<li>
<p><strong>पात्रस्य हि विशेषेण श्रद्दधानतयैव च ।</strong></p>
</li>
</ul>
<blockquote>
<p>अल्पं वा बहु वा प्रेत्य दानस्य फलम् अश्नुते ॥ ७।८६ ॥**</p>
</blockquote>
<p>पातयते ऽधर्मकर्मणः,[^११४] पात्यमानं वा त्रायत इति <strong>पात्रं</strong> संप्रदानम् । अथ वा घृततैलाद्याधारः पात्रम्, उपचाराद् इदम् अपि पात्रम् । अत्रापि हि द्रव्यं निधीयते । आह च &ldquo;नृपाणाम् अक्षयो ह्य् एष निधिर् ब्राह्मो ऽभिधीयते&rdquo; (म्ध् ७।८२) इति । तस्य विशेषो भेदः सगुणनिर्गुणत्वादिः । तेन हेतुना दानस्य फलम् अवाप्यते । <strong>अल्पं वा</strong> । गुणवते वृत्तस्वाध्यायसंपन्नाय दत्तं <strong>बहु</strong>, निर्गुणाय त्व् <strong>अल्पम्</strong> । तथा <strong>श्रद्दधानतयापि</strong> वा[^११५] ।</p>
<ul>
<li>
<p>[^११६]देशकालविधानेन द्रव्यं श्रद्धासमन्वितम् ।</p>
</li>
<li>
<p>पात्रे प्रदीयते यत् तु तद् धर्मस्य प्रसाधनम् ॥</p>
</li>
</ul>
<p>तत्र देशः स्वनिवासदेशाद् अन्यो जानपदः । दूरदेशप्रोषितायां संनिहितत्वाद् दत्तम् अस्य हेतुर् उपघातः । यज्ञप्रवृत्तस्य केनचिद् अङ्गेन न्यूनता । (कालः ?) ग्रहोपराग इत्य् एवमादिः । विधानम् । उदकपूर्वकस्वस्तिवाचनसंस्कारतिशयो भावप्रसाद[^११७] इत्यादि । द्रव्यं गोभूहिरण्यादि । श्रद्धा प्राप्त्यभिलाषातिशयः, कथम् इदं मे निवर्तेति बुद्धिसंतानः ।</p>
<blockquote>
<p>प्रेत्येति** । क्रियासमन्तरं फलोत्पत्तेर् अनियमम् आह, न पुनर् जन्मान्तरफलताम् एव, वैदिकानां कर्मणां फल एव कामस्य नियमावगमात् ॥ ७।८६ ॥</p>
</blockquote>
<ul>
<li><strong>समोत्तमाधमै राजा त्व् आहूतः पालयन् प्रजाः ।</strong></li>
</ul>
<blockquote>
<p>न निवर्तेत संग्रामात् क्षात्रं धर्मम् अनुस्मरन् ॥ ७।८७ ॥**</p>
</blockquote>
<p>सर्वोपायपरिक्षये राज्ञो विहितं युद्धम् । तत्र संग्रामभूमिगतस्याहूतस्य[^११८] समन्यूनाधिकबलेनोपेक्षाप्रतिषेधार्थम्[^११९] इदं पदम् । न मन्तव्यं निकृष्टबलं न हन्मीति ।</p>
<ul>
<li>
<p><span style="text-decoration:underline;">अथ वा</span> ये शत्रव आटविकादयः प्राक्स्थितां मर्यादाम् अतिलङ्घ्य देशम् उत्क्रामन्ति, शत्रुभिर् वा राज्ञः संदधते, न चेत् ते युद्धेन विना नियन्तुं शक्यन्ते, तदा निकृष्टबलैर् अपि तैर् योद्धव्यम् एव । यद्य् अपि तैर् असौ शब्देन नाहूतः, वस्तुतस् त्व् आहूत एव भवति ।</p>
</li>
<li>
<p>एष हि क्षत्रियाणां धर्मः, यद् आहूतः प्रकृतैस् तैर् युद्धे सर्वेण सह योद्धव्यम् एव । जातिवयःशिक्षापुरुषकारादि नापेक्षितव्यम् । एष धर्मः स्मर्तव्यः ॥ ७।८७ ॥</p>
</li>
<li>
<p><strong>संग्रामेष्व् अनिवर्त्तित्वं प्रजानां चैव पालनम् ।</strong></p>
</li>
</ul>
<blockquote>
<p>शुश्रूषा ब्राह्मणानां च राज्ञां श्रेयस्करं परम् ॥ ७।८८ ॥**</p>
</blockquote>
<p>त्रयाणां धर्माणां तुल्यफलत्वाय श्लोको ऽयम् ॥ ७।८८ ॥</p>
<ul>
<li><strong>आहवेषु मिथो ऽन्योन्यं जिघांसन्तो महीक्षितः ।</strong></li>
</ul>
<blockquote>
<p>युध्यमानाः परं शक्त्या स्वर्गं यान्त्य् अपराङ्मुखाः ॥ ७।८९ ॥**</p>
</blockquote>
<p>आहूयन्ते युद्धार्थम् इतरे यत्र वीराः स <strong>आहवः</strong> संग्रामः । <strong>मिथः</strong> स्पर्धमानाः । <strong>अन्योन्यं</strong> परस्परं <strong>जिघांसन्तो</strong> हननेच्छवः । <strong>युद्ध्यमानाः</strong> प्रहरन्तः । <strong>परं शक्त्या</strong> परया[^१२०] शक्त्या, यथाबलम् इत्य् अर्थः । छान्दसत्वात् &ldquo;परया&rdquo;[^१२१] इत्य् अस्य स्थाने &ldquo;परम्&rdquo; इति रूपम् । <strong>अपराङ्मुखाः</strong> युद्ध्यमानाः इति संबन्धः । <strong>स्वर्गं यान्ति</strong> ।</p>
<ul>
<li>
<p><span style="text-decoration:underline;">ननु</span> च राज्यलोभात् प्रवृत्तानां दृष्टस्य फलस्य संभवात् कुतः स्वर्गः ।</p>
</li>
<li>
<p><span style="text-decoration:underline;">उच्यते</span>[^१२२] । &ldquo;न कूटैर् आयुधैः&rdquo; (म्ध् ७।९०) इत्यादिना वक्ष्यमाणयुद्धनियमापेक्षः स्वर्गः । न हि तेषां नियमानाम् अन्यत् प्रयोजनम् अस्ति । अथ वा निश्चिते पराजये निराशस्य यद् युद्धावतरणम्, तच् च स्वर्गायैव, त्यक्तराज्यस्यापि शक्तप्रणिपातेन तदनुजीवनसंभवात् । तस्माद् अर्हस् तत्फलसंभवः । अस्माद् एव वचनान् नात्मत्यागनिषेधस्य विषयो ऽयम् । [^१२३]</p>
</li>
<li>
<p><strong>महीक्षितः</strong> मण्डलेश्वराः, न पुनस् तदनुजीविनः । तेषां हि स्वाम्यर्थैव प्रवृत्तिः, न स्वार्था । अतश् च कुतस् तेषां फलसंभवः, ऋत्विजाम् इव दक्षिणापणेन परिक्रीतानाम् । एवम् एषाम् अपि भृतिपरिक्रीतानां कुतः स्वर्गादिफलोत्पत्तिः ।</p>
</li>
<li>
<p><span style="text-decoration:underline;">ननु</span> च अविशेषेणैतद् उक्तम्:</p>
</li>
<li>
<p>उद्यतैर् आहवे शस्त्रैः क्षत्रधर्महतस्य च ।</p>
</li>
<li>
<p>सद्यः संतिष्ठते यज्ञः ॥ इति । (म्ध् ५।९७ )</p>
</li>
</ul>
<p>तथा:</p>
<ul>
<li>
<p>द्वाव् इमौ पुरुषौ लोके सूर्यमण्डलभेदिनौ ।</p>
</li>
<li>
<p>परिव्राड् योगयुक्तश् च शूरश् चाभिमुखो हतः ॥ इति । (प्स्म् ३।३०)</p>
</li>
</ul>
<p>तथा भारते युद्धप्रेक्षिणाम् अपि स्वर्गः संदर्शितः । मन्त्रलिङ्गानि च सन्ति:</p>
<ul>
<li>
<p>ये युध्यन्ते प्रधनेषु शूरसो ये तनुत्यजः ।</p>
</li>
<li>
<p>ये वा सहस्रदक्षिणास् तांश् चिद् एवापि[^१२४] गच्छतात् ॥</p>
</li>
</ul>
<p>सहस्रदक्षिणानां यजमानानां शूराणां च रणशिरसि त्यक्तप्राणानां महाफलत्वं दर्शयन्ति:[^१२५] &ldquo;ये युध्यन्ते&rdquo; । न च मरणायैव क्रियन्ते[^१२६] । न हि संपरिग्रहकाले ऽयम् उपसंवादो ऽस्ति यथा होत्रोद्गात्रादीनां स्वप्रवचनसमाख्यानियतार्त्विज्यपदार्थानुष्ठानायैव वरणम् । तस्मात् प्रभुकार्योद्देशेन यन् मरणं तद् अनुक्रान्तफलायैव । न च परप्रयुक्तात् कर्मणो ऽन्यस्य फलं नास्ति । अश्वमेधावभृथे हि ब्रह्मघ्नस्य स्नानाद् अयजमानस्यैव शुद्धिः ।</p>
<ul>
<li>
<p><span style="text-decoration:underline;">अत्रोच्यते</span> ।  प्रजार्थे युद्धे प्राणत्यागो धर्मायैव[^१२७] । यद् उक्तम् &ldquo;उद्यतैर् आहवे&rdquo; (म्ध् ५।९७) इति, तदा भृतिपरिक्रीतस्यास्वतन्त्रस्य,[^१२८] यस्य वा &ldquo;कुरु[^१२९] प्रयाणं रणे&rdquo; इत्य् एव परिकरो बद्धस् तदपेक्षं एतत् यज्ञसंस्थावचनम् । एवंभूतश् च &ldquo;अभिमुखो हतः&rdquo; (प्स्म् ३।३०) इति ।</p>
</li>
<li>
<p>अथ वा नरकाभाव एव &ldquo;सूर्यमण्डलभेदनम्&rdquo; युद्ध्यमानस्य भविष्यति । यत्र विषयान्तरेश्वरेण राज्ञा परस्य राज्ञो विषयो हन्यते भज्यते जनो लुप्येत् तत्र तदर्थं युद्धे प्राणत्यागो धर्मार्थः । अन्धतमो हि नरके तदभावात् सति प्राकाश्ये सूर्यमण्डलभेदनवचनम् । सूर्यमण्डलं भिनत्ति, उपरिष्टाल् लोकान् आप्नोति, नाधःप्रपततीत्य् अर्थः । भृतिपरिक्रीतस्य प्रभोः संग्रामे समुपस्थिते, तम् एव जहतो नरकनिपतनम्, तदर्थं युध्यमानस्य भर्तृपिण्डानृण्यं गतवतो दुष्कृतेनाप्रतिबध्यमानस्य स्वैः सुकृतैर् युक्त एव स्वर्गादिलाभः । अत उक्तम् &ldquo;सद्यः संतिष्ठते यज्ञः&rdquo; (म्ध् ५।९७) इति । अव्यवधानेन यज्ञफलम् अविशेषश्रुतौ स्वर्गम् अवाप्नोतीत्य् अर्थः । एवं भारते ऽपि भृतिपरिक्रीतानां स्वर्गफलावाप्तिवचनम् उपपद्यते । युद्धप्रेक्षिणां तु स्वर्गावाप्तिर् अर्थवाद एव । अथ वा बहुषु जीवनोपायेषु सत्सु यच् छस्त्रेण जीवनं ततो नियमात् स्वर्गः ।</p>
</li>
<li>
<p>यत् तु न मरणाय क्रीयन्त इति, शस्त्रभृतां भृतिदाने नान्यद् युद्धात् प्रयोजनम् अस्ति, विशेषानुपदेशात् — सर्वकार्योद्यताः सर्वप्रकारं मदर्थः संपादनीय इति परिक्रीयन्ते — तत्र यदा युद्धम् उपस्थितं भवति, तदा आ शरीरपातात् प्रभोर् अर्थः कर्तव्यः, तथानृण्यं भवति । अनुपस्थिते तु युद्धे यदि भृत्यस्य मरणं भवति, तदा सर्वे ऽनृणा एव । उद्युक्ते ह्य् असौ तत्कार्ये तादृश एवास्योपसंवादः । युद्धकाले योद्धव्यं भवतीति लिङ्गदर्शनम् अपि तूपपद्यत एव ।</p>
</li>
<li>
<p>अश्वमेधावभृते तु स्पष्टं वचनं &ldquo;तस्मात् समागमे तेषाम्&rdquo; (म्ध् ११।८२) इति । इह तु युद्धसाध्यम् इति विशेषः ॥ ७।८९ ॥</p>
</li>
</ul>
<p><em>तान् इदानीम् अदृष्टार्थान् नियमान् दर्शयति ।</em></p>
<ul>
<li><strong>न कूटैर् आयुधैर् हन्याद् युध्यमानो रणे रिपून् ।</strong></li>
</ul>
<blockquote>
<p>न कर्णिभिर् नापि दिग्धैर् नाग्निज्वलिततेजनैः ॥ ७।९० ॥**</p>
</blockquote>
<p><strong>कूटानि</strong> यानि बहिःकाष्ठमयान्य् अन्तर्निशितशस्त्राणि । <strong>कर्णिनः</strong> । शरा ये शल्यस्य मूले मध्ये वा कर्णाकारैः फलकैः क्रियन्ते । ते हि प्रविष्टा दुरुद्धरा भवन्ति, उद्ध्रियमाणाः प्रहारैर् अभिन्नम् अपि शरिरैकदेशं भिन्दन्ति । <strong>दिग्धाः</strong> विषोपलिप्ताः । अग्निना ज्वलितम् आदीपितं तेजोमयफलकं येषाम् । एतैर् न योद्धव्यम् ॥ ७।९० ॥</p>
<ul>
<li><strong>न च हन्यात् स्थालारूढं न क्लीबं न कृताञ्जलिम् ।</strong></li>
</ul>
<blockquote>
<p>न मुक्तकेशं नासीनं न तवास्मीति वादिनम् ॥ ७।९१ ॥**</p>
</blockquote>
<p>रथस्थेन रथारूढ एव हन्तव्यः, स्थलस्थितो न हन्तव्यः । <strong>क्लीबो</strong> नपुंसकः, पौरुषहीनो वा । अन्यत्र दृढ आसीन उपविष्टो रथपृष्ठे भूमौ वा । <strong>तवास्मीति</strong> वदति यस् तम् अपि न हन्यात् । शब्दनियमो ऽत्र न विवक्षितः । दीनं वदन्न् एवंजातीयकैर् अपि शब्दैः &ldquo;त्वदीयो ऽहम्, त्वाम् आश्रितो ऽस्मि&rdquo; इति न हन्तव्यः ॥ ७।९१ ॥</p>
<ul>
<li><strong>न सुप्तं न विसन्नाहं न नग्नं न निरायुधम् ।</strong></li>
</ul>
<blockquote>
<p>नायुद्यमानं पश्यन्तं न परेण समागतम् ॥ ७।९२ ॥**</p>
</blockquote>
<p><strong>न नग्नम्</strong> । &ldquo;न भग्नम्&rdquo; इति वा पाठः । <strong>विसन्नाहस्य</strong> प्रतिषेधान् नग्नस्य प्राप्तिर् एव नास्ति । तेन शिरस्त्राणाद्यभावेनैकदेशेन नग्नतया नग्नो द्रष्टव्यः । भगस्यापि परावृत्तप्रतिषेधात् संमुखस्थो ऽपि, &ldquo;त्वया सह न युध्येयम्&rdquo; इति वक्ति, स नानुबन्धनीयो ऽवश्यं योद्धव्यम् इति । <strong>नायुध्यमानं पश्यन्तं</strong> । यः प्रेक्षक एव केवलः स न हन्तव्यः । यस् तु प्रेक्षते युध्यते च, न तत्र प्रतिषेधः । <strong>परेण समागतः</strong> । अन्येन सह युध्यमानो ऽन्येन न हन्तव्यः ॥ ७।९२ ॥</p>
<ul>
<li><strong>नायुधव्यसनप्राप्तं नार्तं नातिपरिक्षतम् ।</strong></li>
</ul>
<blockquote>
<p>न भीतं न परावृत्तं सतां धर्मम् अनुस्मरन् ॥ ७।९३ ॥**</p>
</blockquote>
<p><strong>आयुधव्यसनम्</strong> आयुधकृच्छ्रम् आयुधभङ्गः, कुण्डलिभावः खड्गस्य, ज्याछेद इत्य् एवमादिः, तं <strong>प्राप्तम्</strong> । <strong>आर्तः</strong> हतपुत्रभ्रात्रादिः । <strong>भीतं</strong> मुखरागादिना विज्ञाय, शस्त्रसंमुखम् अपि । <strong>परावृत्तं</strong> प्रत्यावृत्य स्थितम् । एते नियमाः । प्रतिषेधपक्षे[^१३०] प्रत्यवायः । तदा च स्वर्गप्राप्तिवचनम् अर्थवादः । किं पुनर् अत्र युक्तम् । पुरुषार्थः प्रतिषेधः, &ldquo;न कलञ्जं भक्षयेत्&rdquo; इतिवत् । तथा हि नञो मुख्यार्थवृत्तिता भवति । <strong>सतां धर्मम्</strong> इति । शिष्टानाम् एष आचार इत्य् आह <strong>अनुस्मरन्न्</strong> इति ॥ ७।९३ ॥</p>
<ul>
<li><strong>यस् तु भीतः परावृत्तः संग्रामे हन्यते परैः ।</strong></li>
</ul>
<blockquote>
<p>भर्तुर् यद् दुष्कृतं किंचित् तत् सर्वं प्रतिपद्यते ॥ ७।९४ ॥**</p>
</blockquote>
<p>नैवं मन्तव्यम्: परावृत्तो यदि हन्यते तदा, दुष्कृती, अहतस्[^१३१] तु नेति । किं तर्हि, परावृत्तमात्रनिबन्धनं दोषवचनम् । किं च, न परावृत्तहतेनेयं बुद्धिः कर्तव्या &ldquo;अनुभूतखड्गप्रहारो ऽस्म्य् अनृणः कृतभर्तृकृत्यः&rdquo; इति । तथाविधाः प्रहारा न कस्मैचिद् अर्थायेति दोषातिशयदर्शनेन दर्शयति भर्तृसंबन्धिदुष्कृतम् इति । यच् च वचनम् उत्तरत्र तदीयसुकृतग्रहणम् इति, तद् अर्थवादः । न ह्य् अन्येन कृतं शुभम् अशुभं वान्यस्य संभवति । न च सुकृतस्य नाशः । किं तु महता दुष्कृतेन प्रतिबन्धे चिरकालभाविता सुकृतस्य फलस्योच्यते ॥ ७।९४ ॥</p>
<ul>
<li><strong>यच् चास्य सुकृतं किंचिद् अमुत्रार्थम् उपार्जितम् ।</strong></li>
</ul>
<blockquote>
<p>भर्ता तत् सर्वम् आदत्ते परावृत्तहतस्य तु ॥ ७।९५ ॥**</p>
</blockquote>
<p><strong>यच् चास्य सुकृतं किंचिद् भर्ता तत् सर्वम् आदत्त</strong> इति । <strong>अमुत्रार्थम् उपार्जितम्</strong> । अर्थो ऽस्यास्तीत्य् अर्थः । अर्श आदित्वाच् अच् । अमुत्रामुष्मिंल् लोके यत् प्रयोजनं तद् अर्जितं तद् अस्य निष्फलं भवति । अमुत्रार्थो ऽस्येति वा अमुत्रार्थम् । व्यधिकरणो बहुव्रीहिः, गमकत्वात् प्रयोजकत्वाच्[^१३२] च ॥ ७।९५ ॥</p>
<ul>
<li><strong>रथाश्वं हस्तिनं छत्रं धनं धान्यं पशून् स्त्रियः ।</strong></li>
</ul>
<blockquote>
<p>सर्वद्रव्याणि कुप्यं च यो यज् जयति तस्य तत् ॥ ७।९६ ॥**</p>
</blockquote>
<p><strong>कुप्यं</strong> शयनासने ताम्रभाजनादि । <strong>यो यज् जयति तस्य तत्</strong> । राज्ञः स्वामित्वाद् ग्रहणे प्राप्ते तदपवादार्थम् एतत् । सुवर्णरूप्यभूम्यावासकादि राज्ञ एव । एवमर्थं परिगणनम् । आयुधसंवाहनादि राज्ञ एव । <strong>धान्या</strong>दीनां पृथगुपादानाद् <strong>धन</strong>शब्देन गोमहिष्यादिकम् उच्यते । तथा राजधनं चार्धम् इति प्रयुञ्जते[^१३३] ॥ ७।९६ ॥</p>
<ul>
<li><strong>राज्ञश् च दद्युर् उद्धारम् इत्य् एषा वैदिकी श्रुतिः ।</strong></li>
</ul>
<blockquote>
<p>राज्ञा च सर्वयोधेभ्यो दातव्यम् अपृथग्जितम् ॥ ७।९७ ॥**</p>
</blockquote>
<p>येन यज् जितं तेन तद् ग्रहीतव्यम् इत्य् अस्यायं विशेष उच्यते । स्वयम् <strong>उद्धारं</strong> <strong>राज्ञे दद्युर्</strong> उत्तमद्रव्यम् उद्धृत्य दद्युर् इत्य् अर्थः । न सर्वं तैर् ग्रहीतव्यम् । <strong>इति एषा वैदिकी श्रुतिः</strong> । &ldquo;इन्द्रो वै वृत्रं हत्वा&rdquo; इत्याद्य् उपक्रम्य &ldquo;स महान् भूत्वा देवता अब्रवीद् उद्धारं म उद्धरत&rdquo; (ऐत्ब् १२।१०) इति । राज्ञा वा, पृथग्जये स्वयंजये[^१३४] यत्रायं विभागो नास्ति &ldquo;अनेनायं ग्रामो जितः, एष च परकीयः सामन्तादिः&rdquo;, सर्वेण सर्व उत्खातमूलः सकृत्कृतः, तत्र राज्ञा लब्धप्रशमनन्यायेन भृत्याः संविभजनीयाः ॥ ७।९७ ॥</p>
<ul>
<li><strong>एषो ऽनुपस्कृतः प्रोक्तो योधधर्मः सनातनः ।</strong></li>
</ul>
<blockquote>
<p>अस्माद् धर्मान् न च्यवेत क्षत्रियो घ्नन् रणे रिपून् ॥ ७।९८ ॥**</p>
</blockquote>
<p>उपसंहारो ऽयम् । योधा योद्धारः, तेषां धर्मो <strong>योधधर्मः</strong> । <strong>अनुपस्कृतः</strong> अगर्हितः, अविक्र्तो वा । अत एवाह <strong>सनातनः</strong> । स्वेच्छया प्रवर्तितो विकृतः स्यात् । <strong>न च्यवेत</strong> न चलेत,[^१३५] सर्वदानुतिष्ठेत् । <strong>क्षत्रिय</strong>ग्रहणं मुख्यस् तस्यात्राधिकार इति दर्शयितुम्, न त्व् अन्यस्य तत्स्थानापन्नस्य नायं धर्म इति ॥ ७।९८ ॥</p>
<ul>
<li><strong>अलब्धं चैव लिप्सेत लब्धं रक्षेत् प्रयत्नतः ।</strong></li>
</ul>
<blockquote>
<p>रक्षितं वर्धयेच् चैव वृद्धं पात्रेषु निक्षिपेत् ॥ ७।९९ ॥**</p>
</blockquote>
<p>न क्षत्रियः संतुष्टः स्याद् ब्राह्मणवत्, किं त्व् अलब्धार्जने यत्नं कुर्यात् । अर्जितं च धनं <strong>रक्षेत् <strong>।</strong> रक्षितं</strong> च <strong>वर्धयेत्</strong> । कोशसंचयं कुर्यात् । ततः पात्रेभ्यो दद्यात् । न यथायं व्ययं[^१३६] कुर्यात् । तद् उक्तम् &ldquo;आयाद् अल्पतरो व्ययः&rdquo; (म्स्सं ५०६४) इति ॥ ७।९९ ॥</p>
<ul>
<li><strong>एतच् चतुर्विधं विद्यात् पुरुषार्थप्रयोजनम् ।</strong></li>
</ul>
<blockquote>
<p>अस्य नित्यम् अनुष्ठानं सम्यक् कुर्याद् अतन्द्रितः ॥ ७।१०० ॥**</p>
</blockquote>
<p>पुरुषस्य ये ऽर्थास् तेषाम् प्रयोजनं <strong>चतुर्विधम्</strong> । चतस्र एताः क्रियास् तत्र प्रयोज्याः: अर्जनरक्षणवर्धनदानानि । उपकारवचनो ऽर्थशब्दः । पुरुषार्थसिद्ध्यर्थम् एतत् प्रयोजनम् । तस्य चतुर्विधस्य प्रसक्तस्य नित्यम् अनुष्ठानं कुर्यात् ॥ ७।१००–०१ ॥</p>
<blockquote>
<p>अलब्धम् इच्छेद् दण्डेन लब्धं रक्षेद् अवेक्षया ।**</p>
</blockquote>
<blockquote>
<p>रक्षितं वर्धयेद् वृद्ध्या वृद्धं पात्रेषु निक्षिपेत् ॥ ७।१०१ ॥**</p>
</blockquote>
<ul>
<li><strong>नित्यम् उद्यतदण्डः स्यान् नित्यं विवृतपौरुषः ।</strong></li>
</ul>
<blockquote>
<p>नित्यं संवृतसंवार्यो नित्यं छिद्रानुसार्य् अरेः ॥ ७।१०२ ॥**</p>
</blockquote>
<p>उद्यतो दण्डो ऽनेनेत्य् <strong>उद्यतदण्डः</strong> । उद्यत उद्युक्तः, सव्यापार इति यावत् । तत्र हस्त्यादिबलं नित्यं योग्याभिर् अभिविनयेत् । शिक्षा वाहनदमनादिभिर् विधेया । करणयोग्या अभ्यासाश् च । तद्वाहनादिषु वस्त्राभरणसंस्कार इत्यादिर् उद्यतदण्डता । तथा कुर्वतो ऽस्योत्साहशक्तियोगो मण्डले प्रकाशीभवति । तथा <strong>नित्यं विवृतपौरुषः</strong> । विवृतं प्रकाशताम् आगतं पौरुषं कर्तव्यम् । संधिपालाटवीस्थानादिष्व् आप्तपुरुषैर् अधिष्ठिताः संनिरुद्धाः कवचिनः सततं जागरणार्थं नियोज्याः । <strong>नित्यं संवृतसंवार्यः</strong> । संवरणीयं संगोपनीयम् आत्मगतं कृत्वा तत्स्थानं संवृतं कर्तव्यम् उपग्रहेण परोपजापरक्षणेन च । नित्यं छिद्रानुसरणेन, सर्वं शत्रोः कृत्यपक्षं ज्ञात्वा झट् इति तद् उपजापः ॥ ७।१०२ ॥</p>
<ul>
<li><strong>नित्यम् उद्यतदण्डस्य कृत्स्नम् उद्विजते जगत् ।</strong></li>
</ul>
<blockquote>
<p>तस्मात् सर्वाणि भूतानि दण्डेनैव प्रसाधयेत् ॥ ७।१०३ ॥**</p>
</blockquote>
<p>अनन्तरस्य फलम् । <strong>सर्वं जगद् उद्विजते</strong> बिभेति । प्रतापख्यातिर् भवति चेति । <strong>तस्मात्</strong> <strong>सर्वाणि भूतानि</strong> स्वप्रकृतीः परांश् च <strong>दण्डेनैव प्रसाधयेत्</strong> । एवं यत्नवतो भीताः शत्रवो नमन्त्य् अयत्नेनैव ॥ ७।१०३ ॥</p>
<ul>
<li><strong>अमाययैव वर्तेत न कथंचन मायया ।</strong></li>
</ul>
<blockquote>
<p>बुध्येतारिप्रयुक्तां च मायां नित्यं सुसंवृतः ॥ ७।१०४ ॥**</p>
</blockquote>
<p><strong>माया</strong> छद्म, तेन न वर्तेत । अविश्वसनीयस् तथा स्यात् । न च परप्रकृतीर् अज्ञातरूपा उपजपेत् । <strong>अरिणा प्रयुक्तां</strong> च <strong>मायां</strong> यथावद् <strong>बुध्येत</strong> । बुद्ध्या ज्ञात्वोपजापं कुर्यात् ।</p>
<ul>
<li>
<p>तत्र कृत्यपक्षश् चतुर्विधः । क्रुद्धलुब्धभीतावमानितैः ।</p>
</li>
<li>
<p>तत्र येन कृतं शिल्पं किंचिद् उपकारो वा दर्शितः, तौ विप्रलभ्येते प्रसादेन नियोज्येते अवमन्येते वा । तदर्थो ऽपि तत्समानः शिल्पोपकारी क्रुध्यति, &ldquo;नास्यास्मदीयं शिल्पम् उपकारो वोपयुज्यते,&rdquo; तादृशा उपजापसहा भवन्ति । तथा वाल्लभ्येनोपगृहीतः, पश्चान् मानाधिकाराभ्यां भ्रष्टः, प्रवासितबन्धुतद्वल्लभः प्रसभम् अभिपूज्य स्वीकृतः, सकुल्यैर् अन्तर्हितः, सर्वस्वम् आहारितस् तत्समानकर्मविद्यो ऽन्यः पूज्यते सो ऽवधीर्यते इत्य् एवमादिः[^१३७] क्रुद्धः ।</p>
</li>
<li>
<p>केनचित् कृतं पैशुन्यं तत्समानदोषेभ्यो दण्डितम् अन्तर्भ्रमदण्दपाताः सर्वाधिकारस्थाः सहसोपचितार्था इत्यादिर्[^१३८] लुब्धवर्गः ।</p>
</li>
<li>
<p>परिक्षीणः कदर्यो व्यसनी बहुऋण इत्यादिर् भीतवर्गः ।</p>
</li>
<li>
<p>आत्मसंभावितः शत्रुपूजाम् अर्थितः नीचैर् उपहतः तीक्ष्णः साहसिको भोगेनासंतुष्ट इत्येवमादिर् अवमानितवर्गः ।</p>
</li>
<li>
<p>एतत् परस्योपजपेत् आत्मनश् च रक्षेत् ॥ ७।१०४ ॥</p>
</li>
<li>
<p><strong>नास्य छिद्रं परो विद्याद् विद्याच् छिद्रं परस्य च ।</strong></p>
</li>
</ul>
<blockquote>
<p>गूहेत् कूर्म इवाङ्गानि रक्षेद् विवरम् आत्मनः ॥ ७।१०५ ॥**</p>
</blockquote>
<p>एष एवार्थः पुनर् उच्यते । तथा यत्नातिशयं कुर्याद् यथा परस्य छिद्रम् अन्विच्छेद् आत्मनश् च रक्षेत् । य एवं क्रुद्धादिः कापटिकादिचारपुरुषैर् ज्ञायते स एवात्मीयो ऽनुनीयत इति । <strong>कूर्मवद् अङ्गं गूहेद्</strong> <strong>रक्षेद् विवरम् आत्मनः</strong> । परोपजापात् स्वच्छिद्ररक्षणं महाप्रयोजनम् इत्य् एतद् अनेनाह ॥ ७।१०५ ॥</p>
<ul>
<li><strong>बकवच् चिन्तयेद् अर्थान् सिंहवच् च पराक्रमेत् ।</strong></li>
</ul>
<blockquote>
<p>वृकवच् चावलुम्पेत शशवच् च विनिष्पतेत् ॥ ७।१०६ ॥**</p>
</blockquote>
<p>यथा अप्सु दुर्गाश्रयम् अपि मत्स्यबलं स्वभावतस् तद्ग्रहणार्थं <strong>बकः</strong> पर्युदासनपरतया तद्ग्रहणोपायं ध्यानादियोगाद् आसादयति, एवम् अर्थचिन्ताभियोगातिशयेन सुदुष्प्रापा अप्य् अर्था आसाद्यन्त इति मत्वा[^१३९]</p>
<p>न निर्वेदं गच्छेत् । यथा च <strong>शशो</strong> ऽल्पकायत्वाच् छक्नोति निष्पतितुम् उपरि संघाद् अपि, तथा एको ऽप्य् असहायः सर्वतः समुत्थितसामन्तप्रकोपो ऽशक्तो ऽवस्थातुं दुर्गे ऽरिसंपातं कृत्वा तस्माद् <strong>विनिष्पतेद्</strong> गुणवति संश्रयार्थम् । यथा च <strong>वृकः</strong> पशुग्रहणाभियोगाद् पालप्रमादम्[^१४०] आसाद्यावलुम्पते, एवं स्वारक्षापर इति मत्वा तद्ग्रहणाभियोगो न मोक्तव्यः, भविष्यति स कालो यत्रायं <strong>वृकवद् अवलुंपिष्यते</strong> । यथा <strong>सिंहो</strong> महाकायान् अपि हस्त्यादीन् हन्ति पराक्रमोत्साहशक्तियोगात्, एवं महद् अरिबलम् इति न भेतव्यम्, अल्पप्राणेनापि कदाचिद् उत्साहवता महाप्राणो निहन्यत इति ॥ ७।१०६ ॥</p>
<ul>
<li><strong>एवं विजयमानस्य ये ऽस्य स्युः परिपन्थिनः ।</strong></li>
</ul>
<blockquote>
<p>तान् आनयेद् वशं सर्वान् सामादिभिर् उपक्रमैः ॥ ७।१०७ ॥**</p>
</blockquote>
<p><strong>ये परिपन्थिनः</strong> प्रतिपक्षतया वर्तन्ते ते <strong>वशम् आनेतव्याः</strong>, न त्व् आनुकूल्येन ये वर्तन्ते । ते ऽपि <strong>सामादिभिः</strong> पूर्वम्, न प्रथमत एव दण्डेन ॥ ७।१०७ ॥</p>
<ul>
<li><strong>यति ते तु न तिष्ठेयुर् उपायैः प्रथमैस् त्रिभिः ।</strong></li>
</ul>
<blockquote>
<p>दण्डेनैव प्रसह्यैतांश् छनकैर् वशम् आनयेत् ॥ ७।१०८ ॥**</p>
</blockquote>
<p>सामादिभिर् अशक्या दण्डेन वशम् आनेतव्या इति यद् उक्तं तद् इद । <strong>दण्डेन</strong> <strong>प्रसह्य</strong> अभिभूय <strong>शनकैर्</strong> यादृशो दण्डोपक्रमस् तेन, न साहसिकतया ॥ ७।१०८ ॥</p>
<ul>
<li><strong>सामादीनाम् उपायानां चतुर्णाम् अपि पण्डिताः ।</strong></li>
</ul>
<blockquote>
<p>सामदण्डौ प्रशंसन्ति नित्यं राष्ट्राभिवृद्धये ॥ ७।१०९ ॥**</p>
</blockquote>
<p>वक्ष्यमाणानां <strong>सामादीनाम् उपायानां</strong> <strong>सामदण्डौ</strong> निगद्येते प्रशस्यतया । सति साम्नि क्षिप्रं कंपो न भवति । दण्डे तु सर्वसिद्धिः ॥ ७।१०९ ॥</p>
<ul>
<li><strong>यथोद्धरति निर्दाता कक्षं धान्यं च रक्षति ।</strong></li>
</ul>
<blockquote>
<p>तथा रक्षेन् नृपो राष्ट्रं हन्याच् च परिपन्थिनः ॥ ७।११० ॥**</p>
</blockquote>
<p>ये राजानम् अभिद्रुह्यन्ति तेषां ये सुहृद्बान्धवाः संबन्धोपसर्पिणो वा, न ते विनाशयितव्याः, यदि न तत्कार्याभ्यन्तराः । य एव दुष्टास् त एव निग्राह्याः, न तत्संबन्धिन इत्य् एतन् <strong>निर्दातृ</strong>दृष्टान्तेन प्रतिपाद्यते । यथा धान्यकक्षयोः सहोत्पन्नयोर् अत्यन्तसहितयोर् अपि नैपुण्येन <strong>धान्यं रक्षति</strong> <strong>कक्षम् उद्धरति</strong>, एवं स्वराष्ट्रे याव् अत्यन्तसुहृदाव्[^१४१] अपि, तयोर् दोषवान् यः स एव निग्राःयः, न यः सुसङ्गतो ऽपि । अतः साध्वसाधुविवेकेन साधवो तक्ष्या असाधवो निग्राह्याः ॥ ७।११० ॥</p>
<ul>
<li><strong>मोहाद् राजा स्वराष्ट्रं यः कर्शयत्य् अनवेक्षया ।</strong></li>
</ul>
<blockquote>
<p>सो ऽचिराद् भ्रश्यते राज्याज् जीविताच् च सबान्धवः ॥ ७।१११ ॥**</p>
</blockquote>
<p><strong>यस्</strong> तु <strong>राजा</strong> पूर्वोक्तविवेकम् अकृत्वा <strong>मोहेनानवेक्षया</strong> <strong>स्वराष्ट्रं कर्शयति</strong> स दण्डैः सह[^१४२] <strong>भ्रश्यत्य् अचिराद् राज्याज्</strong> जनपदाननुरागेण प्रकृतिकोपेन <strong>जीविताच् च</strong> । साहसिकैर् एकाकिभिर् अपि जीवितनिरपेक्षैर् हन्यते ॥ ७।१११ ॥</p>
<ul>
<li><strong>शरीरकर्षणात् प्राणाः क्षीयन्ते प्राणिनां यथा ।</strong></li>
</ul>
<blockquote>
<p>तथा राज्ञाम् अपि प्राणाः क्षीयन्ते राष्ट्रकर्षणात् ॥ ७।११२ ॥**</p>
</blockquote>
<p>स्वराष्ट्रे ऽत्यन्तम् अवहितेनानुराग उत्पादनीयः । तद् धि शरीरस्थानीयम् । शरीरे कर्शिते ऽपथ्यभोजनरुक्षभोजनादिभिर् <strong>यथा प्राणा</strong> उत्क्रामन्ति, एवं <strong>राष्ट्रकर्शनाद्</strong> अपि ॥ ७।११२ ॥</p>
<ul>
<li><strong>राष्ट्रस्य संग्रहे नित्यं विधानम् इदम् आचरेत् ।</strong></li>
</ul>
<blockquote>
<p>सुसंगृहीतराष्ट्रो हि पार्थिवः सुखम् एधते ॥ ७।११३ ॥**</p>
</blockquote>
<p><strong>संग्रहो</strong> रक्षाविधानम्[^१४३] । <strong>सुसंगृहीतं</strong> रक्षाविधानेन वशीकृतं परिपालितं वा येन स्वराष्ट्रं स <strong>पार्थिवः सुखम् एधते</strong> ॥ ७।११३ ॥</p>
<ul>
<li><strong>द्वयोस् त्रयाणां पञ्चानां मध्ये गुल्मम् अधिष्ठितम् ।</strong></li>
</ul>
<blockquote>
<p>तथा ग्रामशतानां च कुर्याद् राष्ट्रस्य संग्रहम् ॥ ७।११४ ॥**</p>
</blockquote>
<p><strong>द्वयोर्</strong> ग्रामयोर् <strong>मध्ये गुल्मं</strong> कुर्यात् । <strong>गुल्मो</strong> रक्षितृपुरुषसमूहः[^१४४] । तेनैव्<strong>आधिष्ठितं संग्रहं कुर्यात्</strong> । तद्युक्तम् अधिष्ठातारं पुरुषं कुर्यात् । अधिकारी[^१४५] संग्रह इहोच्यते । एवं <strong>त्रयाणां पञ्चानां</strong> च । अथ वा राजभाव्यार्थग्रहणस्थानं <strong>संग्रहः</strong> ॥ ७।११४ ॥</p>
<ul>
<li><strong>ग्रामस्याधिपतिं कुर्याद् दशग्रामपतिं तथा ।</strong></li>
</ul>
<blockquote>
<p>विंशतीशं शतेषं च सहस्रपतिम् एव च ॥ ७।११५ ॥**</p>
</blockquote>
<p>एकैकस्मिन् <strong>ग्रामे</strong> <strong>ऽधिपतिं</strong> <strong>कुर्यात्</strong> । तदुपरि <strong>दशग्रामपतिम्</strong> । एवं सर्वत्र ॥ ७।११५ ॥</p>
<ul>
<li><strong>ग्रामदोषान् समुत्पन्नान् ग्रामिकः शनकैः स्वयम् ।</strong></li>
</ul>
<blockquote>
<p>शंसेद् ग्रामदशेशाय दशेशो विंशतीशिने ॥ ७।११६ ॥**</p>
</blockquote>
<ul>
<li><strong>विंशतीशस् तु तत् सर्वं शतेशाय निवेदयेत् ।</strong></li>
</ul>
<blockquote>
<p>शंसेद् ग्रामशतेशस् तु सहस्रपतये स्वयम् ॥ ७।११७ ॥**</p>
</blockquote>
<p>ये <strong>ग्रामदोषा</strong> एकग्रामाधिकृतेन न शक्यन्ते समाधातुम्, तान् <strong>दशेशाय</strong> निवेदयेत् । एवम् अशक्तौ यावत् <strong>सहस्रपतिर्</strong> विज्ञाप्यः ॥ ७।११६–१७ ॥</p>
<ul>
<li><strong>यानि राजप्रदेयानि प्रत्यहं ग्रामवासिभिः ।</strong></li>
</ul>
<blockquote>
<p>अन्नपानेन्धनादीनि ग्रामिकस् तान्य् अवाप्नुयात् ॥ ७।११८ ॥**</p>
</blockquote>
<p>एकाग्रामाधिकृतस्य वृत्तिर् इयम् । <strong>ग्रामिको</strong> ग्रामाधिकृतस् <strong>तान्य् अवाप्नुयाद्</strong> गृह्णीयात्,[^१४६] वृत्त्यर्थं राज्ञे प्रदातव्यानि <strong>ग्रामवासिभिः</strong> । अन्नादीनि तु धान्यादेः षष्ठाष्टमभागादिः । यथा वक्षति &ldquo;धान्ये ऽष्टमं विषाम्&rdquo; (म्ध् १०।१२०) इत्यादि ॥ ७।११८ ॥</p>
<ul>
<li><strong>दशी कुलं तु भुञ्जीत विंशी पञ्च कुलानि च ।</strong></li>
</ul>
<blockquote>
<p>ग्रामं ग्रामशताध्यक्षः सहस्राधिपतिः पुरम् ॥ ७।११९ ॥**</p>
</blockquote>
<p>दशसु ग्रामेष्व् अधिकृतो <strong>दशी</strong> । एवं <strong>विंशी</strong> । छान्दसः शब्दसंस्कारः । <strong>कुलं</strong> ग्रामैकदेशः, क्वचिद् हट्ट इति प्रसिद्धः क्वचिद् उष्ट इति । एतद् एव पञ्चगुणं विंशतिग्रामेष्व् अधिकृतः । सर्वं <strong>ग्रामशताध्यक्षः</strong> । <strong>पुरं</strong> नगरं सहस्रेशः । स्थानकर्मानुरूपेण वृत्तिं कल्पेतेत्य् एतत् सत्यम् ॥ ७।११९ ॥</p>
<ul>
<li><strong>तेषां ग्राम्याणि कार्याणि पृथक्कार्याणि चैव हि ।</strong></li>
</ul>
<blockquote>
<p>राज्ञो ऽन्यः सविचः स्निग्धस् तानि पश्येद् अतन्द्रितः ॥ ७।१२० ॥**</p>
</blockquote>
<p><strong>तेषां</strong> ग्रामकार्येष्व् इतरेतरं विप्रतिपत्तिः । <strong>अन्यः</strong> स्वकार्ये ऽन्यः <strong>सचिवो</strong> महत्तमः <strong>स्निग्धो</strong> रागद्वेषवर्जितो दर्शनाय नियोक्तव्यः ॥ ७।१२० ॥</p>
<ul>
<li><strong>नगरे नगरे चैकं कुर्यात् सर्वार्थचिन्तकम् ।</strong></li>
</ul>
<blockquote>
<p>उच्चैःस्थानं घोररूपं नक्षत्राणाम् इव ग्रहम् ॥ ७।१२१ ॥**</p>
</blockquote>
<p><strong>उच्चैःस्थानं</strong> प्रधानभूतम् इत्य् अर्थः । <strong>घोररूपं</strong> प्रतापवन्तम् । <strong>नक्षत्राणाम् इव ग्रहं</strong> अंगारकम्, हस्त्यश्वादिबलसंपन्नम् ॥ ७।१२१ ॥</p>
<ul>
<li><strong>स तान् अनुपरिक्रामेत् सर्वान् एव सदा स्वयम् ।</strong></li>
</ul>
<blockquote>
<p>तेषां वृत्तं परिणयेत् सम्यग् राष्ट्रेषु तच्चरैः ॥ ७।१२२ ॥**</p>
</blockquote>
<p><strong>स</strong> नगराधिकृतस् <strong>तान् सर्वान्</strong> अपि पतीन् <strong>अनुपरिक्रामेत्</strong> स्वबलेन[^१४७] पूरयेत् । सति प्रयोजने । <strong>तेषां</strong> सर्वेषाम् अधिपतीनां तद्<strong>वृत्तं</strong> <strong>सम्यक् परिणयेत्</strong> सम्यग्रूपतया परिजानीयात् । कैः । राजचरैः कापटिकादिभिः[^१४८] ॥ ७।१२२ ॥</p>
<ul>
<li>**राज्ञो हि रक्षाधिकृताः परस्वादायिनः शठाः । **</li>
</ul>
<blockquote>
<p>भृत्या भवन्ति प्रायेण तेभ्यो रक्षेद् इमाः प्रजाः ॥ ७।१२३ ॥**</p>
</blockquote>
<p>परस्वम् आदातुं शीलं येषां ते <strong>परस्वादायिनः शठाः</strong> असम्यक्कारिणः प्रायेणाधिकृताः सन्तो भवन्ति । प्राक् शुचयो ऽपि रक्षन्ति[^१४९] वित्तानि । अतः प्राक्शुचित्वानुमानेन नोपेक्षणीयाः, यत्नतः प्रतिजागरितव्याः । **तेभ्यो रक्षेद् इमाः प्रजाः **। न केवलं राजार्थनाशः अनवेक्षया, यावत् प्रजा अपि निर्धनीकुर्वन्ति ॥ ७।१२३ ॥</p>
<ul>
<li><strong>ये कार्यिकेभ्यो ऽर्थम् एव गृह्णीयुः पापचेतसः ।</strong></li>
</ul>
<blockquote>
<p>तेषां सर्वस्वम् आदाय राजा कुर्यात् प्रवासनम् ॥ ७।१२४ ॥**</p>
</blockquote>
<p><strong>ये</strong> रक्षाधिकृताः <strong>कार्यिकेभ्यो</strong> व्यवहर्तृभ्यो व्यापारवद्भ्यो[^१५०] हललेशोद्देशिकया दण्डयन्ति जनपदान्, तेषां सर्वस्वहरणप्रवासने राजा कुर्यात् ॥ ७।१२४ ॥</p>
<ul>
<li><strong>राजकर्मसु युक्तानां स्त्रीणां प्रेष्यजनस्य च ।</strong></li>
</ul>
<blockquote>
<p>प्रत्यहं कल्पयेद् वृत्तिं स्थानकर्मानुरूपतः ॥ ७।१२५ ॥**</p>
</blockquote>
<p><strong>युक्तानां</strong> नियुक्तानां स्त्रीणाम् अन्तःपुरदास्यादीनाम् । <strong>प्रेष्यजनस्य</strong> दोलकवाहादेः । <strong>प्रत्यहं वृत्तिं कल्पयेत्,</strong> न सांवत्स्रीयं सकृद् दद्याद् ग्रामं तद् एकदेशं वा । <strong>स्थानकर्मानुरूपतः</strong> । <strong>स्थानं</strong> प्रधानं नियोगः शय्यारक्षादि, <strong>कर्म</strong> शरीरव्यापारः, तद्<strong>अनुरूपेण</strong> <strong>वृत्तिर्</strong> देया । प्रधाने स्थाने स्वल्पे ऽपि कर्मणि महती वृत्तिः, निकृष्टे स्थाने महत्य् अपि कर्मणि स्वल्पेत्येतद्[^१५१] उभयानुरूपम् ॥ ७।१२५ ॥</p>
<ul>
<li><strong>पणो देयो ऽवकृष्टस्य षड् उत्कृष्टस्य वेतनम् ।</strong></li>
</ul>
<blockquote>
<p>षाण्मासिकस् तथाच्छादो धान्यद्रोणस् तु मासिकः ॥ ७।१२६ ॥**</p>
</blockquote>
<p><strong>अवकृष्टः</strong> संमार्जनशोधनविनियुक्तः, तस्य भक्तार्थं <strong>पणो देयः</strong> । <strong>उत्कृष्टस्य</strong> षट्सु षट्सु मासेषु गतेष्व् <strong>आच्छाद</strong>वस्त्रम् । <strong>धान्यद्रोणश् च मासिकः</strong> । चतुराढको <strong>द्रोणः</strong> । पणपरिमाणं वक्ष्यति (म्ध् ८।१३६) । वृत्तिकल्पनार्था एते ॥ ७।१२६ ॥</p>
<ul>
<li><strong>क्रयविक्रयम् अध्वानं भक्तं च सपरिव्ययम् ।</strong></li>
</ul>
<blockquote>
<p>योगक्षेमं च संप्रेक्ष्य वणिजो दापयेत् करान् ॥ ७।१२७ ॥**</p>
</blockquote>
<p>करग्रहणविधिः । कियता मूल्येन क्रीतम् एतत्, कियच् च विक्रीयमाणं लभते, कियता च कालेन विक्रीयते, कियत्प्रतिभावेन नश्यति, अथ न — इत्येवमादिरूप<strong>क्रयविक्रय</strong>परीक्षा । <strong>अध्वानं</strong> चिराचिरगमनप्राप्यताम् । <strong>भक्तं</strong> सक्त्वोदनादिमूलम् । <strong>परिव्ययस्</strong> तदुपकरणं सर्पिःसूपशाकादि धनादि च । <strong>योगक्षेमम्</strong> अरण्ये कान्तारे वा गच्छतो राजभयं चौरभयं निश्चौरता वेत्यादि । एतद् अपेक्ष्य वनिग्भ्यः करा आदातव्याः । <strong>वणिग्भिर् दापयेत् करान्</strong> इति पाठो युक्तः, गत्यादिनियमेन (पाण् १।४।५२) कर्मसंज्ञाया अभावात् । दण्डवचनो वा धातुः, तदा दण्डिवद् द्विकर्मकत्वम् ॥ ७।१२७ ॥</p>
<ul>
<li><strong>यथाल्पाल्पम् अदन्त्य् आद्यं वार्योकोवत्सषट्पदाः ।</strong></li>
</ul>
<blockquote>
<p>तथाल्पाल्पो ग्रहीतव्यो राष्ट्राद् राज्ञाब्दिकः करः ॥ ७।१२८ ॥**</p>
</blockquote>
<p>क्षीणकृषेर् न्यूनः करो ग्रहीतव्य इत्य् एवम् अर्थम् एतत् । <strong>वार्योकसः</strong> जलौकसः । <strong>षट्पदाः</strong> भ्रमराः । <strong>यथा</strong> ते <strong>स्वल्पम्</strong> आददानाः परिपुष्टा भवन्ति, तथा <strong>राज्ञा</strong> मूलछेदो[^१५२] न कर्तव्यः ॥ ७।१२८ ॥</p>
<blockquote>
<p>यथा फलेन युज्येत राजा कर्ता च कर्मणाम् ।**</p>
</blockquote>
<blockquote>
<p>तथावेक्ष्य नृपो राष्ट्रे कल्पयेत् सततं करान् ॥ ७।१२९ ॥**</p>
</blockquote>
<p>एतद् एवाह । <strong>कर्मणां कर्ता</strong> वाणिजकः <strong>राजा च</strong> <strong>फलेन युज्येत</strong> <strong>तथा करान् कल्पयेत्</strong> । न परिमाणनियमकारणम्[^१५३] अस्ति । यत्र महान् लाभस् तत्राधिकम् अप्य् उक्तपरिमाणातिक्रमेण ग्रहीतव्यम् ॥ ७।१२९ ॥</p>
<ul>
<li><strong>पञ्चाशद्भाग आदेयो राज्ञा पशुहिरण्ययोः ।</strong></li>
</ul>
<blockquote>
<p>धान्यानाम् अष्टमो भागः षष्ठो द्वादश एव वा ॥ ७।१३० ॥**</p>
</blockquote>
<p>मूल्याधिकयोः <strong>पशुहिरण्ययोः</strong> <strong>पञ्चाशद्भागो</strong> ग्राह्यः । <strong>धान्यानां</strong> भागविशेषः सुकरदुष्करापेक्षया मन्तव्यः । पञ्चाशत्पूरणः पञ्चाशः । &ldquo;विंशत्यादिभ्यः&rdquo; (पाण् ५।२।५६) इति पक्षे तमट् । पञ्चशद्भाग इति पाठे द्विभागादिवत् संख्यान्तरम् ॥ ७।१३० ॥</p>
<ul>
<li><strong>आददीताथ षड्भागं द्रुमांसमधुसर्पिषाम् ।</strong></li>
</ul>
<blockquote>
<p>गन्दौषधिरसानां च पुष्पमूलफलस्य च ॥ ७।१३१ ॥**</p>
</blockquote>
<p><strong>द्रुम</strong>शब्देन वृक्षा उच्यन्ते । शेषं प्रसिद्धम् । एतेषां षष्ठो भागो लाभाद् ग्रहीतव्यः ॥ ७।१३१ ॥</p>
<ul>
<li><strong>पत्रशाकतृणानां च चर्मणां वैदलस्य च ।</strong></li>
</ul>
<blockquote>
<p>मृन्मयानां**[^१५४]** च भाण्डानां सर्वस्याश्ममयस्य च ॥ ७।१३२ ॥**</p>
</blockquote>
<blockquote>
<p>म्रियमाणो ऽप्य् आददीत न राजा श्रोत्रियात् करम् ।**</p>
</blockquote>
<blockquote>
<p>न च क्षुधास्य संसीदेच् छ्रोत्रियो विषये वसन् ॥ ७।१३३ ॥**</p>
</blockquote>
<p>तथा कुर्याद् यथा क्षुधास्य विषये श्रोत्रियो नावसीदति ॥ ७।१३३ ॥</p>
<ul>
<li><strong>यस्य राज्ञस् तु विषये श्रोत्रियः सीदति क्षुधा ।</strong></li>
</ul>
<blockquote>
<p>तस्यापि तत् क्षुधा राष्ट्रम् अचिरेणैव सीदति ॥ ७।१३४ ॥**</p>
</blockquote>
<p>अनन्तरविधेर् अतिक्रमफलम् एतत् ॥ ७।१३४ ॥</p>
<ul>
<li><strong>श्रुतवृत्ते विदित्वास्य वृत्तिं धर्म्यां प्रकल्पयेत् ।</strong></li>
</ul>
<blockquote>
<p>संरक्षेत् सर्वतश् चैनं पिता पुत्रम् इवौरसम् ॥ ७।१३५ ॥**</p>
</blockquote>
<p><strong>धर्म्यां वृत्तिम्</strong> । यया कुटुम्बधर्मस्यावसादनं न भवति । <strong>वृत्तिं प्रकल्प्य सर्वतो रक्षेच्</strong> चौरादिभ्यः, स्वयम् अधिकव्ययाच् च ॥ ७।१३५ ॥</p>
<ul>
<li><strong>संरक्ष्यमाणो राज्ञा यं कुरुते धर्मम् अन्वहम् ।</strong></li>
</ul>
<blockquote>
<p>तेनायुर् वर्धते राज्ञो द्रविणं राष्ट्रम् एव च ॥७।१३६ ॥**</p>
</blockquote>
<p>धार्मिकश्रोतियरक्षायाः फलम् एतद् आयुर्द्रविणराष्ट्रवृद्धिः ॥ ७।१३६ ॥</p>
<ul>
<li><strong>यत् किंचिद् अपि वर्षस्य दापयेत् करसंज्ञितम् ।</strong></li>
</ul>
<blockquote>
<p>व्यवहारेण जीवन्तं राजा राष्ट्रे पृथग्जनम् ॥ ७।१३७ ॥**</p>
</blockquote>
<p>कृषिधनप्रयोगक्रयविक्रयादिव्यवहारेण <strong>जीवन्तं पृथग्जनं</strong> ब्राह्मणाच् छ्रोत्रियाद् अन्यं <strong>करं दापयेत्</strong> । करसंज्ञा संजाता अस्य <strong>करसंज्ञितम्</strong> ॥ ७।१३७ ॥</p>
<ul>
<li><strong>कारुकान् शिल्पिनश् चैव शूद्रांश् चात्मोपजीविनः ।</strong></li>
</ul>
<blockquote>
<p>एकैकं कारयेत् कर्म मासि मासि महीपतिः ॥ ७।१३८ ॥**</p>
</blockquote>
<p>शिल्पमात्रोपजीविनस् तान् मासं मासम् एकम् अहः <strong>कर्म कारयेत्</strong> । <strong>आत्मोपजीविनश् च शूद्रा</strong> वेशभारवाहादयः ॥ ७।१३८ ॥</p>
<ul>
<li><strong>नोच्छिन्द्याद् आत्मनो मूलं परेषां चातितृष्णया ।</strong></li>
</ul>
<blockquote>
<p>उच्छिन्दन् ह्य् आत्मनो मूलम् आत्मानं तांश् च पीडयेत् ॥ ७।१३९ ॥**</p>
</blockquote>
<p>करशुल्कादेर् अग्रहणम् <strong>आत्मनो</strong> मूलछेदः, अतिबहुग्रहणं <strong>परेषाम्</strong> । तच् च <strong>तृष्णया</strong> भवतीत्य् अनुवादः । आत्मनो मूलच्छेदेनात्मपीडा भवति, कोशक्षयात् । अतस् ते ऽपि पीड्यन्ते । उपस्थिते विग्रहे क्षीणकोशशक्तिर् अरिभिर् अपरुद्धोद्धरणे[^१५५] ऽवश्यं भवेत् । सा च तेषां महती पीडा । यत् तु सार्वकालिकं करग्रहणं तत्संपादयतो[^१५६] न खेदिता[^१५७] भवति ॥ ७।१३९ ॥</p>
<ul>
<li><strong>तीक्ष्णश् चैव मृदुश् च स्यत् कार्यं वीक्ष्य महीपतिः ।</strong></li>
</ul>
<blockquote>
<p>तीक्ष्णश् चैव मृदुश् चैव राजा भवति संमतः ॥ ७।१४० ॥**</p>
</blockquote>
<p>तीक्ष्णमृदुता नित्यम् अभ्यसनीया । तादृशो <strong>राजा</strong> प्रजानां <strong>संमतो</strong> <strong>भवत्य्</strong> अभिप्रेतः[^१५८] ॥ ७।१४० ॥</p>
<ul>
<li><strong>अमात्यमुख्यं धर्मज्ञं प्राज्ञं दान्तं कुलोद्गतम् ।</strong></li>
</ul>
<blockquote>
<p>स्थापयेद् आसने तस्मिन् खिन्नः कार्येक्षणे नृणाम् ॥ ७।१४१ ॥**</p>
</blockquote>
<p>प्रजानां संबन्धिनि कार्यदर्शने <strong>खिन्नः</strong> शान्तः । धर्मज्ञादिगुणयुक्तं सर्वसहम् अमात्यं तस्मिन् <strong>कार्येक्षणे</strong> नियुञ्जीत । न पुनस् तस्मिन्न् एव सिंहासने ॥ ७।१४१ ॥</p>
<ul>
<li><strong>एवं सर्वं विधायेदम् इतिकर्तव्यम् आत्मनः ।</strong></li>
</ul>
<blockquote>
<p>युक्तश् चैवाप्रमत्तश् च परिरक्षेद् इमाः प्रजाः ॥ ७।१४२ ॥**</p>
</blockquote>
<p>सहायसंग्रहप्रभृत्युक्तस्यार्थस्य <strong>एवम्</strong> इति परामर्शनम् । <strong>विधाय</strong> कृत्वा, <strong>इतिकर्तव्यम्</strong> उपकारकम् <strong>इतिकर्तव्यम्</strong> उच्यते । <strong>युक्तस्</strong> तत्परः । अत <strong>एवाप्रमत्तः</strong> । अथ वा बुद्ध्यस्खलनम् अप्रमत्तता सर्वकाले । <strong>एवं</strong> <strong>प्रजाः परिरक्षेत्</strong> ॥ ७।१४२ ॥</p>
<ul>
<li><strong>विक्रोशन्त्यो यस्य राष्ट्राद् ध्रियन्ते दस्युभिः प्रजाः।</strong></li>
</ul>
<blockquote>
<p>संपश्यतः सभृत्यस्य मृतः स न तु जीवति ॥ ७।१४३ ॥**</p>
</blockquote>
<p>पूर्वोकयोर् अप्रमादयोर् अन्यथात्वे दोषम् आह । यदि सम्यग् गुल्मस्थानानि प्रति न जागर्ति तदा छिद्रान्वेषिभिर् <strong>दस्युभिः</strong> चोरैः <strong>प्रजा ह्रियन्ते</strong> । तासु किं करिष्यति । अतस् तादृशो राजा <strong>मृत</strong> एव । जीवितं मरणम् एव । अतो ऽप्रमत्तेन भवितव्यम् । <strong>विक्रोशन्त्यः</strong> आक्रन्दन्त्यः । <strong>ह्रियन्ते</strong> संपश्यतः <strong>सभृत्यस्य</strong> निर्दिष्टं द्रक्ष्यते । केवलं च भृत्यास् तदीयाः पश्यन्ति नानुधावन्ति मोक्षयन्ति । सर्वे ते मृतकल्पाः ॥ ७।१४३ ॥</p>
<ul>
<li><strong>क्षत्रियस्य परो धर्मः प्रजानाम् एव पालनम् ।</strong></li>
</ul>
<blockquote>
<p>निर्दिष्टफलभोक्ता हि राजा धर्मेण युज्यते ॥ ७।१४४ ॥**</p>
</blockquote>
<p>प्राप्तं फलं भुङ्क्ते राजा । स <strong>धर्मेण युज्यते</strong> । अन्यथानुग्राहकाणाम् एव पालनं कुर्वन् प्रत्यवैति ॥ ७।१४४ ॥</p>
<ul>
<li><strong>उत्थाय पश्चिमे यामे कृतशौचः समाहितः ।</strong></li>
</ul>
<blockquote>
<p>हुताग्निर् ब्राह्मणांश्**[^१५९]** चार्च्य प्रविशेत् स शुभां सभाम् ॥ ७।१४५ ॥**</p>
</blockquote>
<p><strong>पश्चिमो यामः</strong> ब्राह्मो मुहूर्तः । अत[^१६०] आह: <strong>कृतशौचः समाहितः</strong> । <strong>हुताग्निर्</strong> इति । न च ब्राह्मे मुहूर्ते होमविधानम् अस्ति । तदा हि चतुर्मुहूर्तशेषा रात्रिर् भवति । होमश् च व्युष्टायां रात्रौ समाप्य कार्य उषःकल्पत्यागेन । <strong>आर्च्य ब्राह्मणान्</strong> पूजयित्वा, <strong>सभां शुभां</strong> मङ्गलवतीं <strong>प्रविशेत्</strong> ॥ ७।१४५ ॥</p>
<ul>
<li><strong>तत्र स्थितः प्रजाः सर्वाः प्रतिनन्द्य विसर्जयेत् ।</strong></li>
</ul>
<blockquote>
<p>विसृज्य च प्रजाः सर्वा मन्त्रयेत् सह मन्त्रिभिः ॥ ७।१४६ ॥**</p>
</blockquote>
<p><strong>तत्र</strong> तस्यां सभायां <strong>स्थितः प्रजाः</strong> दर्शनार्थम् आगताः <strong>प्रतिनन्द्य</strong> यथार्हसंभाषणेक्षणाभ्युत्थानाभिवादनैर्[^१६१] हर्षयित्वा <strong>विसर्जयेत्</strong> यथागतम् अनुजानीयात् । ततो विसर्जितेषु तेषु <strong>मन्त्रयेत् सह मन्त्रिभिः</strong> किं कर्तव्यम् इति । स्वपरराष्ट्रगतकर्तव्यतानिरूपणं मन्त्रपञ्चाङ्गं[^१६२] धर्शयिष्यते ॥ ७।१४६ ॥</p>
<ul>
<li><strong>गिरिपृष्ठं समारुह्य प्रासादं वा रहोगतः ।</strong></li>
</ul>
<blockquote>
<p>अरण्ये निःशलाके वा मन्त्रयेद् अविभावितः ॥ ७।१४७ ॥**</p>
</blockquote>
<p>मन्त्रदेशविधिः । <strong>रहोगतः</strong> विविक्ते निर्जने देशे स्थितः । <strong>अविभावितः</strong> अनुमानेनापि यथा न जना जानन्ति &ldquo;दं वस्तु विद्यते&rdquo; इति, तथा कुर्यात् । <strong>निःशलाकम्</strong> । शलाका इषीकाः । यत्र तृणम् अपि नास्ति, येन &ldquo;न कश्चित् तिष्ठति&rdquo; इति संभावनास्ति, तन् <strong>निःशलाकम्</strong> । इमान्य्[^१६३] अङ्गानि: कर्मणाम् आरम्भोपायः, पुरुषद्रव्यसंपत्, देशकालविभागः, विनिपातप्रतीकारः, कार्यसिद्धिर् इति । अथ वा प्रार्थनाकालं नातिपातयेत् तत्र दीर्घो मन्त्रः स्यात् । न तेषां ब्रूयात् गुप्तमन्त्रश् च स्यात् ॥। ७।१४७ ॥</p>
<ul>
<li><strong>यस्य मन्त्रं न जानन्ति समागम्य पृथग्जनाः ।</strong></li>
</ul>
<blockquote>
<p>स कृत्स्नां पृथिवीं भुङ्क्ते कोशहीनो ऽपि पार्थिवः ॥ ७।१४८ ॥**</p>
</blockquote>
<p>मन्त्रप्रकाशनिवारणार्थः श्लोकः । <strong>पृथग्जना</strong> अमन्त्रिणो मन्त्रविद्बाह्याः ॥ ७।१४८ ॥</p>
<ul>
<li><strong>जडमूकान्धबधिरांस् तैर्यग्योनान् वयोऽतिगान् ।</strong></li>
</ul>
<blockquote>
<p>स्त्रीम्लेच्छव्याधितव्यङ्गान् मन्त्रकाले विशोधयेत् ॥ ७।१४९ ॥**</p>
</blockquote>
<p>यत् किंचित् प्राणिजातं तन् मन्त्रयमाणो <strong>विशोधयेत्</strong>, ततः प्रदेशाद् अपशोधयेत्, मन्त्रभेदाशङ्कया । तिर्यग्योनिषु च शुकसारिकादयो ऽपि मन्त्रं भिन्दन्ति । गवाश्वदयो ऽपि योगारूढाः परिवर्तितनिकायाः[^१६४] सदसद्वार्त्ताहरा[^१६५] भवन्ति । तथा अन्तर्धानादयो ऽपि नरेन्द्रविद्याः[^१६६] श्रूयन्ते । व्यङ्गत्वाद् एव ग्रहणे सिद्धे गोबलीवर्दवद् इतरेषां ग्रहणम्[^१६७] । &ldquo;अव्यङ्गस्य हस्तपादादिछेदने न मन्त्रनियमास्था कर्तव्या — नायं कुत्रचित् गन्तुं शक्नोति — इहैवावरुद्ध आस्ते, कथं मन्त्रान् भेत्स्यति&rdquo; इति । अथ वा एवंविधा मन्त्रिणो न कर्तव्याः, बुद्धिविभ्रमसंभवात् । अतो नाप्ता अपि, ततो ऽपसर्पः ॥ ७।१४९ ॥</p>
<blockquote>
<p>भिन्दन्त्य् अवमता मन्त्रं तैर्यग्योनास् तथैव च ।**</p>
</blockquote>
<blockquote>
<p>स्त्रियश् चैव विशेषेण तस्मात् तत्रादृतो भवेत् ॥ ७।१५० ॥**</p>
</blockquote>
<p>मानाद् अपेता <strong>अवमताः</strong> । क्षुद्रादयो ऽपमानासत्वे[^१६८] कदाचित् किंचिच् छृणुयुः, कदाचिद् वाक्षराण्य् उच्चारयितुं शक्नुयुः, ततो मन्त्रभेदः स्यात् । शक्नुवन्ति निपुणाः किंचिद् आगमेष्व् अनुमातुम्[^१६९] ॥ ७।१५० ॥</p>
<ul>
<li><strong>मधंदिने ऽर्धरात्रे वा विश्रान्तो विगतक्लमः ।</strong></li>
</ul>
<blockquote>
<p>चिन्तयेद् धर्मकामार्थान् सार्धं**[^१७०]** तैर् एक एव वा ॥ ७।१५१ ॥**</p>
</blockquote>
<p><strong>धर्मा</strong>दीनां परस्परविरोधं <strong>चिन्तयेत्</strong> । अन्यतमवृद्धौ सर्वोत्थितिर् जयेत् ॥ ७।१५१ ॥</p>
<ul>
<li><strong>परस्परविरुद्धानां तेषां च समुपार्जनम् ।</strong></li>
</ul>
<blockquote>
<p>कन्यानां संप्रदानं च कुमाराणां च रक्षणम् ॥ ७।१५२ ॥**</p>
</blockquote>
<p>धर्मार्थकामानां वा मन्त्रिणां वा <strong>समुपार्जनं</strong> संग्रहणम् । <strong>कन्यानां संप्रदानं</strong> स्वकार्यसिद्धिवशेन चिन्त्यम् । <strong>कुमाराणां</strong> राजपुत्राणां <strong>रक्षणम्</strong> । तव वयम् इत्य् एवमादिभिर् धर्मम् अर्थं च ते ग्राहयितव्याः । नवं हि द्रव्यं येन येनार्थजातेनोपदिह्यते तत् तद् आचूषति[^१७१] । एवम् असंस्कृतबुद्धयो यद् यद् उच्यन्ते तत् तत् प्रथमं गृह्णन्ति । यद्य् असद्भिः संसृज्यन्ते तदा तत्स्वभावस् तेषां प्राप्नोति । ते च दुःसंस्कारोपदिग्धाः न शक्यन्ते व्यसनेभ्यो निवर्तयितुम् । उक्तं च: &ldquo;नीलीरक्ते वाससि कुंकुमाङ्गरागो दुराधेयः&rdquo; । तस्मात् ते नित्यम् अनुशासनीयाः । तत्रापि ये गुणवतस् तान् वर्धयेत् । इतरान् ईषत् संविभजेत् । ज्येष्ठं महागुणम् अमत्सरं यौवराज्ये ऽभिषिञ्चेत् । एवं राजपुत्ररक्षणे नित्यं यत्नवता भवितव्यम् ॥ ७।१५२ ॥</p>
<ul>
<li><strong>दूतसंप्रेषणं चैव कार्यशेषं तथैव च ।</strong></li>
</ul>
<blockquote>
<p>अन्तःपुरप्रचारं च प्रणिधीनां च चेष्टितम् ॥ ७।१५३ ॥**</p>
</blockquote>
<p>येन संधानं विग्रहो वापि कार्यस् तेन च <strong>दूतसंप्रेषणं</strong> चिन्त्यम् । आरब्धकार्यसंबन्धं चिन्तयेत्, अवस्थापनाय । कक्षान्तरेष्व् अन्तर्वंशिकसैन्याधिष्ठितो ऽन्तःपुरं प्रविशेत् । तत्र स्थविरस्त्रीपरिशुद्धां[^१७२] देवीं परिपश्येन् नापरिशुद्धाम् । देव्या गृहलीनो[^१७३] हि भ्राता भद्रसेनं राजानं जघान, मातुः शयनान्तर्गतश् च पुत्रः कारूशम् । विषदिग्धेन नूपुरेण वैरन्त्यं[^१७४] देवी जघान, मेखलया[^१७५] सौवीरम्, वेण्यां गूढेन शस्त्रेण विदूरथं । तस्माद् एतानि विस्रंभस्थानानि यत्नतः परीक्षेत । मुण्डजटिलकुहकप्रतिसंसर्गं बाह्यदासीभिर् अन्तःपुरदासीनां प्रतिषधयेत् । <strong>प्रणिधीनां</strong> च कार्पटकादीनां चारपरंपराभिश् चेष्टितं[^१७६] चिन्तयेत् ॥ ७।१५३ ॥</p>
<ul>
<li><strong>कृत्स्नं चाष्टविधं कर्म पञ्चवर्गं च तत्त्वतः ।</strong></li>
</ul>
<blockquote>
<p>अनुरागापरागौ च प्रचारं मण्डलस्य च ॥ ७।१५४ ॥**</p>
</blockquote>
<p>अकृतारंभः[^१७७] कृतानुष्ठानम् अनुष्ठितविशेषणं कर्मफलसंग्रहः तथा सामभेददानदण्डम् एतद् <strong>अष्टविधं कर्म</strong> ।</p>
<ul>
<li>
<p>अथ वा वणिक्पथ उदकसेतुबन्धनं दुर्गकरणम् कृतस्य वा तत्संस्कारनियमः हस्तिबन्धनं खनिखननं शून्यनिवेशनं दारुवनछेदनं चेति ।</p>
</li>
<li>
<p><span style="text-decoration:underline;">अपरे</span> त्व् आहुः:</p>
</li>
<li>
<p>आदाने च विसर्गे च तथा प्रैषनिषेधयोः ।</p>
</li>
<li>
<p>पञ्चमे चार्थवचने[^१७८] व्यवहारस्य चेक्षणे ॥</p>
</li>
<li>
<p>दण्दशुध्योः सदा युक्तस् तेनाष्टगतिको नृपः ।</p>
</li>
<li>
<p>अष्टकर्मा दिवं याति राजा शत्रुभिर् अर्चितः ॥</p>
</li>
</ul>
<p>इत्य् औशनसौ श्लोकौ । तत्र स्वीकरणम् &ldquo;आदानम्&rdquo; बलीनाम् । भृत्येभ्यो धनदानम् &ldquo;विसर्गः&rdquo; । &ldquo;प्रैषः&rdquo; दुष्टत्यागः । अर्थाधिकृतानाम् अतिप्रवृत्तिनिरोधः[^१७९] &ldquo;निषेधः&rdquo; । असत्प्रवृत्तिनिषेधश् च &ldquo;अर्थवचनम्&rdquo;[^१८०] । वर्णाश्रमाणां स्वकर्मसंशये[^१८१] &ldquo;व्यवहारावेक्षणम्&rdquo; । परस्पराभियोगे दण्डनिपातनं पराजितानां च । प्रमादस्खलिते तु प्रायश्चित्तम् इत्य् एतद् <strong>अष्टविधं कर्म</strong> ।</p>
<ul>
<li>
<p><strong>पञ्चवर्गः</strong> कापटिकोदास्थितगृहपतिवैदेहिकतापसव्यञ्जनाः[^१८२] । परमर्मज्ञाः[^१८३] प्रगल्भछात्राः &ldquo;कापटिकाः&rdquo; । तान् अर्थमानाभ्याम् उपसंगृह्य मन्त्री भ्रूयात्: &ldquo;राजानं मां च प्रमाणं कृत्वा यत्र यद् अकुशलं तत् तदानीम् एवाश्राव्यं[^१८४] त्वया&rdquo; इति । प्रव्रज्यायाः प्रत्यवसितः &ldquo;उदास्थितः&rdquo; । स च प्रज्ञाशौचयुक्तः सर्वान्नप्रदानसमर्थायां भूमौ प्रभूतहिरण्यान्तेवासी कर्म[^१८५] कारयेत् । कृषिकर्मफलाच् च[^१८६] सर्वप्रव्रजितानां ग्रासाच्छादनावसथान् प्रतिविदध्यात् । तेषां ये वृत्तिकामास् तान् उपजपेत्: &ldquo;एवम् एतेनैव वृत्तेन राजार्थश् चरितव्यः, भक्तवेतनकाले चोपस्थातव्यम्&rdquo; इति[^१८७] । सर्वप्रव्रजिताः स्वं स्वं वर्गम् उपजपेयुः । कर्षको वृत्तिक्षीणः प्रज्ञाशौचयुक्तः &ldquo;गृहपतिव्यञ्जनः&rdquo; । स कृषिकर्म कुर्याद् यथोक्तायां भूमाव् इति । वाणिजिको वृत्तिक्षीणः प्रज्ञाशौचयुक्तः &ldquo;वैदेहिकव्यञ्जनः&rdquo; । स वणिक्कर्म कुर्यात् प्रदिष्टायां भूमाव् इति समानम् । मुण्डो जटिलो वा वृत्तिकामः &ldquo;तापसव्यञ्जनः&rdquo; । स नगराभ्याशे प्रभूतजटिलमुण्डान्तेवासी[^१८८] शाकं यवमुष्टिं वा मासान्तरितं प्रकाशम् अश्नीयाद् धर्मव्याजेन, गूढं यथेष्टम् आहारम् । तापसव्यञ्जनान्तेवासिनश् चैनं प्रसिद्धयोगैर् अर्चयेयुः । अर्थलाभम् अग्रे शिष्याश् चादिशेयुर् दाहं चौरभयं दुष्टवधं विदेशप्रवृत्तम् च[^१८९] &ldquo;इदम् अद्य श्वो वा भविष्यति, इदं वा राजा करिष्यति&rdquo; इति । तद् अस्य[^१९०] गूढमन्त्रिणस् तत्प्रयुक्ताः संपादयेयुः ।</p>
</li>
<li>
<p>ये चास्य राज्ञो ऽवश्यभर्तव्या[^१९१] लक्षणविद्याम् अङ्गविद्यां[^१९२] जंभकविद्यां मायागतम् आश्रमधर्मं निमित्तज्ञानं चाधीयाना सत्त्रिणः[^१९३] । तत्र राजा एतान् पञ्चसंस्थान् एतैर्[^१९४] मन्त्रिभिः[^१९५] स्वविषये ऽवस्थापयेत् । मन्त्रिपुरोहितसेनापतियुवराजदौवारिकान्तर्वेशिकादिषु सद्व्यपदेशवेषशिल्पभाषाविदो जनपदापदेशेन सत्त्रिणः[^१९६] संचारयेत्[^१९७] । तथा कुब्जवामनकिरातमूकजडबधिरान्धनटनर्तकगायनादयः स्त्रियश् चाभ्यन्तरचारिण्यः, अटव्यां वनेचराः कार्याः, ग्रामे ग्रामीणकादयः, पुरुषव्यापारार्थाः स्वव्यापारपरंपराः ।</p>
</li>
<li>
<p>परस्परं चैते बोद्धव्यास् तादृशैर् एव तादृशाः ।</p>
</li>
<li>
<p>चारिसंचारिणः संस्था[^१९८] गूढाश् चागूढसंज्ञिताः[^१९९] ।</p>
</li>
<li>
<p>एवं <strong>पञ्चवर्गं</strong> प्रकल्प्य परस्यात्मनश् अस्माद्[^२००] एव पञ्चवर्गान् मन्त्रिपुरोहितादीनाम् <strong>अनुरागापरागौ</strong> विद्यात् । प्रवर्तेत[^२०१] तथा राजमण्डलप्रचारः, को माण्डलिकः[^२०२] संधिविग्रहादौ कस्मिन् प्रचारे इति ॥ ७।१५४ ॥</p>
</li>
<li>
<p><strong>मध्यमस्य प्रचारं च विजिगीषोश् च चेष्टितम् ।</strong></p>
</li>
</ul>
<blockquote>
<p>उदासीनप्रचारं च शत्रोश् चैव प्रयत्नतः ॥ ७।१५५ ॥**</p>
</blockquote>
<p>एतस्मिन् राजमण्डल इमाश् चतस्रो राजप्रकृतयो मुख्या भवन्ति: विजिगीषुर् अरिर् मध्यम उदासीन इति । तत्र च यो[^२०३] राजा प्रकृतिसंपन्नः &ldquo;अहम् एवंविधां पृथिवीं विजेष्ये&rdquo;[^२०४] अभ्युत्थितः स <strong>विजिगीषुः</strong> उत्साहशक्तियोगात् । <strong>शत्रुस्</strong> त्रिविधः: सहजः प्राकृतः कृत्त्रिमः । स्वभूम्यन्तर इति <strong>मध्यमः</strong>, अनयोर् अरिविजिगीष्वोर् असंहतयोर् निग्रहसमर्थः, न संहतयोः[^२०५] । <strong>उदासीनः</strong>, अरिविजिगीषुमध्यमानाम् असंहतानां निग्रहसमर्थः, न तु संहतानाम् ॥ ७।१५५ ॥</p>
<ul>
<li><strong>एताः प्रकृतयो मूलं मण्डलस्य समासतः ।</strong></li>
</ul>
<blockquote>
<p>अष्टौ चान्याः समाख्याता द्वादशैव तु ताः स्मृताः ॥ ७।१५६ ॥**</p>
</blockquote>
<p><strong>एताः स्मृताः</strong> । <strong>एता</strong> मूल<strong>प्रकृतयो</strong> <strong>मण्डलस्य</strong> व्याख्याताः । <strong>अष्टौ चान्याः</strong> । आसां चतसॄणां प्रकृतीनाम् एकैकस्याः प्रकृतेर् मित्रम् अमित्रं चेति द्वे द्वे प्रकृती[^२०६] । एता अष्टौ आद्याश् चतस्र एवम् उभयतो <strong>द्वादश</strong> भवन्ति ॥ ७।१५६ ॥</p>
<ul>
<li><strong>अमात्यराष्ट्रदुर्गार्थदण्डाख्याः पञ्च चापराः ।</strong></li>
</ul>
<blockquote>
<p>प्रत्येकं कथिता ह्य् एताः संक्षेपेण द्विसप्ततिः ॥ ७।१५७ ॥**</p>
</blockquote>
<p><strong>अमात्या</strong>दयः पञ्चप्रकृतयः द्वादशानां प्रकृतीनां एकैकस्या भवन्ति । अतः षट्द्वादशका <strong>द्विसप्ततिः</strong> ॥ ७।१५७ ॥</p>
<ul>
<li><strong>अनन्तरम् अरिं विद्याद् अरिसेविनम् एव च ।</strong></li>
</ul>
<blockquote>
<p>अरेर् अनन्तरं मित्रम् उदासीनं तयोः परम् ॥ ७।१५८ ॥**</p>
</blockquote>
<p>विजिगीषुभूम्यन्तरम् <strong>अरिं विद्यात्,</strong> तथा अरिमित्रमित्रं च[^२०७] । एवम् अरिभूम्यन्तरं[^२०८] विजिगीषोर् मित्रं भवति । <strong>उदासीनस् तयोः परः</strong> । अरिमित्रलक्षणं च सहजकृत्रिमयोर् अपि द्रष्टव्यम् ॥ ७।१५८ ॥</p>
<ul>
<li><strong>तान् सर्वान् अभिसंदध्यात् सामादिभिर् उपक्रमैः ।</strong></li>
</ul>
<blockquote>
<p>व्यस्तैश् चैव समस्तैश् च पौरुषेण नयेन च ॥ ७।१५९ ॥**</p>
</blockquote>
<p><strong>संदध्याद्</strong> वशीकुर्यात् । <strong>पौरुषनयौ</strong> सामदण्डाव् एव । तत्र चोक्तम्[^२०९] &ldquo;सामदण्डौ प्रशंसन्ति&rdquo; (म्ध् ७।१०९) इति ॥ ७।१५९ ॥</p>
<ul>
<li><strong>संधिं च विग्रहं चैव यानम् आसनम् एव च ।</strong></li>
</ul>
<blockquote>
<p>द्वैधीभावं संश्रयं च षड् गुणांश् चिन्तयेत् सदा ॥ ७।१६० ॥**</p>
</blockquote>
<p>तत्र हिरण्यादिदानोभयानुग्रहार्थः <strong>संधिः,</strong> तद्विपरीतो <strong>विग्रहः</strong>, एकान्ततागमनं[^२१०] <strong>यानम्</strong>, उपेक्षायाम्[^२११] <strong>आसनम्</strong>, संधिविग्रहोपादानं <strong>द्वैधीभावः</strong>, परस्यात्मार्पणं <strong>संश्रयः</strong> । एते <strong>षड् गुणाः</strong> । एतेषां यस्मिन् गुणे ऽवस्थितो मन्येत &ldquo;अहं शक्ष्यामि दुर्गं कारयितुम्, हस्तिनीर् बन्धयितुम्, खनीः खनयितुम्, वणिक्पथं प्रयोजयितुम्, जतुवनं छेदयितुम्, अदेवमातृकदेशे क्षेत्राणि बन्धयितुम् इत्य् एवमादीनि, परस्य वित्तानि व्याहर्तुम्,&rdquo; बुद्धिविघातार्थं गुणम् उपेयात् ॥ ७।१६० ॥</p>
<p><em>एवं च सति</em> ।</p>
<ul>
<li><strong>आसनं चैव यानं च संधिं विग्रहम् एव च ।</strong></li>
</ul>
<blockquote>
<p>कार्यं वीक्ष्य प्रयुञ्जीत द्वैधं संश्रयम् एव च ॥ ७।१६१ ॥**</p>
</blockquote>
<p>एकेन संधायापरस्मिन् याने शक्तं मृषा विगृह्णीयात् । एवम् आसनम् अपि संधाय विगृह्य च । सर्वम् एतत् <strong>कार्यं वीक्ष्य प्रयुञ्जीत</strong> । नात्र नियतः कालः । यदैव यद् युक्तं मन्येत तदैव तद् आचरेत् ।</p>
<ul>
<li>
<p><span style="text-decoration:underline;">यदि</span> कालनियमो लक्षयितुं न शक्यते, उपदेशः किम् अर्थम् ।</p>
</li>
<li>
<p>एवम् आह न शक्यते: विशेषो दुर्लक्षः, सामान्यं तु सुलक्षणम् । एतद् अप्य् अबुधानाम् उपयुज्यते ॥ ७।१६१ ॥</p>
</li>
<li>
<p><strong>संधिं तु द्विविधं विद्याद् राजा विग्रहम् एव च ।</strong></p>
</li>
</ul>
<blockquote>
<p>उभे यानासने चैव द्विविधः संश्रयः स्मृतः ॥ ७।१६२ ॥**</p>
</blockquote>
<ul>
<li><strong>समानयानकर्मा च विपरीतस् तथैव च ।</strong></li>
</ul>
<blockquote>
<p>तदा त्व् आयतिसंयुक्तः संधिर् ज्ञेयो द्विलक्षणः ॥ ७।१६३ ॥**</p>
</blockquote>
<p><strong>समानयानकर्मा</strong> । &ldquo;यानफलं सहितौ तुल्यौ गच्छावः समानफलभागितया, न च त्वयाहम् उल्लङ्घनीयः । यत् ततो लप्स्यते तत् तव मम च भविषति&rdquo; । अथ वा &ldquo;त्वम् अन्यतो याहि, अहम् अन्यत्र यास्यामि&rdquo; इत्य् एवम् असमानयानकर्मा <strong>विपरीतः</strong> ॥ ७।१६३ ॥</p>
<ul>
<li><strong>स्वयंकृतश् च कार्यार्थम् अकाले काल एव वा ।</strong></li>
</ul>
<blockquote>
<p>मित्रस्य चैवापकृते द्विविधो विग्रहः स्मृतः ॥ ७।१६४ ॥**</p>
</blockquote>
<p><strong>स्वयं</strong> विग्रहस्य कालो यदावश्यं स्वबलेनोत्सहते परं कर्षयितुम्, उत्साहयुक्तः[^२१२] प्रकृतयः संहता विवृद्धाश् च स्वकर्मकृष्यादिफलसंपन्नाः, परस्यैतान्य् अपहरिष्यन्ति कर्माणि, क्षीणलब्धप्रकृतिः परः, शक्यास् तत्प्रकृतय उपजापेनात्मीयाः कर्तुम्, स स्वयं विग्रहस्य <strong>कालः</strong> । <strong>अकाल</strong> एतद् विपरीतः । तत्रापि <strong>विग्रहो मित्रस्यापकृते</strong> । यदि शत्रुणा तदीयं मित्रम् अपकृतम्, तदा तद् विचिन्त्य <strong>अकाले</strong> ऽपि विग्रहः कर्तव्यः । यद्य् अपि स्वयम् अपि शत्रोर् अनन्तरं मित्रं भवति, तथापि तेन मित्रेण सहायेन शक्यः शत्रुर् अपबाधितुम् । शत्रोर् अनन्तरं मित्रं भवति शत्रोस् तु शत्रुर् विषयानन्तरम्[^२१३] ।</p>
<ul>
<li>
<p>पाट्ःअन्तरं &ldquo;मित्रेण चैवापक्र्ते&rdquo; । तेन यद्य् असौ बाधितो भवति, तदाकाले ऽपि विग्रहः कार्यः ।</p>
</li>
<li>
<p>एतद् विग्रहस्य द्वैविध्यं स्वकार्यार्थं मित्रकार्यार्थं च । अथ वात्मनो ऽभ्युच्छ्रयाद् एकः प्रकारः, मित्रेणापकृते व्यसनिनि तत्रैव द्वितीयः ॥ ७।१६४ ॥</p>
</li>
<li>
<p><strong>एकाकिनश् चात्ययिके कार्ये प्राप्ते यदृच्छया ।</strong></p>
</li>
</ul>
<blockquote>
<p>संहतस्य च मित्रेण द्विविधं यानम् उच्यते ॥ ७।१६५ ॥**</p>
</blockquote>
<p><strong>एकाकिनो</strong> <strong>मित्रेण</strong> वा <strong>संहतस्य</strong> <strong>यानम्</strong> इति <strong>द्वैविध्यम्</strong> यानस्य । सत्यां[^२१४] शक्ताव् एकाकिनः, अन्यथा संहतस्य । <strong>आत्ययिकं</strong> <strong>कार्यं</strong> परस्य व्यसनोत्पत्तिः । तदा ह्य् अभिगमनीयतमो भवति । परतः कदाचिल् लब्धोच्छ्रयो दुरुच्छेद्यः ॥ ७।१६५ ॥</p>
<ul>
<li><strong>क्षीणस्य चैव क्रमशो दैवात् पूर्वकृतेन वा ।</strong></li>
</ul>
<blockquote>
<p>मित्रस्य चानुरोधेन द्विविधं स्मृतम् आसनम् ॥ ७।१६६ ॥**</p>
</blockquote>
<p>आत्मसंवरणम् <strong>आसनम्</strong> । तद् अपि <strong>द्विविधम्</strong> । <strong>क्षीणस्य</strong> बलकोशोपनयेन, वृद्धस्यापि शत्रुं प्रत्यपेक्षा । <strong>आसनं</strong> च <strong>मित्रानुरोधेन</strong> । यदि मित्रस्य क्षीणस्य शत्रुणा सह संबन्धो नेदृशो भवति, तदीयेन मित्रेण नायम् उत्तम्भनीय इत्य् अतस् तदनुवृत्त्यासीत । स च क्षयो <strong>दैवात् पूर्वकृतेन वेत्य्</strong> अनुवादः । वृद्धिक्षयौ सर्वस्यैतेन कारणेन भवतः । तत्र <strong>दैवं</strong> स्वकृतप्रमादः, अतिव्ययशीलता, अप्रतिजागरणं स्वे बले । <strong>पूर्वकृतम्</strong> अशुभं कर्मापि । विपर्ययेण वैतद् व्याख्येयम् । &ldquo;मोहात्&rdquo; इति पाठान्तरम् । अर्थस् तु दैवशब्देन व्याख्यातः ॥ ७।१६६ ॥</p>
<ul>
<li><strong>बलस्य स्वामिनश् चैव स्थितिः कार्यार्थसिद्धये ।</strong></li>
</ul>
<blockquote>
<p>द्विविधं कीर्त्यते द्वैधं षाड्गुण्यगुणवेदिभिः ॥ ७।१६७ ॥**</p>
</blockquote>
<p><strong>बलस्य स्थितिः स्वामिनश् च</strong> भेदेन । दुर्गस्वामिनः स्वल्पेन बलेन, सेनापतेर् अन्यत्र महता बलेन युक्तस्य । अथ वा बलशपथानुग्रहार्थः कश्चित् कर्तव्यो हिरण्यादिलाभापेक्षया परस् त्व् अधिकेनाशु ।</p>
<ul>
<li>
<p><span style="text-decoration:underline;">द्वैधीभावो</span> नामायम् उपायः । तस्यैतद् एव रूपम् — यद् द्विधा स्थितिर् बलस्वामिनोः । अत्रैवंरूपस्य तस्यापरं द्वैधं वक्तव्यम् । न च तद् अनेन किंचिद् उच्यते । केवलं बलस्य स्वामिनश् च स्थितिर् एतद् द्विविधम् । तत्र वक्तव्यम्: मायायां[^२१५] द्वैधीभावः, तस्येदं द्वैविध्यम् ।</p>
</li>
<li>
<p><span style="text-decoration:underline;">उच्यते</span> । सामर्थ्यलभ्यम् एतत् परानुग्रहार्थम् एतत् कर्तव्यम्, सवकार्यार्थं चेति[^२१६] । एष द्विधाभावस्य द्वैधीभावः ॥ ७।१६७ ॥</p>
</li>
<li>
<p><strong>अर्थसंपादनार्थं च पीड्यमानस्य शत्रुभिः ।</strong></p>
</li>
</ul>
<blockquote>
<p>साधुषु व्यपदेशश् च**[^२१७]** द्विविधः संश्रयः स्मृतः ॥ ७।१६८ ॥**</p>
</blockquote>
<p><strong>शत्रुभिः पीड्यमानस्य अर्थसंपादनार्थम्</strong> अन्यत्र <strong>संश्रयः</strong> । अर्थः पीडानिवृत्तिः,[^२१८] तत्संपादनार्थं शक्यम् अन्यम् आश्रयेत्, स्वदेशं हित्वा तत्र गच्छेत् । <strong>व्यपदेशश्</strong> <strong>चा</strong>पीडिते ऽपि आगामिपीडापरिहाराय व्यपदेशार्थम् अन्यं संश्रयेत् । &ldquo;एषो ऽस्य सहायको वर्तते, न शक्यो ऽयम् उपपीडयितुम्&rdquo; इति व्यपदेशसिद्धिर् न केनचिद् उपपाद्यते । व्यपदेशप्रयोजनसंश्रयो व्यपदेशशब्देनोक्तः सामानाधिकरण्येन ।</p>
<ul>
<li>
<p>पाठान्तरं &ldquo;व्यपदेशार्थम्&rdquo; इति ।</p>
</li>
<li>
<p><span style="text-decoration:underline;">क्व</span> पुनः संश्रयः कर्तव्यः ।</p>
</li>
<li>
<p><span style="text-decoration:underline;">तद् आह</span> <strong>साधुषु</strong> । ये साधवो राजानस् तेषाम् अन्यतमम् आश्रयेत्, येभ्यः सकाशात् कुसृतिर् नाशङ्क्यते । साधुशब्देन परिभवत्राणसामर्थ्यादयो गुणाः प्रतिपाद्यन्ते ॥ ७।१६८ ॥</p>
</li>
<li>
<p><strong>यदावगच्छेद् आयत्याम् आधिक्यं ध्रुवम् आत्मनः ।</strong></p>
</li>
</ul>
<blockquote>
<p>तदात्वे चाल्पिकां पीडां तदा संधिं समाश्रयेत् ॥ ७।१६९ ॥**</p>
</blockquote>
<p><strong>आयतिर्</strong> आगामी कालः । यद्य् एवं मन्येत &ldquo;समबलो ममायम् अपि, एष न्यूनबलो वा, कालात् तु लब्धकृत्योपजापेन मित्रग्रहेण वा शक्नोम्य्[^२१९] एनम् अभिभवितुम्&rdquo;, <strong>तदा संधिं</strong> कुर्यात् । <strong>आधिक्यम्</strong> अधिकबलता । <strong>ध्रुवं</strong> निश्चितम् । <strong>तदात्वे,</strong> वर्तमानकालवचनो ऽयम् ॥ ७।१६९ ॥</p>
<ul>
<li><strong>यदा प्रहृष्टा मन्येत सर्वास् तु प्रकृतीर् भृशम् ।</strong></li>
</ul>
<blockquote>
<p>अत्युच्छ्रितं तथात्मानं तदा कुर्वीत विग्रहम् ॥ ७।१७० ॥**</p>
</blockquote>
<p><strong>प्रहृष्टा</strong> उत्साहानुरागयुक्ता दानमानाभ्याम् उपसंगृहीता आत्मीयाः <strong>प्रकृतीर्</strong> अमात्यादिका <strong>मन्येत</strong> । <strong>अत्युच्छ्रितम् आत्मानं</strong> कोशहस्त्यश्वादिसंपदा । <strong>तदा</strong> केनचिद् अपदेशेन संधिदूषणं कृत्वा <strong>विग्रहम्</strong> आश्रयेत् ॥ ७।१७० ॥</p>
<ul>
<li><strong>यदा मन्येत भावेन हृष्टं पुष्टं बलं स्वकम् ।</strong></li>
</ul>
<blockquote>
<p>परस्य विपरीतं च तदा यायाद् रिपुं प्रति ॥ ७।१७१ ॥**</p>
</blockquote>
<p><strong>भावो</strong> हर्षपोषकारणम् । बहुना धनेन संविभक्तता कृष्यादिकर्माणि फलितान्य् एषाम् इत्यादि हर्षपोषयोः कारणम् । <strong>बलं</strong> हस्त्यश्वरथपादातम् । <strong>परस्य यदा विपरीतं तदा</strong> शत्रुं <strong>प्रति यायाद्</strong> अभिषेणयेच् छत्रुम् इत्य् अर्थः । न विग्रहकारणान्य् एव यानकारणानि, किं तर्हि तान्य् अपि अपचयश् च हर्षपोषयोः परस्य प्रकृतीनाम् ॥ ७।१७१ ॥</p>
<ul>
<li><strong>यदा तु स्यात् परिक्षीणो वाहनेन बलेन च ।</strong></li>
</ul>
<blockquote>
<p>तदासीत प्रयत्नेन शनकैः सान्त्वयन्न् अरीन् ॥ ७।१७२ ॥**</p>
</blockquote>
<p><strong>वाहनं</strong> हस्त्यश्वरथम् । <strong>बलं</strong> पादातम् । गोबलीवर्दवद् भेदः । <strong>परिक्षीणे बले</strong> सति <strong>सान्त्वयन्न् अरिम् आसीत</strong> । सामोपप्रदानाभ्याम् अनुकूलनं सान्त्वनम् ॥ ७।१७२ ॥</p>
<ul>
<li><strong>मन्येतारिं यदा राजा सर्वथा बलवत्तरम् ।</strong></li>
</ul>
<blockquote>
<p>तदा द्विधा बलं कृत्वा साधयेत् कार्यम् आत्मनः ॥ ७।१७३ ॥**</p>
</blockquote>
<p>अशक्यं संधानं बलवता रुद्धस्य, दुर्गसंश्रयणं च हितम्, दुर्गं च बलावस्थापनम् एव द्वैधीभावात्[^२२०] । स च प्रागुक्तार्थः । बलीयान् एव हि व्यसने बलं द्वैधा करोतीति दृश्यते[^२२१] ॥ ७।१७३ ॥</p>
<ul>
<li><strong>यदा परबलानां तु गमनीयतमो भवेत् ।</strong></li>
</ul>
<blockquote>
<p>तदा तु संश्रयेत् क्षिप्रं धार्मिकं बलिनं नृपम् ॥ ७।१७४ ॥**</p>
</blockquote>
<p><strong>गमनीयतमः</strong> अभिभवनीयतमो दुर्गस्थो ऽहम् इति मन्यते, <strong>तदा क्षिप्रं</strong> दुर्गम् उज्झित्वान्यं <strong>संश्रयेद् धार्मिकम्</strong>। यतः कुसृतिर् नाशङ्क्यते, यस्य यशोमयी स्थिरप्रकृतिः । <strong>बलिनम्</strong> इत्य् एतेनैतत् सुदर्शितम् ॥ ७।१७४ ॥</p>
<ul>
<li><strong>निग्रहं प्रकृतीनां च कुर्याद् यो ऽरिबलस्य च ।</strong></li>
</ul>
<blockquote>
<p>उपसेवेत तं नित्यं सर्वयत्नैर् गुरुं यथा ॥ ७।१७५ ॥**</p>
</blockquote>
<p>बलिनम् इत्य् उक्तम् । कियता बलेन बलवान् भवतीत्य् एतदर्थम् इदम् उच्यते । या दुष्टास् तदीयाः प्रकृतयो यश् च शत्रुर् उभयस्यापि निग्रहे समर्थः स आश्रयितव्यः । स <strong>गुरुवत्</strong> परिसेवितव्यो मानम् उज्झित्वा । नैवं मन्तव्यम् &ldquo;महाराज एषो ऽपि[^२२२] समत्वेन वार्त्तावहे&rdquo; इति । प्रभुवद् असौ सेवितव्यः । <strong>सर्वयत्नैर्</strong> उपायैः प्रियवचनैर् अवसरे समीपे संनिधानेन ॥ ७।१७५ ॥</p>
<ul>
<li><strong>यदि तत्रापि संपश्येद् दोषं संश्रयकारितम् ।</strong></li>
</ul>
<blockquote>
<p>सुयुद्धम् एव तत्रापि निर्विशङ्कः समाचरेत् ॥ ७।१७६ ॥**</p>
</blockquote>
<p><strong>यदि</strong> तस्मिन्न् <strong>अपि</strong> संश्रये <strong>संपश्येज्</strong> जानीयात् कथंचिद् <strong>दोषं</strong> <strong>संश्रयकारितम्</strong> ।[^२२३] दोषदर्शनलिङ्गानि च ।</p>
<ul>
<li>
<p>दत्त्वानुतापः कृतपूर्वहोमं[^२२४] विमानना दुश्चरितानुकीर्तनम्[^२२५] ।</p>
</li>
<li>
<p>दृष्टेर् अदानं प्रतिकूलभाषणम् एताश् च दुष्टस्य भवन्ति वृत्तयः ॥</p>
</li>
</ul>
<p>ततस् तत्रापि संश्रये दोषकारिणि विज्ञाते । अपिशब्दाद् आश्रये निर्दोषे ऽसति । <strong>सुयुद्धम् एव</strong> तस्मिन्न् अपि काले निर्विकारः कुर्यात् । न हि संश्रये विनाशः । दृश्यते ह्य् अल्पबलेनापि महाबलो जीयमानः । अपि चान्त्यावस्थायाम् उभयथा गुणः — विजये राज्यम्, पराजये ध्रुवः स्वर्ग इति । युद्धस्य तु शोभनत्वं दर्शयिष्यामः । एकैकगुणाश्रयेण मण्डलविजयाय यायाच् छाक्तः ॥ ७।१७६ ॥</p>
<ul>
<li><strong>सर्वोपायैस् तथा कुर्यान् नीतिज्ञः पृथिवीपतिः ।</strong></li>
</ul>
<blockquote>
<p>यथास्याभ्यधिका न स्युर् मित्रोदासीनशत्रवः ॥ ७।१७७ ॥**</p>
</blockquote>
<p><strong>उपायव</strong>चनात् सामादिभिर् व्यस्तैः समस्तैर् वा । <strong>सर्व</strong>ग्रहणात् तु येन शक्यन्ते संध्यादिनापि[^२२६] । <strong>तथा कुर्यात्</strong> तेन प्रकारेण यतेत । <strong>नीतिज्ञः</strong> अर्थशास्त्रज्ञः, स्वाभाविकप्रज्ञः नयाद्यभिज्ञो वा राजा । यथास्य[^२२७] शक्तित्रयेणाभ्यधिका मित्रादयो न भवेयुः, तथा प्रकृत्यादिसमादिष्टे कर्मप्रवर्तने च तेभ्यो ऽधिकम् आत्मानं कुर्यात् । श्लोकानुरोधान् मध्यमग्रहणं न कृतम् । सो ऽपि तु द्रष्टव्यः, न मित्रम् इत्य् उपेक्ष्यम् । स्वप्रयोजनव्यतिरेकेण न[^२२८] मित्रं नाम । व्यवस्थितं हि मित्रम् । आधिक्यम्[^२२९] उपगतं स्वार्थगतिवशाच् च मित्रम् अप्य् अरिर् भवति । तथा च व्यास आह:</p>
<ul>
<li>
<p>न कश्चित् कस्यचिन् मित्रं न कश्चित् कस्यचिद् रिपुः । (म्भ् १२।१३६।१०४)</p>
</li>
<li>
<p>सामर्थ्ययोगाद् विज्ञेया मित्राणि रिपवस् तथा ॥ (म्भ् १२।१३६।१३२) इति ।</p>
</li>
</ul>
<p>एतैर् उपायैर् मण्डलं[^२३०] विचारयेत् ॥ ७।१७७ ॥</p>
<ul>
<li><strong>आयतिं सर्वकार्याणां तदात्वं च विचारयेत् ।</strong></li>
</ul>
<blockquote>
<p>अतीतानां च सर्वेषां गुणदोषौ च तत्त्वतः ॥ ७।१७८ ॥**</p>
</blockquote>
<p><strong>कार्याणि</strong> कर्माणी प्रयोजनानि । तेषाम् <strong>सर्वेषाम्</strong> आरिप्समानानाम् <strong>आयतिः</strong> परिणाम्यागामिकालः, <strong>तदात्वं</strong> पारंभावस्थावर्त्तमानकालः, तं च <strong>विचारयेत्</strong> । <strong>तत्त्वतस्</strong> तत्त्वेन । अनेकमुखानि हि कार्याणि क्षणाच् चान्यथा भवन्तीति । तत्र येषाम् उभौ कालौ न शुध्यतस् तानि कार्याणि कथम् आरभेतेति तद्विचारार्थोपदेशः । <strong>अतीतानाम्</strong> अतिक्रान्तानां <strong>च सर्वेषाम्</strong> <strong>गुणदोषौ</strong> तत्वतो[^२३१] विचारयेत् । अत्राप्य् अतीतानां गुणदोषौ विचार्य यानि कर्माणि गुणवन्त्य् अतीतानि तान्य् एव कथं नाम पुनर् आरभेतेत्य् अतीतकार्यगुणदोषतत्त्वविचारणोपदेश एवमर्थः ॥ ७।१७८ ॥</p>
<ul>
<li><strong>आयत्यां गुणदोषज्ञस् तदात्वे क्षिप्रनिश्चयः ।</strong></li>
</ul>
<blockquote>
<p>अतीते कार्यशेषज्ञः शत्रुभिर् नाभिभूयते ॥ ७।१७९ ॥**</p>
</blockquote>
<p>एवं हि यो ह्य् <strong>आयत्याम्</strong> आगामिनि काले कार्याणां <strong>गुणदोषौ</strong> विजानाति, नियमेनासौ विमृश्यकारीति स्वयं चारभते[^२३२] न स दोषम् । एवमर्थं हि ज्ञानम् । <strong>तदात्वे</strong> वर्तमाने यः <strong>क्षिप्रम्</strong> अवधारयति, कार्ये न विलम्बते, <strong>तदात्वे क्षिप्रनिश्चयः</strong> क्षिप्रकारी भवति, गुणवत् करोति, न दोषवत् । <strong>अतीते</strong> कृते सति कार्ये शेषतो यः कार्यम् एव बुध्यते, न तत्परिसमाप्तो लभत इति गुणवत्सर्वकार्यफलसंबन्धाद् अभ्यधिकः <strong>शत्रुभिर् नाभिभूयेत</strong> । न हि धर्मशास्त्रे षाड्गुण्योपदेशः शक्यते कर्तुं दृष्ट इति दिङ्मात्रम् उक्तम्[^२३३] ॥ ७।१७९ ॥</p>
<ul>
<li><strong>यथैनं नाभिसंदध्युर् मित्रोदासीनशत्रवः ।</strong></li>
</ul>
<blockquote>
<p>तथा सर्वं संविदध्याद् एष सामासिको नयः ॥ ७।१८० ॥**</p>
</blockquote>
<p><strong>यथा</strong> <strong>न</strong> तैस् तैः प्रयोगैर् <strong>अभिसंदध्युस्</strong> <strong>तथा</strong> कुर्याद् अर्जितैर् इतरैर् वोपायैर्[^२३४] इत्य् <strong>एष</strong> संक्षेपिको न्याय इत्य् उपसंहारः षाड्गुण्यस्य । अतिसंधानविरोधश् चैवं न[^२३५] भवति । कृत्यानाम् उपजापरक्षणात्, व्यसनेषु प्रतिकारात्, स्वमण्डलसंग्रहात्, गुणोपायानां सम्यक्प्रयोगात्, कर्मस्व् अभ्युत्थानम् इत्य् एवं द्रष्टव्यम् ॥ ७।१८० ॥</p>
<p><em>इदानीम् अभियास्यतः कर्माह ।</em></p>
<ul>
<li><strong>यदा तु यानम् आतिष्ठेद् अरिराष्ट्रं प्रति प्रभुः ।</strong></li>
</ul>
<blockquote>
<p>तदानेन विधानेन यायाद् अरिपुरं शनैः ॥ ७।१८१ ॥**</p>
</blockquote>
<p>यदोपचिकीर्षत्य्[^२३६] <strong>अरिराष्ट्रं</strong> <strong>प्रत्य्</strong> अभिमुखेन <strong>तदानेन विधनेन</strong> गच्छेद् अत्वरमाणः । वक्ष्यमाणोपन्यासः सुखावबोधनार्थः ॥ ७।१८१ ॥</p>
<ul>
<li><strong>मार्गशीर्षे शुभे मासि यायाद् यात्रां महीपतिः ।</strong></li>
</ul>
<blockquote>
<p>फाल्गुनं वाथ चैत्रं वा मासौ प्रति यथाबलम् ॥ ७।१८२ ॥**</p>
</blockquote>
<p>यातव्यापेक्षया बलापेक्षया दीर्घं योद्धुम् इच्छन् बलप्रायः शारदवासन्तिकसस्यप्रायं परराष्ट्रं <strong>मार्गशीर्षे यायात्</strong> । अत्र हि गच्छन् शारदं फलं गृहादिगतं सुखम् गृह्णाति, वासन्तं सस्यम् उपहरति, कामश् च महान् दुर्गोपरोधादिकार्यक्षमः, मार्गश् च प्रसिद्धवक्रपथोपभृतकाशोदकवीरुधो न भवन्ति, कालश् च नात्युष्णशीतः, उपचितम् अपि न सस्यं नानाप्रयुक्तं प्रियं सस्यत्रयोपघातकालविप्रकर्षापेक्षया च पर आश्रयं संधत्ते, उभयसस्योपघातावकर्षणं सम्यक्कृतं भवति, आत्मनश् च बलापचय इति । उपघातमात्रचिकीर्षया परदेशादेर् अल्पकालसाध्ये वा यातरि, बलप्रायः फाल्गुनचैत्रयोर् यायात् वासन्तिकसस्यप्रायदेशम् । तदाप्य् आत्मनो यवसादि भवति, परोपघातक्षेत्रगतसस्योपघातात् । <strong>यथाबलम्</strong> इति येन प्रकारेण बलानुरूपं यायाद् इत्य् अर्थः ॥ ७।१८२ ॥</p>
<p><em>अस्यापवादः</em> ।</p>
<ul>
<li><strong>अन्येष्व् अपि तु कालेषु यदा पश्येद् ध्रुवं जयम् ।</strong></li>
</ul>
<blockquote>
<p>तदा यायाद् विगृह्यैव व्यसने चोत्थिते रिपोः ॥ ७।१८३ ॥**</p>
</blockquote>
<p>एतद् व्यतिरेकेण <strong>अन्येष्व् अपि</strong> प्रावृडादि<strong>कालेषु</strong> । <strong>यदा</strong> मन्येतात्मनो ऽवश्यंभावि <strong>विजयं तदा यायात्</strong> । यदा हस्त्यश्वबलप्रायं वर्षास्व् अश्वबलं हस्तिबलं तदा हि स्वबलकालप्रभावाद् एकान्तिको जयः । व्यसनं[^२३७] परस्य स्वबलकोशादिगतम्[^२३८] । तस्मिन्न् उत्पन्ने स्वबलकालनिरपेक्षो यायात् । व्यसनपीडितो हि शत्रुः साध्यो भवति । काष्ठम् इव गुणोपयुक्तसंनियोगमात्राद् एव विनश्यति । <strong>विगृह्येति</strong> यातव्यम् एवावष्टभ्याहूय[^२३९] यायात् । महान् अस्मिन्न् एवावगम्यते ॥ ७।१८३ ॥</p>
<ul>
<li><strong>कृत्वा विधानं मूले तु यात्रिकं च यथाविधि ।</strong></li>
</ul>
<blockquote>
<p>उपगृह्यास्पदं चैव चारान् सम्यग् विधाय च ॥ ७।१८४ ॥**</p>
</blockquote>
<p><strong>मूले</strong> स्वदुर्गराष्ट्रे कुर्याद् अथ पार्ष्णिग्राहश् च । तत्र <strong>विधानं</strong> प्रतिविधानं <strong>कृत्वा,</strong> दुर्गं तावत् प्रभूतधान्यादिकं सुसज्जयन्त्रप्राकारपरिखादि कार्यम् । राष्ट्रस्यापि स्वबलं श्रेणीबलेभ्यो रक्षां विधाय कुर्यात् । दानमनेभ्य उपसंयम्य प्रत्यन्तेषु प्रक्षेप्तव्यं पार्ष्णिग्राहं प्रति प्राह: तत्समर्थश् च बलैकदेशः स्वराष्ट्रे स्थापयितव्यः । यात्राप्रयोजनं <strong>यात्रिकं</strong> हस्त्यश्वादिबलयोग्यं च प्रहरणधारणादि सज्जम् । <strong>यथाविधि</strong> परोपदेशं कृत्वा । <strong>आस्पदं</strong> प्रतिष्ठानम् । किं तर्ह्य् अतो ऽपरकीयाः क्रुद्धादयो द्रष्टव्यास् तान् <strong>उपगृह्य</strong> स्वीकृत्य, आकारस्य परविषये निवृत्तेस् तज्ज्ञानाय <strong>सम्यग्</strong> यथावद् <strong>विधाय</strong> प्रयुज्य । किम् अयं दृष्टोपसंग्रहं कर्तुम् आरब्धम् उत शत्रुपरिमण्डलं कोपयितुम् अथ मध्यमम् उदासीनं वा संश्रयितुम्, तथा मूलयात्रां वा हर्तुकामो विधिवच् छेदं[^२४०] वा कर्तुकाम इत्यादि यथा चैतद् एवं तथा ॥ ७।१८४ ॥</p>
<ul>
<li><strong>संशोध्य त्रिविधं मार्गं षड्विधं च बलं स्वकम् ।</strong></li>
</ul>
<blockquote>
<p>सांपरायिककल्पेन यायाद् अरिपुरं प्रति ॥ ७।१८५ ॥**</p>
</blockquote>
<p><strong>त्रिविधः</strong> पन्था: जाङ्गल आतप आटविक इति । <span style="text-decoration:underline;">केचिद्</span> आटविकस्थाने वनप्रक्षेपात् त्रिविध इति । <span style="text-decoration:underline;">अपर</span> उन्नतो निम्नः सम इति । एवं त्रिविधं <strong>संशोध्य</strong> मार्गरोधिवृक्षगुल्मलताविच्छेदेन स्थलनिम्नयोः समीकरणं नदीगर्तयोस् तीर्थकरणं पथिरोधकव्यालसमुच्छेदः प्रवर्तकानाम् आत्मीकरणं यवसेन्धनादिमत्ता[^२४१] चेति । <strong>षड्विधं बलम्</strong> इति । <span style="text-decoration:underline;">केचित्</span> हस्त्यश्वरथपदातिसेनाकोशकर्मकरात्मकं[^२४२] षड्विधं बलम् इति । <span style="text-decoration:underline;">अन्ये</span> कोशस्थाने प्रक्षेपणम्[^२४३] इति । <span style="text-decoration:underline;">अपरे</span> मौलभृत्यश्रेणिमित्रामित्राटविकबलभेदात् । <strong>सांपरायिक</strong>विधानेन । <strong>सांपरायिकं</strong> युद्धे कृच्छ्रम्,[^२४४] तत्प्रयोजनं यस्य तत् <strong>साम्परायिकम्</strong> । दुर्ग<strong>कल्पेन</strong> वा रिपुं प्रति <strong>यायात्</strong> । स च सैन्यनिवेशस् तेषु तेषु च स्थानेषु स्थावरजङ्गमदण्डो बहुमुखपरिधफलकशाखाभिः प्राकार इत्यादिस् तादृशस्थापितः[^२४५] । विशेषतस् तु यात्रागतः ॥ ७।१८५ ॥</p>
<ul>
<li><strong>शत्रुसेविनि मित्रे च गूढे युक्ततरो भवेत् ।</strong></li>
</ul>
<blockquote>
<p>गतप्रत्यागते चैव स हि कष्टरतो रिपुः ॥ ७।१८६ ॥**</p>
</blockquote>
<p><strong>शत्रुसेविनि गूढे</strong> प्रच्छन्ने <strong>मित्रे गतप्रयागते</strong> च <strong>युक्ततरः</strong> स्यात्, अभियुक्ततर आदृततरो भवेत्, न विश्वसेद् इत्य् अर्थः । यस्मात् स <strong>कष्टतरो रिपुर्</strong> अन्येभ्यः क्रुद्धादिभ्यः । एवं च युक्ततरवचनात् कष्टतरवचनाच् च <strong>गतप्रत्यागतम्</strong> अग्राह्यम् अन्यस्येति गम्यते । स चतुर्विधः । कारणाद् गतस् ततो विपरीतकारणाद् आगतो यथा दोषेण गतः पुनर् आगतो गुणम् उभयोः परित्यज्य । कारणेनागत इति यः स त्याज्यो लघुबुद्धित्वाद् यत्किंचित्कारीति । पुनर् अस्य प्रत्ययस् तु न कार्यः[^२४६] । कारणाद् गतः कारणागतः यथा स्वामिदोषेण गतः परस्मात् स्वदोषेणागत इति सत्कर्तव्यो यदि सङ्गित्वाद् आगतस् ततो ग्राह्यः । अथ परप्रयुक्तस् तेन वा दोषेणापकर्तुकाम इति ततो नेति ॥ ७।१८६ ॥</p>
<p><em>परराष्ट्रं प्रत्यभिप्रस्थितः</em> ।</p>
<ul>
<li><strong>दण्डव्यूहेन तन्मार्गं यायात् तु शकटेन वा ।</strong></li>
</ul>
<blockquote>
<p>वराहमकराभ्यां वा सूच्या वा गरुडेन वा ॥ ७।१८७ ॥**</p>
</blockquote>
<p>तत्र दण्डाकारो व्यूहो <strong>दण्डव्यूहः</strong> । एवं शकटाकृतिस्थानाच् <strong>छकट</strong> इत्यादि योज्यम् । पुरस्ताद् बलाध्यक्षो मधे राजा पश्चात् सेनापतिः पार्श्वयोर् हस्तिनस् तेषां समीपे ऽश्वास् ततः पदातय इत्य् एष सर्वतः समवायो <strong>दण्डव्यूहो</strong> ऽतिर्यग् भवति सर्वतो भयकार्यः । <strong>सूचीव्यूहः</strong>[^२४७] स्थलसमुत्थानसैनिकः प्रवीरपुरुषमुखो ऽतिदीर्घ ऊर्ध्वो यतः परकक्षो ऽन्यैः[^२४८] समं प्रवर्तमानः । <strong>मकर</strong>व्यूहस् तु मुखे जघनयोः पृथुर् उभयतो येन[^२४९] प्रशस्तः, सर्वं न फल्गुबलं लभते न चार्थम् । तद् धि शूरैर् हन्यमानम् अन्येषाम् अपि भङ्गाय भवति । तस्यान्तम् अन्यकार्यम् अवरुद्धं निश्चयेनावतिष्ठते । परिशिष्टं तु बलं व्यूहस्यान्तः प्रक्षिपेत् । एवं रचनाविशेषैर् उक्तैर् उक्तप्रयोजनापेक्षया वा विशेषेण तु समायां भूमौ दण्डगरुडसूचिभिर् यायात् । विषमायां संकटायां शकटमकरवराहैर्[^२५०] इति ॥ ७।१८७ ॥</p>
<ul>
<li><strong>यतश् च भयम् आशङ्केत् ततो विस्तारेयेद् बलम् ।</strong></li>
</ul>
<blockquote>
<p>पद्मेन चैव व्यूहेन निविशेत सदा स्वयम् ॥ ७।१८८ ॥**</p>
</blockquote>
<p>तस्मिन् पथि यस्मात् प्रदेशात् परिहितकारिभ्यो भयाशङ्का स्यात् तेन प्रदेशेन पूर्वगृहाद्[^२५१] <strong>विस्तारेयेद् बलंम्,</strong> गव्यूतिमात्रम् अधिकं वा । यवसंपन्नदृढप्रहारविस्तीर्णशत्रुपुष्टपरस्परम्[^२५२] अवरुद्धरथिकाश्वारोहकरीबलान्य् अवहितानि भवन्ति । समन्ताद् विभृतपरिमण्डलो मध्यनिविष्टविजिगीषुः <strong>पद्मव्यूहः</strong> । एवं नित्यं <strong>निविशेत्</strong> पुरान् निर्गच्छेद् ग्रामाद् वा ॥ ७।१८८ ॥</p>
<ul>
<li><strong>सेनापतिबलाध्यक्षौ सर्वदिक्षु निवेशयेत् ।</strong></li>
</ul>
<blockquote>
<p>यतश् च भयम् आशङ्केत् प्राचीं तां कल्पयेद् दिशम् ॥ ७।१८९ ॥**</p>
</blockquote>
<p><strong>सेनापतिः</strong> समग्रस्य धनस्याधिपतिर्[^२५३] <strong>बलाध्यक्षः</strong>, तयोर् बहुत्वाभावाद् द्विवचननिर्देशाच् च सर्वदिक्षु तदसंभव इति, तत्पुरुषास् तच्छब्देनोच्यन्ते । तदीयपुरुषसंनिवेशाच् च <strong>सर्वदिक्षु</strong> ताव् एव संनिवेशितौ भवतः । तेन भिन्नैस् तुरगगजादिभिस् तत्प्रतिबद्धनिवेशानां संयोधनाय समन्ततो निवेश्य, गिरिं वनं गर्तं वा पृष्ठतो ऽध्यक्षं कृत्वा । <strong>यतो भयम् आशङ्केत</strong> यथा सा <strong>प्राची दिग्</strong> भवति । एवं[^२५४] निवेशं कुर्याद् अभिमुखनिर्गमार्थम् इव विद्वद्भिः ॥ ७।१८९ ॥</p>
<ul>
<li><strong>गुल्मांश् च स्थापयेद् आप्तान् कृतसंज्ञान् समन्ततः ।</strong></li>
</ul>
<blockquote>
<p>स्थाने युद्धे च कुशलान् अभीरून् अविकारिणः ॥ ७।१९० ॥**</p>
</blockquote>
<p><strong>गुल्मान्</strong> मनुष्य्समवायान् । केचित् साक्षात् समन्ततः सशङ्खपटहा, अन्ये विपरीताः । तत्र चोत्पन्नं दुश्चिकित्सं महते चानर्थाय । गुणैर् विशेषयति । <strong>आप्तान्</strong> आप्तसदृशान् इत्यभेदार्थम् । <strong>कृतसंज्ञान्</strong> । कृता संज्ञा संबोधनाय[^२५५] यैस् ते कृतसंज्ञास् तान् । अवसरे युद्धेषु शङ्खभेरीनादध्वजादिभिर् वाद्यैस् तूर्यम् एवाहरिष्यामः, तदपगमाशङ्कायां चैवम् एव कुर्यात् । शङ्खे[^२५६] आहते ध्वजे वोछ्रिते पृथक् पृथग वस्थातव्यम्, एवं संहतैर् एवं प्रहर्तव्यम्, एवं व्यावर्तितव्यम् इत्यादि स्थितम् । <strong>स्थाने</strong>[^२५७] <strong>कुशला</strong> अन्यैः शूरैः[^२५८] शक्यम् आगन्तुं समेतेन शक्यम् अस्मिन् वयम् अपृथक् परे पृथग् इत्यादि । <strong>युद्धे</strong> अनुसरणादौ[^२५९] <strong>कुशला</strong> भवन्तः संहतकैर् योधनीयाप्रसारं कृत्वा प्रविष्टाः पृष्ठदेशात्[^२६०] प्रहारिणः चित्रं योजयितव्याः, भग्नानाम् अनेकायनशतानां पृष्टं ग्राह्यम् इत्यादि । <strong>अभीरवः</strong> अनेन विस्तीर्णसमेताः । <strong>अविकारिणो</strong> ऽभेदात्मकैर् यैर् युक्तम् अपरस्य । एवम् एतान् गुल्मान् <strong>समन्ततस्</strong> त्रिसृषु[^२६१] दिक्षु गव्यूतिमात्रव्यापी प्रत्यहम् अनियतदेशान् बहून् स्थापयेत् । भयप्रतिबोधनार्थम् अवहितो भवेत् । जनो विश्वस्तो[^२६२] भवति दानमानकार्यदर्शनादिभिः । अपवृत्ते युद्धे ऽमात्यादिभिः सह सर्वेषां स्वार्थः संग्रामः, मम नाममात्रां[^२६३] राजेति, सर्वे वयं समानविभवोपभोगाय, जये राज्यं पराजये स्वर्ग इति हेतुना आगताः ॥ ७।१९० ॥</p>
<ul>
<li><strong>संहतान् योधयेद् अल्पान् कामं विस्तारयेद् बहून् ।</strong></li>
</ul>
<blockquote>
<p>सूच्या वज्रेण चैवैतान् व्यूहेन व्यूह्य योधयेत् ॥ ७।१९१ ॥**</p>
</blockquote>
<p>असंहता हि बलवद् विस्तीर्णं बलम् आसाद्यावयवशो विध्वंसनाय वाहनाघातैः क्षयं यान्ति, तद्विनाशे चोत्पान्ना इमे अतो ऽल्पान् आत्मीयान् <strong>संहतान्</strong> <strong>योधयेत्</strong> । अन्योन्यापेक्षया युध्य्मानान् अभिघ्नतः इतरेतरानुग्रहात् परस्परानुरागात् स्पर्धायां च परान् संहतान् सोढुं समर्था भवन्ति । <strong>कामं</strong> यथेष्टं कार्यार्थं <strong>बहून् विस्तारयेद्</strong> विप्रकीर्णान् योधयेद् इत्यादि मन्येत । भिन्नांस् तांश् चैतान् भयम् एष्यति, परान् स्वान् वा बहून् दृष्ट्वा त्रासः स्याद् इति । <strong>सूची</strong> पूर्वोक्तो ऽक्षव्यूहभेदो ऽग्रतः पृष्ठतश् च त्रिधा व्यवस्थितः पार्श्वयोर् भेदन, । तेन चात्मानं सूचिव्यूहं विभज्य योधयेत् । सतां च सर्वव्यूहानां प्रतिष्ठाव्यूहनसमर्थाव् इति प्रतिगृहीताव् एवं कारणात् । यदा तु परबले ह्य् एताव् एव भवतस् तदा स्वे बले विपर्ययः कार्यः । तुल्यत्वे तु पुष्टिमत्वानुरक्तकुशलमाननप्रभूतैकार्थकारित्वाद् इत्य् अतो विशेषे यथासंभववाक्यैः[^२६४] । <strong>योधयेद्</strong> इति वचनाद् राजा स्वयं तत्प्रतिसंधानार्थं व्यूहदुर्गाद्याश्रये[^२६५] प्रतिग्रहभूतस् तिष्ठेत् । समानतन्त्रेणोक्तम्:</p>
<ul>
<li>
<p>द्वे शते धनुषां गत्वा राजा तिष्ठेत् प्रतिग्रहः ।</p>
</li>
<li>
<p>भिन्नसंघातनार्थं तु न युध्येताप्रतिग्रहः ॥ (कश् १०।५।५८) ७।१९१ ॥</p>
</li>
<li>
<p><strong>स्यन्दनाश्वैः समे युध्येद् अनूपे नौ द्विपैस् तथा ।</strong></p>
</li>
</ul>
<blockquote>
<p>वृक्षगुल्मावृते चापैर् असिचर्मायुधैः स्थले ॥ ७।१९२ ॥**</p>
</blockquote>
<p>सेनानां देशस्य प्रकॢप्त्यर्थम् आह । <strong>सम</strong>प्रदेशे रथैर् <strong>अश्वैश्</strong> च <strong>युध्येत</strong> । तत्र हि तेषाम् अप्रतिघातः । <strong>अनूपः</strong> पानीयप्रायः । तत्राप्य् अल्पोदके हस्तिभिर् अगाधोदके तु <strong>नौबिः</strong> । तेषां हि तत्र सुखप्रचारता । <strong>वृक्षैर् गुल्मैश्</strong> च संछन्ने धनुर्भिः । तद्ग्रहणाच् च बलीवर्दगर्ताद्याकुलो गृह्यते, समानकार्यत्वात् । <strong>स्थलम्</strong> इति पाषानवृक्षलतागर्तादिरहितो देशः, तस्मिन् सिद्धिः । धार्यैः शरादिभिर् आयुधैश् च शक्त्यादिभिर् युध्येत आसन्नयुद्धत्वात् । एवं सामर्थ्यप्रदर्शनार्थत्वाद् अस्य ॥ ७।१९२ ॥</p>
<p><em>किं च</em> ।</p>
<ul>
<li><strong>कौरक्षेत्रांश् च मत्स्यांश् च पञ्चालान् शूरसेनजान् ।</strong></li>
</ul>
<blockquote>
<p>दीर्घांल् लघूंश् चैव नरान् अग्रानीकेषु योजयेत् ॥ ७।१९३ ॥**</p>
</blockquote>
<p><strong>कुरुक्षेत्रं</strong> प्रसिद्धम् । <strong>मत्स्य</strong>संज्ञो विराटदेशः । नागपुरे पञ्चाला उभये कान्यकुब्जा आहिछत्राश् च । <strong>शूरसेनजा</strong> माथुराः । क्वचिच् चात्र भावार्थे प्रत्ययो लुप्तनिर्दिष्टः । एतद् देशजा हि प्रायेण महावर्ष्माणो बलवन्तः पृथुवक्षसः शूरा अभिमानिनो दुर्विषहा इत्य् अत्र ये ऽनिकस्थिताः[^२६६] परेषां भयहेतवो भवन्ति । दीर्घकाया अध्यस्ताल्पदेशा अपि दीर्घश्वासकरा महाकयत्वात् । लघवस् तु मरणासमर्था[^२६७] निर्भयेन जनेन प्रच्छन्ना विद्धाः प्रहरन्तो ऽपकारासमर्थाः । आदर्शभूताश् चैत इतरेषां भवन्ति ॥ ७।१९३ ॥</p>
<ul>
<li><strong>प्रहर्षयेद् बलं व्यूह्य तांश् च भृशं परीक्षयेत् ।</strong></li>
</ul>
<blockquote>
<p>चेष्टाश् चैव विजानीयाद् अरीन् योधयताम् अपि ॥ ७।१९४ ॥**</p>
</blockquote>
<p><strong>व्यूहं</strong> रचयित्वा स्व<strong>बलं</strong> <strong>भृशं</strong> दर्शयन् &ldquo;किम् एषां जीयते, जिता एवामी युष्मत्प्रतापेन&rdquo; इत्य् एवं <strong>प्रहर्षयेत्</strong> । &ldquo;जये महान् अर्थलाभः, आश्रितोपाश्रितसुखम्, वधे वापि स्वर्गो भर्तृपिण्डनिर्यातनं च, पराजये त्रितयाभावः&rdquo; इत्यादि नैमित्तिको ऽपि तदुपदेशः । &ldquo;तादृशनिमित्तनियमान् मानय सहस्वोर्व्यावशयंभावो यदि प्रधानपुरुषः स्वजनवधो राजा तदप्रतिग्रहव्याजेन स्थितो भीरुत्वात् स्वयं युद्धं न कामयते&rdquo; इत्यादि । तत्र ये ब्रूयुर् &ldquo;नैतद् एवम्[^२६८] । स्वार्थ एवायम् अस्माकम् अत्र वधः शस्त्रोपजीविभूतानां संग्रामविशेषधर्मो ऽव्ययीभावः स्वधर्मायासो ऽनर्थहेतू राजा सर्वप्रकारै रक्षणीयः । परिश्रान्तानां चास्माकम् अपरिश्रान्तसुखम् अनुग्रहं करिष्यतीत्य् एवमर्थं स्थितः&rdquo; इति, तान् विशेषतो गृह्णीयात् । जेतुः प्रसंसितुः परसंव्ययं वा कारयेयुस् तान् उपग्रहैः परिष्वङ्गालङ्कारदानादिना च वशीकुर्यात् । चेष्टां[^२६९] चैवारीणाम् योधयतां विजानीयात् । कथं युद्धे चेष्टन्ते कोशा बलं वा । केचिद् द्विधाहृदयाः केचित् तु पक्षान्त इत्यादिचिन्तानित्यत्वान् मनुष्याणाम् उपकुर्वतो ऽपि स्वार्थवशाद् उपकुर्वन्तीत्य् अत्र दुष्टान् आप्तबलमध्ये विन्यसेद् ॥ ७।१९४ ॥</p>
<p><em>यथारिर् दुर्गाश्रितो भवति,</em>[^२७०] <em>तद्दुर्गलम्भोपायम् आह ।</em></p>
<ul>
<li><strong>उपरुध्यारिम् आसीत राष्ट्रं चास्योपपीडयेत् ।</strong></li>
</ul>
<blockquote>
<p>दूषयेच् चास्य सततं यवसान्नोदकेन्धनम् ॥ ७।१९५ ॥**</p>
</blockquote>
<p>उपरोधस् तथा कर्तव्यो यथा न कश्चिन् निष्क्रामति किंचित् प्रविशति । <strong>राष्ट्रं</strong> दुर्गाद् बहिर् देशः । तस्योपपीडनं स्वदेशापवाहोपमर्द्दनादिभिः । <strong>यवसा</strong>दीनां दूषणं विनाशनम्, असद्द्रव्यमिश्रणादिभिः ॥ ७।१९५ ॥</p>
<ul>
<li><strong>भिन्द्याच् चैव तडागानि प्राकारपरिखास् तथा ।</strong></li>
</ul>
<blockquote>
<p>समवस्कन्दयेच् चैनं रात्रौ वित्रासेयेत् तथा ॥ ७।१९६॥**</p>
</blockquote>
<p><strong>तडाग</strong>ग्रहणं सर्वजलाशयदर्शनार्थम्[^२७१] । तत्र तडागस्य सेतुबन्धेन प्रयोजनभेदनम् । प्राकारस्य यन्त्रैर्[^२७२] विदारणं सुरङ्गया वा भङ्गः । परिखायाः पूरणेन पार्श्वभङ्गेन वा । छिद्रेषु प्रवीरपुरुषैर् अवस्कन्दयेत् । दुर्गे <strong>रात्रौ च वित्रासयेत्</strong> । अग्निकुम्भशिरस्कैः शिवावद्रुतानि कुर्वद्भिर् मनुष्यैः । ये नराः स्वयम् उत्पातदर्शनाद् रात्रौ जाग्रति, जागरणावजीर्णो लोकः सुसाध्यो भवति ॥ ७।१९६ ॥</p>
<p><em>तस्मिंश् च काले भूयो भूयः</em> ।</p>
<ul>
<li><strong>उपजप्यान् उपजपेद् बुद्ध्येतैव च तत् कृतम् ।</strong></li>
</ul>
<blockquote>
<p>युक्ते च दैवे युध्येत जयप्रेप्सुर् अपेतभीः ॥ ७।१९७ ॥**</p>
</blockquote>
<p><strong>उपजप्याः</strong> क्रुद्धारयः कुलीनाः स्वराज्याभिलाषिणः, तान् <strong>उपजपेद्</strong> इति हेतुः । कर्तरि कर्तव्यव्यपदेशम् <strong>उपजपेद्</strong> इत्य् अर्थः । <strong>उपजपेद्</strong> ग्राहयेद् इत्य् अर्थः । उपजाप आश्रयाद् विश्लेषात्महितानुष्ठानप्रतिपादनम् । तेन च अरिणा सुकृतम् अप्य् अभिमतं[^२७३] दुर्गस्थेन वा किंचिद् प्रारब्धं बलाटविकपार्ष्णिग्राहादिकोपनार्थं मध्यमोदासीनानाम् अन्यतरेण सह संधानम् इत्यादि बुध्येत । <strong>युक्ते च दैवे</strong> विजिगीषोर् अनुकूलदैवे इत्य् अर्थः । नक्षत्रग्रहदैवसुमुहूर्तेषु साधकेषु दृष्टस्वप्नदर्शननिमित्तेषु[^२७४] चानुगुणेष्व् अनुलोमवातादिषु जयम् इच्छन् निर्गतभयो दुर्गस्थानानि यथा प्रथमं योद्धुं गच्छेत् ॥ ७।१९७ ॥</p>
<ul>
<li><strong>साम्ना दानेन भेदेन समस्तैर् अथ वा पृथक् ।</strong></li>
</ul>
<blockquote>
<p>विजेतुं प्रयतेतारिं न युद्धेन कदाचन ॥ ७।१९८ ॥**</p>
</blockquote>
<p>न सहसा युद्धेत । एतावत् प्रथमं विशिष्टस्थापनोपदेशनं सुमुखं च मिथः सहासनकथासहदारदर्शनादि[^२७५] । दानविधानं[^२७६] द्रव्यानां हिरण्यादीनां प्रीत्युत्पादनार्थं प्रतिपादनम् । भेदस् तत्कुलीनादेर् उपसंग्रहः । ततो विशेषणाच् च तत्रावित्रासनमित्याद्यकारणम् ॥ ७।१९८ ॥</p>
<ul>
<li><strong>अनित्यो विजयो यस्माद् दृश्यते युध्यमानयोः ।</strong></li>
</ul>
<blockquote>
<p>पराजयश् च संग्रामे तस्माद् युद्धं विवर्जयेत् ॥ ७।१९९ ॥**</p>
</blockquote>
<p>यस्मान् नायं नियमो दृश्यते: यो जयति सो ऽत्यन्तबलवान् अवश्यम्, तेन यश् च पराजीयते सो ऽत्यन्तं दुर्बलश् चावश्यम् इति, <strong>अनित्यो विजयः</strong> ॥ ७।१९९ ॥</p>
<ul>
<li><strong>त्रयाणाम् अप्य् उपायानां पूर्वोक्तानाम् असंभवे ।</strong></li>
</ul>
<blockquote>
<p>तथा युद्ध्येत संपन्नो विजयेत रिपून् यथा ॥ ७।२०० ॥**</p>
</blockquote>
<p>सामादीनाम् असाधकत्वे[^२७७] संदिग्धे ऽपि जये समाने ऽपि, किं पुना रूपेण सह[^२७८] तेन प्रकारेण युध्येत येन प्रकारेणात्मनो जयः स्यात् । जये राज्यं वधे ऽपि स्वर्ग इत्य् उभयथापि[^२७९] जयः । परप्रत्यूहकल्पना कूटयुद्धादिप्रकारः अत्यन्तोच्छेदानुसरणपीडनाभ्यां सहसा निष्कार्यः । तथा च व्यास आह:</p>
<ul>
<li>
<p>पुनरावर्तमानानाम् निराशानां च जीविनाम् । (म्भ् १२।१००।१३)</p>
</li>
<li>
<p>न शक्येद् अग्रतः स्थातुं शक्रेणापि धनंजय ॥</p>
</li>
</ul>
<p>यदा संदिग्धं पराजयं[^२८०] तदापक्रमणं युक्तम् । निर्गतो हि जीवो न कार्यम् आसादयति, येन भद्रानि पश्यति, स्वर्गम् अर्जयति मृत इति ॥ ७।२०० ॥</p>
<ul>
<li><strong>जित्वा संपूजयेद् देवान् ब्राह्मणांश् चैव धार्मिकान् ।</strong></li>
</ul>
<blockquote>
<p>प्रदद्यात् परिहारांश् च**[^२८१]** ख्यापयेद् अभयानि च ॥ ७।२०१ ॥**</p>
</blockquote>
<p>येन केनचित् प्रकारेण जित्वारिं[^२८२] लब्धप्रशमनम् इदम् । अतो ऽस्मिन्[^२८३] पुरे जनपदे <strong>देवब्राह्मणांश् च धार्मिकान्</strong> विहितानुष्ठायिनो[^२८४] यथासामर्थ्यात् प्रतिषिद्धवर्जं कामात् स्वातन्त्र्येणारीन् जित्वा साध्यप्रवृत्तादिकं गन्धधूपपुष्पद्रव्यं सविभागास्फोटनादिसंस्कारद्वारेण यथार्हम् अभ्यर्चयेत् । कुटुम्बिनां परिहारार्थं स्थितिर् यथाप्रवृत्तिविशिष्टकरभारशुल्कप्रदेशानां प्रदानेन तथा तया वा संवत्सरम् एको द्वौ वा दद्यात् । उच्चानां च पौरजानपदबलानाम्[^२८५] आतपादिडिण्डिमकगदापातेन ख्यापयेत् &ldquo;तैर् यैः स्वाम्यनुरागाद् अस्थानम् अपचितं तेषाम् अप्य् आ रक्षान्तं[^२८६] यथास्वं स्वं व्यापारम् अनुतिष्ठन्तु&rdquo; इति ॥ ७।२०१ ॥</p>
<p><em>एवम् अनुग्रहे क्रियमाणे ऽपि यदा पौरजानपदानाम् अन्येषां वा</em>[^२८७]_ स्वाम्यनुरागाद् अहं वक्तृतैजसभावो बहुमतः स्याद् इति मन्येत मदीयस्य दण्डो ऽवस्थातुं न शक्नुयात् तदा ।_</p>
<ul>
<li><strong>सर्वेषां तु विदित्वैषां समासेन चिकीर्षीतम् ।</strong></li>
</ul>
<blockquote>
<p>स्थापयेत् तत्र तद्वंश्यं कुर्याच् च समयक्रियाम् ॥ ७।२०२ ॥**</p>
</blockquote>
<p>एष पौरादीनाम् अभिप्राय इति[^२८८] संक्षेपेण ज्ञात्वा &ldquo;नैतद् एवम् इच्छति तत्कुलीनं कर्तुम् इच्छति&rdquo; अयम् एव तस्मिन् देशे तद्वंश्यं मृदुमलं प्रियसुखकलत्रं तेन संहततत्प्रकृतिभिश् च प्रधानादिभिः <strong>समयं कुर्यात्</strong> समकोशदानादि परिमाणं च भवता मम दैवाकारेण पापेन भवितव्यम्, कार्याकार्ये कालेन स्वयम् उपस्थातव्यम् उभयतो दण्डेन कोशेन चेत्यादि ॥ ७।२०२ ॥</p>
<ul>
<li><strong>प्रमाणानि च कुर्वीत तेषां धर्म्यान् यथोदितान् ।</strong></li>
</ul>
<blockquote>
<p>रत्नैश् च पूजयेद् एनं प्रधानपुरुषैः सह ॥ ७।२०३ ॥**</p>
</blockquote>
<p>यत्प्रकारावस्थास् तेषाम् उपचिताः पूर्वप्रवृत्ताः ब्रह्मदेयामरवृत्तिदेवस्वव्यापारादयस् तान् अनुजानीयात् <strong>प्रमाणानि कुर्याद्</strong> एवं ह्य् अस्मिंस् तेषाम् अनुरागो भवति । ये च तत्र प्रधानाः पुरुषास् तत्र प्रतिज्ञास्वजनबहुत्वादिगुणैस् तैः सह राजानम् एनं शस्त्रधनधान्यालङ्कारवाहनछत्रपीठिकादरपट्टबन्धादिभिः[^२८९] <strong>पूजयेत्</strong> ॥ ७।२०३ ॥</p>
<p><em>कस्मात् पुनः प्रकृतिभ्यो रत्नादिदानम्, उच्यते ।</em></p>
<ul>
<li><strong>आदानम् अप्रियकरं दानं च प्रियकारकम् ।</strong></li>
</ul>
<blockquote>
<p>अभीप्सितानाम् अर्थानां कालयुक्तं**[^२९०]** प्रशस्यते ॥ ७।२०४ ॥**</p>
</blockquote>
<p>आदेयस्याप्रतिपादनं नवस्य राज्ञो ऽन्यस्य <strong>वाप्रियकरम्</strong> अप्रीतेः कारणं हेतुः । <strong>दानं च</strong> प्रतिदानं <strong>प्रियकारकम्</strong> एतद् उभयं बहुश एवं प्रसिद्धम् अपि क्रियमाणम् अभिमतानाम् अर्थानां सुखावहं भवेद् अन्यथा च दुःखयतीत्य् अर्थः[^२९१] । <strong>कालयुक्तं</strong> कालोपपन्नं <strong>प्रशस्यते</strong> । यस्माद् अपि क्वचित् काले किंचन प्रीतिं जनयति तदापि नाल्पम् अशोभनं वा प्रीतिम् उत्पादयति । तस्मात् कालम् अपेक्ष्य दानादाने कार्ये इति ॥ ७।२०४ ॥</p>
<p><em>यत्किंचिद् अतिक्रान्तं वक्ष्यमाणं किंचन तत् ।</em></p>
<ul>
<li><strong>सर्वं कर्मेदम् आयत्तं विधाने दैवमानुषे ।</strong></li>
</ul>
<blockquote>
<p>तयोर् दैवम् अचिन्त्यं तु मानुषे विद्यते क्रिया ॥ ७।२०५ ॥**</p>
</blockquote>
<p>सामर्थ्याद् अत्र कर्मकार्यफलं<sup> </sup>[^२९२] <strong>कर्म</strong> । तत् <strong>सर्वम्</strong> अशेषम् <strong>आयत्तम्</strong> अधीनम्[^२९३] क्वापि । विदधातीति <strong>विधानम्,</strong> कर्मफलं यद् दिशति । तद् विशेषयति: <strong>दैवमानुषे</strong> । दैवे[^२९४] धर्मादौ पूर्वकृतविहितप्रतिषिद्धविषये चात्मनः कार्यकर्मफलं यदि फलं[^२९५] कर्मक्रिया दृष्टार्था नयानययोः । तथा च श्रुतिः:</p>
<ul>
<li>
<p>विधिर् विधानं नियतिस्वभावः कालो ब्रह्मेश्वरः कर्म दैवम्</p>
</li>
<li>
<p>भाग्यानि पुण्यानि भूतान्तर्योगः पर्यायनामानि पुराकृतस्य ।</p>
</li>
</ul>
<p>स्मृतिर् अपि ।</p>
<ul>
<li>
<p>दैवम् आत्मकृतं विद्यात् कर्मवत् पौर्वदेहिकम् ।</p>
</li>
<li>
<p>स्मृतः पुरुषकारस् तु क्रियते यद् इहापरम् ॥ इति ।</p>
</li>
</ul>
<p><strong>दैवमानुषस्येति</strong> प्राप्ते मृतवशाद् दैवे मानुषस्यापि कारणता विवक्षिता । अस्मिन् कार्ये इदं[^२९६] क्रियाफलम् आयत्तम् । न दैवं पुरुषकाररहितं फलं ददाति । अवश्यं हि तेन पुरुषप्रयत्नो ऽपेक्षितव्यः । न च पुरुषकारो दैवेनेति । दैवाच् च पुरुषकारनिरपेक्षात् फलस्यापि पुरुषसंनिपातो भवेद् अपि गर्भस्य । असति गर्भे नियमैर् दैवसंनिपातात् फलसंभवो ऽनुमेयः । एवं पुरुषप्रयत्नाद् अपि यदि दैवनिरपेक्षा स्यात् । यतो व्यायामे सति सर्वदा सर्वेषां स्यात् । नैतद् अस्ति । तस्माद् उभयं कारणम् । तथा च व्यास आह ।</p>
<ul>
<li>
<p>आरम्भा मानुषाः सर्वे निदानं कर्मणोर् द्वयोः ।</p>
</li>
<li>
<p>दैवे पुरुषकारे च परतो ऽन्यन् न विद्यते ॥ इति । (म्भ् १०।२।२)</p>
</li>
</ul>
<p>समानतन्त्रे ऽपि: &ldquo;दैवं नयानययोर् मानुषं कर्मलोकं पालयति&rdquo; इति (च्ड़्। कश् ६।२।६–७) ।</p>
<ul>
<li>
<p><span style="text-decoration:underline;">अत्र दैवकारणा</span> आहुः । दैवम् एवात्र कारणम् । दृश्यन्ते हि जडक्लीबपङ्ग्वादयः कुणयः[^२९७] पुरुषकाररहिता अपि सुखिनो निष्प्रतीकारा अन्योपाधिककर्मफलं[^२९८] लभमानाः । तथालंप्रतीकारा अप्य्[^२९९] अव्यङ्गशूराः प्रवीणाश् च शास्त्रे दक्षाश् च दुःखिनो[^३००] यतमानाश् च । तथा पुरुषकारनिरपेक्षं दैवमात्राभिधानाद् धनाधिगमाशनिनिपातादिभिर्[^३०१] इष्टानिष्टफलम् उत्पाद्यमानम् उपलभन्ते । एवं च कृत्वा परलोकहेतवः क्रियारम्भोपदेशाः[^३०२] सुतराम् अर्थवन्तो भवन्ति । तथा च &ldquo;यत्नेन पूर्वकृतानीहोपभुञ्जीमहे, इह कृतान्य् अपि परत उपभोक्ष्यामहे&rdquo; इति विजानन्तो ऽविचिकित्सा मनुष्याः । धर्म[^३०३] एवं प्रयतितव्यम् । तथा चोदाहरन्ति ।</p>
</li>
<li>
<p>जानामि धर्मं न च तत् करोमि</p>
</li>
<li>
<p>पापं न जानामि न मे प्रवृत्तिः ।</p>
</li>
<li>
<p>धात्रा निसृष्टो ऽस्मि यथा तथाहं</p>
</li>
<li>
<p>नातः परं शासयितास्ति कश्चित् ॥ इति ।</p>
</li>
<li>
<p><span style="text-decoration:underline;">पुरुषकारिणो</span> ह्य् आहुः । पुरुषकार एवात्र कारणं कृषित्वम् अनलसः कुर्वन् स्वव्यापारफलं कर्तृकरणकार्यं[^३०४] कृष्यादिषु प्राप्नुयात् । तथा चोक्तम् ।</p>
</li>
<li>
<p>कर्मैवेहानसाधूनाम् आलभ्यानुपसेविता ।</p>
</li>
<li>
<p>कर्म कृत्वा हि पुरुषो भुङ्क्ते चैव न चात्ति न[^३०५] ॥</p>
</li>
</ul>
<p>सत्य् अपि चान्नसंभवे न ह्य् अभुञ्जन्तस् तृप्यन्ति । तदा तत्र चाभ्यवहारैर् यत् समनन्तरं च फलं तन्निमित्तफलोत्पाद इति न्यायः । तस्माद् अत्रादृष्टव्यापारः । एवं च कृत्वार्थवन्तः क्रियारम्भोपदेशा भवन्ति[^३०६] । तथा चाहुः ।</p>
<ul>
<li>
<p>प्रतिहन्ति मुनिर् येन दैवम् आपतितं क्वचित् ।</p>
</li>
<li>
<p>शीतोष्णे च तथा वर्षम् उत्थापयति हन्ति च ॥</p>
</li>
</ul>
<p>एवम् आस्थितेभ्य उभयं कारणम्, अन्यतराभावे फलाभावात् । क्वचित् तु केचित् प्राधान्येन वर्तन्त इति तत् परिगृह्यते । कृतो ऽपि पुरुषकारो बलवता दैवेनाभिभूतो विशीर्यते । आर्द्रम् इव दार्व् अल्पाग्नौ प्रक्षिप्तं न ज्वलति । एवं यदि दुर्बलं दैवं महता यत्नेन पुरुषकारेण पुरस्कृतं फलति यथार्द्रम्[^३०७] अपि दारु महत्य् अग्निस्कन्धे प्रक्षिप्तम् । नाग्निस् तदापयाति[^३०८] ।</p>
<ul>
<li>
<p>दैवं[^३०९] पुरुषकारेण दुर्बलं ह्य् उपहन्यते ।</p>
</li>
<li>
<p>दैवेन चेतनं कर्म विशिष्टेनोपहन्यते ॥</p>
</li>
</ul>
<p>इत्य् एव परिकल्प्याह ।</p>
<ul>
<li>
<p><strong>तयोर्</strong> दैवपुरुषकारयोर् <strong>दैवम्</strong> एव्<strong>आचिन्त्यं</strong> । <strong>तु</strong>शब्दो ऽवधारणार्थः । अपरिज्ञातस्वरूपम् । कस्मिन् काले तन्निमित्तेन फलं दास्यतीत्य् एवम् अचिन्त्यम् । शास्त्राद् ऋते चास्य परिज्ञानाद्[^३१०] एवाविचार्यत्वात् प्रयोक्तुम् अशक्यत्वाद् अशक्यम् इति । तत्र दैवं निष्फलम् । मनुष्येषु पुरुषकारो वक्ष्यते क्रिया, प्रकृतत्वात् । वित्तं[^३११] च <strong>क्रिया मानुषे</strong> । किंचिज् ज्ञानं कृष्यादिभिः शक्यं चिन्तयितुम् &ldquo;ईदृशं मया कृष्यादि कर्तव्यम् एतैः साधनैर् दैवादिभिर् एव च, तस्य चेदृशं फलम्&rdquo; इति । तद् एवं[^३१२] प्रारब्धं यदारंभम् अध्यावसानेषु विवत्सते[^३१३] । तेन दैवं समाधेयम्, न विपन्नानाम् अप्य् एवं कर्तव्यम् इति । यावत् फलवेदनम् इत्य् अतो दैवस्याचिन्त्यत्वान् न तत्परेणासितव्यम् । मनुष्यकर्म चिन्तयित्वा यद् यत् कार्यं तद् अनुष्ठेयम् । यत्किंचनकारी हि विनश्यतीति ।</p>
</li>
<li>
<p>[[<strong>दैवमानुषसंपन्ना यात्रा सर्वार्थसाधिका ।</strong></p>
</li>
</ul>
<blockquote>
<p>तस्याम् अतिशये दैवं वर्तते पौरुषं समम् ॥ ७।२०५-अ ॥** ]][^३१४]</p>
</blockquote>
<ul>
<li>शक्तित्रययोगात् पुरुषकारेण च युक्तस्य परराष्ट्रविजयचिकीर्षा यत्र[^३१५] <strong>दैवमानुषसंपन्ना</strong> भवति सैव <strong>सर्वार्थसाधिका</strong> भवति । तथापि <strong>तस्याम्</strong> <strong>अतिशयं</strong>[^३१६] <strong>दैवं</strong> प्र<strong>वर्तते</strong>[^३१७] । अतिरिक्तः पुरुषकार एव भवतीत्य् अर्थः । न हि विजिगीषोर् दैवम् अन्तरेण, तदा यातव्यस्य व्यसनं दैवं मानुषं भवति । <strong>पौरुषं समं</strong> दैवेन नातिव्यूढं[^३१८] द्वयोर् वा समं तुल्यम् ॥ ७।२०५-अ ॥</li>
</ul>
<p><em>किं च ।</em></p>
<ul>
<li><strong>दैवेन विधिनायुक्तं मानुष्यं यत् प्रवर्तते ।</strong></li>
</ul>
<blockquote>
<p>परिक्लेशेन महता तदर्थस्य समाधकम् ॥ ७।२०५-ब् ॥**</p>
</blockquote>
<p>तद् अयुक्तं दैवेन[^३१९] विधानेन पराङ्मुखे दैवमानुषे पुरुषकारः प्रवर्तते अष्टविधकर्मणि, तन् <strong>महता क्लेशेन अर्थं</strong> फलं साधयति, निष्फलं वा भवति । अतः क्लेशेनाप्य् असिद्धो वा दैवापेक्षो भूत्वा न परितुष्येत् ॥ ७।२०५-ब् ॥</p>
<ul>
<li><strong>पुरुषार्थस् तु दैवेन संयुक्तो यः प्रवर्तते।</strong></li>
</ul>
<blockquote>
<p>अक्लेशेन स सर्वेषां मन्त्रार्थानाम् एव साधकः ॥ ७।२०५-च् ॥**</p>
</blockquote>
<p><strong>पुरुषार्थकः</strong> पुरुषकरः । स एव यदात्यन्तगुणे[^३२०] दैवे ऽनुष्ठीयते तदा क्लेशेन विनैकान्तेन समग्रफलसाधको भवति ॥ ७।२०५-च् ॥</p>
<ul>
<li>
<p><em>अस्य दार्ढ्यार्थम् उदाहरणं श्लोकद्वयेन</em> ।</p>
</li>
<li>
<p><strong>केचिद् युद्धम् अपि क्षेत्रं युक्तं पुरुषकर्मणा ।</strong></p>
</li>
</ul>
<blockquote>
<p>दैवहीनाय तु फलं कस्यचित् संप्रयच्छति ॥ ७।२०५-द् ॥**</p>
</blockquote>
<blockquote>
<p>केचित् क्षेत्रस्य भृतम् इत्य् उक्तं पुरुषकर्मणा ॥ ७।२०५-ए ॥**</p>
</blockquote>
<p>पुनःपुनर्दृष्टेषु शोधितं यथावच् चोक्तम् इत्याद्युपकारकलक्षणेन दैवेन हीनाय फलं न ददातीति ॥ ७।२०५-द्-ए ॥</p>
<ul>
<li><strong>संयुक्तस्यापि दैवेन पुरुषकारेण वर्जितम् ।</strong></li>
</ul>
<blockquote>
<p>विना पुरुषकारेण फलं क्षेत्रं प्रयच्छति ॥ ७।२०५-ड़् ॥**</p>
</blockquote>
<p><strong>संयुक्तस्यापि दैवेनेति</strong> । दैवयोगस् तु तस्मात् फलादानाद् अनुमीयते । एवं च पूर्वस्य[^३२१] तदाभावः दैवभावः ।</p>
<ul>
<li>
<p><span style="text-decoration:underline;">अन्ये</span> त्व् आहुः । दैवं यथाकालं पर्याप्तं दृष्टाद्युपलम्भाद् एव कृतत्वान् कृतम् इति यथा तत् पुरुषकाराभावं दर्शयति बीजवर्जितम् इत्य् अबीजम् ॥ ७।२०५-ड़् ॥</p>
</li>
<li>
<p><strong>चन्दार्काद्या ग्रहा वायुर् अग्निर् आपस् तथैव च ।</strong></p>
</li>
</ul>
<blockquote>
<p>इह दैवेन साध्यन्ते पौरुषेण प्रयत्नतः ॥ ७।२०५-ग् ॥**</p>
</blockquote>
<p><strong>चन्द्रार्कास्</strong> तावद् ग्रहाः पुरुषाणां प्रकृतधर्माधर्मसंज्ञकेन <strong>दैवेन</strong> सुखदुःखोपभोगनिमित्तं <strong>साध्यते</strong> । अनिष्टस्थानप्राप्ताश् च पौरुषेण[^३२२] शान्त्यादिकारणप्रकारेण समताम् आपद्यन्ते । इह स्थानस्थिता अव्यभिचारानुगुणाः क्रियन्ते[^३२३] ॥ ७।२०५-ग् ॥</p>
<ul>
<li><strong>सह वापि व्रजेद् युक्तः संधिं कृत्वा प्रयत्नतः ।</strong></li>
</ul>
<blockquote>
<p>मित्रं हिरण्यं भूमिं वा संपश्यंश् त्रिविधं फलम् ॥ ७।२०६ ॥**</p>
</blockquote>
<blockquote>
<p>पार्ष्णिग्राहं च संप्रेक्ष्य तथाक्रन्दं च मण्डले ।**</p>
</blockquote>
<blockquote>
<p>मित्राद् अथाप्य् अमित्राद् वा यात्राफलम् अवाप्नुयात् ॥ ७।२०७ ॥**</p>
</blockquote>
<blockquote>
<p>हिरण्यभूमिसंप्राप्त्या पार्थिवओ न तथैधते ।**</p>
</blockquote>
<blockquote>
<p>यथा मित्रं ध्रुवं लब्ध्वा कृशम् अप्य् आयतिक्षमम् ॥ ७।२०८ ॥**</p>
</blockquote>
<blockquote>
<p>धर्मज्ञं च कृतज्ञं च तुष्टप्रकृतिम् एव च ।**</p>
</blockquote>
<blockquote>
<p>अनुरक्तं स्थिरारम्भं लघुमित्रं प्रशस्यते ॥ ७।२०९ ॥**</p>
</blockquote>
<blockquote>
<p>प्राज्ञं कुलीनं शूरं च दक्षं दातारम् एव च ।**</p>
</blockquote>
<blockquote>
<p>कृतज्ञं धृतिमन्तं च कष्टम् आहुर् अरिं बुधा ॥ ७।२१० ॥**</p>
</blockquote>
<blockquote>
<p>आर्यता पुरुषज्ञानं शौर्यं करुणवेदिता ।**</p>
</blockquote>
<blockquote>
<p>स्थौललक्ष्यं च सततम् उदासीनगुणोदयः ॥ ७।२११ ॥**</p>
</blockquote>
<p>पुरुषज्ञानं लोकज्ञानम् । पुरुषविशेषज्ञो[^३२४] ऽनुरूपम् उपकारी भवति[^३२५] । अनुवर्तते शूरः कार्यक्षमो भवति । कारुण्यगुणस्मयेन करुणावेदी दयालुमना लोभेन परिरक्षति । स्थूललक्षः प्रभूतस्याप्य् अर्थम् एषां सर्वकालं क्षमते ॥ ७।२११ ॥</p>
<ul>
<li><strong>क्षेम्यां सस्यप्रदां नित्यं पशुवृद्धिकरीम् अपि ।</strong></li>
</ul>
<blockquote>
<p>परित्यजेन् नृपो भूमिम् आत्मार्थम् अविचारयन् ॥ ७।२१२ ॥**</p>
</blockquote>
<p>तादृशीम् अपि <strong>भूमिम्</strong> अविलम्बमानः <strong>परित्यजेत्</strong> । <strong>क्षेम्या</strong> आटविकादिभिर् अनभिभवनीया । नित्यम् अस्य प्रधानम् उभयम् । बहुसस्यादेवमातृका च पशुवृद्धिकारी च जाङ्गलरूपत्वाद् बहुफलपत्रतृणत्वाच्[^३२६] च । एवंगुणा हि भूमिर् वणिक्कृषीवलबहुला भवति, दुर्भिक्षव्याधिरहिता कान्तारमनुष्यात्मभरणा चेति । चतुर्थ्या प्रकृतिपरित्यागे चोभयम् । न ततो ज्ञापयति न सहसायुधानां प्रकृतिं परित्यजेत् तस्याम् अवस्थायाम्, किं तु तां परित्यजेद् या मन्येत साक्ष्ये शेषां प्रकृतिभिः प्रत्यादातुम् इति । यथा तु न मित्रकोशदण्डपरित्यागे नाविशेषं प्रतिक्षणं यां मन्येत तदा गुणवतीम् अपि भूमिं त्यजेत् ॥ ७।२१२ ॥</p>
<ul>
<li><strong>आपदर्थे धनं रक्षेद् दारान् रक्षेद् धनैर् अपि ।</strong></li>
</ul>
<blockquote>
<p>आत्मानं सततं रक्षेद् दारैर् अपि धनैर् अपि ॥ ७।२१३ ॥**</p>
</blockquote>
<p>कृच्छ्रप्रकारसाध्यो ऽयं नियमो भवति । <strong>आपदर्थे</strong> । यथा मशकार्थे धूमो मशकान् अपनेतुम् इति ज्ञायते, तन्निमित्तं <strong>धनं रक्षेत्</strong>, नान्यत्र धनरक्षायाः कार्यम् अस्ति । दत्तभुक्तफलं[^३२७] हि धनम् इति । तथा हि तेन प्रतीक्ष्य यानम् आसनं दण्डं बिभर्ति, उपजप्यान् उपगृह्णातीति । धनेनापि <strong>दारा</strong> रक्ष्याः । <strong>दार</strong>ग्रहणं प्रणिधिसंबन्धिप्रत्युपलक्षणार्थम् । <strong>आत्मा</strong> तु रक्ष्यः । अन्येन प्रकारेणात्मानं रक्षितुम् असमर्थः सर्वस्वं दत्त्वा दारान् अपि काले परित्यज्य वाग्यतः स्थितो दारधनादि वर्जयित्वा धर्मं करिष्यति । ये तु धनदारानुरोधेन विनश्यति न तेषां धनदारादि दृष्टम्, नाप्य् अदृष्टम्, धर्माधर्मानाचरणात् । न च कौमारदारत्यागित्वम् । न त्यागप्रतिषेधस्यायं च वा जयति । राजधर्मप्रकरणे ऽपि चायम्[^३२८] उक्तो दृष्टार्थत्वाद् अन्यस्यापि द्रष्टव्यः ।</p>
<ul>
<li>
<p><span style="text-decoration:underline;">ननु</span> च राजा राज्यं प्राप्य महाधनो ऽश्वमेधादि करिष्यति, अतुलं च सुखम् अनुकरिष्यति, अतस् तु लोकः संक्रुष्टं किं करिष्यति ।</p>
</li>
<li>
<p><span style="text-decoration:underline;">नैष</span> दोषः । अल्पस्यापि पावनानि कर्माणि सन्ति, अधनस्यापि जपादयः । विशेषनिमित्तानि धनान्य् एव । न चेदम् अस्याम् अवस्थायां लोकसंक्रुष्टम् इति । न च सहसैतत् कार्यम् ॥ ७।२१३ ॥</p>
</li>
</ul>
<p><em>यतः</em> ।</p>
<ul>
<li><strong>सह सर्वाः समुत्पन्नाः प्रसमीक्ष्यापदो भृशम् ।</strong></li>
</ul>
<blockquote>
<p>संयुक्तांश् च नियुक्तांश् च सर्वोपायान् सृजेद् बुधः ॥ ७।२१४ ॥**</p>
</blockquote>
<p>आपदो दैवमानुषाणि व्यसनानि । तानि प्रकृतिविषयाणि युगपदुपजातान्य् अत्यर्थम्[^३२९] अपि यथा स्युस् तथा । <strong>संयुक्तांश् च</strong> सामपुरःसरं दानम्, सामपूर्वकं भेदम्, साम दानभेदसहितम्,[^३३०] दण्डम् एव वा दानम् एव वेत्यादिकान्[^३३१] सर्वोपायान् <strong>विसृजेद् बुध</strong> इति । यत्र यत् प्राप्तं तत् <strong>समीक्ष्य</strong> विचार्य प्रयुञ्जीतेत्य् अर्थः, न तु विषण्ण आसीत ॥ ७।२१४ ॥</p>
<p><em>कथम् इत्य् अपेक्षायाम् आह ।</em></p>
<ul>
<li><strong>उपेतारम् उपेयं च सर्वोपायांश् च कृत्स्नशः ।</strong></li>
</ul>
<blockquote>
<p>एतत् त्रयं समाश्रित्य प्रयतेतार्थसिद्धये ॥ ७।२१५ ॥**</p>
</blockquote>
<p>&ldquo;साधयेत् कार्यम् आत्मनः&rdquo; इति पाठान्तरम् । तत्र <strong>उपेतारम्</strong> आत्मानं प्राप्य कार्यं मित्रवत् साधयेत् । <strong>सर्वोपायाः</strong> समस्ता[^३३२] व्यस्ता एव । अयम् अपि[^३३३] <strong>उपेय</strong>सामान्यनिर्देशम् आह । <strong>समाश्रित्य</strong> अङ्गीकृत्य । समर्थचिन्तनेनैतत् समावृतं[^३३४] भवति । किम् अर्थम् <strong>उपायाः</strong> समर्थेनानुमताः समर्थस् तथा किं युक्तम् इति विचार्येयता केनोपयेनैषाम् इदं प्राप्नुयाद् इति । कृत्स्नश इति त्रयविशेषणम्, कृत्स्नम् इत्य् अर्थः । एवं च यो यद् उपायसाध्यो यदा यथा युक्तस् तत्र तदा तथा प्रयुञ्जीत सव्कार्यसिद्ध्यर्थम् उपायम् । एतासाम्[^३३५] अवस्थानां चानन्त्यात् सर्वं तन्त्रेणाशक्यं वक्तुम् इति समासेनोक्तम्, अतः परीक्षाम् उपाचरेत् । उपेत्य विशेषभावतो ऽप्य् आह ।</p>
<ul>
<li>
<p>स तु युक्तो हि संधत्ते युक्त आत्मपराक्रमः ।</p>
</li>
<li>
<p>ताव् उभौ नयसंपन्नौ स्तेनो ऽप्य् अयसमन्वितः ॥ इति ॥ ७।२१५ ॥</p>
</li>
<li>
<p>[^३३६]<strong>एवं सर्वम् इदं राजा सह संमन्त्र्य मन्त्रिभिः ।</strong></p>
</li>
</ul>
<blockquote>
<p>व्यायम्याप्लुत्य मध्याह्ने भोक्तुम् अन्तःपुरं विशेत् ॥ ७।२१६ ॥**</p>
</blockquote>
<p><strong>एवं</strong> यथोक्तं <strong>राजा</strong> वृत्तम् <strong>इदं सर्वम्</strong> आपद्य् अनापदि वात्मशक्त्यपेक्षया वा कस्याम् अवस्थायां किं कर्तव्यम् इति <strong>मन्त्रिभिः सह</strong> विचार्य, मधंदिनम् उक्तकालं मध्यंदिनं <strong>व्यायामं</strong> कृत्वोपचार्यं स्नानं च । स्नानम् अक्रमोक्तम् अपि पुना राज्यार्थम् उच्यते मङ्गलाचारे युक्तानाम् । राजा स्नानपरिग्रहार्थं भोजनादियुतं तद्गृहे पूर्वं स्नानापेक्षया <strong>अन्तःपुरं</strong> यायाद् इति विशेषार्थम्[^३३७] उपसंहारः । विविक्ते देशे ॥ ७।२१६ ॥</p>
<ul>
<li><strong>तत्रात्मभूतैः कालज्ञैर् अहार्यैः परिचारकैः ।</strong></li>
</ul>
<blockquote>
<p>सुपरीक्षितम् अन्नाद्यम् अद्यान् मन्त्रैर् विषापहैः ॥ ७।२१७ ॥**</p>
</blockquote>
<p><strong>तत्र</strong> अन्तर्गतगृहे । <strong>आत्म</strong>रक्षा<strong>भूता</strong> आत्मसमाः । <strong>कालज्ञाः</strong> वयोविशेषावस्थादिप्रतिनियतकाले भक्ष्यभोज्यदानादिविशेषज्ञाः । <strong>अहार्याः</strong> अभेद्याः विश्वसनीयाः । <strong>परिचारकाः</strong> स्वरवैद्यादयः । एतैर् गृहितं सर्वं <strong>परीक्षितम्</strong> अदनीयम् <strong>अन्नाद्यम् अद्यात्</strong> । परीक्षा कुशलैर् वैद्यैर् अग्निचकोरादिभिः कर्तया । विषादिसंसृष्टस्य शुष्कस्याशुद्धता भवति, वैवर्ण्यैः सुगन्दोपघातश् च, अतिम्लानताग्नौ प्रक्षिप्तस्य, वेतिवेतिशब्दः, वैवर्ण्यं ज्वालासु[^३३८] । ईक्षिते च तस्मिन् वयसां विपत्तिः । दर्शनेन म्रियते यत्र कोकिलः, म्लायति जीवंजीवकः, चकोरस्याक्षिणी विनश्यतो विषं प्रदर्श्यापि, भवति मुष्कस्यावग्रहः स्वेद इत्यादि । <strong>मन्त्रैश्</strong> च <strong>विषापहैः</strong> परिजपेद् व्यापादिकासु ॥ ७।२१७ ॥</p>
<ul>
<li><strong>विषघ्नैर् उदकैश् चास्य सर्वद्रव्याणि योजयेत् ।</strong></li>
</ul>
<blockquote>
<p>विषघ्नानि च रत्नानि नियतो धारयेत् सदा ॥ ७।२१८ ॥**</p>
</blockquote>
<p><strong>विषघ्नैर् उदकैश् चास्य सर्वद्रव्याणि</strong> राजौपयिकानि वस्त्रादीनि विशोधयेत् । <strong>विषघ्णानि रत्नानि</strong> गरुडोदीर्णनागदमणिप्रभृतीनि[^३३९] । <strong>नियतः</strong> प्रत्यये नित्यं भोजनकालाद् अन्यदापि <strong>धारयेत्</strong> ॥ ७।२१८ ॥</p>
<ul>
<li><strong>परीक्षिताः स्त्रियश् चैनं व्यजनोदकधूपनैः ।</strong></li>
</ul>
<blockquote>
<p>वेषाभरणसंशुद्धाः स्पृशेयुः सुसमाहिताः ॥ ७।२१९ ॥**</p>
</blockquote>
<p><strong>परीक्षिता</strong> विचारिता उपधाभिः शीलशौचाचारैः <strong>स्त्रियो</strong> दास्यः परिचारिका <strong>व्यजनोदकधूपनैः</strong> करणभूतैः सं<strong>स्पृशेयुर्</strong> उपचरेयुर् वेषादिसंयुक्ताः सुवेषाः स्नानेन कृत्वा । <strong>समाहिता</strong> अप्रविक्षिप्तमनसः । <strong>वेषाभरणं</strong>[^३४०] कपटवेषः केशनखाद्य् एवं विचार्य[^३४१] । कदाचित् तत्रायुधानि कृत्वा विश्रब्धं हन्युः । आभरणानि च विषदिग्धैर् आभरणैः स्पृशेयुर् इति ॥ ७।२१९ ॥</p>
<ul>
<li><strong>एवं प्रयत्नं कुर्वीत यानशय्यासनाशने ।</strong></li>
</ul>
<blockquote>
<p>स्नाने प्रसाधने चैव सर्वालङ्कारेषु च ॥ ७।२२० ॥**</p>
</blockquote>
<p><strong>एवं</strong> विषोदकाञ्चनादिनादौ <strong>प्रयत्नं कुर्यात्</strong> । <strong>स्नानं</strong> शिरःस्नानं । गन्धो रोचनादि । <strong>आसनम्</strong> अत्र प्रदर्शनार्थम् । तत्र ह्य् उपविष्टो यथा तत्र महान् यत्नः क्रियते एवं यानादाव् अपि कर्तव्यः ॥ ७।२२० ॥</p>
<ul>
<li><strong>भुक्तवान् विहरेच् चैव स्त्रीभिर् अन्तःपुरे सह ।</strong></li>
</ul>
<blockquote>
<p>विहृत्य तु यथाकालं पुनः कार्याणि चिन्तयेत् ॥ ७।२२१ ॥**</p>
</blockquote>
<p>तस्मिन्न् एवान्तर्गृह आत्मविनोदाय <strong>स्त्रीभिर्</strong> नवोढभार्यादिभिर् यथासुखं क्रीडेत[^३४२] । <strong>यथाकालम्</strong> इति यावद् विहरणकालम् इति चोत्तरेण संबन्धनीयम् । <strong>विहृत्य</strong> विश्रान्तः, कालोपपन्नानि <strong>कार्याण्य्</strong> एकाकी मन्त्रिभिश् च सह पुनर् विचारयेत् ॥ ७।२२१ ॥</p>
<ul>
<li><strong>अलंकृतश् च संपश्येद् आयुधीयं पुनर् जनम् ।</strong></li>
</ul>
<blockquote>
<p>वाहनानि च सर्वाणि शस्त्राण्य् आभरणानि च ॥ ७।२२२ ॥**</p>
</blockquote>
<p>अन्तःपुरान् निष्क्रम्य, <strong>आलंकृत</strong> <strong>आयुधीयं</strong> पश्येत् तस्याच्छायिकां दद्यात् । <strong>पुनर्</strong> इति वचनात् पूर्वाह्णे दृष्टम् अपि नित्यं दर्शनीयम् । आयुधजीविनाम् आयुधादौ यत्नो भवति । <strong>सर्वाणि च वाहनानि</strong> । तेषां दर्शनम् अप्य् उपचयविज्ञानार्थम्, नियुक्तानां च तत्र विसेषाधानार्थम् । दण्डप्रधानं जीविभृत्यावेक्षणम् अभीक्ष्णम् उभयतस् ततः ॥ ७।२२२ ॥</p>
<ul>
<li><strong>संध्यां चोपास्य शृणुयाद् अन्तर्वेश्मनि शस्त्रभृत् ।</strong></li>
</ul>
<blockquote>
<p>रहस्याख्यायिनां चैव प्रणिधीनां च चेष्टितम् ॥ ७।२२३ ॥**</p>
</blockquote>
<p>तरिवर्णिकस्योक्तम् अपि संध्योपासनम् उच्यते । प्रजाकार्यं पुनः कंचित् कालम् अतिक्रामेद् इति, उत्तरक्रियानन्तर्यार्थं वा । <strong>अन्तर्वेश्मनि</strong> । <strong>रहसि</strong> प्रासादादौ भवम्, तस्य्<strong>आख्यायिनः <strong>पौरा वा केचित् प्राप्त</strong>प्रणिधयः</strong>, तेषां <strong>चेष्टितम्</strong> । चेष्टा व्यवहारः । किं दृष्टं श्रुतं कृतं चेति तेषां चास्मिन् काले दर्शनम् इष्यते । परैर् अनवबोधनार्थं स्वस्थस्य चार्थकार्यकालनियमेनापतितं वर्तेत ।</p>
<ul>
<li>
<p>यथा चोत्पादितं कार्यं संपश्येन् नो ऽभितापयेत् ।</p>
</li>
<li>
<p>कृच्छ्रसाध्यम् अतिक्रान्तम् असाध्यं वापि जायते ॥ इति ॥ ७।२२३ ॥</p>
</li>
<li>
<p><strong>गत्वा कक्षान्तरं त्व् अन्यत् समनुज्ञाप्य तं जनम् ।</strong></p>
</li>
</ul>
<blockquote>
<p>प्रविशेद् भोजनार्थं च स्त्रीवृतो ऽन्तःपुरं पुनः ॥ ७।२२४ ॥**</p>
</blockquote>
<p>तस्माद् गृहान्ते <strong>कक्षान्तरं गत्वा</strong> तं च रहस्याख्यायिनं विसृज्य स्त्रीभिः परिचारिकाभिः[^३४३] परिवृतो <strong>ऽन्तःपुरं</strong> <strong>पुनः प्रविशेत्</strong> ॥ ७।२२४ ॥</p>
<ul>
<li><strong>तत्र भुक्त्वा पुनः किंचित् तूर्यघोषैः प्रहर्षितः ।</strong></li>
</ul>
<blockquote>
<p>संविशेत् तु यथाकालम् उत्तिष्ठेच् च गतक्लमः ॥ ७।२२५ ॥**</p>
</blockquote>
<p><strong>किंचिद्</strong> इत्य् अव्ययम् । <strong>तूर्याणि</strong> वेणुवीणापणवमृदङ्गभेरीशंखादीनि । तेषां <strong>घोषैर्</strong> मृदुभिः श्रुतिसुखैः <strong>प्रहर्षितो</strong> <strong>यथाकालं संविशेद्</strong> य उचितकालस् तं तन्[^३४४] नयेद् इति । <strong>गतक्लमः</strong> विगताशेषदुःखः कार्यदर्शनाय्<strong>ओत्तिष्ठेत्</strong> ॥ ७।२२५ ॥</p>
<ul>
<li><strong>एतद् विधानम् आतिष्ठेद् अरोगः पृथिवीपतिः ।</strong></li>
</ul>
<blockquote>
<p>अस्वस्थः सर्वम् एतत् तु भृत्येषु विनियोजयेत् ॥ ७।२२६ ॥**</p>
</blockquote>
<p><strong>एतद्</strong> इति यद् अनुक्रान्तं &ldquo;मधंदिने ऽर्धरात्रे वा&rdquo; (म्ध् ७।१५१) इति । तस्याप्य् एवंवृत्तं व्यापारस् तेन स्वयम् उपतिष्ठेत् । <strong>अवस्थो भृत्येषु विनियोजयेद्</strong> वियुञ्जीतेत्य् अर्थः । यावच् छक्नुयात् तावद् एव । एवं प्रतिविहितस्वतन्त्रकृतात्मरक्षाव्यापारः प्रजाम् आत्मनश् च कार्यं करोति ॥ ७।२२६ ॥</p>
<p>**इति मानवे धर्मशास्त्रे भृगुप्रोक्तायां संहितायां **</p>
<p><strong>राजधर्मो नाम सप्तमो ऽध्यायः ॥</strong></p>
<p><strong>इति श्रीभट्टवीरस्वामिसूनोर् भट्टमेधातिथिकृते</strong></p>
<p><strong>मनुभाष्ये सप्तमो ऽध्यायः ॥</strong></p>

  </div>
</article>







<aside class="card border" id="section-tree-item-">
    <div class="card-title bg-light-gray border d-flex justify-content-between">
        <a href="https://vishvAsa.github.io/kalpAntaram/smRtiH/manuH/medhAtithiH/07/Text/">Text </a>
        <a data-toggle="collapse" href="#section-tree-item-body-" role="button" aria-expanded="false" aria-controls="section-tree-item-body-" >…<i class="fas fa-caret-down" class="collapsed"></i> </a>
    </div>
    <nav id="section-tree-item-body-" class="card-body p-0 collapse">
        
        <li>draft: false</li>
        
        <li>iscjklanguage: false</li>
        
        <li>title: Text</li>
        
    </nav>
</aside>


      </main>
    </div>
    <footer class="bg-yellow  p-1" role="contentinfo">
  <div id="disqus_thread"></div>
  <div id="div_footer_bar" class="container-fluid d-flex justify-content-between">
    <a class="btn btn-secondary" href="https://github.com/vishvAsa/kalpAntaram/issues/new" >
      प्रतिस्पन्दः
    </a>
    <a class="btn btn-secondary" href="http://creativecommons.org/licenses/by/4.0/"><img alt="Creative Commons License" style="border-width:0" src="https://i.creativecommons.org/l/by/4.0/80x15.png" /></a>
    <div class="btn small border">
      Built on 2021 Jun 27 13:12:01 UTC. (<a href="http://google.com/search?q=13%3a12%3a01%20UTC to IST">IST</a>)
    </div>
  <ul id="footer-bar-right-custom" class="list-group list-group-horizontal">
  </ul>
  </div>
</footer>

  </body>
  <script type='text/javascript'>
    
    
    
    module_main.default.onDocumentReadyTasks();
  </script>
</html>
