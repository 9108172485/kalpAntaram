<!DOCTYPE html>
<html lang="en-us">
  <head>
    <meta charset="utf-8">
    <meta http-equiv="X-UA-Compatible" content="IE=edge,chrome=1">
    
    <title>संस्कारे विश्वासटिप्पन्यः  | Text</title>
    <meta name="HandheldFriendly" content="True">
    <meta name="MobileOptimized" content="320">

    <meta name="viewport" content="width=device-width,minimum-scale=1">
    <meta name="generator" content="Hugo 0.83.1" />
    
    
      <META NAME="ROBOTS" CONTENT="INDEX, FOLLOW">
    

    <link href="/kalpAntaram/smRtiH/manuH/medhAtithiH/01/Text/" rel="alternate" type="application/rss+xml" title="संस्कारे विश्वासटिप्पन्यः" />
    <link href="/kalpAntaram/smRtiH/manuH/medhAtithiH/01/Text/" rel="feed" type="application/rss+xml" title="संस्कारे विश्वासटिप्पन्यः" />

    <meta property="og:title" content="Text" />
<meta property="og:description" content="मनुस्मृतिः
मेधातिथिकृतभाष्यसहिता
 मनुम् एकाग्रम् आसीनम् अभिगम्य महर्षयः ।   प्रतिपूज्य यथान्यायम् इदं वचनम् अब्रुवन् ॥ १।१ ॥
   वेदान्तवेद्यतत्त्वाय जगत्त्रितयहेतवे ।
  प्रध्वस्ताशेषदोषाय परस्मै ब्रह्मणे नमः ॥ १ ॥
  चतुर्भिः पदश्लोकैर् विशिष्टकर्तृत्वम् अनन्यप्रमाणवेद्यपुरुषार्थोपदेशकत्वं चास्य शास्त्रस्य प्रपाद्यते प्रतिष्ठार्थम् । प्रतिष्ठिते हि शास्त्रे कर्तृभिः स्वर्गयशसी प्राप्येते यावत् संसारम् अनपायिनी च भवतः । शास्त्रं च प्रतिष्ठां लभते यदि तत्र केचिद् अध्ययनश्रवणचिन्तनादिषु प्रवर्तन्ते । न च बुद्धिपूर्वव्यवहारिणो ऽध्ययनादिष्व् अनवधृतप्रयोजनाः प्रवर्तितुम् अर्हन्ति । अतः &ldquo;पुरुषार्थसिद्धाव् उपायपरिज्ञानार्थम् इदं शास्त्रम् आरभ्यते&rdquo; इत्य् एतत् प्रतिपादनार्थं श्लोकचतुष्टयम् आचार्यः पपाठ ।" />
<meta property="og:type" content="article" />
<meta property="og:url" content="https://vishvAsa.github.io/kalpAntaram/smRtiH/manuH/medhAtithiH/01/Text/" /><meta property="article:section" content="smRtiH" />



<meta itemprop="name" content="Text">
<meta itemprop="description" content="मनुस्मृतिः
मेधातिथिकृतभाष्यसहिता
 मनुम् एकाग्रम् आसीनम् अभिगम्य महर्षयः ।   प्रतिपूज्य यथान्यायम् इदं वचनम् अब्रुवन् ॥ १।१ ॥
   वेदान्तवेद्यतत्त्वाय जगत्त्रितयहेतवे ।
  प्रध्वस्ताशेषदोषाय परस्मै ब्रह्मणे नमः ॥ १ ॥
  चतुर्भिः पदश्लोकैर् विशिष्टकर्तृत्वम् अनन्यप्रमाणवेद्यपुरुषार्थोपदेशकत्वं चास्य शास्त्रस्य प्रपाद्यते प्रतिष्ठार्थम् । प्रतिष्ठिते हि शास्त्रे कर्तृभिः स्वर्गयशसी प्राप्येते यावत् संसारम् अनपायिनी च भवतः । शास्त्रं च प्रतिष्ठां लभते यदि तत्र केचिद् अध्ययनश्रवणचिन्तनादिषु प्रवर्तन्ते । न च बुद्धिपूर्वव्यवहारिणो ऽध्ययनादिष्व् अनवधृतप्रयोजनाः प्रवर्तितुम् अर्हन्ति । अतः &ldquo;पुरुषार्थसिद्धाव् उपायपरिज्ञानार्थम् इदं शास्त्रम् आरभ्यते&rdquo; इत्य् एतत् प्रतिपादनार्थं श्लोकचतुष्टयम् आचार्यः पपाठ ।">

<meta itemprop="wordCount" content="14331">
<meta itemprop="keywords" content="" /><meta name="twitter:card" content="summary"/>
<meta name="twitter:title" content="Text"/>
<meta name="twitter:description" content="मनुस्मृतिः
मेधातिथिकृतभाष्यसहिता
 मनुम् एकाग्रम् आसीनम् अभिगम्य महर्षयः ।   प्रतिपूज्य यथान्यायम् इदं वचनम् अब्रुवन् ॥ १।१ ॥
   वेदान्तवेद्यतत्त्वाय जगत्त्रितयहेतवे ।
  प्रध्वस्ताशेषदोषाय परस्मै ब्रह्मणे नमः ॥ १ ॥
  चतुर्भिः पदश्लोकैर् विशिष्टकर्तृत्वम् अनन्यप्रमाणवेद्यपुरुषार्थोपदेशकत्वं चास्य शास्त्रस्य प्रपाद्यते प्रतिष्ठार्थम् । प्रतिष्ठिते हि शास्त्रे कर्तृभिः स्वर्गयशसी प्राप्येते यावत् संसारम् अनपायिनी च भवतः । शास्त्रं च प्रतिष्ठां लभते यदि तत्र केचिद् अध्ययनश्रवणचिन्तनादिषु प्रवर्तन्ते । न च बुद्धिपूर्वव्यवहारिणो ऽध्ययनादिष्व् अनवधृतप्रयोजनाः प्रवर्तितुम् अर्हन्ति । अतः &ldquo;पुरुषार्थसिद्धाव् उपायपरिज्ञानार्थम् इदं शास्त्रम् आरभ्यते&rdquo; इत्य् एतत् प्रतिपादनार्थं श्लोकचतुष्टयम् आचार्यः पपाठ ।"/>

      
    

    <script src="/kalpAntaram/webpack_dist/dir_tree-bundle.js"></script>
    <script type="text/javascript">
    
    let baseURL = "https:\/\/vishvAsa.github.io\/kalpAntaram\/";
    let basePath = "/" + baseURL.split("/").slice(3).join("/");
    let siteParams = JSON.parse("{\u0022contactlink\u0022:\u0022https:\/\/github.com\/vishvAsa\/kalpAntaram\/issues\/new\u0022,\u0022disqusshortcode\u0022:\u0022vvasuki-site\u0022,\u0022env\u0022:\u0022production\u0022,\u0022fullsearchurl\u0022:\u0022\/full_search\u0022,\u0022githubeditmepathbase\u0022:\u0022https:\/\/github.com\/vishvAsa\/kalpAntaram\/edit\/content\/\u0022,\u0022mainSections\u0022:[\u0022smrti-chandrika\u0022],\u0022mainsections\u0022:[\u0022smrti-chandrika\u0022]}");
    let pageDefaultsList = JSON.parse("[{\u0022scope\u0022:{\u0022pathPrefix\u0022:\u0022\u0022},\u0022values\u0022:{\u0022comments\u0022:true,\u0022footernav\u0022:\u0022top_bar\u0022,\u0022layout\u0022:\u0022page\u0022,\u0022search\u0022:true,\u0022sidebar\u0022:\u0022home_sidebar\u0022,\u0022topnav\u0022:\u0022top_bar\u0022,\u0022unicode_script\u0022:\u0022devanagari\u0022}}]");
    let sidebarsData = JSON.parse("{\u0022home_sidebar\u0022:{\u0022contents\u0022:[{\u0022url\u0022:\u0022recdir:\/\/\u0022},{\u0022contents\u0022:[{\u0022title\u0022:\u0022ज्यौतिषम्\u0022,\u0022url\u0022:\u0022..\/jyotiSham\/\u0022},{\u0022title\u0022:\u0022संस्कृतम्\u0022,\u0022url\u0022:\u0022..\/sanskrit\/\u0022},{\u0022title\u0022:\u0022संस्कारः\u0022,\u0022url\u0022:\u0022..\/saMskAra\/\u0022},{\u0022title\u0022:\u0022आगमः\u0022,\u0022url\u0022:\u0022..\/AgamaH\/\u0022},{\u0022title\u0022:\u0022कल्पान्तरम्\u0022,\u0022url\u0022:\u0022..\/kalpAntaram\/\u0022},{\u0022title\u0022:\u0022Notes Home\u0022,\u0022url\u0022:\u0022..\/notes\/\u0022},{\u0022title\u0022:\u0022वेदाः\u0022,\u0022url\u0022:\u0022..\/vedAH\/\u0022},{\u0022title\u0022:\u0022पुराणम्\u0022,\u0022url\u0022:\u0022..\/purANam\/\u0022},{\u0022title\u0022:\u0022काव्यम्\u0022,\u0022url\u0022:\u0022..\/kAvyam\/\u0022},{\u0022title\u0022:\u0022ಕನ್ನಡ\u0022,\u0022url\u0022:\u0022..\/kannaDa\/\u0022},{\u0022title\u0022:\u0022मीमांसा\u0022,\u0022url\u0022:\u0022..\/mImAMsA\/\u0022},{\u0022title\u0022:\u0022त्रिपिटकम्\u0022,\u0022url\u0022:\u0022..\/tipiTaka\/\u0022},{\u0022title\u0022:\u0022पाळयः\u0022,\u0022url\u0022:\u0022..\/pALi\/\u0022},{\u0022title\u0022:\u0022भाषान्तरम्\u0022,\u0022url\u0022:\u0022..\/bhAShAntaram\/\u0022},{\u0022title\u0022:\u0022English Lit\u0022,\u0022url\u0022:\u0022..\/english\/\u0022}],\u0022title\u0022:\u0022सङ्ग्रहान्तरम्\u0022},{\u0022contents\u0022:[{\u0022title\u0022:\u0022Tags\u0022,\u0022url\u0022:\u0022\/tags\/\u0022},{\u0022title\u0022:\u0022Categories\u0022,\u0022url\u0022:\u0022\/categories\/\u0022}],\u0022title\u0022:\u0022प्रकीर्णम्\u0022},{\u0022title\u0022:\u0022Vishvas\u0027s home page\u0022,\u0022url\u0022:\u0022\/\u0022},{\u0022title\u0022:\u0022\\u003ci class=\\\u0022fas fa-hand-holding-heart\\\u0022\\u003e\\u003c\/i\\u003eDonate Via Vishvas\u0022,\u0022url\u0022:\u0022https:\/\/vishvAsa.github.io\/interests\/dharma-via-vishvas\/\u0022}],\u0022title\u0022:\u0022भागाः\u0022}}");
    let autocompletePageUrl = "\/kalpAntaram\/data\/pages.tsv";
    
    var pageRelUrlTree = {};
</script>

    <script>
    
    let pageVars = {};
    pageVars.pageUrlMinusBasePath = "\/kalpAntaram\/smRtiH\/manuH\/medhAtithiH\/01\/Text\/".replace(basePath, "/");
    pageVars.pageParams = {};
    pageVars.pageSource = "smRtiH\/manuH\/medhAtithiH\/01\/Text.md";
    console.log(pageVars.pageSource);
    var pageDefaults;
    for (let possiblePageDefaults of pageDefaultsList) {
      if (pageVars.pageSource.startsWith(possiblePageDefaults.scope.pathPrefix)) {
        pageDefaults = possiblePageDefaults.values
      }
    }
    
    </script>
    <script src="/kalpAntaram/webpack_dist/main-bundle.js"></script>
    <script src="/kalpAntaram/webpack_dist/transliteration-bundle.js"></script>
    <script src="/kalpAntaram/non_webpack_js/disqus.js"></script>
    <script src="/kalpAntaram/webpack_dist/ui_lib-bundle.js"></script>
    <script src="/kalpAntaram/webpack_dist/search-bundle.js"></script>

    <link rel="stylesheet" href="/kalpAntaram/css/fonts.css">
    <link rel="stylesheet" href="/kalpAntaram/css/@fortawesome/fontawesome-free/css/solid.min.css">
    

    <link rel="stylesheet" href="/kalpAntaram/css/@fortawesome/fontawesome-free/css/fontawesome.min.css">

    
    <link rel="alternate" hreflang="sa-Deva" href="https://vishvAsa.github.io/kalpAntaram/smRtiH/manuH/medhAtithiH/01/Text/" />
    <link rel="alternate" hreflang="sa-Deva" href="https://vishvAsa.github.io/kalpAntaram/smRtiH/manuH/medhAtithiH/01/Text/?transliteration_target=devanagari" />
    <link rel="alternate" hreflang="sa-Knda" href="https://vishvAsa.github.io/kalpAntaram/smRtiH/manuH/medhAtithiH/01/Text/?transliteration_target=kannada" />
    <link rel="alternate" hreflang="sa-Mlym" href="https://vishvAsa.github.io/kalpAntaram/smRtiH/manuH/medhAtithiH/01/Text/?transliteration_target=malayalam" />
    <link rel="alternate" hreflang="sa-Telu" href="https://vishvAsa.github.io/kalpAntaram/smRtiH/manuH/medhAtithiH/01/Text/?transliteration_target=telugu" />
    <link rel="alternate" hreflang="sa-Taml-t-sa-Taml-m0-superscript" href="https://vishvAsa.github.io/kalpAntaram/smRtiH/manuH/medhAtithiH/01/Text/?transliteration_target=tamil_superscripted" />
    <link rel="alternate" hreflang="sa-Taml" href="https://vishvAsa.github.io/kalpAntaram/smRtiH/manuH/medhAtithiH/01/Text/?transliteration_target=tamil" />
    <link rel="alternate" hreflang="sa-Gran" href="https://vishvAsa.github.io/kalpAntaram/smRtiH/manuH/medhAtithiH/01/Text/?transliteration_target=grantha" />
    <link rel="alternate" hreflang="sa-Gujr" href="https://vishvAsa.github.io/kalpAntaram/smRtiH/manuH/medhAtithiH/01/Text/?transliteration_target=gujarati" />
    <link rel="alternate" hreflang="sa-Orya" href="https://vishvAsa.github.io/kalpAntaram/smRtiH/manuH/medhAtithiH/01/Text/?transliteration_target=oriya" />
    <link rel="alternate" hreflang="sa-Beng-t-sa-Beng-m0-assamese" href="https://vishvAsa.github.io/kalpAntaram/smRtiH/manuH/medhAtithiH/01/Text/?transliteration_target=assamese" />
    <link rel="alternate" hreflang="sa-Beng" href="https://vishvAsa.github.io/kalpAntaram/smRtiH/manuH/medhAtithiH/01/Text/?transliteration_target=bengali" />
    <link rel="alternate" hreflang="sa-Guru" href="https://vishvAsa.github.io/kalpAntaram/smRtiH/manuH/medhAtithiH/01/Text/?transliteration_target=gurmukhi" />
    <link rel="alternate" hreflang="sa-Cyrl" href="https://vishvAsa.github.io/kalpAntaram/smRtiH/manuH/medhAtithiH/01/Text/?transliteration_target=cyrillic" />
    <link rel="alternate" hreflang="sa-Sinh" href="https://vishvAsa.github.io/kalpAntaram/smRtiH/manuH/medhAtithiH/01/Text/?transliteration_target=sinhala" />
    <link rel="alternate" hreflang="sa-Shar" href="https://vishvAsa.github.io/kalpAntaram/smRtiH/manuH/medhAtithiH/01/Text/?transliteration_target=sharada" />
    <link rel="alternate" hreflang="sa-Brah" href="https://vishvAsa.github.io/kalpAntaram/smRtiH/manuH/medhAtithiH/01/Text/?transliteration_target=brahmi" />
    <link rel="alternate" hreflang="sa-Modi" href="https://vishvAsa.github.io/kalpAntaram/smRtiH/manuH/medhAtithiH/01/Text/?transliteration_target=modi" />
    <link rel="alternate" hreflang="sa-Tirh" href="https://vishvAsa.github.io/kalpAntaram/smRtiH/manuH/medhAtithiH/01/Text/?transliteration_target=tirhuta_maithili" />
    <link rel="alternate" hreflang="sa-Latn-t-sa-Zyyy-m0-iso" href="https://vishvAsa.github.io/kalpAntaram/smRtiH/manuH/medhAtithiH/01/Text/?transliteration_target=iso" />
      <link rel="alternate" hreflang="sa-Latn-t-sa-Zyyy-m0-iast" href="https://vishvAsa.github.io/kalpAntaram/smRtiH/manuH/medhAtithiH/01/Text/?transliteration_target=iast" />
  </head>

  <body class="ma0 bg-near-white">
    


    
<header class="p-1 bg-yellow">
    <nav role="navigation">
      <div id="div_top_bar" class="row">
        <div class="col-md-3 justify-content-start">
          <a  href="/kalpAntaram/" class="btn col border">
            <i class="fas fa-gopuram ">संस्कारे विश्वासटिप्पन्यः <br/> Text</i>
          </a>
        </div>
        <div id="div_top_bar_right" class="col-md-auto d-flex justify-content-center">
          ✍
          <select name="transliterationDropdown" size="1" onchange="module_transliteration.updateTransliteration()">
            <option value="devanagari" selected="">स</option>
            <option value="iso">ā</option>
            <option value="kannada">ಅ</option>
            <option value="malayalam">അ</option>
            <option value="telugu">క</option>
            <option value="tamil_superscripted">க²</option>
            <option value="tamil_extended">க</option>
            <option value="grantha">𑌅</option>
            <option value="gujarati">અ</option>
            <option value="oriya">ଅ</option>
            <option value="assamese">অস</option>
            <option value="bengali">অ</option>
            <option value="gurmukhi">ਅ</option>
            <option value="cyrillic">пу</option>
            <option value="sinhala">අ</option>
            <option value="sharada">𑆑𑇀𑆰</option>
            <option value="brahmi">𑀅</option>
            <option value="modi">𑘦𑘻𑘚𑘲</option>
            <option value="tirhuta_maithili">𑒁</option>
          </select>
          🗨:
          <select name="commentStyleDropdown" size="1" onchange="module_main.default.updateCommentStyleFromDropdown()">
            <option value="on">✔</option>
            <option value="hidden">✗</option>
          </select>
          <div><a  name="speakerButton" class="btn btn-secondary" onclick="module_main.default.handleSpeakToggle()">🎧️</a></div>
        </div>
        <div class="row col  d-flex justify-content-center">
          <a href="/full_search"  class="btn btn-secondary">🥽🔦</a>
          <div><a  name="previousPage" href="" class="btn btn-secondary">###<i class="fas fa-caret-left"></i></a></div>
          <div ><a name="nextPage" href="" class="btn btn-secondary"><i class="fas fa-caret-right"></i> ### </a></div>
        </div>
        <ul id="top-bar-right-custom" class="list-group list-group-horizontal">
        </ul>
      </div>
    </nav>
</header>

    
    <div class="row" name="contentRow">
      
      <aside class="col-md-3 card border " id="sidebar">
          <div id="fastSearch">
              <input id="searchInput" placeholder="शीर्षिकान्विष्यताम्"  tabindex="0">
          </div>
          <div id="sidebarTitle" class="card-title bg-light-gray border d-flex justify-content-between" >
          <a name="sidebarToggleLink" data-toggle="collapse" href="#sidebar_body" role="button" aria-expanded="true" aria-controls="sidebar_body" onclick="module_main.default.sidebarToggleHandler()">
            Menu <i class="fas fa-caret-down"></i></a>
        </div>
        <nav class="card-body p-0 collapse show" id="sidebar_body">
          <ul id="displayed_sidebar" class="list pl2 p-2 bg-yellow">
        </ul>
        </nav>
      </aside>
      <main class="col p-3" role="main">
        
<header class='border d-flex justify-content-between'>
    <h1 id="Text">Text</h1>
    
    <a id="editLink" class="btn btn-primary"  href="https://github.com/vishvAsa/kalpAntaram/edit/content/smRtiH/manuH/medhAtithiH/01/Text.md"><i class="fas fa-edit"></i></a>
    
</header>
<article>
  <aside id="toc_card" class="card border ">
    <div id="toc_header" class="card-title border d-flex justify-content-between">
        <a data-toggle="collapse" href="#toc_body" role="button" aria-expanded="true" aria-controls="toc_body">
          What's in this page? <i class="fas fa-caret-down"></i> </a>
    </div>
    <div id="toc_body" class="card-body collapse p-0">
      
      <ul id="toc_ul" class="list p-0">
      </ul>
    </div>
  </aside>
  <div id="post_content">
  <p><strong>मनुस्मृतिः</strong></p>
<p><strong>मेधातिथिकृतभाष्यसहिता</strong></p>
<ul>
<li><strong>मनुम् एकाग्रम् आसीनम् अभिगम्य महर्षयः ।</strong></li>
</ul>
<blockquote>
<p><strong>प्रतिपूज्य यथान्यायम् इदं वचनम् अब्रुवन् ॥ १।१ ॥</strong></p>
</blockquote>
<ul>
<li>
<p>वेदान्तवेद्यतत्त्वाय जगत्त्रितयहेतवे ।</p>
</li>
<li>
<p>प्रध्वस्ताशेषदोषाय परस्मै ब्रह्मणे नमः ॥ १ ॥</p>
</li>
</ul>
<p>चतुर्भिः पदश्लोकैर् विशिष्टकर्तृत्वम् अनन्यप्रमाणवेद्यपुरुषार्थोपदेशकत्वं चास्य शास्त्रस्य प्रपाद्यते प्रतिष्ठार्थम् । प्रतिष्ठिते हि शास्त्रे कर्तृभिः स्वर्गयशसी प्राप्येते यावत् संसारम् अनपायिनी च भवतः । शास्त्रं च प्रतिष्ठां लभते यदि तत्र केचिद् अध्ययनश्रवणचिन्तनादिषु प्रवर्तन्ते । न च बुद्धिपूर्वव्यवहारिणो ऽध्ययनादिष्व् अनवधृतप्रयोजनाः प्रवर्तितुम् अर्हन्ति । अतः &ldquo;पुरुषार्थसिद्धाव् उपायपरिज्ञानार्थम् इदं शास्त्रम् आरभ्यते&rdquo; इत्य् एतत् प्रतिपादनार्थं श्लोकचतुष्टयम् आचार्यः पपाठ ।</p>
<ul>
<li>
<p><span style="text-decoration-underline;">न च वाच्यम्</span>- अन्तरेणैवादितः प्रयोजनवचनं वक्ष्यमाणशास्त्रपौर्वापर्यपर्यालोचनयैवेदं पर्यवस्यामः किं तत्प्रतिपादनार्थेन यत्नेनेति । किं च । उक्तम् अपि प्रयोजनं यावत् परस्तान् नावमृष्टं तावन् न निश्चीयते । न हि सर्वाणि पुरुषवचांस्य् अर्थे निश्चयनिमित्तम् । न चैष नियमः सर्वत्र प्रयोजनपरिज्ञानपूर्विकैव प्रवृत्तिः स्वाध्यायाद्ययने ऽतन्निबन्धनायाः प्रवृत्तेर् दर्शनात् । पौरुषेयेष्व् अपि ग्रन्थेषु नैव सर्वेषु प्रयोजनाभिधानम् आद्रियते । तथा हि । भगवान् पाणिनिर् अन्नुक्त्वैव प्रयोजनम् &ldquo;अथ शब्दानुशासनम्&rdquo; इति सूत्रसंदर्भम् आरभते ।</p>
</li>
<li>
<p><span style="text-decoration-underline;">अत्रोच्यते</span> । आरम्भे ऽनवधृतप्रयोजना नैव प्रथमतो ग्रन्थम् उपाददीरन् । अनुपादानाच् च कुतः शास्त्रं कार्त्स्न्येन पर्यालोचयेयुः । किं च पौर्वापर्यपर्यालोचनया यो ऽर्थो बुद्धिगोचरताम् आवहति स एव त्व् आदितः संक्षेपेणोच्यमानः सुग्रहो भवति । तद् उक्तम्-</p>
</li>
<li>
<p>इष्टं हि विदुषां लोके समासव्यासधारणम् । इति ।</p>
</li>
<li>
<p><span style="text-decoration-underline;">यत् तु</span> &ldquo;उक्तम् अपि न निश्चीयते पौरुषेयेभ्यो वाक्येभ्यो ऽर्थनिश्चयाभावात् । एवम् एवायं पुरुषो वेदेति प्रत्ययो न त्व् एवमर्थः&rdquo; इति । <span style="text-decoration-underline;">नात्र</span> विवदामहे निश्चयो ऽस्ति नास्तीति । ग्रन्थगौरवप्रसङ्गात् । अर्थसंशये ऽपि प्रवृत्तिसिद्धौ नियतविषयसंशयोत्पत्तिर् नान्तरेण प्रयोजनवचनम् । अनुक्ते हि किम् इदं धर्मशास्त्रम् अर्थशास्त्रं काकदन्तपरीक्षादिलक्षणरूपं वेत्य् अपि संशयः स्यात् । अभिहिते तु प्रयोजने &ldquo;अयं तावद् एवम् आह नः ऽश्रेयसः पन्थानं दर्शयामि; इति । न च मे प्रवृत्तस्य काचित् क्षतिर् अस्ति । भवतु, पर्यालोचयामि&rdquo; इति प्रवृत्तिसिद्धिः ।</p>
</li>
<li>
<p>या तु स्वाध्यायाध्ययने प्रवृत्तिः साचार्यप्रयुक्तस्य, न स्वाधिकारप्रतिपत्त्या । न हि तदानीं बालत्वात् स्वाधिकारं प्रतिपत्तुम् उत्सहते । परप्रयुक्त्यैव च प्रवृत्तिसिद्धिः । नाधिकारप्रतिपादनेनापि चावेद्यते । अतस् तत्र प्रवृत्तस्य प्रयोजनम् अर्थावबोधो ऽतश् च प्रवृत्तिः । इह तु,</p>
</li>
<li>
<p>यो ऽनधीत्य द्विजो वेदम् अन्यत्र कुरुते श्रमम् । (म्ध् २।१६८)</p>
</li>
</ul>
<p>इति गृहीतवेदस्याध्ययनाधिकारः । तदानीं चाभ्युत्पन्नबुद्धित्वात् प्रयोजनम् अन्विच्छति । भगवतः पुनः पाणिनेर् अतिसंक्षिप्तानि सूत्राणि । नैवार्थान्तराभिधानपरत्वाशङ्का । तत्र आकुमारं च यशः पाणिनेः प्रख्यातम् इति सुप्रसिद्धप्रयोजनत्वाद् अनुपन्यासः । अयं तु विततो ग्रन्थो ऽनेकार्थवादबहुलः सर्वपुरुषार्थोपयोगी । तत्र सुखावबोधार्थे प्रयोजनाभिधाने न किंचित् परिहीणम् ।</p>
<ul>
<li>
<p>द्वये च प्रतिपत्तारो न्यायप्रतिसरणाः प्रसिद्धिप्रतिसरणाश् च । तत्र &ldquo;मनुर् वै यत् किंचावदत् तद् भेषजम्&rdquo; इति (म्स् २।१।५) ।</p>
</li>
<li>
<p>ऋचो यजूंषि सामानि मन्त्रा आर्थर्वणाश् च ये ।</p>
</li>
<li>
<p>सप्तर्षिभिस् तु यत् प्रोक्तं तत् सर्वं मनुर् अब्रवीत् ॥</p>
</li>
</ul>
<p>इत्याद्यर्थवादेतिहासपुराणादिभ्यः प्रख्यातप्रभावो लोके तत्प्रसिद्ध्यैव वा निरूपितमूलपातेन प्रजापतिनैतत् प्रणीतम् इत्य् एतावतैव श्रोत्रियाः प्रवर्तन्त इति । तान् प्रति कर्तृविशेषसंबन्धो ऽपि प्रवृत्त्यङ्गम् । अत एव च प्रश्नप्रतिवचनभङ्ग्या प्रयोजनोपन्यासः । महर्षयः प्रष्टारः प्रजापतिर् वक्ता, धर्मलक्षणश् चार्थो न लोकावगम्यः शास्त्रैकगोचरो ऽयम् । यत्र महर्षयो ऽपि संशेरत इत्य् एवंपर आदेशो ऽपि । स तैः पृष्ट इति नाहं पृष्ट इति । तथात्मनो ब्रह्मणो ऽकृत्रिमप्रतिमत्वं चेत्य् एवमादिः । तद्व्युत्पादनार्थो युक्तः शास्त्रारम्भ इति श्लोकचतुष्टयस्य तात्पर्यम् ।</p>
<ul>
<li>
<p>यथा चानेन पुरुषार्थोपदेशपरता शास्त्रस्योच्यते तथा पदार्थयोजनात् प्रतिपादयिष्यामः ।</p>
</li>
<li>
<p>तत्र मनुम् अभिगम्य महर्षय इदं वचनम् अब्रुवन्- &ldquo;धर्मान् नो वक्तुम् अर्हसि&rdquo; (म्ध् १।२) इति । स पृष्टः प्रत्युवाच- &ldquo;श्रूयताम्&rdquo; इति (म्ध् १।४) । एवं प्रश्नप्रतिवचने एकार्थप्रतिपादके तात्पर्येण भवतः । अतो धर्मा अत्र प्रतिपाद्यन्त इत्य् उक्तं भवति । धर्मशब्दश् च लोके श्रेयःसाधने प्रत्यक्षादिभिर् लौकिकैः प्रमाणैः शब्दाद् इतरैर् अविहिते प्रयुज्यते । अतः स श्रूयताम् इति संबन्धे विशिष्टपुरुषार्थसाधनत्वम् उक्तं भवति ।</p>
</li>
<li>
<p>मनुर् नाम कश्चित् पुरुषविशेषो ऽनेकवेदशाखाध्ययनविज्ञानानुष्ठानसंपन्नः स्मृतिपरंपराप्रसिद्धः । तम् <strong>अभिगम्य</strong> आभिमुख्येन तत्समीपं गत्वा, व्यापारान्तरत्यागेन न यदृच्छया संगम्य । अनेन चाभिगमनप्रयत्नेन पृच्छ्यमानवस्तुगौरवं वक्तुश् च प्रामाण्यं ख्याप्यते । न ह्य् अकुशलः प्रतिवचने यत्नेन पृच्छ्यन्ते आगत्य ।</p>
</li>
<li>
<p><strong>एकाग्रम् आसीनम्</strong> एकाग्रं स्थितम् एकाग्रं सन्तम् । न त्व् अत्र बृस्याद्युपवेशनम् आसनम् अनुपयोगात् । आसनेन स्वस्थवृत्तिता लक्ष्यते । तथाभूतः प्रतिवचनसमर्थो भवति । अभिगम्येति केवल एव मनुः कर्म । प्रश्नक्रियायास् त्व् एकाग्रम् आसीनम् इति विशेषणम् । कुशलप्रश्नानुरूपकथाप्रवृत्त्यादिनैकाग्रम् अविक्षिप्तमनस्कं ज्ञात्वा प्रश्नश्रवणे दत्तावधानम् इदं वचनम् अब्रुवन् ।</p>
</li>
<li>
<p>एकाग्रशब्दो रूढ्या निश्चलताम् आह । प्रत्याहारेण परिहृतरागादिदोषसंसर्गस्य विकल्पनिवृत्तौ तत्त्वावबोधचिन्तायां मनसः स्थैर्यम् एकाग्रता । तथाभूत एव च संनिहितरूपशब्दादिविषयावधारणे योग्यो भवति, न सदसद्विकल्पयुक्तः । अथ वा योगतो ऽग्रशब्दो मनसि वर्तते, अर्थग्रहणे चक्षुरादिभ्यो ऽग्रगामित्वात् । प्रथमप्रवृत्तियुक्तः पुरःसरो लोके ऽग्र उच्यते । एकस्मिन् ध्येये ग्राह्ये वाग्रम् अस्येति विग्रहः, व्यधिकरणानाम् अपि बहुव्रीहिर् गमकत्वात् । अत्रापि व्याक्षेपनिवृत्तिर् एवैकाग्रता ।</p>
</li>
<li>
<p><strong>प्रतिपूज्य यथान्यायम्</strong> । न्यायः शास्त्रविहिता मर्यादा । ताम् अनतिक्रम्य यादृशी सास्त्रेणाभिवादनोपासनादिका गुरोः प्रथमोपसर्पणे पूजा विहिता तथा पूजयित्वा भक्त्यादरौ दर्शयित्वा ।</p>
</li>
<li>
<p><strong>महर्षयः</strong> । ऋषिर् वेदः, तदध्ययनविज्ञानतदर्थानुष्ठानातिशययोगात् पुरुषे ऽप्य् ऋषिशब्दः । महान्तश् च ते[^१] ऋषयश् च । तेषाम् एव गुणानाम् अत्यन्तातिशयेन महान्तो भवन्ति । यथा &ldquo;युधिष्ठिरः श्रेष्ठतमः कुरूणाम्&rdquo; इति । अथ वा तपोविशेषात् पूजाख्यातिविशेषाद् वा महान्तः ।</p>
</li>
<li>
<p><strong>इदं वचनम् अब्रुवन्</strong> । उच्यते ऽनेनेति वचनम् । वक्ष्यमाणं द्वितीयश्लोकप्रश्नवाक्यम् इति, तद् एव प्रत्यासन्नत्वाद् इदम् इति प्रतिनिर्दिशति । येषाम् अपि प्रत्यक्षवस्तुप्रतिनिर्देशक इदंशब्दस् तेषाम् अपि बुद्धिस्थत्वात् प्रश्नस्य प्रत्यक्षता । अथ वोच्यत इति वचनं पृच्छ्यमानं वस्त्व् अब्रुवन्, वाक्यपक्ष इदं वाक्यम् उच्चारितवन्तः । कर्मसाधने तु वचनशब्द इदम् अपृच्छन् । द्विकर्मकश् च तदा ब्रूञ् अकथित्कर्मणा मनुना । तिसृणां क्रियाणां मनुः कर्म ॥ १।१ ॥</p>
</li>
</ul>
<p><em>अभिगम्य प्रतिपूज्य किं अब्रुवन्न् इत्य् अपेक्षायां द्वितीयः श्लोकः ।</em></p>
<ul>
<li><strong>भगवन् सर्ववर्णानां यथावद् अनुपूर्वशः ।</strong></li>
</ul>
<blockquote>
<p><strong>अन्तरप्रभवानां च धर्मान् नो वक्तुम् अर्हसि ॥ १।२ ॥</strong></p>
</blockquote>
<p>ऐश्वर्यौदार्ययशोवीर्यादौ भगशब्दः । सो ऽस्यास्तीति, मनुः । तेन संबोधनं भगवन्न् इति । वर्णशब्दश् च तिसृषु ब्राह्मणादिजातिषु वर्तते । सर्वग्रहणं शूद्रावरोधार्थम् । इतरथा महर्षीणां प्रष्टृत्वात् त्रैवर्णिकविषये च प्रश्नः कृतः स्यात् । अन्तरं तन्मध्यम् । द्वयोर् जात्योः संकराद् एकाप्य् अपरिपूर्णा जातिः । अन्तरे प्रभव उत्पत्तिर् येषां ते <strong>अन्तरप्रभवाः</strong> अनुलोमप्रतिलोमा मूर्धावसिक्ताम्बष्ठक्षत्तृवैदेहिकादयः[^२] । न हि ते मातापित्रोर् अन्यतरयापि जात्या व्यपदेष्टुं युज्यन्ते । यथा रासभाश्वसंयोगतः खरो न रासभो नाश्वो जात्यन्तरम् एव । अतः वर्णग्रहणेनाग्रहणात् पृथग् उपादीयन्ते ।</p>
<ul>
<li>
<p><span style="text-decoration-underline;">ननु</span> अनुलोमा मातृजातीया इष्यन्ते । <span style="text-decoration-underline;">नेति</span> ब्रूमः । सदृशान् एव तान् आहुर् इति मातृजातिसदृशास् ते न तज्जातीया एव । सो ऽप्य् एषां धर्मो वाचनिको न वस्तुस्वभावसिद्धः । अतः प्रमाणान्तरगोचरत्वाद् धर्मपक्षपतितत्वे शास्त्रोपदेशार्हा एव । प्रतिलोमानाम् अप्य् अहिंसादयो धर्मा वक्ष्यन्ते । यत् तु धर्महीना इति तद्व्रतोपवासादिधर्माभावाभिप्रायेण । सर्वपुरुषोपकारिता चानेन शास्त्रस्य प्रदर्श्यते ।</p>
</li>
<li>
<p><strong>यथावत्</strong> । &ldquo;अर्हत्य् अर्थे वतिः&rdquo; येन प्रकारेणानुष्ठानम् अर्हति । इदं नित्यम् इदं काम्यम् इदम् अङ्गम् इदं प्रधानं द्रव्यदेशकालकर्त्रादिनियमश् च प्रकारो ऽर्हतेर् विषयः ।</p>
</li>
</ul>
<blockquote>
<p>अनुपूर्वशः** । आनुपूर्वी[^३] क्रमः । येन क्रमेणानुष्ठेयानि सो ऽप्य् उच्यताम् । &ldquo;जातकर्मानन्तरं चौडमौञ्जीनिबन्धनेत्यादि&rdquo; । यथावद् इत्य् अत्र पदार्थविषयं कार्त्स्न्यम् उपात्तम् । क्रमस् तु पदार्थो न भवत्य् अतः पृथग् अनुपूर्वश इत्य् उपात्तम् ।</p>
</blockquote>
<ul>
<li>
<p><strong>धर्म</strong>शब्दः कर्तव्याकर्तव्यतयोर् विधिप्रतिषेधयोर् अदृष्टार्थोस् तद्विषयायां च क्रियायां दृष्टप्रयोगः । तस्य तु किम् उभयं पदार्थ उतान्यतरत्र गौण इति नायं विचारः क्रियते । ग्रन्थान्तरे विस्तरेण कृतत्वाद् इहानुपयोगाच् च । सर्वथा तावत् &ldquo;अष्टकाः कर्तव्याः&rdquo; &ldquo;न कलञ्जं भक्षयेत्&rdquo; इत्यादाव् अष्टकाविषया कर्तव्यता प्रतीयते, कलञ्जभक्षणविषयश् च प्रतिषेधः । तद् अष्टकाख्यं कर्म धर्मस् तद्विषया वा कर्तव्यतेति फले न विशेषः । धर्मरूपोपदेशाच् च यत् तद्विपरीतम् अधर्मो ऽसाव् इत्य् अर्थात् सिध्यति । अतो धर्माधर्माव् उभाव् अपि शास्त्रस्य विषय इत्य् उक्तं भवति । तत्राष्टकाकरणं धर्मो ब्रह्महत्यादिवर्जनं च धर्मः । अष्टकानाम् अकरणम् अधर्मो ब्रह्महत्यायाश् च करणम् अधर्मः । अयं धर्माधर्मयोर् विवेकः ।</p>
</li>
<li>
<p>**अर्हसीति **सामर्थ्यलक्षणया योग्यतया प्रवचनाधिकारम् आचार्यस्याहुः । यतस् त्वं समर्थो धर्मान् वक्तुम्, अतो ऽधिकृतः सन्न् अध्येष्यसे ब्रूहीति । यो यत्राधिकृतस् तत् तेन कर्तव्यम् इति सामर्थ्यगम्यं ब्रूहीत्य् अध्येषणापदम् अध्याह्रियते ॥ १।२ ॥</p>
</li>
</ul>
<p><em>उक्तम् अदृष्टार्थे व्यापारमात्रे धर्मशब्दो वर्तते । तत्र यथाष्टकादौ तस्य प्रयोग एवं चैत्यवन्दनादाव् अपीति । तत्र कतमे धर्मा अत्रोच्यन्त इति संशये धर्मविशेषप्रतिपादनार्थम् उक्तसामर्थ्योपादनार्थं</em>[^४]_ च &ldquo;त्वम् एक इति&rdquo; ।_</p>
<ul>
<li><strong>त्वम् एको ह्य् अस्य सर्वस्य विधानस्य स्वयंभुवः ।</strong></li>
</ul>
<blockquote>
<p><strong>अचिन्त्यस्याप्रमेयस्य कार्यतत्वार्थवित् प्रभो ॥ १।३ ॥</strong></p>
</blockquote>
<p><strong>त्वम्</strong> एव <strong>एको</strong> ऽसहायो ऽद्वितीयः । <strong>सर्वस्य विधानस्य कार्यतत्वार्थवित्</strong> । <strong>विधानं</strong> शास्त्रं विधीयन्ते ऽनेन कर्माणीति । तस्य <strong>स्वयंभुवो</strong> नित्यस्याकृतकस्यापौरुषेयस्य वेदाख्यस्य । <strong>सर्वस्य</strong> प्रत्यक्षाक्षरस्यानुमेयाक्षरस्य च । &ldquo;अग्निहोत्रं जुहुयाद् अयं[^५] सहस्रमानव इत्य् एतया[^६] आहवनीयम् उपतिष्ठते&rdquo; इति प्रत्यक्ष एव वेदो ऽयं होमं विधत्ते । एतयेति च तृतीयया प्रत्यक्षस्यैव मन्त्रस्याहवनीयोपस्थाने विनियोगः । &ldquo;अष्टकाः कर्तव्याः&rdquo; इत्य् अत्र तु स्मृत्यानुमीयते वेदः । &ldquo;बर्हिर् वेदसदनं दामि&rdquo; इति लिङ्गाद् अनेन बर्हिर् लुनातीति श्रुतेर् अनुमानम् । अयं हि मन्त्रो दर्शपूर्णमासप्रकरणे पठितो बर्हिर् लवनं च तत्राम्नातम् । अनेन मन्त्रेण लुनीयात् इत्य् एतत् तु नास्ति । मन्त्रः पुना रूपाद् बर्हिर्लवनप्रकाशनसमर्थः । प्रकरणात् सामान्यतः सिद्धो दर्शपूर्णमाससंबन्धः । स्वसामर्थ्येन तु बर्हिर्लवने प्रयुज्यते । एष ह्य् अत्र प्रतीतिः । प्रकरणाद् दर्शपूर्णमासाव् अनेन मन्त्रेण कुर्यात् । कथम् इति । यथा शक्नुयाद् इत्य् अनुक्तापि शक्तिः सर्वत्र सहकारिणी । किं च शक्नोति मन्त्रः कर्तुं । बर्हिर्लवनं प्रकाशयितुम् । ततः प्रकरणात् स्वसामर्थ्याच् चानेन मन्त्रेण &ldquo;बर्हिर् लुनाति&rdquo; इति बुद्धौ शब्द आगच्छति । सविकल्पकविज्ञानैः पूर्वं शब्दः प्रतीयत इति । स बुद्धिस्थः शब्दो ऽनुमेयो वेद उच्यते । वेदत्वं च तस्य दर्शपूर्णमासवाक्यमन्त्रवाक्याभ्यां श्रुत्यन्तराभ्यां स्वसामर्थ्येनोत्थापितत्वाद् इति कुमारिलपक्षः ।</p>
<ul>
<li>
<p>अथ वा विधिर् <strong>विधानम्</strong> अनुष्ठानं प्रयोजनसंपत्तिः । तस्य <strong>स्वयंभुवो</strong> नित्यस्यानादिपरंपरायातस्य, स्वयंभुवा वेदेन वा प्रतिपाद्यस्य, <strong>सर्वस्य</strong> श्रूयमाणाक्षरप्रतिपाद्यस्य प्रतिपन्नार्थसामर्थ्यगम्यस्य च । द्विविधो हि वैदिको विधिः । कश्चित् साक्षाच् छब्दप्रतिपाद्य्ः । यथा &ldquo;सौरं चरुं निर्वपेत् ब्रह्मवर्चसकामः&rdquo; इति सौर्ये चरौ[^७] ब्रह्मवर्चसकामो ऽधिक्रियते । तस्य चरोर् ब्रह्मवर्चसं साधयत इयम् इतिकर्तव्यता आग्नेयवद् इत्य् अवगम्यते[^८] । उभयत्रापि चेयं प्रतीतिः शब्दावगममूलत्वात्[^९] शब्द एव । उभाव् अपि शब्दाद् अभिधानतः प्रतीयते, तथा अभिधेयप्रतिपत्तितः । विशेषस् तु व्यवधानादिकृतो न शब्दतां विहन्ति । यथा वापीथम् उदकं हस्तेनाभिहतं प्रदेशान्तरम् अभिहन्ति तद् अपि हतसंयोगेनैवाभिहतं भवति न तु साक्षात् । शर्कराणां रेचककर्मण्याद्यप्रयत्नकृता एवोत्प्लुत्योत्प्लुत्य पाताः । तादृशम् एततत् । वैकृते कर्मणि विशिष्टेतिकर्तव्यतासंबन्धः । एवं &ldquo;विश्वजिता यजेत&rdquo; इत्य् उत्पत्तिर् नाधिकारशून्यास्तीति स्वर्गकाम इत्य् अधिकारावगतिः प्रतिपन्नार्थसामर्थ्यगम्या । अतो[^१०] वैरूप्यं विधानस्य सर्वस्येतिपदं सर्वस्य तात्पर्यम् एवं रूपं, वेदमूलाः स्मृतय इति ज्ञापयितुम् । द्वितीये चैतद् दर्शयिष्यामः ।</p>
</li>
<li>
<p><span style="text-decoration-underline;">ननु</span> लिङ्गादिप्रतिपाद्यो ऽर्थः कर्तव्यतारूपो विधिः । स च सर्वत्र प्रत्यक्षशब्दप्रतिपाद्य एव । तत्र किम् उच्यते द्विविधो हि वैदिको विधिर् इति । निर्वपेद् इति कर्तव्यतावगम्यते । इतिकर्तव्यतार्थसामर्थ्यगम्या उक्तेन प्रकारेण ।</p>
</li>
<li>
<p><span style="text-decoration-underline;">नैष दोषः</span> । निर्वपेद् यजेतेति न केवले धात्वर्थविषयत्वे ऽवगते परिपूर्णा कर्तव्यता भवति । यावद् अंशान्तराण्य् अधिकारेतिकर्तव्यताप्रयोगरूपाणि नावगतानि । एतैर् अंशैर् विततरूपो विधिः प्रतीयते । अतो ऽंशरूपाण्य् अपि विधिशब्दाभिलप्यतया न विरुद्धानि ।</p>
</li>
<li>
<p>एतद् एवाह । <strong>अचिन्त्यस्येति</strong> । अप्रत्यक्षस्येत्य् अर्थः । प्रत्यक्षं ह्य् अनुभूयत इत्य् उच्यते, न चिन्त्यते इति, न स्मर्यत इति । <strong>अप्रमेयस्य</strong> कल्प्यस्य प्रायशः स्मृतिवाक्यमूलस्य । न हि प्रत्यक्षेण प्रमीयते । अतो ऽप्रेमेयस्येत्य् उच्यते । अथ वाप्रमेयस्येयत्तया परिमातुम् अशक्यस्यातिमहत्त्वात् । अनेकशाखाभेदभिन्नो वेदो न शक्यते सर्वैः प्रमातुम् । अत एवाचिन्त्यस्य । यद् अतिबहु तद् दुर्ग्रहत्वाद् अचिन्त्यम् इत्य् उच्यते । यथा च लोके वक्तारो भवन्ति, &ldquo;अन्येषां का गतिः, चिन्तयितुम् अप्य् एतन् न युज्यते&rdquo; इति । मनः किल सर्वविषयम् । अयं चातिमहत्त्वात् तस्यापि न विषय इति । पदद्वयेन बाह्यान्तःकरणविषयतया महत्त्वस्य ख्यापनेनाचार्यः प्रोत्साह्यते । त्वयैव केवलेनैवंविधो वेद आगमितो ऽतस् तस्य यः कार्यरूपस् तत्त्वार्थस् तम् वेत्सि जानीषे ।</p>
</li>
<li>
<p>कार्यम् अनुष्ठेयम् उच्यते । यत्र पुरुषो ऽनुष्ठातृत्वेन विनियुज्यते- इदं त्वया कर्तव्यम्, इदं त्वया न कर्तव्यम् इत्य्; अग्निहोत्रादि कर्तव्यम् कलञ्जभक्षणादि न कर्तव्यम् । प्रतिषेधो ऽप्य् अनुष्ठानम् एव । यद् ब्राह्मणवधस्याननुष्ठानं तद् एव प्रतिषेधस्यानुष्ठानम् । प्रवृत्तिश् च क्रिया निवृत्तिश् च क्रियेति । न हि परिस्पन्दनमानसाधनसाध्यम् एवानुष्ठानम् उच्यते । किं तर्हि । प्राप्ते तद्रूपे तन्निवृत्तिर् अपि । यथा &ldquo;हितसेवी चिरायुः&rdquo; इति । यः प्राप्ते काले भुङ्के ऽप्राप्ते न भुङ्के । अभोजनम् अपि हितम् एव ।</p>
</li>
<li>
<p>अथ वा कार्यशब्दः प्रदर्शनार्थो विधेः प्रतिषेधस्य च । एतावद् एव[^११] वेदस्य तत्त्वरूपः पारमार्थिको ऽर्थः । यस् त्व्[^१२] इतिवृत्तसंवर्णनरूपः &ldquo;सो ऽरोदीद् यद् अरोदीत् तद् रुद्रस्य रुद्रत्वम्&rdquo; (त्स् १।५।१।१; निर् १०।५) इति स न तत्त्वार्थः, विध्यन्तरेणैकवाक्यत्वात् प्रशंसापरत्वेन स्वार्थनिष्ठत्वाभावात् । अस्ति ह्य् अत्र विध्यन्तरम् &ldquo;तस्माद् बर्हिषि रजतं न देयम्&rdquo; (त्स् १।५।१।२) इति । &ldquo;सो ऽरोदीत्&rdquo; इत्यादीनि &ldquo;पुरास्य संवत्सराद् गृहे रोदनं भवति&rdquo; इत्यन्तानि (स् १।५।१।१–२) तद् एकवाक्यतापन्नानि बर्हिषि रजतदाननिन्दया तत् प्रतिषेधं स्तुवन्ति । तद् उक्तं &ldquo;साध्ये ऽर्थे वेदः प्रमाणं, न सिद्धरूपे&rdquo; । अर्थवादानां हि सिद्धरूपो ऽर्थः । न हि तदर्थस्य कर्तव्यता प्रतीयते । विध्युपदेशपरत्वं च प्रतीयते । यदि च स्वार्थपरा अपि स्युस् तदा विधिपरत्वं व्याहन्येत । ततश् च प्रतीयमानैकवाक्यता बाध्येत । न च संभवत्य् एकवाक्यत्वे वाक्यभेदो न्याय्यः । न च साध्यस्य सिद्धार्थपरत्वेनैकवाक्यता घटते । तथा हि न किंचिद् वेदेनोपदिश्यते कर्तव्यम् । अतश् चाप्रमाणम् एव वेदः स्यात् । विध्यर्थता चावगम्यमाना लिङादीनां त्यक्ता स्यात् । तस्मात् कार्यरूपो[^१३] वेदस्य तत्त्वार्थ इति मनुर् भगवान् आह । जैमिनिनाप्य् उक्तं कार्ये ऽर्थे वेदः प्रमाणम् &ldquo;चोदनालक्षणो ऽर्थो धर्मः&rdquo; (प्म्स् १।१।२) इति ।</p>
</li>
<li>
<p>अतश् च निरवशेषपदार्थपरिज्ञानातिशययोगाद् धर्मप्रवचनसामर्थ्यं सिद्धवद् उपादाय, <strong>प्रभो</strong> इत्य् आमन्त्रणम् । &ldquo;हे प्रभो धर्माभिधानशक्त त्वम् अनुब्रूहि धर्मान्&rdquo; इति । एवम् अनया त्रिश्लोक्या धर्मान् पृष्ट उत्तरेण श्लोकेन प्रतिजज्ञे ॥ १।३ ॥</p>
</li>
<li>
<p><strong>स तैः पृष्टस् तथा सम्यग् अमितौजा महात्मभिः ।</strong></p>
</li>
</ul>
<blockquote>
<p><strong>प्रत्युवाचार्च्य तान् सर्वान् महर्षीञ्च् छ्रूयताम् इति ॥ १।४ ॥</strong></p>
</blockquote>
<p><strong>स</strong> मनुर् <strong>अमितौजास्</strong> <strong>तैर्</strong> महर्षिभिर् <strong>महात्मभिः</strong> <strong>पृष्टस्</strong> <strong>तथा तान् प्रत्युवाच । श्रूयताम् इति</strong> । <strong>तथा</strong> तेन प्रागुक्तेन प्रकारेण । पृच्छ्यमानवस्तु प्रश्नविधिश् च प्रकारवचने तथाशब्दे ऽन्तर्भूतः । तेनायम् अर्थस् तथा पृष्टस् <strong>तान्</strong> धर्मान् पृष्टः <strong>प्रत्युवाच</strong> । अथ वा <strong>तथेति</strong> प्रकारमात्रम् आचष्टे । <strong>पृष्ट</strong> इति पूर्वश्लोकात् पृच्छ्यमानविशेषो बुद्धौ विपरिवर्तत एव । तेन यत् पृष्टस् तत् प्रत्युवाच <strong>श्रूयताम् इति</strong> प्रश्नप्रतिवचनयोर् एककर्मता सिद्धा भवति । तदा च <strong>तथा</strong>शब्दः श्लोकपूरणार्थः । आद्ये तु व्याख्याने <strong>तथा</strong>शब्दोपात्तैव प्रश्नप्रतिवचनयोर् एककर्मता । <strong>सम्यक्</strong>शब्दः प्रतिवचनविशेषणम् । सम्यक् प्रत्युवाच । प्रसन्नेन मनसा न क्रोधादियोगेन । <strong>अमितौजा</strong> अक्षीणवाग्विभवः- अमितम् अनन्तम् ओजो वीर्यम् अभिधानसामर्थ्यम् अस्येति । महात्मतया महर्षीणां धर्मप्रष्ट्रत्वं महर्षित्वं चाविरुद्धम् इत्य् आह- <strong>महर्षीन्</strong> इति । &ldquo;परार्थकारी सततं महात्मा&rdquo; इत्य् उच्यते । तेन यद्य् अपि स्वयं विदांसो ऽधिगतयाथातथ्याः, अन्यथा महर्षित्वानुपपत्तेः, तथापि पराथम् अपृच्छन् । मनुः प्रख्याततरप्रमाणभावः । एतेन यद् उच्यते तल् लोकेनाद्रियते । प्रत्ययतो ऽयं समुपास्यते ऽतः शास्त्रावतारार्थम् उपाध्यायीकुर्मः । अस्माभिश् च पृच्छ्यमानः प्रमाणतरीकरिष्यते जनेनेति । अत एव्<strong>आर्च्य तान्</strong> <strong>सर्वान्</strong> इत्य् अर्चनम् अविरुद्धम् । अन्यथा शिष्यस्योपाध्यायात् कीदृश्य् अर्चेति । अर्चयतेर् आङ्पूर्वस्य ल्यबन्तस्य रूपम् आर्च्येति । पाठान्त्रम् &ldquo;अर्चयित्वा तान्&rdquo; इति ।</p>
<ul>
<li>
<p><span style="text-decoration-underline;">अत्र</span> यद् उच्यते । यदि मनुनायं ग्रन्थः कृतः परापदेशो न युक्तः &ldquo;स तैः पृष्टः प्रत्युवाच&rdquo; इति । &ldquo;अहं पृष्टः प्रत्यब्रवम्&rdquo; इति न्याय्यम् । अथान्यतर एव ग्रन्थस्य कर्ता मानवव्यपदेशः कथम् इति ।</p>
</li>
<li>
<p><span style="text-decoration-underline;">तद् अचोद्यं</span> । प्रायेण ग्रन्थकाराः स्वमतं परापदेशेन ब्रुवते- &ldquo;अत्राह,&rdquo; &ldquo;अत्र परिहरन्ति&rdquo; इति नैवम् &ldquo;अहं तैः पृष्टः&rdquo; इति । यो यः पूर्वतरः स स प्रमाणतरो लोकेनाभ्युपगम्यते[^१४]- &ldquo;तत् प्रमाणं बादरायणस्य&rdquo; इति । अथ वा भृगुप्रोक्ता संहितेयं । मानवी तु स्मृतिरूपनिबद्धेति मानवव्यपदेशः । <strong>प्रत्युवाच तान् महर्षीन्</strong> । किं तत् । यद् अहं पृष्टस् तत् <strong>श्रूयताम् इति</strong> ॥ १।४ ॥</p>
</li>
<li>
<p><strong>आसीद् इदं तमोभूतम् अप्रज्ञातम् अलक्षणम् ।</strong></p>
</li>
</ul>
<blockquote>
<p><strong>अप्रतर्क्यम् अविज्ञेयं प्रसुप्तम् इव सर्वतः ॥ १।५ ॥</strong></p>
</blockquote>
<p><span style="text-decoration-underline;">क्व अस्ताः</span> क्व निपतिताः । शास्त्रोक्तनिपतितधर्मान् पृष्टस् तान् एव वक्तव्यतया प्रतिज्ञाय जगतो ऽव्याकृतावस्थावर्णनम् अप्रकृतम् अपुरुषार्थं च । सो ऽयं सत्यो जनप्रवादः &ldquo;आम्रान् पृष्टः कोविदारान् आचष्टे&rdquo; इति । न चास्मिन् वस्तुनि प्रमाणं न च प्रयोजनम् इत्य् अतः सर्व एवायम् अध्यायो नाध्येतव्यः ।</p>
<ul>
<li>
<p><span style="text-decoration-underline;">उच्यते</span> । शास्त्रस्य महाप्रयोजत्वम् अनेन सर्वेण प्रतिपाद्यते । ब्रह्माद्याः स्थावरपर्यन्ताः संसारगतयो धर्माधर्मनिमित्ता अत्र प्रतिपाद्यन्ते ।</p>
</li>
<li>
<p>तमसा बहुरूपेण वेष्टिताः कर्महेतुना&quot; (म्ध् १।४९) इति ।</p>
</li>
</ul>
<p>वक्ष्यति च-</p>
<ul>
<li>
<p>एता दृष्ट्वा तु जीवस्य गतीः स्वेनैव चेतसा ।</p>
</li>
<li>
<p>धर्मतो ऽधर्मतश् चैव धर्मे दध्यात् सदा मनः ॥ इति । (म्ध् १२।२३)</p>
</li>
</ul>
<p>ततश् च निरतिशयैश्वर्यहेतुर् धर्मस् तद्विपरीतश् चाधर्मस् तद्रूपपरिज्ञानार्थम् इदं शास्त्रं महाप्रयोजनम् अध्येतव्यम् इत्य् अध्यायतात्पर्यम् । सूत्रं त्व् अत्र मन्त्रार्थवादाः सामान्यतो दृष्टं च । तथा च मन्त्रः ।</p>
<ul>
<li>
<p>तम आसीत् तमसा गूऌहम् अग्रे ऽप्रकेतम् सलिलं सर्वम् आ इदम् ।</p>
</li>
<li>
<p>तुच्छेनाभ्वपिहितं यदासीत् तपसस्[^१५] तन् महिनाजयतैकम् ॥ (र्व् १०।१२९।३)</p>
</li>
</ul>
<p>चन्द्रार्काग्न्यादिषु बाह्याध्यात्मिकेषु महाप्रलये प्रकाशकेषु नष्टेषु तम एव केवलम् आसीत् । तद् अपि तमः स्थूलरूपतमसा गूढं संवृत्तम् । न हि तदानीं कश्चिद् अपि ज्ञातास्ति । अतो ज्ञातुर् अभावान् न कस्यचित् ज्ञानम् अस्तीति तमसा गूढम् उच्यते । अग्ने भूतसृष्टेः प्राक् अप्रकेतम् अज्ञातं सर्वं आः आसीत् । इदं सलिलं सरणधर्मकम् क्रियावत् यत् किंचिच् चेष्टावत् तत् सर्वं निश्चेष्टम् आसीत् । तुच्छेन सूक्ष्मेणाभु स्थूलम् अपिहितं प्रकृत्यात्मनि विशेषरूपं लीनम् इत्य् अर्थः । एतावताव्याकृतावस्था जगतो द्योतिता । चतुर्थेन पादेनाद्या सृष्ट्यवस्थोच्यते । तपसस्[^१६] तन् महिना महत्त्वेन एकं यद् आसीत् तद् अजायत विशेषात्मनाभिव्यज्यते स्म । कर्मवाशात् पुनः प्रादुर् बभूवेत्य् अर्थः । अथ वा तस्याम् अवस्थायां तपःकर्मणा[^१७] महत्त्वेन हिरण्यगर्भ आत्मनाजायत प्रादुर् आसीत् । यथा वक्ष्यति &ldquo;ततः स्वयंभूः&rdquo; इति (म्ध् १।६ ) ।</p>
<ul>
<li>
<p>सामान्यतो दृष्टेन महाप्रलयो ऽपि संभाव्यते । यस्य ह्य् एकदेशे नाशो दृष्टस् तस्य सर्वस्यापि नाशो दृश्यते । यथा शालापि क्वचिद् दह्यमाना दृष्टा कदाचित् सर्वो ग्रामो दह्यते । ये च कर्तृपूर्वा भावास् ते सर्वे विनश्वरा गृहप्रासादादयः । कर्तृपूर्वं चेदं जगत् सरित्समुद्रशैलाद्यात्मकम् । अतो गृहादिवन् नङ्क्ष्यतीति संभाव्यते । कर्तृपूर्वतैव न सिद्धेति चेत्, तन्निवेशविशेषवत्वादिना गृहादिवत् सापि साध्यत इत्यादि सामान्यतो दृष्टम् ।</p>
</li>
<li>
<p>न च प्रमाणशुद्धौ तदूषणे वा प्रयतामहे ऽनिन्दंपरत्वाच् छास्त्रस्य । एतद् धि यावन् न विचार्य निरूपितं तावन् न सम्यग् अवधार्यते । तथानिरूपणे च तर्कशास्त्रता स्यान् न धर्मशास्त्रता ग्रन्थविस्तरश् च प्रसज्यते ।</p>
</li>
<li>
<p>प्रक्रियाबहुलं चेदं सर्वम् उपन्यसिष्यते । क्वचित् पौराणी प्रक्रिया, क्वचित् सांख्यानाम् । न तया ज्ञातयाज्ञातया वा कश्चिद् धर्माधर्मयोर् विशेष इति निपुणतया न निरूप्यते । अर्थिता चेत् तत एवान्वेष्या । पदार्थयोजनाव्याख्यानमात्रं त्व् अध्यायस्योपदिश्यते तद् एव करिष्यामः । तात्पर्यम् उपदर्शितम् एव ।</p>
</li>
<li>
<p><strong>आसीद् इदं</strong> जगत् <strong>तमोभूतं</strong> तम इव । भूतशब्दो ऽनेकार्थो ऽप्य्[^१८] उपमायां प्रयुक्तः । यथा &ldquo;यत् तद् भिन्नेष्व् अभिन्नं छिन्नेष्व् अच्छिन्नं सामान्यभूतं स शब्दः&rdquo; इति सामान्यभूत इति सामान्यम् इवेत्य् अर्थः । किं तमसा जगतः सादृश्यम् अत आह- <strong>अप्रज्ञातम्</strong> । विशेषाणां स्वभावानां विकाराणां प्रकृताव् उपलयनाद् अतः प्रत्यकेणाज्ञातम् । अनुमानात् तर्हि ज्ञायेत । तद् अपि <strong>चालक्षणम्</strong> । लक्षणं लिङ्गं चिह्नम्, तद् अपि तस्याम् अवस्थायां प्रलीनम् एव, सर्वविकाराणां विशेषात्मना विनष्टत्वात् । <strong>अप्रतर्क्यम्</strong> । यद्रूपम् आसीत् तर्कयितुम् अपि न तद्रूपतया शक्यम् । तर्कप्रकारम्[^१९] अनुमानं निषेधति । न सामान्यतो दृष्टम् अनुमानम् अस्ति । तद्रूपकावेदकं न विशेषतो दृष्टम् अतश् <strong>चाविज्ञेयम्</strong> ।</p>
</li>
<li>
<p>नैव तर्ह्य् आसीद् असद् एवाजायतेति प्राप्तम् एतन् निषेधति- <strong>प्रसुप्तम् इव सर्वतः</strong> । नासतः सत उत्पत्तिः । उक्तं च &ldquo;सद् एव सोम्येदम् अग्र आसीत् । कथम् असतः सज् जायेत&rdquo; (छु ६।२।१–२) इत्याद्य् उपनिषत्सु । अतश् चाविज्ञेयम् अवच्छेदविषयैः प्रमाणैः । आगमात् तादृशाद् एव गम्यते । प्रसुप्तम् इव जाग्रत्स्वप्नवत्तां परित्यज्य संप्रसादावस्था सुषुप्तिर् दृष्टान्तत्वेनोपात्ता । यथा &ldquo;अयम् आत्मा सुषुप्त्यवस्थायां निःसंबोधक्लेशप्रध्वस्ताशेषविकप आस्ते, न च नास्तीति शक्यते वक्तुम्, प्रबुद्धस्य सुखम् अस्वाप्सम्&rdquo; इति प्रत्यभिज्ञानदर्शनात् । एवं जगदागमात् सिद्धार्थरूपाद् आभासानुमानेभ्यश् च तार्किकाणाम् अवसीयते । <strong>आसीद्</strong> इति । वर्तमाना तु सावस्था न कस्यचित्[^२०] विज्ञेयेत्य् अत उक्तम् <strong>अविज्ञेयम्</strong> । सर्वतो नैकदेशप्रलय इत्य् अर्थः ॥ १।५ ॥</p>
</li>
<li>
<p><strong>ततः स्वयंभूर् भगवान् अव्यक्तो व्यञ्जयन्न् इदम् ।</strong></p>
</li>
</ul>
<blockquote>
<p><strong>महाभूतादिवृत्तौजाः प्रादुर् आसीत् तमोनुदः ॥ १।६ ॥</strong></p>
</blockquote>
<p>तस्या महारात्र्या अनन्तरम् । स्वयं भवतीति <strong>स्वयंभूः</strong> । स्वेच्छया कृतशरीरपरिग्रहो न संसार्यात्मवत् कर्मपरतन्त्रं शरीरग्रहणम् अस्य । <strong>अव्यक्तो</strong> ध्यानयोगाभ्यासभावनावर्जितानाम् अप्रकाशः । अथ वा &ldquo;<strong>अव्यक्तम् इदम्</strong>&rdquo; इत्य् एवं पठितव्यम् । <strong>इदम्</strong> अव्यकावस्थं <strong>व्यञ्जयन्</strong> स्थूलरूपैर् विकारैः प्रकाशम् आनयन् । यद् इच्छया पुनर् जगत् प्रादुर् भवति । <strong>प्रादुर् आसीत्</strong> । प्रादुःशब्दः प्राकाश्ये । <strong>तमोनुदः</strong> । तमो महाप्रलयावस्था, ताम् नुदति विनाशयति पुनर् जगत् सृजत्य् अतस् तमोनुदः । <strong>महाभूतानि</strong> पृथिव्यादीनि । आदिग्रहणात् तद्गुणाः शब्दादयो गृह्यन्ते । तेषु वृत्तं प्राप्तम् ओजो वीर्यं सृष्टिसामर्थ्यं यस्य स एवमुक्तः । स्वयम् असमर्थानि महाभूतानि जगन् निर्वर्तयितुम् । यदा तु तेन तत्र शक्तिर् आधीयते तदा वृक्षाद्यात्मना[^२१] विक्रियन्ते । न तु प्रकृतिशक्त्यवस्थानि प्रकृतिरूपापन्नानि महाभूतानि जगत्सर्गादौ महाभूतशब्देनाभिप्रेतानि । पाठान्तरम् &ldquo;महाभूतानुवृत्तौजाः&rdquo; इति । अनुवृत्तम् अनुगतम् इति प्रागुक्त एवार्थः ॥ १।६ ॥</p>
<ul>
<li><strong>यो ऽसाव् अतीन्द्रियग्राह्यः सूक्ष्मो ऽव्यक्तः सनातनः ।</strong></li>
</ul>
<blockquote>
<p><strong>सर्वभूतमयो ऽचिन्त्यः स एष</strong>[^२२]** स्वयम् उद्बभौ ॥ १।७ ॥**</p>
</blockquote>
<p><strong>यो ऽसाव्</strong> इति सर्वनामभ्यां सामान्यतः प्रसिद्धम् इव परं ब्रह्मओद्दिशति । यो ऽसौ वेदान्तेष्व् अन्यासु चाध्यात्मविद्यास्व् इतिहासपुराणेषु च प्रसिद्धो वक्ष्यमाणैर् धर्मैः स एष प्रादुर् आसीद् इत्य् अत्रोक्तः । <strong>स्वयम् उद्बभाव्</strong> उद्भूतः शरीरग्रहणं कृतवान् । भातिर् अनेकार्थत्वाद् उद्भवे वर्तते । अथ वा दीप्त्यर्थ एव । स्वयंप्रकाश आसीन् नादित्याद्यालोकापेक्षः । इन्द्रियाणाम् अत्ययो[^२३] ऽतीन्द्रियम् । अव्ययीभावः । <strong>अतीन्द्रियग्राह्यः</strong> सुप्सुपेतिसमासः । इन्द्रियाण्य् अतिक्रम्य गृह्यते, न कदाचिद् इन्द्रियस्य गोचरः । अन्यद् एव तद् योगजज्ञानं येन गृह्यते । अथ वेन्द्रियाण्य् अतिक्रान्तम् अतीन्द्रियम् मन उच्यते । परोक्षत्वाद् इन्द्रियाणाम् अविषयः । यथा च वैशेषिकाः &ldquo;युगपज् ज्ञानानुत्पत्तिर् मनसो लिङ्गम्&rdquo; (न्यास् १।१।१६) इत्य् आनुमानिकत्वं मनसः प्रतिपन्नाः । तेन गृह्यते । तथा च भवान् व्यासः-</p>
<ul>
<li>
<p>नैवासौ चक्षुषा ग्राह्यो न तु शिष्टैर् अपीन्द्रियैः ।</p>
</li>
<li>
<p>मनसा तु प्रसन्नेन[^२४] गृह्यते सूक्ष्मदर्शिभिः ॥ इति ।</p>
</li>
</ul>
<p>प्रसन्नेन रागादिदोषैर् अकलुषितेन तदुपासनापरत्वेन लब्धसूक्ष्मदर्शनशक्तिभिः । सूक्ष्म इव <strong>सूक्ष्मो</strong> ऽनुः । न ह्य् असाव् अणुस्थूलादिविकल्पानाम् आश्रयः । सर्वविकल्पातीतो ह्य् असौ । उक्तं च-</p>
<ul>
<li>
<p>यः सर्वपरिकल्पानाम् आभासे ऽप्य् अनवस्थितः ।</p>
</li>
<li>
<p>तर्कागमानुमानेन बहुधा परिकल्पितः ॥</p>
</li>
<li>
<p>व्यतीतो भेदसंसर्गाद् भावाभावौ क्रमाक्रमौ ।</p>
</li>
<li>
<p>सत्यानृते च विश्वात्मा स विवेकात् प्रकाशते ॥ इति ।</p>
</li>
</ul>
<p>सूक्ष्मत्वाद् <strong>अवक्तः</strong> <strong>सनातनो</strong> ऽव्यक्तस्वाभाविकेनानादिनिधनेनैश्वर्येण युक्तः । येषाम् अपि कर्मप्राप्यं हैरण्यगर्भं पदं तन्मते ऽपि सनातनत्वं सत्य् अप्य् आदिमत्त्वे ऽन्तत्वाभावात् । न हि सर्गादिफलभोक्तृत्वावस्था कदाचिद् अपैति ।</p>
<ul>
<li>
<p>सर्वाणि भूतानि मया स्रष्टव्यानीत्य् एवंभावितचित्तो भूतात्मा एवंसंपन्नः सर्वभूतमय इत्य् उच्यते । यथा मृन्मयो घटो मृद्विकारत्वान् मृद्भिर् आरब्धशरीर एवं यः कश्चित् किंचिद् अत्यन्तं भावयति स तन्मय इत्य् उपचाराद् उच्यते । यथा स्त्रीमयो ऽयं पुरुषः ऋङ्मयो यजुर्मय इति । अथ वाद्वैतदर्शने- नैव चेतनाचेतनानि भूतानि पृथक्त्वेन सन्ति, तस्यैवायं विवर्तः । अतो विवर्तानां भूतमयत्वात् तैश् च तस्याभेदाद् युक्तम् एव तन्मयत्वम् । कथं पुनर् एकस्य नानारूपविवर्तितोपपत्तिर् एकत्वाद् विरोधिनी उचयते । एवम् आहुर् विवर्तवादिनः । यथा समुद्राद् वायुनाभिहता ऊर्मयः समुत्तिष्ठन्ति, ते च न ततो भिद्यन्ते नापि लिप्यन्ते । सर्वथा बेधाभेदाभ्याम् अनिर्वाच्याः, एवम् अयं ब्रह्मणो विश्वविवर्तः । अपिशब्दश् चात्र द्रष्टव्यः । स्वरूपे स्थितो ऽग्राह्यो विवर्तावस्थायाम् इन्द्रियग्राह्यः । एवं सूक्ष्मः । अपिशब्दात् स्थूलावस्थायां स्थूलः । अव्यक्तो व्यक्तश् च । शाश्वतो ऽशाश्वक्तश् च । भूतमयस् तद्रूपहितश् च । विवर्तावस्थाभेदेनैव व्याख्येयम् ।</p>
</li>
<li>
<p><strong>अचिन्त्यः</strong> आश्चर्यरूपः सर्वविलक्षणया शक्त्या योगात् ॥ १।७ ॥</p>
</li>
<li>
<p><strong>सो ऽभिधाय शरीरात् स्वात् सिसृक्षुर् विविधाः प्रजाः ।</strong></p>
</li>
</ul>
<blockquote>
<p><strong>अप एव ससर्जादौ तासु वीर्यम् अवासृजत् ॥ १।८ ॥</strong></p>
</blockquote>
<p>स पूर्वनिर्दिष्टविशेषणैः &ldquo;हिरण्यगर्भः समवर्तताग्रे&rdquo; (र्व् १०।१२१।१) इत्यादिभिर् मन्त्रैर् लब्धहिरण्यगर्भाभिधानः । <strong>प्रजाः</strong> विविधा नानारूपाः <strong>सिसृक्षुः</strong> स्रष्टुम् इच्छन्न् <strong>अपः</strong> उदकम् <strong>आदौ</strong> प्रथमं <strong>ससर्ज</strong> उत्पादितवान् । <strong>शरीरात् स्वात्</strong> यत् तेन गृहीतं सरीरम् । अद्वैतदर्शने प्रधानम् एव तस्येदं शरीरम्, तद् इच्छानुवर्तित्वात् स्वतः[^२५] शरीरनिर्माणहेतुत्वाच्[^२६] च । सर्वलोकानां शरीरं किं भौतिकेन व्यापारेण कुद्दालखननादिना ससर्ज । नेत्य् आह । कथं तर्हि । <strong>अभिध्याय</strong> । &quot; आप उत्पद्यन्ताम्&quot; एवम् इच्छामात्रेण । अत्रेत्थं चोच्यते । पृथिव्यादीनां तदानीम् अभावाद् अपां सृष्टानां क आधारः । अन्येभ्य इदम् उच्यते । स्रष्टुर् अपि परमेश्वरस्य गृहीतशरीरस्य क आधार इत्य् अपि वाच्यम् । अथ विलक्षणैश्वर्यातिशययोगाद् अन्यैव सा कर्तृशक्तिर् असंचोद्या प्रकृतधर्मसामान्येनेत्य् एवम् एष्व् अपि द्रष्टव्यम् । <strong>तासु वीर्यं</strong> शुक्रम् <strong>अवासृजत्</strong> न्यषिञ्चत् ॥ १।८ ॥</p>
<ul>
<li><strong>तद् अण्डम् अभवद् धैमं सहस्रांशुसमप्रभम् ।</strong></li>
</ul>
<blockquote>
<p><strong>तस्मिञ् जज्ञे स्वयं ब्रह्मा सर्वलोकपितामहः ॥ १।९ ॥</strong></p>
</blockquote>
<p>प्रथमं प्रधानं सर्वतोभवं मृद्रूपं संपद्यते । हिरण्यगर्भवीर्यसंयोगात् काठिन्यं प्रतिपद्यते । <strong>तद् अण्डं</strong> सम्<strong>अभवद्</strong> इत्य् उच्यते । हेम्न इदं <strong>हैमं</strong> स्वर्णमयम् इत्य् अर्थः । अंशुसामान्यात्[^२७] तस्य सुवर्णमयस्य । <span style="text-decoration-underline;">ननु</span> नागमिको ऽयम् अर्थः, न चात्र इवशब्दः श्रूयते, तत्र कथम् उपचारतो व्याख्यानम् असति प्रमाणान्तरे । <span style="text-decoration-underline;">उच्यते</span> । वक्ष्यति &ldquo;ताभ्यां स शकलाभ्यां तु दिवं भूमिं च निर्ममे&rdquo; (म्ध् १।१३) इति । इयं च भूमिर् मृन्मयी न सर्वतः सुवर्णमयीत्य् अत उपचार आश्रितः । <strong>सहस्रांशुर्</strong> आदित्य इत्य् अर्थः । अंशवो रश्मयस् तत्तुल्या प्रभा दीप्तिस् तस्याण्डस्य । <strong>तस्मिन्न्</strong> अण्डे <strong>स्वयं ब्रह्मा</strong> <strong>जज्ञे</strong> जातो[^२८] संभूतः । ब्रह्मा हिरण्यगर्भ एव । स्वयम् इति उक्तार्थम् । योगशक्त्या प्रग्गृहीतं शरीरं परित्यज्यान्तरण्डम् अनुप्राविशत् । अथ वाशरीर एवापः ससर्ज । ततो ऽन्तरण्डं स्वशरीरं जग्राह ।</p>
<ul>
<li>
<p>अथ वान्यो &ldquo;यो ऽसौ&rdquo; (म्ध् १।७) इत्य् अत्र निर्दिष्टः अन्यश् चायम् अण्डजो ब्रह्मेति । तथा च वक्ष्यति &ldquo;तद्विसृष्टः&rdquo; (म्ध् १।११) इति । तेनेष्वरेण सृष्टः । <span style="text-decoration-underline;">कथं</span> तर्हि स्वयं जज्ञे स्वयंभूतश् च तत्र ब्रह्मोच्यते । <span style="text-decoration-underline;">नैष दोषः</span> । पितृनाम्ना पुत्रो व्यपदिश्यते । &ldquo;आत्मा हि जज्ञ आत्मनः&rdquo; इति । अनिदंपरेभ्य आगमेभ्यो लिखितम् आचार्येण, न चात्राभिनिवेष्टव्यम् । &ldquo;स एव स्वयं जायताम् अन्यो वा तेन सृज्यताम्&rdquo; इति न धर्माभिधान उपयुज्यत इत्य् उक्तम् । <strong>सर्वलोकानां पितामह</strong> इति संज्ञा । तस्योपचारतो ऽवास्तवदृष्टत्वात् पितुर् अपि सकाशाद् अधिकः पितामहः पूज्यः ॥ १।९ ॥</p>
</li>
<li>
<p><strong>आपो नारा इति प्रोक्ता आपो वै नरसूनवः ।</strong></p>
</li>
</ul>
<blockquote>
<p><strong>ता यद् अस्यायनं पूर्वं तेन नारायणः स्मृतः ॥ १।१० ॥</strong></p>
</blockquote>
<p>यः कुत्रचिन् नारायणशब्देन कर्तृज्ञातृशक्त्यतिशययोगेन जगत्कारणपुरुषतयागमेष्व् आम्नातः, सो ऽयम् एव । न शब्दभेदाद् अर्थभेदः । ब्रह्मा नारायणो महेश्वर इत्य् एक एवार्थो नोपासनाकर्मतया भिद्यते । तथा च द्वादशे दर्शयिष्यामः । तथा चैतत् तथोच्यते । <strong>आपो नारा</strong> इत्य् अनेन शब्देन प्रोक्ताः । <span style="text-decoration-underline;">ननु</span> नायं वृद्धव्यवहारो ऽथ च न तथा प्रसिद्धो ऽत आह <strong>आपो वै नरसूनवः</strong> । स तावद्[^२९] भगवान् नरः पुरुष इति प्रसिद्धः । आपश् च तस्य सूनवो ऽपत्यानि । अतस् ता नरशब्देनोच्यन्ते । दृष्टो हि पितृशब्दो ऽपत्ये वसिष्ठस्यापत्यानि वसिष्ट्ःआ भृगोर् अपत्यानि[^३०] भृगवस् तथा[^३१] बभ्रुमण्डुलोमक इत्य्[^३२] अभेदोपचारेण ता आपो नरशब्दवाच्याः । <strong>यत्</strong> येन प्रकारेण <strong>अस्य</strong> प्रजापतेः पूर्वम् अयनं प्रथमसर्ग आश्रयो वा गर्भस्थस्य, <strong>तेन</strong> हेतुना <strong>नारायणः स्मृतः</strong> । नरा अयनम् अस्येति नरायण इति प्राप्ते &ldquo;अन्येषम् अपि दृश्यते&rdquo; (पाण् ६।३।१३७) इति दीर्घः । &ldquo;पुरुष इति&rdquo; यथा । अथ वा सामूहिको ऽण् ॥ १।१० ॥</p>
<ul>
<li><strong>यत् तत् कारणम् अव्यक्तं नित्यं सदसदात्मकम् ।</strong></li>
</ul>
<blockquote>
<p><strong>तद्विसृष्टः स पुरुषो लोके ब्रह्मेति कीर्त्यते ॥ १।११ ॥</strong></p>
</blockquote>
<p><strong>कारणम्</strong> एव न कार्यो न परेच्छाविधेयशरीरः, स्वाभाविकेन महिम्ना युक्तम् । <strong>अव्यक्तं</strong> <strong>नित्यम्</strong> उक्तम् इत्य् उक्तार्थम्[^३३] । <strong>सदसदात्मकम्</strong> । सच् चासच् च सदसती । ते आत्मा स्वभावो यस्य तद् एवम् उच्यते । <span style="text-decoration-underline;">कथं</span> पुनर् एकस्य[^३४] विरुद्ध[^३५]भावाभावरूपधर्मद्वयस्य योगः । <span style="text-decoration-underline;">उच्यते</span> । अर्वाग्दर्शनानां तद्विषयाया उपलब्धेर् अभावात् सत्ताव्यवहारायोग्यत्वाद् असद् आत्मेत्य् उच्यते । आगमेभ्यः सर्वस्यास्य तत्कारणत्वावगमात् सदात्मकम् । अतः प्रतिपत्तृत्वभेदाद्[^३६] उभयतो ऽपि व्यवहारो ब्रह्मण्य् अविरुद्धः ।</p>
<ul>
<li>
<p><span style="text-decoration-underline;">ननु</span> च सर्व एव भावा एवंरूपाः स्वेन रूपेण सदात्मकाः पररूपेणासन्तः । किम् उच्यते ब्रह्मण्य् अविरुद्ध इति । <span style="text-decoration-underline;">उच्यते</span> । अद्वैतदर्शने नैवान्यद् ब्रह्मणः किंचिद् अस्तीति किं तत्परं यत् तद्रूपतयाभाव इत्य् उच्यते ।</p>
</li>
<li>
<p>तेन <strong>विसृष्ट</strong> उत्पादितो ऽन्तरण्डं निर्मितः <strong>पुरुषो लोके ब्रह्मेति कीर्त्यते</strong> । यो ऽसाव् उग्रतपसां देवासुरमहर्षीणां वरदानार्थं तत्र तत्रोपविष्ट इति महाभारतादौ श्रूयते, स एष तेन महापुरुषेण परेण ब्रह्मणा प्रथमं विशृष्टः ।</p>
</li>
<li>
<p><span style="text-decoration-underline;">अन्ये तु</span> &ldquo;त्वम् एवैकः&rdquo; (म्ध् १।३) इत्याद्य् अन्यथा वर्णयन्ति । <strong>अस्येति</strong> प्रत्यक्षाभिनयेन जगन् निर्दिश्यते । सर्वस्यास्य जगतो यद् <strong>विधानं</strong> निर्माणं तत् <strong>स्वयंभुवः</strong> संबन्धि <strong>अचिन्त्यम्</strong> अद्भुतरूपं विचित्रम् अतिमहद् <strong>अप्रमेयं</strong> न शक्यं सर्वेण ज्ञातुम् । तथा ऋषिः । &ldquo;को अद्धा वेद क इह प्र वोचत् कुत आजाता कुत इयं विसृष्टिः&rdquo; इति (र्व् १०।१२९।६) । किम् इदं जगत् सर्वम् उपादानम् अपेक्ष्य जायत उत नैर्माणिकमात्रम्, यथा बुद्धस्य दर्शनम् । किम् ईश्वरेच्छाधीनम् उत केवलकर्मवशजम् उत स्वाभाविकम् अप्रमेयम् । तथा किं महदादिक्रमेणोत्पद्यत उत द्व्यणुकादिक्रमेण । अस्य त्वं कार्यं तत्त्वम् अर्थं च वेत्सि । कार्यं महतो ऽहंकारो ऽविशेषास्[^३७] तन्मात्रान्य् अहंकारस्य, तन्मात्राणां विशेषाः पञ्चमहाभूतानि, अहंकारस्येन्द्रियाण्य् एकादश । विशेषाणाम् अपि पिण्डीकार्यं[^३८] ब्रह्मादिस्तम्बपर्यन्ताः । तेषाम् अपि प्रत्ययात् तत्त्वं स्वभावो यथा महतो मूर्तिमात्रत्त्वम् । प्रधानस्य सर्वस्य विकारावस्था महद् इत्य् उच्यते । प्रकृतेर् महान् इति । प्रकृतिः प्रधानम् इत्य् एको ऽर्थः । अहंकारस्य तत्त्वम् अस्मिप्रत्ययमात्रत्वम् । अविशेषाणाम् अविशेषप्रत्ययसंवेद्यत्वम् इति । अर्थः प्रयोजनम् । पुरुषार्थम् इदं वस्त्व् अनेन प्रकारेण पुरुषायोपयुज्यते इमं चार्थं साधयति । यद्य् अपि धर्मं जिज्ञासमानस्य जगन्निर्माणज्ञता आचार्यसंबन्धिनी न क्वचिद् उपकारिणी, न च प्रष्टव्या, तथाप्य् अन्यतो दुर्विज्ञानं महर्षीणां वैषम्याज् जगन्निर्माणम् आदौ प्रश्नार्हं भवति । मनो ह्य् अवचनीयम्[^३९] । यद् वस्तु प्रमाणषट्कस्याप्य् अविषयस् तद् अपि त्वम् आर्षेण चक्षुषा वेत्सि । धर्मः पुनर् वेदगोचरः सो ऽवश्यं त्वया विज्ञात इत्य् एवं प्रकृतविषयैव प्रवक्तृप्रशंसा ।</p>
</li>
<li>
<p>एवं स्तुत्या प्रोत्साहितो जगन्निर्माणम् एव तावद् वक्ति &ldquo;आसीद् इदम्&rdquo; (म्ध् १।५) इति, &ldquo;ततः स्वयंभूः&rdquo; (म्ध् १।६) इति । प्रधानम् एवैतैः शब्दैर् अभिधीयते । स्वयं भवति परिणमति विक्रियाम् एति महदादितत्त्वभावेन । न कश्चिद् ईश्वरः स्वभावसिद्धो ऽस्ति, यथेच्छम् अचेतनं प्रधानम् अनुवर्तते । वस्तुस्वभाव एवायं तद्[^४०] उत प्रकृतिरूपं प्रधानं पुनर् विक्रियते । यथा क्षीरम् अचेतनं मण्डकावस्थाभिर् दधीभवति । <strong>भगवान्</strong> इति । स्वव्यापार ईश्वरो महाभूतादिद्वारेण प्रवृत्तः । स्वकार्योत्साह <strong>ओजः</strong> सामर्थ्यम् । आदिशब्दः प्रकारे व्यवस्थायाम् । तेन महदादिकारणम् अव्यक्तं भवति । विकारावस्थायां प्रच्युतं प्राग्रूपात् सूक्ष्मभावात् प्रकाशमयं <strong>तमो नुदती</strong>त्य् उच्यते । अर्थशब्दाध्याहारेण वा प्रधाने पुल्लिङ्गनिर्देशः । पुरुषशब्दश् च प्रधानादिषु दृष्टः । &ldquo;तेषाम् इदं तु सप्तानां पुरुषाणाम्&rdquo; (म्ध् १।१९) इति ।</p>
</li>
<li>
<p><strong>यो ऽसाव्</strong> इति पूर्ववत् । <strong>सो ऽभिध्याय्</strong>एति । अभिध्यानं गुणतो ऽचेतनत्वात् प्रधानस्याभिध्यानासंभवात् । यथा कश्चिद् अभिध्यायैव कार्यं निवर्तयेद्[^४१] अन्यकार्यनिरपेक्षम् एव वस्तु स्वाभाव्येन परिणममानम् ईश्वरेच्छानपेक्षतयाभिध्यायेत्य् उच्यते । <strong>अप आदौ ससर्ज</strong> । महाभूतान्तरापेक्षया तासाम् आदित्वम्, न तु महदादितत्त्वोत्पत्तेः । वक्ष्यति हि &ldquo;तेषाम् इदं तु सप्तानाम्&rdquo; (म्ध् १।१९) इति । प्रथमं तत्त्वोत्पत्तिस् ततो भूतानाम् । <strong>तासु वीर्यम्</strong> इति । वीर्यं शक्तिम् अवासृजत् । प्रधानम् एव कर्तृ भवति । सर्वतः पर्धानं पृथिव्यादिभूतोत्पत्तौ काठिन्यम् एति । अण्डरूपं संपद्यते । <strong>तद् अण्डम्</strong> इति । यथा तत्त्वानि स्त्रीपुरुषसंयोगं विनोत्पन्नानि प्रथमम् एवं पूर्वकर्मवशेन ब्रह्मापि स्वमहिम्नैवायोनिजं तस्य शरीरं दंशमशकादिवत् । <strong>तद्विसृष्टस्</strong> तेन प्रधानेन विसृष्टस् तन्मयत्वात् तच्छरीरस्य तद्विसृष्ट इत्य् उच्यते । शेषं पूर्ववत् ।</p>
</li>
<li>
<p>यद् अत्रार्थतत्त्वं तद् अस्माभिर् उक्तम् एव । अर्थवादा एते यथाकथंचिद् गुणवादेन नीयन्ते ॥ १।११ ॥</p>
</li>
<li>
<p><strong>तस्मिन्न् अण्डे स भगवान् उषित्वा परिवत्सरम् ।</strong></p>
</li>
</ul>
<blockquote>
<p><strong>स्वयम् एवात्मनो ध्यानात् तद् अण्डम् अकरोद् द्विधा ॥ १।१२ ॥</strong></p>
</blockquote>
<p><strong>स भगवान्</strong> ब्रह्मा <strong>परिवत्सरं</strong> संवत्सरम् <strong>उषित्वा</strong> <strong>तस्मिन्न् अण्डे</strong> स्थित उत्पन्नः सर्वज्ञः कथं निर्गच्छेयम् इति ध्यातवान्[^४२] । <strong>तद् अण्डम् अकरोद् द्विधा</strong> । तावता कालेन गर्भः परिपच्यते । अण्डम् अपि तावत्कालेन भेदजातं[^४३] परिपाकाद् अतः काकतालीयन्यायेन तद् अण्डम् अकरोद् द्विधेत्य् उच्यते ॥ १।१२ ॥</p>
<ul>
<li><strong>ताभ्यां स शकलाभ्यां च दिवं भूमिं च निर्ममे ।</strong></li>
</ul>
<blockquote>
<p><strong>मध्ये व्योम दिशश् चाष्टाव् अपां स्थानं च शाश्वतम् ॥ १।१३ ॥</strong></p>
</blockquote>
<p>शकले अण्डकपाले[^४४] । ताभ्याम् अण्डकपालाभ्याम् उत्तरेण <strong>दिवं निर्ममे</strong> निर्मितवान् । अधरेण पृथिवी मध्ये <strong>व्योमा</strong>काशम् । <strong>दिशो ऽष्टौ च</strong> प्रागाद्याः, अवान्तरदिग्भिर् दक्षिणपूर्वादिभिः सह । <strong>अपां स्थानम्</strong> अन्तरिक्षे समुद्रम् आकाशं च पृथिवी पातालगता ॥ १।१३ ॥</p>
<ul>
<li><strong>उद्बबर्हात्मनश् चैव मनः सदसदात्मकम् ।</strong></li>
</ul>
<blockquote>
<p><strong>मनसश् चाप्य् अहंकारम् अभिमन्तारम् ईश्वरम् ॥ १।१४ ॥</strong></p>
</blockquote>
<p>तत्त्वसृष्टिर् इदानीम् उच्यते । या च यथावयवा पश्चाद् उक्ता, अर्थात् पूर्वेति तथोक्तं तत्[^४५] । प्रधानात् स्वस्माद् रूपान् मन उद्धृतवान् । प्रातिलोम्येनेयं तत्त्वोत्पत्तिर् इहोच्यते । <strong>मनसः</strong> पूर्वम् <strong>अहंकरम् अभिमन्तारम्</strong> । अहम् इत्य् अभिमानिताहंकारस्य वृत्तिः । <strong>ईश्वरं</strong> कार्यनिर्वर्तनसमर्थम् ॥ १।१४ ॥</p>
<blockquote>
<p><strong>महान्तम् एव चात्मानं सर्वाणि त्रिगुणानि च ।</strong><br>
<strong>विषयाणां ग्रहीतॄणि शनैः पञ्चेन्दिर्याणि च ॥ १।१५ ॥</strong></p>
</blockquote>
<p><strong>महान्</strong> इति संज्ञया सांख्यानां तत्त्वं प्रसिद्धम् । <strong>आत्मानम्</strong> इति महता सामानाधिकरण्यम् । सर्वपिण्डसृष्टौ च महत्तयानुस्यूतम्[^४६] अत आत्मव्यवहारः । अहंकारात् पूर्वं पूर्वेण न्यायेन ससर्ज । <strong>सर्वाणि त्रिगुणानि च</strong> । यथानुक्रान्तं यथानुक्रम्यते तत् सर्वं त्रिगुण । सत्वरजस्तमांसि गुणाः । क्षेत्रज्ञाः केवलं निर्गुणाः । प्राकृतो भागः सर्वः सत्त्वरजस्तमोमयः । <strong>पञ्चेन्द्रियाणि</strong> तेषां निर्देश<strong>विषयाणां</strong> रूपरसादीनां यथास्वं <strong>ग्रहीतॄणि</strong> विज्ञानजनकानि । <strong>पञ्च</strong> &ldquo;श्रोत्रं त्वग्&rdquo; इत्यादिना वक्ष्यन्ते (म्ध् २।९०) विशेषनामानि[^४७] । <strong>च</strong>सब्देन विषयांश् च शब्दस्पर्शरूपरसगन्धान् पृथिव्यादीनि च ॥ १।१५ ॥</p>
<ul>
<li><strong>तेषां त्व् अवयवान् सूक्ष्मान् षण्णाम् अप्य् अमितौजसाम् ।</strong></li>
</ul>
<blockquote>
<p><strong>संनिवेश्यात्ममात्रासु सर्वभूतानि निर्ममे ॥ १।१६ ॥</strong></p>
</blockquote>
<p><strong>तेषां षण्णां</strong> या <strong>आत्ममात्रास्</strong> तासु <strong>सूक्ष्मान्</strong> <strong>अवयवान्</strong> <strong>संनिवेश्य</strong> <strong>सर्वभूतानि निर्ममे</strong> । तत्र षट्संख्यया वक्ष्यमाणानि पञ्च तन्मात्राणि अतिक्रान्तश् चाहंकारः प्रतिनिर्दिश्यते । आत्ममात्रास् तेषां स्वविकाराः । तन्मात्राणां भूतानि, अहंकारस्येन्द्रियाणि । पृथिव्यादिषु भूतेषु शरीररूपतया तिष्ठत्सु सूक्ष्मान् अवयवांस् तन्मात्राहंकारान् संनिवेश्य यथास्थानं योजनं कृत्वा सर्वभूतानि देवमनुष्यतिर्यक्पक्षिस्थावरादीनि निर्ममे । एतद् उक्तं भवति । षड् अविशेषा अवयवा एकदेशारम्भकाः सर्वस्य जगतस् तस्य तदारब्धत्वात् । सूक्ष्मत्वं तन्मात्रसंज्ञयैव सिद्धम् । तानि संनिवेश्य संनिहत्य[^४८] तेषाम् एवात्ममात्रांस् तद्विकारान्[^४९] भूतेन्द्रियाणि निर्ममे । तैश् च पिण्डसृष्टिं चकारात् । &ldquo;<strong>मात्रासु</strong>&rdquo; इत्य् अत्र &ldquo;मात्राभिः&rdquo; इति युक्तः पाठः ॥ १।१६ ॥</p>
<ul>
<li><strong>यन् मूर्त्यवयवाः सूक्ष्मास् तानीमान्य् आश्रयन्ति षट् ।</strong></li>
</ul>
<blockquote>
<p><strong>तस्माच् छरीरम् इत्य् आहुस् तस्य मूर्तिं मनीषिणः ॥ १।१७ ॥</strong></p>
</blockquote>
<p><strong>मूर्तिः</strong> शरीरम् । तदर्थास् तत्सम्पादका <strong>अवयवाः</strong> । <strong>सूक्ष्माः</strong> <strong>षड्</strong> उक्तस्वरूपाश् च अविशेषाख्याः । <strong>तानीमानि</strong> इन्द्रियाणि वक्ष्यमाणानि च भूतान्य् <strong>आश्रयन्ति</strong> । तस्योत्पत्तेर् भूतान्य् आश्रयन्तीत्य् उच्यते । तदाश्रयोत्पत्तिस् तेषाम् । पठितं च &ldquo;पञ्चभ्यः पञ्च भूतानि&rdquo; इति (साम्क् २२) । यद् येन कारणेनाश्रयन्ति तस्मात् कारणात् <strong>शरीरं तस्य</strong> प्रधानस्य येयं मूर्तिः <strong>शरीरम् इत्य्</strong> उच्यते । <strong>मनीषिणः</strong> । मनीषा बुद्धिस् तद्वन्तः पण्डीताः । अथ वा विपरीतः कर्तृभावः । सूक्ष्माः कर्तार इन्द्रियाणि कर्म । अवयवाश् चेन्द्रियाणाम् आश्रयभावं प्रतिपद्यमाना आश्रयन्तीत्य् उच्यते । यथा &ldquo;बहुभिर् भुक्तः&rdquo; इति भोजयन् भुक्त इत्य् उच्यते । अथ वानेकार्थत्वाद् धातूनां आश्रयन्ति जनयतीत्य् अर्थः ॥ १।१७ ॥</p>
<ul>
<li><strong>तद् आविशन्ति भूतानि महान्ति सह कर्मभिः ।</strong></li>
</ul>
<blockquote>
<p><strong>मनश् चावयवैः सूक्ष्मैः सर्वभूतकृद् अव्ययम् ॥ १।१८ ॥</strong></p>
</blockquote>
<p>तद् एतत् प्रधानं <strong>सर्वभूतकृद्</strong> भवति । <strong>अव्ययम्</strong> अविनाशं कारणात्मना । कथं सर्वाणि <strong>भूतानि</strong> करोति । यतस् तद् <strong>आविशन्ती</strong>मानि । कानि पुनस् तानि । **मनः सूक्ष्मैर् अवयवैः **सह तन्मात्रैर् बुद्ध्यहंकारेन्दियलक्षणैः । अनन्तरं <strong>महान्ति भूतानि</strong> पृथिव्यप्तेजोवाय्वाकाशाख्यानि । <strong>सह कर्मभिः</strong> । धृतिसंहननपक्तिव्यूहावकाशाः पृथिव्यादीनां यथाक्रमं कर्माणि । तत्र धृतिः धारणं सरणपतनधर्मकस्य एकत्रावस्थानम् । संग्राहकाद् विकीर्णस्य संहननम् । यथा पांसवो विकीर्णा उदकेन संहन्यन्ते पिण्डीक्रियन्ते । पक्तिर् अन्नौषधतृणादेस् तेजसः कार्यतया प्रसिद्धा । व्यूहो विन्यासः संनिवेशः । अवकाशो मूर्त्यन्तरेणाप्रतिबन्धः । न हि यस्मिन् देशे मूर्तिर् एका स्थिता तत्र मूर्त्यन्तरस्य स्थानम् । सुवर्णपिण्डे न कस्यचिद् अन्तःसंभवः । मनोग्रहणं सर्वेन्द्रियप्रदर्शनार्थम् । कर्मग्रहणेन च कर्मेन्द्रियाणि वा गृह्यन्ते । अथ वा तत्कार्यं सूक्ष्मैर् अवयवैर् युक्तं महान्ति भूतान्य् अधितिष्ठति पश्चाद् इत्य् एवं योजना । इन्द्रियाणि च मनःशब्दस्य प्रदर्शनार्थत्वात् ॥ १।१८ ॥</p>
<ul>
<li><strong>तेषाम् इदं तु सप्तानां पुरुषाणां महौजसाम् ।</strong></li>
</ul>
<blockquote>
<p><strong>सूक्ष्माभ्यो मूर्तिमात्राभ्यः संभवत्य् अव्ययाद् व्ययम् ॥ १।१९ ॥</strong></p>
</blockquote>
<p>सूक्ष्मात् स्थूलम् उत्पद्यते संभवति । <strong>अव्ययाद् व्ययम्</strong> इत्य् एतावति तात्पर्यम् । न तु षण्णां सप्तानां वा तत्त्वानां मात्राभ्य इति । चतुर्विंशतितत्त्वानि । तानि सृष्टौ सर्वेषां निमित्तम् । अथ वा पिण्डसृष्टौ सप्तैव प्रधानं कारणम्, षडविशेषाः सप्तमो महान् । तेभ्यो भूतेन्द्रियाण्य् उत्पद्यन्ते । तेषु चोत्पन्नेषु पिण्डीभवति शरीरम् ।</p>
<ul>
<li>
<p><strong>अव्ययात्</strong>[^५०] प्रधानाद् उपसंभृतसर्वविकाराद् एकीभूताद् इदं बहुधा विप्रकीर्णं विश्वरूपं जगद् उत्पद्यते । किं युगपद् एव समस्तैर् विकारैः स्थूलरूपैः प्रधानं विक्रियते । नेत्य् आह । <strong>तेषाम् इदम्</strong> इति । यादृशः प्राग् उक्तः क्रमस् तेनैव । &ldquo;प्रकृतेर् महांस् ततो ऽहंकारस् तस्माद् गुणस् तु षोडशकः&rdquo; इति (सांक् २२) । पुरुषशब्दस् तत्त्वे पुरुषार्थत्वात् प्रयुक्तः । <strong>महौजसां</strong> स्वकार्ये वीर्यवताम् । अपरिमितविकारहेतुत्वान् महत्वम् । तेषां याः <strong>सूक्ष्मा मूर्तिमात्रा</strong> मूर्तिः शरीरम्, तदर्था मात्रास्, ताभ्य इदं भवति । अत उच्यते । <strong>अव्ययाद् व्ययम्</strong> इति । काः पुनस् तेषां सूक्ष्मा मात्राः । न हि तन्मात्राणाम् अन्या मात्राः संभवन्ति येन तेषां सूक्ष्मा मात्रा इति व्यतिरेक उपपद्यते । न तेषां स्वागतमात्रापेक्षत्वम् । किं तर्हि । तन्मात्रेभ्यः सूक्ष्मो महान् महतः प्रभूर्[^५१] इति ॥ १।१९ ॥</p>
</li>
<li>
<p><strong>आद्याद्यस्य गुणं त्व् एषाम् अवाप्नोति परः परः ।</strong></p>
</li>
</ul>
<blockquote>
<p><strong>यो यो यावतिथश् चैषां स स तावद्गुणः स्मृतः ॥ १।२० ॥</strong></p>
</blockquote>
<p>पूर्वश्लोके केचिद् अन्यथा सप्तसंख्या परिकल्पयन्ति । पञ्चेन्द्रियाणि चक्षुरादीनि वर्गीकृतान्य् एकीभवन्ति । बोधहेतुतयैकेन धर्मेण योगाद् एकत्वेन निर्दिश्यन्ते । एवं कर्मेन्द्रियाणि । तौ च वर्गद्वित्वाद् द्वौ पुरुषौ भवतः । पञ्चभूतानि भेदेनैव निर्दिष्टानि कर्यवैलक्षण्यात् । तद् एवं सप्तपुरुषास् तेषां या मूर्त्यर्थाः सूक्ष्मा मात्रा निर्माणकार्याणि तन्मात्राण्य् अहंकारश् च । अन्यत् समानम् ।</p>
<ul>
<li>
<p>अतश् च भूतानां पूर्वश्लोके संनिधानाद् <strong>एषाम्</strong> इति तेषाम् प्रतिनिर्देशः । यद्य् अपि च व्यवहिते बहूनि वचनानि[^५२] संनिहितानि तथापि य इहार्थः प्रतिपाद्यते विशिष्टसंख्याकर्तृगुणवत्त्वं तद् भूतानाम् एव संभवति नान्येषां, प्रकृतत्वे सत्य् अपि ।</p>
</li>
<li>
<p>अतो ऽयं श्लोकार्थः । एषां भूतानां यद् यत आद्यं[^५३] तस्य यद्रूपं ततो ऽनन्तरं पठितं तत् तत् पूर्वस्य संबन्धेन गुणं गृह्णाति । गुणशब्देन शब्दादयः पञ्चोच्यन्ते । आद्यत्वं चात्र वक्ष्यमाणया व्यवस्थया &ldquo;आकाशं जायते&rdquo; (म्ध् १।७५) इति । गुणत्वं च शब्दादीनां तत्रैव वक्ष्यति । यो य आकाशादिलक्षणो ऽर्थो <strong>यावतिथः</strong> यावतां पूरणः । &ldquo;वतोर् इथुक्&rdquo; (पाण् ५।२।५३) । द्वितीये तृतीये ऽवस्थाने स्थितः स <strong>तावद्गुणः</strong> । तावन्तो गुणास् तस्य भवन्ति । द्वितीयस्थाने स्थितो द्विगुण इत्यादि । परस्पराद्याद्यगुणसंबन्धित्वं प्रथमे ऽर्धश्लोक उक्तम् । तत्र यः स्वशब्देन यस्यैव यो गुणो ऽभिहितः &ldquo;तस्य शब्दगुणं विदुः,&rdquo; (म्ध् १।७५) &ldquo;तद् रूपगुणम् उच्यते&rdquo; (म्ध् १।७७) इत्यादि । ततश् च पूर्वगुणावाप्तौ द्वैगुण्यम् आकाशं वर्जयित्वा भूतानां प्राप्तम् । अत उक्तम् <strong>यो यो यावतिथ</strong> इति । तेन द्विगुणो वायुस् त्रिगुणं तेजस् चतुर्गुणा आपः पञ्चगुणा भूमिर् इति । आद्याद्यस्येति कथम् । आद्यस्याद्यस्येह भवितव्यम् । नित्यवीप्सयोर् इति द्विवचनेन । यथा परः पर इति । छन्दोभिर् अविशेषात् स्मृतीनां लुग्वृत्तानुरोधाच् चैवं पठितम् ॥ १।२० ॥</p>
</li>
<li>
<p><strong>सर्वेषां तु स नामानि कर्माणि च पृथक् पृथक् ।</strong></p>
</li>
</ul>
<blockquote>
<p><strong>वेदशब्देभ्य एवादौ पृथक् संस्थाश् च निर्ममे ॥ १।२१ ॥</strong></p>
</blockquote>
<p><strong>स</strong> प्रजापतिः <strong>सर्वेषाम्</strong> अर्थानां <strong>नामानि</strong> चक्रे । यथा कश्चित् पुत्राणां जातानाम् अन्येषां वा संव्यवहारार्थं करोति- &ldquo;वृद्धिर् आदैच्&rdquo; (पाण् १।१।१), &ldquo;धीश्रीस्त्रीम्&rdquo; (पिङ्स् १।१।१) इति । शब्दार्थसंबन्धं कृतवान् &ldquo;गौर् अश्वः पुरुषः&rdquo; इति । <strong>कर्माणि च निर्ममे</strong> । धर्माधर्माख्यान्य् अदृष्टार्थान्य् अग्निहोत्रादीनि च । सृष्ट्वा च कर्माणि तत्र <strong>संस्था</strong> व्यवस्थाश् चकार- &ldquo;इदं कर्म ब्राह्मणेनैव कर्तव्यं काले ऽमुष्मै च फलाय&rdquo; । अथ वा दृष्टर्था मर्यादा <strong>संस्था</strong>- &ldquo;गोप्रचार इह च प्रेदेशे न कर्तव्यः,&rdquo; &ldquo;इदम् उदकं सस्यसेकार्थम् अमुष्मिन् ग्रामे न देयं यावत् तस्माद् ग्रामाद् अस्माभिर् अयम् उपकारो न लब्धः&rdquo; । दृष्टार्थानि च कर्माणि निर्ममे । तत्र यान्य् अदृष्टार्थानि तानि <strong>वेदशब्देभ्यो</strong> वैदिकेभ्यो वाक्येभ्यः ।</p>
<ul>
<li>
<p><span style="text-decoration-underline;">ननु</span> सर्वस्य तेनैव सृष्टत्वात् तस्यैव स्वातन्त्र्याद् वेदं ससर्ज कर्मानुष्ठानपरिपालनार्थम् इत्य् एवं वक्तव्यम् । वेदसृष्टिश् च वक्ष्यते &ldquo;अग्निवायुरविभ्यश् च&rdquo; (म्ध् १।२३) इत्य् अत्रान्तरे ।</p>
</li>
<li>
<p><span style="text-decoration-underline;">उच्यते</span> । भिन्नम् अत्र दर्शनम् । केचिद् आहुर् अन्यस्मिन् कल्पे वेदास् तेनाधीतास् ते च महाप्रलयेन प्रलीनाः पुनर् अन्यस्मिन् कल्पे सुप्तप्रतिबुद्धवत् सर्वं प्रथमं प्रतिभाति, स्वप्नपठितो यथा कस्यचिच् छ्लोकः प्रतिभाति । भाति च वेदे &ldquo;गौर् अनुबन्ध्यः&rdquo; (शब् १०।४।३२), &ldquo;अश्वस् तूपरो गोमृगः&rdquo; (व्स् २४।१) इत्यादिवाक्येभ्यः शब्दानुस्मृतिपूर्वकं झट् इति तान् अर्थान् स्मृत्वोत्पद्यमानांश् च पदार्थान् दृष्ट्वा &ldquo;अस्यार्थस्यायं[^५४] शब्दः कल्पान्तरे नामासीत्, संप्रत्य् अस्यैव क्रियताम्&rdquo; इत्य् उभयं वेदशब्देभ्य एव नामानि कर्माणि च सृष्टवान् । अथ वा नैव वेदाः प्रलीयन्ते महाप्रलये ऽपि । यो ऽसौ पुरुषः केषांचिद् इष्टस् तथा वेदा आसते । स एवान्तरण्डं ब्रह्माक्यं पुरुषं निर्माय वेदान् अध्यापयामास । एवं स ब्रह्मा वेदशब्देभ्यः सर्वं निर्मितवान् ।</p>
</li>
<li>
<p>यद् अत्र तत्त्वं तद् अस्माभिर् उक्तम् एव । अथ पौराणिकी प्रक्रिया प्रयुज्यते । सास्माभिः प्रदर्श्यत एव । <strong>आदौ</strong> जगत्सर्ग इत्य् अर्थः । अथ वा, <strong>आदौ</strong> यानि नामान्य् अनपभ्रष्टानि, न पुनर् इदानींतनान्य् अशक्तिजानि गव्यादीनि । <strong>पृथक्</strong>, न[^५५] यथा शरीरं च तत्त्वसमुदायरूपम्[^५६] एवं[^५७] निर्ममे । किं तर्हि, पृथक् ॥ १।२१ ॥</p>
</li>
<li>
<p><strong>कर्मात्मनां च देवानां सो ऽसृजत् प्राणिनां प्रभुः ।</strong></p>
</li>
</ul>
<blockquote>
<p><strong>साध्यानां च गणं सूक्ष्मं यज्ञं चैव सनातनम् ॥ १।२२ ॥</strong></p>
</blockquote>
<p><strong>कर्मात्मानः</strong> शरीरिणः प्राणिनः कर्मसु तत्परा मनुष्या उच्यन्ते । तेषाम् अर्थसिद्धये <strong>यज्ञम् असृजत्</strong> । ये ब्रह्मोपासनास्व् अनभिरताः[^५८] पुत्रपश्वादिफलार्थिनो द्वैतपक्षाश्रितास् ते कर्मानुष्ठानपरत्वात् कर्मात्मान उच्यन्ते । षष्ठ्य् अपि तादर्थ्यं ब्रूत इति तदर्थं यज्ञम् असृजद् इति गम्यते । <strong>देवानां च गणं</strong> तदर्थम् एवासृजत् । <strong>कर्मात्मनां</strong> चेत्य् अयम् अदेशे <strong>चः</strong> पठितः । तस्य देशो देवानाम् इत्य् अतो ऽनन्तरम् । <strong>यज्ञं</strong> ससर्ज । अग्निर् अग्नीषोमाव् इन्द्राग्नी इत्यादिं यज्ञसिद्ध्यर्थं देवानां गणम् असृजत् । तथा <strong>साध्यानां</strong> देवानां गणम् इत्य् अनुषज्यते । भेदेनोपादानम् अहविर्भाक्त्वात् तेषां स्तुतिभाज एव ते केवलम् । &ldquo;यत्र पूर्वे साध्याः सन्ति देवाः&rdquo; (र्व् १०।९०।१६) इति । &ldquo;साध्या वै नाम देवाः&rdquo; इति । &ldquo;साध्या वै नाम देवा आसन्&rdquo; (प्ब् ८।३।५) । अथ वा ब्राह्मणपरिव्राजकवत् । सूक्ष्मं मरुतो रुद्राङ्गिरस इत्य् एतदपेक्षया साध्यगणः सूक्ष्मः । साध्यग्रहणं चान्यासाम् अप्य् अहविःसंबन्धिनीनां देवतानां वेनोस्तुनीतिर् इत्यादीनां प्रदर्शनार्थम् ।</p>
<ul>
<li>
<p>अन्ये तु <strong>कर्मात्मनां देवानां प्राणिनाम्</strong> इति समानाधिकरणानि मन्यन्ते । कर्माणि आत्मा स्वभावप्रतिलम्भो[^५९] येषां ते कर्मात्मानः । यागादिकर्मनिर्वर्तनपरत्वात् प्रधानतया वा कर्मात्मानः ।</p>
</li>
<li>
<p>काश्चिद् देवता यागादिकर्मण्य् एव स्वरूपत इतिहासे श्रूयन्ते । यथेन्द्रो रुद्रो विष्णुर् इति । अन्यासां तु याग एव देवतात्वं न स्वरूपतः । अक्षा ग्रावाणो रथाङ्गानि । न हि यथा भारते इन्द्रादीनां वृत्रादिभिर् असुरैर् युद्धादि कर्म श्रूयते तथाक्षादीनां वर्ण्यते । अस्ति च सूक्ते हविःसंबन्धे तेषाम् अपि देवतात्वम् । अक्षाणां &ldquo;प्रावेपा मा&rdquo; (र्व् १०।३४।१) इति । ग्राव्णां &ldquo;प्रैते वदन्तु&rdquo; (र्व् १०।९४।१) इति । &ldquo;वनस्पते वीड्वङ्गः&rdquo; (र्व् ६।४७।२६) इति रथाङ्गानाम् । अत एव <strong>प्राणिनाम्</strong> इति । द्विविधा हि देवताः प्राणवत्यस् तद्रहिताश् च । यथेन्द्रादयः पुरुषविग्रहाः प्राणवन्तः पुराणे वर्ण्यन्ते, नाक्षादयः । इतिहासदर्शनाश्रयश्[^६०] चायं सर्वः सर्गादिप्रपञ्चः । चसब्दश् चात्र द्रष्टव्यः, प्राणिनाम् अप्राणिनाम् अपि । निरुक्तदर्शने ऽपि द्विविधा देवता । अश्वाः &ldquo;मा नो ऽमित्रः&rdquo; (र्व् १।१६२।१) इति । शकुनिः &ldquo;कनिक्रदद्&rdquo; (र्व् ५।८३।१) इति । गाव &ldquo;आ गावो अग्मन्&rdquo; इति (र्व् ६।२८।२) । एताः प्राणवत्यः । अप्राणा उक्ताः । <strong>सनातन</strong>ग्रहणं यज्ञविशेषणम् । पूर्वकल्पे ऽपि यज्ञस्य भावात् प्रवाहनित्यतया नित्यत्वम् ॥ १।२२ ॥</p>
</li>
<li>
<p><strong>अग्निवायुरविभ्यस् तु त्रयं ब्रह्म सनातनम् ।</strong></p>
</li>
</ul>
<blockquote>
<p><strong>दुदोह यज्ञसिद्ध्यर्थम् ऋग्यजुःसामलक्षणम् ॥ १।२३ ॥</strong></p>
</blockquote>
<p>&ldquo;तिस्र एव देवताः&rdquo; अग्निप्रभृतय इति नैरुक्ताः (निर् ७।५), सत्य् अप्य् अभिधाननानात्वे । अतस् तेन दर्शनेनोच्यते । एताभ्यस् तिसृभ्यो यज्ञसिद्ध्यर्थम् । यागसंप्रदानत्वात् तासां चतुर्थी । <strong>त्रयम्</strong> <strong>ऋग्यजुःसामलक्षणं</strong> <strong>ब्रह्म</strong> वेदाख्यं <strong>दुदोह</strong> । द्विकर्मको ऽयं धातुः । प्रधानं कर्म त्रयम् । अप्रधानेन द्वितीयेन कर्मणा भवितव्यम् । न च तद् अस्ति । अतः पञ्चम्य् एवेयम् इति मन्यामहे । अग्न्यादिभ्यो दुदोह, अक्षारयद् अभावयत् ।</p>
<ul>
<li>
<p><span style="text-decoration-underline;">कथं</span> पुनर् अग्न्यादिभ्यो वर्णात्मा शब्दो मन्त्रवाक्यानि ब्राह्मणवाक्यानि च भवेयुः ।</p>
</li>
<li>
<p><span style="text-decoration-underline;">किं</span> नोपपद्यते । कः शक्तीर् अदृष्टा असतीर् वक्तुम् अर्हति ।</p>
</li>
<li>
<p><span style="text-decoration-underline;">नाख्यातार्थो</span> विकल्पयितुं युक्तः । पञ्चमी तर्हि किमर्था[^६१] । &ldquo;दुहियाचि&rdquo; इति द्वितीयया भवितव्यम् । किं च दृष्टप्रमाणविरोधी प्राग्वृत्तो ऽर्थ उच्यमानो न[^६२] मनःपरितोषम्[^६३] आधत्ते प्रामाणिकानाम् ।</p>
</li>
<li>
<p><span style="text-decoration-underline;">परिहृतो</span> विरोधः स्वरूपपरत्वाश्रयणेनैषाम् आगमानाम् &ldquo;ऋग्वेद एवाग्नेर् अजायत, यजुर्वेदो वायोः, सामवेद आदित्यात्&rdquo; (ऐत्ब् २५।७) इति । अग्न्यादयो ऽपि देवता ऐश्वर्यभाजो निरतिशयशक्तिश् च प्रजापतिः, तत्र का नामानुपपत्तिः । अस्मिन् दर्शने पञ्चम्य् अपि विवक्ष्या । अतः कारकाणि कथितानि यत्रापादनसंज्ञेत्य्[^६४] अपादानविवक्षायां भाष्ये समर्थितानि (पत् ओन् पाण् १।४।५१) ।</p>
</li>
<li>
<p><span style="text-decoration-underline;">अन्यदर्शने</span> कथम् ।</p>
</li>
<li>
<p><span style="text-decoration-underline;">चतुर्थी</span> तावद् युक्तैव । अर्थवादाश् चैते । तत्र द्वितीयं कर्म आत्मैव &ldquo;प्रजापतिर् आत्मानं दुदोह&rdquo; । दोहनं चाध्यापनं परसंक्रान्तिसामान्येन ।</p>
</li>
<li>
<p>अथापि पञ्चमी । तत्राप्य् आग्नेया मन्त्रा आदाव् ऋग्वेदे, अतः &ldquo;अग्नेर् अजायत&rdquo; (ऐत्ब् ५।३२) इत्य् उच्यते, यजुर्वेदे ऽपि &ldquo;इषे त्वोर्जे त्वा&rdquo; (त्स् १।१।१) इति । इड् अन्नम्, तन् मध्यस्थानत्वाद्[^६५] वायुना वर्षदानेन क्रियते । ऊर्क् प्राणः, स वायुर् एव । अत आदितो वायुकार्यसंबन्धाद् वायोर् इत्य् उपमा । अथ वा, आध्वर्यवम् आर्त्व्ज्यं बहुप्रकाराश् चेष्टाश् च सर्वा वायोर् इत्य् अनेन सामान्येन वायोर् जन्म यजुर्वेदस्य । अनधिकारस्य सामगीत्ययोग्यत्वाद् उत्तमाध्ययनानि सामानि, उत्तमस्थानश् चादित्य इति ॥ २३ ॥</p>
</li>
<li>
<p><strong>कालं कालविभक्तीश् च नक्षत्राणि ग्रहांस् तथा ।</strong></p>
</li>
</ul>
<blockquote>
<p><strong>सरितः सागराञ् छैलान् समानि विषमाणि च ॥ १।२४ ॥</strong></p>
</blockquote>
<p>धर्मसामान्याद् आह । द्रव्यात्मा <strong>कालो</strong> वैशेषिकाणाणां क्रियारूपो ऽन्येषाम् । आदित्यादिगतिप्रतान आवृत्तिमान् । <strong>कालविभक्तयो</strong> विभागा मासर्त्वयनसंवत्सराद्याः । <strong>नक्षत्राणि</strong> कृत्तिकारोहिण्यादीनि । <strong>ग्रःआ</strong> आदित्यादयः । <strong>सरितो</strong> नद्यः । <strong>सागराः</strong> समुद्राः । <strong>शैलाः</strong> पर्वताः । <strong>समानि</strong> स्थलान्य् एकरूपा भूभागाः खातप्रदरवर्जिताः । <strong>विषमाणि</strong> आरोहावरोहवन्ति ॥ १।२४ ॥</p>
<ul>
<li><strong>तपो वाचां रतिं चैव कामं च क्रोधम् एव च ।</strong></li>
</ul>
<blockquote>
<p><strong>सृष्टिं ससर्ज चैवेमां स्रष्टुम् इच्छन्न् इमाः प्रजाः ॥ १।२५ ॥</strong></p>
</blockquote>
<p><strong>रतिर्</strong> मनसः परितोषः । <strong>कामो</strong> ऽभिलाषो मन्मथो वा । अन्यत् प्रसिद्धम् । एवमादिकां <strong>सृष्टिं ससर्जेमाम्</strong> । अत्र श्लोके पूर्वा च या सृष्टिर् उक्ता । <strong>इमाः प्रजाः</strong> <strong>स्रष्टुम् इच्छन्</strong> देवासुरा यक्षराक्षसगन्धर्वाद्यास् तदुपकरणं तदात्मधर्मवच् छरीरं धर्मं चादाव् असृजद् इत्य् अर्थः । अथ केयं वाचोयुक्तिः सृष्टिं ससर्जेति । य एवार्थः सृष्टिं कृतवान् इति । सर्वे धातवः करोत्यर्थस्य विशेषावच्छिन्ने वर्तन्ते । पचति पाकं करोति, यजति यागं करोति । तत्र कृदन्ताद् विशेषे ऽवगत आख्यातगतो धातुः करोत्यर्थमात्रप्रतिपादनपरो भवति । तस्मिन्न् अपि कुतश्चित् प्रतिपन्ने पुनःप्रतिपादने ऽनुवाददोषो मा भूद् इति कालकारकादिषु तात्पर्यम् । अथ वा सृज्यमानविशेषा प्रमाणावच्छिन्ना सृष्टिः सामान्यसृष्टेः कर्म, यथा स्वपोषं पुष्ट इति ॥ २५ ॥</p>
<ul>
<li><strong>कर्मणां च विवेकार्थं धर्माधर्मौ व्यवेचयत् ।</strong></li>
</ul>
<blockquote>
<p><strong>द्वन्द्वैर् अयोजयच् चेमाः सुखदुःखादिभिः प्रजाः ॥ २६ ॥</strong></p>
</blockquote>
<p><strong>धर्माधर्मौ व्यवेचयत्</strong> विवेकेन पृथग्भावेन व्यवस्थापितवान्- &ldquo;अयं धर्म एव, अयम् अधर्म एव&rdquo; ।</p>
<ul>
<li>
<p><span style="text-decoration-underline;">ननु</span> च नैवायं विवेको ऽस्ति । सन्ति हि कर्माण्य् उभयरूपाणि धर्माधर्मात्मकानि । यथाहुः- &ldquo;शबलानि वैदिकानि कर्माणि, हिंसासाधनकत्वात् । यथा ज्योतिष्टोमः स्वरूपेण धर्मो हिंसाङ्गत्वात् त्व् अधर्मः&rdquo; इति ।</p>
</li>
<li>
<p><span style="text-decoration-underline;">अत आह</span> <strong>कर्मणां तु विवेकाय</strong> । कर्मशब्देनात्र प्रोयोगः कर्मणाम् अनुष्ठानम् उच्यते । स एव पदार्थो ऽन्यथा प्रयुज्यमानो विपरीतस्वभावो भवति । धर्मः सन्न् अधर्मरूपताम् आपद्यते, अधर्मो धर्मत्वम् । तथा हिंसैव । हिंसा बहिःप्रयुज्यमाना अधर्मः सः, &ldquo;न हिंस्यात् सर्वभूतानि&rdquo; इति प्रतिषेधगोचरत्वात् । अन्तर्वेदिकृता अग्नीषोमीये धर्मः, विधिलक्षणत्वात् । एवं तपो[^६६] धर्मः, तद् एव तु दम्भेनासामर्थ्यादिना[^६७] वा क्रियमाणम् अधर्मः । एवं देवरगमनं स्त्रीणाम् अधर्मः, गुरुनियुक्तानां पुत्रार्थिनीनां घृताक्ताद्यनुग्रहेण धर्मः । अतः स्वरूपैकत्वे ऽपि प्रयोगभेदाद् धर्माधर्मव्यवस्था । एकत्वे ऽपि[^६८] प्रमाणान्तरदृष्ट्या[^६९] स्वरूपभेद एव ।</p>
</li>
<li>
<p>अथ च कर्मफलेषु कर्मशब्दः, कारणे कार्योपचारात्[^७०] । तेनैतद् उक्तं भवति- कर्माणि <strong>व्यवेचयत्</strong> कर्मफलविभागाय । कः पुनः कर्मणां फलविभागः । अत उक्तम्- <strong>द्वन्द्वैर् अयोजयत् सुखदुःखादिभिः</strong> । धर्मस्य फलं सुखम् अधर्मस्य दुःखम् । अत उभयकारिणो द्वन्द्वैर् योज्यन्ते, धर्मकारित्वात् सुखेन, अधर्मकारित्वाद् दुःखेन । <strong>द्वन्द्व</strong>शब्दो ऽयं रूढ्या परस्परविरुद्धेषु पीडाकरेषु वर्तते शीतोष्णवृष्ट्यातपक्षुत्सौहित्यादिषु । <strong>आदि</strong>ग्रहणं सामान्यविशेषभावेन ज्ञेयम् । केवलौ सुखदुःखशब्दौ स्वर्गनरकयोर् वाचकौ निरतिशयानन्दपरितापवचनौ वा । विशेषः[^७१] स्वर्गग्रामपुत्रपश्वादिलाभस् तदपहारश् चादिशब्दस्य विषयः । कर्मणां पूर्वम् उत्पत्तिर् उक्ता । अनेन तेषाम् एव प्रयोगविभागः फलविभागश् च प्रजापतिना कृत इति प्रतिपाद्यविवेकः ॥ १।२६ ॥</p>
</li>
<li>
<p><strong>अण्व्यो मात्रा विनाशिन्यो दशार्धानां तु याः स्मृताः ।</strong></p>
</li>
</ul>
<blockquote>
<p><strong>ताभिः सार्धम् इदं सर्वं संभवत्य् अनुपूर्वशः ॥ १।२७ ॥</strong></p>
</blockquote>
<p>उपसंहारो ऽयम् । <strong>दशार्धानां</strong> पञ्चानां महाभूतानां या <strong>अण्व्यः</strong> सूक्ष्मा <strong>मात्रा</strong> अवयवास् तन्मात्रास् ता <strong>विनाशिन्यः</strong> । परिणामधर्मित्वात् स्थौल्यप्रतिपत्त्याविनाशिन्य उच्यन्ते । ताभिः <strong>सार्धम्</strong> <strong>इदं</strong> जगत् <strong>सर्वं</strong> <strong>संभवत्य्</strong> उत्पद्यते । <strong>अनुपूर्वशः</strong> क्रमेण । सूक्ष्मात् स्थूलं स्थूलात् स्थूलतरम् । यादृशो वा क्रम उक्तः प्राक् ॥ १।२७ ॥</p>
<ul>
<li><strong>यं तु कर्मणि यस्मिन् स न्ययुङ्क्त प्रथमं प्रभुः ।</strong></li>
</ul>
<blockquote>
<p><strong>स तद् एव स्वयं भेजे सृज्यमानः पुनः पुनः ॥ १।२८ ॥</strong></p>
</blockquote>
<p>अस्यायम् अर्थः । यद्य् अपि प्रजापतिर् ईश्वरो भूतसृष्टौ शक्नोति यथेच्छं प्राणिनः स्रष्टुं तथापि न पूर्वकल्पकृतानि कर्माण्य् अनपेक्ष्य प्राणिनः सृजति । येन यादृशं पुराकल्पे कर्म कृतं तत्कर्माक्षिप्तायां जातौ तं जनयति, न जात्यन्तरे । शुभेन कर्मणा तत्फलोपभोग्यायां देवमनुष्यादिजातौ जनयति, विपरीतेन तिर्यक्प्रेतादिषु । यथैव भूतेन्द्रियगुणाः कल्पादौ प्रकृतिस्था उद्भवन्ति एवं कर्माण्य् अपि प्रलये स्वप्रकृतिस्थानि पुनर् उद्भवन्ति सर्गादौ । &ldquo;ततः शेषेण&rdquo; इत्य् एष न्यायस् तत्राप्य् अस्त्य् एव ।</p>
<ul>
<li>
<p>यदि तर्हि कर्मापेक्षोत्पत्तिः, क्व प्रजापतेर् ऐश्वर्यम् उपयोगि कीदृशं वा सापेक्षम् ऐश्वर्यम् । तस्मिन् सति जगत उत्पत्तेः, कथम् अनुपयोगः । न तम् अन्तरेण स्थित्युत्पत्तिप्रलयाः सन्ति । नित्यत्वात् तस्य स्वकृतान्य् अपि कर्माणि कारणं तदिच्छापि प्रकृतिपरिणामश् च । एतस्याः कारणसामग्र्या इदं जगद् उत्पद्यते तिष्ठति प्रलीयते च । सापेक्षस्याप्य् ऐश्वर्यं न विहन्यते । यथेह राजादिर् ईश्वरो भृत्यादीन् फलेन योजयेद् एवम् एवादिकर्मानुरूपेणैव योजयति । न चानीश्वरः ।</p>
</li>
<li>
<p><span style="text-decoration-underline;">ननु</span> नास्य श्लोकस्यायम् अर्थ प्रतीयते । किं तर्हि प्रतीयते । विधातुर् एव प्राणिनां कर्मविनियोगे स्वातन्त्र्यम् । स यं प्राणिनं प्रथमं सर्गादौ यस्मिन् कर्मणि हिंसात्मके तद्विपरीते वा न्ययुङ्क्त स तद् एव कर्म भजते करोति । न पित्रादेर् अनुशासनम् अपेक्ष्य स्वेच्छयान्यथा प्रवर्तते । किं तर्हि, प्राक्प्रजापतिनियोगवशात् साध्व् असाधु वा स्वयम् अन्यानुशासननिरपेक्षो ऽनुतिष्ठति । <strong>सृज्यमानाह्</strong> पुनर् जायमानः । कल्पान्तरे ऽस्मिन्न् एव वा कल्पे प्रजापतिर् एव क्षेत्रज्ञांश् तत्कर्तृत्वेन नियुङ्क्ते । अतस् तन्नियोगम् एवानुवर्तमानाः प्राचीनं शुभम् अशुभं वा कर्म कुर्वन्ति । तद् उक्तम् ।</p>
</li>
<li>
<p>कर्तृत्वं प्रतिपद्यन्ते अनीशाः स्वेषु कर्मसु ।</p>
</li>
<li>
<p>महेश्वरेण प्रेर्यन्ते शुभे वा यदि वाशुभे ॥ इति ।</p>
</li>
<li>
<p>अज्ञो जन्तुर् अनीशो ऽयम् आत्मनः सुखदुःखयोः ।</p>
</li>
<li>
<p>ईश्वरप्रेरितो गच्छेत् स्वर्गं वा श्वभ्रम् एव वा ॥</p>
</li>
<li>
<p><span style="text-decoration-underline;">उच्यते</span> । एवं सति कर्मफलसंबन्धस् त्यक्तः स्यात्, पुरुषकारानर्थक्यं च स्यात्, अग्निहोत्रादिकर्माद्युपदेशो ब्रह्मोपासनाश् च व्यर्थाः प्रसज्येरन् । य एवेश्वरस्वरूपानभिज्ञास् त एव दृष्टादृष्टार्थेषु कर्मसु प्रवर्तेरन् । ये तु तदधीनं कर्तृत्वं भोक्तृत्वं च मन्यन्ते तेषां सर्वत्राप्रवृत्तिप्रसङ्गः । कृतम् अपि न तत्कर्म फलति । अकर्तारो ऽपि भोक्ष्यामह इति मन्यमाना उदासीरन् । न च व्याधिर् इवापथ्याद् विदुषां बलाद् इच्छोपजायते कर्तृत्व ईश्वरप्रेरणया । अथ कर्मफलसृष्ट्या तदिच्छा निश्चिता अस्मात् कर्मण इदं कर्तृत्वं[^७२] भवतीति, न तर्हि &ldquo;यं तु कर्मणि&rdquo; इत्य् एतद् अस्ति । शास्त्राद्[^७३] एव नियोगः प्रतिपत्तव्यः । तस्माद् <strong>यं</strong> पुरुषं <strong>स प्रभुः</strong> <strong>प्रथमम्</strong> <strong>न्ययुङ्क्त</strong> अनादौ संसारे प्रथमं वर्तमानापेक्षयं नियोक्तृत्वं चास्य सर्वभावेषु दिक्कालनिमित्तकारणत्वात् ।</p>
</li>
<li>
<p><span style="text-decoration-underline;">अन्ये</span> तु व्याचक्षते । जात्यन्तरापन्नस्यात्मनो न पूर्वं जातिसंस्कारापेक्षा । अतः स्वभावानुवृत्तिः । यं जातिविशेषं यस्मिन् कर्मणि नियुक्तवान् परवधादौ स सिंहादिजातीय आत्मा संपन्नो मनुष्यत्वे मार्दवम् अभ्यस्तम् अपि हित्वा जातिधर्मं प्रतिपद्यते अन्येनानुपदिष्टम् अपि । स्वाभाव्यात् प्रजापतिकृतत्वात् कर्माणि बलवन्ति प्रागभ्यासं जात्यन्तरगतस्य विस्मारयन्तीति प्रदर्शितं भवति ॥ १।२८ ॥</p>
</li>
</ul>
<p><em>एतद् एव विस्तारयति ।</em></p>
<blockquote>
<p><strong>हिंस्राहिंस्रे मृदुक्रूरे धर्माधर्माव् ऋतानृते ।</strong><br>
<strong>यद् यस्य सो ऽदधात् सर्गे तत् तस्य स्वयम् आविशत् ॥ १।२९ ॥</strong></p>
</blockquote>
<p><strong>हिंस्रं</strong> परप्राणवियोगकरं सर्पसिंहहस्त्यादि । तद्विपरीतम् <strong>अहिंस्रं</strong> रुरुपृषतादि । <strong>मृदु</strong> पेशलम् अनायासकम्[^७४] । <strong>क्रूरं</strong> कठिनं परदुःखोत्पादनात्मकम् । अन्यत् प्रसिद्धम् । यद् एतद् द्विशः प्रसिद्धं कर्म जातं ततो यस्य यद् एव <strong>अदधाद्</strong> दत्तवान् कल्पितवान् <strong>स</strong> प्रजापतिः <strong>सर्गे</strong> सृष्ट्यादौ पूर्वकर्मानुरूप्यम् अवेक्ष्य, तत्कर्म स सृष्टः[^७५] प्राणी <strong>स्वयम् आविशत्</strong> प्रतिपद्यते । भूतकालता न विवक्षिता । आद्यत्वे ऽपि जातिधर्मस्यानुपदिष्टस्य स्वयंप्रतिपत्तिदर्शनात् ॥ १।२९ ॥</p>
<ul>
<li><strong>यथर्तुलिङ्गान्य् ऋतवः स्वयम् एवर्तुपर्यये ।</strong></li>
</ul>
<blockquote>
<p><strong>स्वानि स्वान्य् अभिपद्यन्ते तथा कर्माणि देहिनः ॥ १।३० ॥</strong></p>
</blockquote>
<p>अत्र दृष्टान्तः । अचेतना अपि यथा भावास् तन्मर्यादयैव व्यवस्थितस्वभावाः एवं चेतना अपि पुरुषकृतकर्मसहायेन प्रजापतिना कृतां मर्यादां नातिक्रामन्ति, यस्यां जातौ जातास् तद् एव कुर्वन्ति नान्यद् इच्छन्तो ऽपि शक्नुवन्ति कर्तुम् ।</p>
<ul>
<li><strong>ऋतवो</strong> वसन्तादयः । <strong>स्वलिङ्गानि</strong> चिह्नानि पत्रफलकुसुमशीतोष्णवर्षादीनि । <strong>पर्यये</strong> । यस्यर्तोर् यः पर्यायः स्वकार्यावसरस् तस्मिन् स ऋतुस् तं धर्मं <strong>स्वयम् एव</strong> प्रतिपद्यते, न पुरुषप्रयत्नम् अपेक्षते । चूतमञ्जर्यो वसन्ते स्वयम् एव पुष्यन्ति, न मूले सलिलसेकम् अपेक्षन्ते । एवं पुरुषकर्माण्य् अदृष्टानि । नास्ति स पदार्थो यो न कर्मापेक्षते । तथा हि । वर्षाणां स्वस्वभावो यो वृष्टिप्रदः, भवति च राजदोषाद् राष्ट्रदोषाद् वा कदाचिद् अवग्रहः । तस्मात् कर्मशक्तिर् एवानपसार्या । वृत्तानुरोधाद् असकृद् अनुग्रहणम् ।</li>
</ul>
<hr>
<ul>
<li>
<p>अन्ये तु श्लोकत्रयम् अप्य् अन्यथा व्याचक्षते । कर्मशक्तीनां स्वभावनियमो ऽनेनोच्यत इत्य् आहुः ।</p>
</li>
<li>
<p>(१।२८) यत् फलं यस्मिन् कर्मण्य् आहितं प्रजापतिना स कर्मविशेषः पुनः पुनः सृज्यमानो ऽनुष्ठीयमानः स्वयं तत् फलं भजते ददातीत्य् अर्थः । तेन यागः कृतो यदा फलिष्यति न तदा किंचिद् अन्यद् अपेक्षत इति प्रतिपादितं भवति । सेवा हि स्वकृता अपि[^७६] मन्त्रिपुरोहितादिवाक्यम् अपेक्षते । नैवं यागः । दृष्टस् तु व्यापारस् तेनापेक्ष्यते । दृष्टादृष्टकारणद्वयजन्यत्वात् सर्वस्य कार्यस्यादृष्टान्तरापेक्षा निषिध्यते तदानीम् ।</p>
</li>
<li>
<p>(१।२९) कर्माणीष्टानिष्टफलप्रदानि विधिप्रतिषेधविषयाणि । कर्माणि द्विश उदाहरति । <strong>हिंस्राहिंस्रे</strong> इति । हिंसा प्रतिषिद्धा । तस्या नरकादिफलप्रदानं नियमितम् । यो ब्राह्मणायावगुरेत् यो मामकायावगुरेत् तं शतेन यातयाद् इति वाक्यशेषेभ्यः । सा ततः स्वभावान् न च्यवते । प्रायश्चित्तेषु विशेषं वक्ष्यामः । अहिंस्रं विहितम् । तस्यापि नेष्टफलदानात् स्वभावच्युतिर् अस्ति । धर्माधर्मयोर् एव विशेषायते । विहितं कर्म धर्मः, प्रतिषिद्धम् अधर्मः, तयोर् विशेषाः सत्यानृतादयः । सत्यं विहितम् अनृतं प्रतिषिद्धम् । एवं सर्वाणि पूर्वोत्तरपदानि विहितप्रतिषिद्धविशेषप्रदर्शनानि ।</p>
</li>
<li>
<p>(१।३०) अव्यभिचरितदृष्टकार्यकारणसंबन्धीनि कर्माणि । दृष्टान्तः <strong>यथर्तुलिङ्गानी</strong>ति । शेषं समानम् ॥ १।३० ॥</p>
</li>
<li>
<p><strong>लोकानां तु विवृद्ध्यर्थं मुखबाहूरुपादतः।</strong></p>
</li>
</ul>
<blockquote>
<p><strong>ब्राह्मणं क्षत्रियं वैश्यं शूद्रं च निरवर्तयत् ॥ १।३१ ॥</strong></p>
</blockquote>
<p>पृथिव्यादीनां <strong>लोकानां</strong> <strong>विवृद्ध्यर्थम्</strong> । वृद्धिः पुष्टिर् बाहुल्यं वा । ब्राह्मणादिषु चतुर्षु वर्णेषु सत्सु त्रयाणां लोकानां वृद्धिः । &ldquo;इतः प्रदानं देवा उपजीवन्ति&rdquo; (त्स् ३।२।९।७) । ते च यागाद्यधिकृताः । अतस् तैः कर्म कृतम् उभौ लोकौ वर्धयति । पुरुषकर्मप्रचोदिता देवाः । &ldquo;आदित्याज् जायते वृष्टिः&rdquo; (म्ध् ३।६६ [७६]) इति, अस्यापि लोकस्य वृष्टिर्[^७७] वृद्धिः । ब्राह्मणादीन् वर्णान् <strong>निरवर्तयन्</strong> निर्वर्तितवान् असृजत् । <strong>मुखबाहूरुपादतः</strong>, यथाक्रमं मुखाद् ब्राह्मणम्, बाहुभ्यां राजन्यम्, ऊरुभ्यां वैश्यम्, शूद्रं पादत इति । तसिः अपादाने (पाण् ५।४।४५) । कारणात् कार्यं निष्कृष्यत इवेति भवति[^७८] । अपाये सति अपादानत्वम् । आद्यं कंचिद् ब्राह्मणं स्वमुखावयवेभ्यो[^७९] दैव्या शक्त्या निर्मितवान्, अद्यतनानां सर्वेषां मिथुनसंप्रयोगद्वारेण तत्त्वेभ्य[^८०] उत्पत्तिदर्शनात् । परमार्थतः स्तुतिर् एषा वर्णानाम् उत्कर्षापकर्षप्रदर्शनार्थम् । सर्वेषां भूतानां प्रजापतिः श्रेष्ठस् । तस्यापि सर्वेषाम् अङ्गानां मुखम् । ब्राह्मणो ऽपि सर्वेषां वर्णानां प्रशस्यतमः । एतेन सामान्येन ब्रह्ममुखाद् उत्पन्न इत्य् उच्यते । मुखकर्माध्यापनाद्यतिशयाद् वा मुखत इत्य् उच्यते । क्षत्रियस्यापि बाहुकर्म युद्धम् । वैश्यस्याप्य् ऊरुकर्म पशून्[^८१] रक्षतो गोभिश् चरन्तीभिर् भ्रमणम्, स्थलपथवारिपथादिषु वाणिज्यायै गमनम् । शूद्रस्य पादकर्म शुश्रूषा ॥ १।३१ ॥</p>
<ul>
<li><strong>द्विधा कृत्वात्मनो देहम् अर्धेन पुरुषो ऽभवत् ।</strong></li>
</ul>
<blockquote>
<p><strong>अर्धेन नारी तस्यां स विराजम् असृजत् प्रभुः ॥ १।३२ ॥</strong></p>
</blockquote>
<p>एषा सृष्टिः साक्षात् परस्य पुरुषस्य । इयं तु ब्रह्मणस् तस्यैवेत्य् अन्ये । यत् तद् अन्तरण्डं समुद्गतं शरीरं तद् द्विधा कृत्वा, <strong>अर्धेन पुरुषो ऽभवत्</strong> पुमान् संपन्नः शुक्रसेकसमर्थः । <strong>अर्धेन नारी</strong> गौरीश्वरभङ्ग्या । अथ वा पृथग् एव तां निर्मितवान् । तां निर्माय तस्यां मैथुनेन धर्मेण <strong>विराड्</strong> इति यस्य नाम प्रसिद्धं तं जनितवान् । एतद् उच्यते । प्रजापतिः स्वां दुहितरम् अगच्छत् । इदम् अपि जायापत्योः शरीरमात्रभेदात् सर्वत्र कार्येष्व् अविभागात् तदालम्बनं द्वैधंकारवचनम् ॥ १।३२ ॥</p>
<ul>
<li><strong>तपस् तप्त्वासृजद् यं तु स स्वयं पुरुषो विराट् ।</strong></li>
</ul>
<blockquote>
<p><strong>तं मां वित्तास्य सर्वस्य स्रष्टारं द्विजसत्तमाः ॥ १।३३ ॥</strong></p>
</blockquote>
<p><strong>स विराट्</strong> <strong>तपस् तप्त्वा यं पुरुषम् असृजत् तं मां वित्त</strong> जानीध्वम् । एवं स्मृतिपरंपरया नात्र वः किंचिद् अविदितं मम वर्णयितव्यम् अस्ति । तन्मध्ये शुद्धिम् आत्मन आचष्टे । <strong>अस्य सर्वस्य स्रष्टारम्</strong> । अनेन सर्वशक्तिम् आह । जन्मकर्मातिशयवन्तं मां प्रत्ययितरीकरिष्यतीत्य् अभिप्रायः निश्चयोत्पत्त्यर्थं च, अन्यतो ऽवगते ऽपि मनुजन्मनि स्वयम् अभिधानात् । यथान्यतः श्रुतो ऽपि कश्चित् पृच्छ्यते, &ldquo;देवदत्तस्य त्वं पुत्रः&rdquo; इति, &ldquo;बाढम्&rdquo; इति तेनोक्ते निश्चय उपजायते । अभिजनवर्णनं कवीनाम् अत्रपाकरं सत्याम् अपि पारंपर्येणात्मस्तुतौ । <strong>द्विजसत्तमा</strong> इत्य् आमन्त्रणम् । सत्तमाः साधुतमाः स्रेष्ठा इति यावत् ॥ १।३३ ॥</p>
<ul>
<li><strong>अहं प्रजाः सिसृक्षुस् तु तपस् तप्त्वा सुदुश्चरम् ।</strong></li>
</ul>
<blockquote>
<p><strong>पतीन् प्रजानाम् असृजं महर्षीन् आदितो दश ॥ १।३४ ॥</strong></p>
</blockquote>
<p><strong>अहम् असृजम्</strong> उत्पादितवान् । <strong>दश</strong> <strong>प्रजापतीन् महर्षीन्</strong> । <strong>आदितः सुदुश्चरं तपः</strong> कृत्वा । सुष्टु दुःखेन तपश् चर्यते ऽतिपीडाकरं बहुकालं च ॥ १।३४ ॥</p>
<p><em>तान् महर्षीन् नामतो निर्दिशति</em>[^८२] ।</p>
<ul>
<li><strong>मरीचिम् अत्र्यङ्गिरसौ पुलस्त्यं पुलहं क्रतुम् ।</strong></li>
</ul>
<blockquote>
<p><strong>प्रचेतसं वसिष्ठं च भृगुं नारदम् एव च ॥ १।३५ ॥</strong></p>
</blockquote>
<ul>
<li><strong>एते मनूंस् तु सप्तान्यान् असृजन् भूरितेजसः ।</strong></li>
</ul>
<blockquote>
<p><strong>देवान् देवनिकायांश् च महर्षींश् चामितौजसः ॥ १।३६ ॥</strong></p>
</blockquote>
<p><strong>एते</strong> महर्षयः <strong>सप्तान्यान् मनून् असृजन्</strong> । अधिकारशब्दो ऽयं मनुर् इति । मन्वन्तरे यस्य प्रजासर्गे तत्स्थितौ वाधिकार उक्तेन प्रकारेण स मनुर् इत्य् उच्यते । <strong>भूरितेजस</strong> <strong>अमितौजस</strong> इति चैक एवार्थः । एकं प्रथमान्तं स्रष्टुर् विशेषणम् । द्वितीयं द्वितीयान्तं स्रष्टव्यानां मन्वादीनां विशेषणम् । <span style="text-decoration-underline;">ननु</span> देवा ब्रह्मणैव सृष्टाः । <span style="text-decoration-underline;">सत्यं</span>, न सर्वे । अपरिमिता हि देवसंघाताः । <strong>देवनिकाया</strong> हि देवस्थानानि स्वर्गलोकब्रह्मलोकादीनि ॥ १।३६ ॥</p>
<ul>
<li><strong>यक्षरक्षःपिशाचांश् च गन्धर्वाप्सरसो ऽसुरान् ।</strong></li>
</ul>
<blockquote>
<p><strong>नागान् सर्पान् सुपर्णांश् च पितॄणां च पृथग्गणान् ॥ १।३७ ॥</strong></p>
</blockquote>
<p>यक्षादीनां स्वरूपभेदश् चेतिहासादिप्रमाणक एव, न प्रत्यक्षादीनाम् अन्यतमेन प्रमाणेन परिच्छिद्यते । तत्र वैश्रवणानुचरा <strong>यक्षाः</strong> । <strong>रक्षांसि</strong> विभीषणादयः । तेभ्यः क्रूरतराः <strong>पिशाचाः</strong>, अशुचिमरुदेशादिवासिनो निकृष्टा यक्षराक्षसेभ्यः । हिंस्रास् तु सर्व एव । छद्मकरणेन[^८३] केचित् प्राणिनां जीवम् आकर्षन्त्य् अदृष्टया शक्त्या व्याधींश् च जनयन्तीत्य् ऐतिहासिका मन्त्रवादिनश् च । <strong>गन्धर्वा</strong> देवानुचरा गीतनृत्तप्रधानाः । <strong>अप्सरसो</strong> देवगणिका उर्वश्याद्याः । <strong>असुरा</strong> देवशत्रवो वृत्रविरोचनहिरण्याक्षप्रभृतयः । <strong>नागा</strong> वासुकितक्षादयः । <strong>सर्पाः</strong> प्रसिद्धाः । <strong>सुपर्णाः</strong> पक्षिविशेषा गरुत्मत्प्रभृतयः । <strong>पितरः</strong> सोमपाज्यपादिनामानः स्वस्थाने देववद् वर्तन्ते । तेषां गणम् असृजन् ॥ १।३७ ॥</p>
<ul>
<li><strong>विद्युतो ऽशनिमेघांश् च रोहितेन्द्रधनूंषि च ।</strong></li>
</ul>
<blockquote>
<p><strong>उल्कानिर्घातकेतूंश् च ज्योतींष्य् उच्चावचानि च ॥ १।३८ ॥</strong></p>
</blockquote>
<p>मेघोदरदृश्यं[^८४] मध्यमं ज्योतिर् <strong>विद्युद्</strong> उच्यते । यस्यास् तडित्सौदामिनीत्यादयः पर्याया विशेषाश्रयाः । <strong>अशनिः</strong> शिलाभूता हिमकणिका सूक्ष्मदृश्यश् च वर्षधारादिवत् पतन्त्यो वेगवद् वातप्रेरिताः सस्यादिविनाशिन्य उच्यन्ते । <strong>मेघा</strong> अभ्रोदकमरुज्ज्योतिःसंघाता आन्तरिक्षाः । <strong>रोहितं</strong> दण्डाकारम् अन्तरिक्षे नीललोहितरूपं कदाचित् दृश्यते । आदित्यमण्डललग्नं कदाचित्, कदाचित् प्रदेशान्तरे ऽपि । तस्यैव विशेष <strong>इन्द्रधनुः</strong> । वक्रत्वं धनुराकारताधिकास्य । <strong>उल्का</strong> संध्याप्रदोषादौ विसारिप्रभाण्य् उत्पाते दिक्षु पतन्ति यानि ज्योतींषि दृश्यन्ते । <strong>निर्घातः</strong> भूम्यन्तरिक्ष उत्पातशब्धः । <strong>केतव</strong> उत्पाते दृश्यमानानि शिखावन्ति ज्योतींषि प्रसिद्धानि । अन्यान्य् अपि ध्रुवागस्त्यारुन्धतीप्रभृतीनि नानाप्रकाराणि ॥ १।३८ ॥</p>
<ul>
<li><strong>किंनरान् वानरान् मत्स्यान् विविधांश् च विहङ्गमान् ।</strong></li>
</ul>
<blockquote>
<p><strong>पशून् मृगान् मनुष्यांश् च व्यालांश् चोभ्यतोदतः ॥ १।३९ ॥</strong></p>
</blockquote>
<p>अश्वमुखाः प्राणिनो हिमवदादिपर्वतेषु भवन्ति ते <strong>किंनराः</strong> । <strong>वानरा</strong> मर्कटमुखा पुरुषविग्रहाः । <strong>विहङ्गमाः</strong> पक्षिणः । अजाविकोष्ट्रगर्दभादयः <strong>पशवः</strong> । <strong>मृगाः</strong> रुरुपृषतादयः । <strong>व्यालाः</strong> सिंहव्याघ्रादयः । द्वे दन्तपङ्क्ती उत्तराधरे येषां भवतस् ते <strong>उभयतोदतः</strong> ॥ १।३९ ॥</p>
<ul>
<li><strong>कृमिकीटपतङ्गांश् च यूकामक्षिकमत्कुणम् ।</strong></li>
</ul>
<blockquote>
<p><strong>सर्वं च दंशमशकं स्थावरं च पृथग्विधम् ॥ १।४० ॥</strong></p>
</blockquote>
<p><strong>कृमयो</strong> ऽत्यन्तसूक्ष्मा प्राणिनः । <strong>कीटास्</strong> तेभ्य ईषत्स्थूला भूमिचराः । <strong>पतङ्गाः</strong> शलभपक्षकादयः[^८५] । <strong>स्थावरं</strong> वृक्षपर्वतादि । <strong>पृथग्विधं</strong> नानाप्रकारम् । क्षुद्रजन्तव इत्य् एकवद्भावः ॥ १।४० ॥</p>
<ul>
<li><strong>एवम् एतैर् इदं सर्वं मन्नियोगान् महात्मभिः ।</strong></li>
</ul>
<blockquote>
<p><strong>यथाकर्म तपोयोगात् सृष्टं स्थावरजङ्गमम् ॥ १।४१ ॥</strong></p>
</blockquote>
<p><strong>एवम्</strong> इति प्रक्रान्तप्रकारप्रत्ययपरामर्शः[^८६] । <strong>एतैर् महात्मभिर्</strong> मरीच्यादिभिः । <strong>इदं सर्वं स्थावरजङ्गमं सृष्टम्</strong> । <strong>यथाकर्म</strong> यस्य जन्मान्तरे यादृशं कर्म तदपेक्षम् । यस्यां जातौ यस्य तु युक्तम् उतपत्तुं कर्मवशात् स तस्याम् एवोत्पादितः । <strong>मन्नियोगान्</strong> मदाज्ञया । <strong>तपोयोगान्</strong> महत्कृत्वा तपः । यावत् किंचिन् महद् ऐश्वर्यं तत् सर्वं तपसा प्राप्य्म् इत्य् एतद् अनेनाह ॥ १।४१ ॥</p>
<ul>
<li><strong>येषां तु यादृशं कर्म भूतानाम् इह कीर्तितम् ।</strong></li>
</ul>
<blockquote>
<p><strong>तत् तथा वो ऽभिधास्यामि क्रमयोगं च जन्मनि ॥ १।४२ ॥</strong></p>
</blockquote>
<p><strong>येषां भूतानां यादृशं कर्म</strong> स्वभावतो हिंस्रम् अहिंस्रं वा तद्वत् तथैव <strong>कीर्तितम्</strong> । इदानीं जन्म**क्रमयोगम् अभिधास्यामि **। <span style="text-decoration-underline;">क्व पुनः</span> कर्म कीर्तितं यत्रेदं यक्षरक्ष इत्यादि नामनिर्देशो न कर्मनिर्देशः । <span style="text-decoration-underline;">उच्यते</span> । नामनिर्देशाद् एव कर्मावगतिः, कर्मनिमित्तत्वाद् एषां नामप्रतिलम्भस्य । तथा हि यक्षणाद् भक्षणाद् अशनाद् वा यक्षाः । रहसि क्षणनाद्[^८७] रक्षांसि । पिषिताशनात् पिशाचाः । अद्भ्यः सृता इत्य् अप्सरसः । अमृताख्यायाः सुराया अलाभाद् असुरा । इत्याद्य् अप्य् ऊह्यम् । <strong>जन्मनि</strong> क्रमयोगो जरायुजाण्डजा इत्यादि वक्ष्यते ॥ १।४२ ॥</p>
<ul>
<li><strong>पशवश् च मृगाश् चैव व्यालाश् चोभयतोदतः ।</strong></li>
</ul>
<blockquote>
<p><strong>रक्षांसि च पिशाचाश् च मनुष्याश् च जरायुजाः ॥ १।४३ ॥</strong></p>
</blockquote>
<p>एते <strong>जरायुजाः</strong> । जरायुर् उल्बं गर्भशय्या । तत्र प्रथमं ते संभवन्ति । ततो मुक्ता जायन्ते । एष एतेषां जन्मक्रमः । दन्तशब्दसमानार्थो दत्शब्दो ऽन्यो ऽस्तीत्य् उभयतोदत इति प्रथमाबहुवचने रूपं युज्यते ॥ १।४३ ॥</p>
<ul>
<li><strong>अण्डजाः पक्षिणः सर्पा नक्रा मत्स्याश् च कच्छपाः ।</strong></li>
</ul>
<blockquote>
<p><strong>यानि चैवंप्रकाराणि स्थलजान्य् औदकानि च ॥ १।४४ ॥</strong></p>
</blockquote>
<p><strong>नक्राः</strong> शिशुमरादयः । <strong>कच्छपः</strong> कूर्मः । <strong>यानि चैवंप्रकाराणि</strong> कृकलासादीनि <strong>स्थलजानि</strong> । एवंरूपाण्य् <strong>औदकानि</strong> जलजानि शङ्खादीनि ॥ १।४४ ॥</p>
<ul>
<li><strong>स्वेदजं दंशमशकं यूकामक्षिकमत्कुणम् ।</strong></li>
</ul>
<blockquote>
<p><strong>ऊष्मणश् चोपजायन्ते यच् चान्यत् किंचिद् ईदृशम् ॥ १।४५ ॥</strong></p>
</blockquote>
<p><strong>स्वेदः</strong> पार्थिवानां द्रव्याणाम् अग्न्यादित्यादितापसंबन्धाद् अन्तःक्लेदस् ततो जायते <strong>दंशमशकादि</strong> । <strong>अन्यद्</strong> अपि <strong>यद् ईदृशम्</strong> अत्यन्तसूक्ष्मं पुत्तिकापिपीलिकादि यद् <strong>ऊष्मण उपजायते</strong> । ऊष्मा स्वेद एव, तद्धेतुर् वा तापः । &ldquo;उपजायन्ते&rdquo; इति वा पाठः । &ldquo;ये चान्ये केचिद् ईदृशाः&rdquo; इति पठितव्यम् ॥ १।४५ ॥</p>
<ul>
<li><strong>उद्भिज्जाः स्थावराः सर्वे बीजकाण्डप्ररोहिणः ।</strong></li>
</ul>
<blockquote>
<p><strong>ओषध्यः फलपाकान्ता बहुपुष्पफलोपगाः ॥ १।४६ ॥</strong></p>
</blockquote>
<p>उद्भेदनम् उद्भित् । भावे क्विप् । ततो जायन्त इति <strong>उद्भिज्जाः</strong> । उप्तं बीजं भूमिं च भित्त्वा विदार्य जायन्ते वृक्षाः । सर्वे बीजात् काण्डाच् च प्ररोहन्ति जायन्ते मूलस्कन्धादिना दृढीभवन्ति । तथ्<strong>औषध्यः</strong> । ओषधय इति युक्तम् । ईकारः कृदिकारद् इति, छान्दसो वा । इदं तासां स्वाभाविकं कर्म । <strong>पाकान्ताः</strong> फलपाकः अन्तो नाश आसाम् इति । पक्वे फले व्रीह्यादयो नश्यन्ति, बहुना च पुष्पफलेनोपगताः युक्ता भवन्ति । औषधीनां वृक्षाणां च यथासंभवम् एतद् विशेषणम् ॥ १।४६ ॥</p>
<ul>
<li><strong>अपुष्पाः फलवन्तो ये ते वनस्पतयः स्मृताः ।</strong></li>
</ul>
<blockquote>
<p><strong>पुष्पिणः फलिनश् चैव वृक्षास् तूभतः स्मृताः ॥ १।४७ ॥</strong></p>
</blockquote>
<p>विना पुष्पेण फलं जायते येषां ते <strong>वनस्पतयः</strong> कथ्यन्ते, न वृक्षाः । <strong>पुष्पिणः फलिनश्</strong> <strong>च वृक्षाः</strong> । उभययोगात् क्वचिद् वनस्पतयो वृक्षा अपि उच्यन्ते, वृक्षाश् च वनस्पतयो ऽपि । तत्र विशेषहेतुत्वं[^८८] दर्शयिष्यामः ।</p>
<ul>
<li>
<p>वयं तु ब्रूमः । नायं शब्दार्थसंबन्धविधिर् व्याकरणस्मृतिवत् । तेन नायम् अर्थो य एवंस्वभावास् ते वनस्पत्यादिशब्दवाच्याः, किं तर्हि पुष्पफलानां जन्मोच्यते । तस्य वक्तव्यतया प्रकृतत्वात् &ldquo;क्रमं योगं तु जन्मनि&rdquo; (म्ध् १।४२) इति । द्विधा फलानाम् उत्पत्तिः । अन्तरेण पुष्पाणि जायन्ते पुष्पेभ्यश् च । एवं पुष्पाणि वृक्षेभ्यश् च । तेन यद्य् अप्य् एवम् अभिधानं &ldquo;ये फलिनस् ते वनस्पतयो ज्ञेयास्&rdquo; तथापि प्रकरणसामर्थ्याद् यत्तदोर् व्यत्ययः कर्तव्यः । ये वनस्पतय इति एवं प्रसिद्धास् ते ऽपुष्पाः फलवन्तस् तेभ्यः पुष्पम् अन्तरेण फलानि जायन्ते इति । सामर्थ्याच् चायं क्रमो ऽवतिष्ठते । यथा &ldquo;वाससा स्तम्भं प्रवेष्टय&rdquo; इति वाससि परिधातव्ये ऽयम् अर्थो ऽस्य भवति । स्तम्भे निधाय वासः परिधापयेति । प्रसिद्धम् अप्य् एतद् अनूद्यते &ldquo;तमसा बहुरूपेण&rdquo; (म्ध् १।४९) इत्य् एतत् प्रतिपादयितुम् ॥ १।४७ ॥</p>
</li>
<li>
<p><strong>गुच्छगुल्मं तु विविधं तथैव तृणजातयः ।</strong></p>
</li>
</ul>
<blockquote>
<p><strong>बीजकाण्डरुहाण्य् एव प्रताना वल्ल्य एव च ॥ १।४८ ॥</strong></p>
</blockquote>
<p>याः संहता भूमेर् बद्धा एकमूला अनेकमूलाश् च लता उत्तिष्ठन्ति न च वृद्धिं महतीं प्राप्नुवन्ति तासां संघातो <strong>गुच्छगुल्म</strong>शब्दवाच्यः तृणमूलकादिः । तयोस् तु भेदः पुष्पवद् अपुष्पकृतो वा । अन्या वा <strong>तृणजातयः</strong> कुशशाद्वलशङ्खपुष्पीप्रभृतयः । <strong>प्रताना</strong> दीर्घा भूमिगतास् तृणप्ररोहाः । <strong>वल्ल्यो</strong> व्रतत्यः भूमेर् उत्पत्य वृक्षम् अन्यं वा कंचित् परिवेष्ट्योर्ध्वम् आरुहन्ति । सर्वम् एतत् वृक्षवत् <strong>बीजकाण्डरुहम्</strong> ॥ १।४८ ॥</p>
<ul>
<li><strong>तमसा बहुरूपेण वेष्टिताः कर्महेतुना।</strong></li>
</ul>
<blockquote>
<p><strong>अन्तःसंज्ञा भवन्त्य् एते सुखदुःखसमन्विताः ॥ १।४९ ॥</strong></p>
</blockquote>
<p><strong>कर्म</strong> अधर्माख्यं <strong>हेतुर्</strong> यस्य तमसस् तेन <strong>वेष्टिता</strong> व्याप्ताः । <strong>बहुरूपेण</strong> विचित्रदुःखानुभवनिमित्तेन । यद्य् अपि सर्वं त्रिगुणं तथाप्य् एषां तम उद्रिक्तम्, अपचिते सत्त्वरजसी । अतस् तमोबाहुल्यान् नित्यं निर्वेददुःखादियुक्ता अधर्मफलम् अनुभवन्तः सुचिरम् आस्ते । सत्त्वस्यापि तत्र भावात् कस्यांचिद् अवस्थायां सुखलेशम् अपि भुञ्जते । तद् आह- <strong>सुखदुःखसमन्विता</strong> इति । <strong>अन्तःसंज्ञेति</strong>[^८९] । संज्ञा[^९०] बुद्धिस् तल्लिङ्गस्य बहिर्विहारव्याहारादेः कार्यस्य चेष्टारूपस्याभावाद् अन्तःसंज्ञा उच्यन्ते । अन्यथान्तर् एव सर्वः पुरुषश् चेतयते । अथ वा यथा मनुष्याः कण्टकादितोदं प्राक् चेतयन्ते नैवं स्थावराः । ते हि महान्तं प्रतोदं परशुविदारणादिदुखसंज्ञायाम् अपेक्षन्ते । यथा स्वापमदमूर्च्छावस्थागताः प्राणिनः ॥ १।४९ ॥</p>
<ul>
<li><strong>एतदन्तास् तु गतयो ब्रह्माद्याः समुदाहृताः।</strong></li>
</ul>
<blockquote>
<p><strong>घोरे ऽस्मिन् भूतसंसारे नित्यं सततयायिनि ॥ १।५० ॥</strong></p>
</blockquote>
<p>एषो ऽन्तो ऽवसानं वल्लीगतिर् यासां गतीनां ता <strong>एतदन्ताः</strong> । कृतकर्मफलोपभोगार्थम् आत्मनस् तत्तच्छरीरसंबन्धो[^९१] <strong>गतिर्</strong> उच्यते । अस्याः स्थावरात्मिकाया गतेर् अन्या निकृष्टा दुःखबहुला गतिर् नास्ति । ब्रह्मगतेश् चान्याद्योत्तमा गतिर् आनन्दरूपा नास्ति । एता गतयः शुभाशुभैः कर्मभिर् धर्माधर्माख्यैः प्राप्यन्ते । परब्रह्मावाप्तिस् तु मोक्षलक्षणा केवलानन्दरूपा ज्ञानात् ज्ञानकर्मसमुच्चयाद् वेति वक्ष्यामः ।</p>
<ul>
<li>
<p><strong>भूतसंसारे</strong> भूतानां क्षेत्रज्ञानां संसारे जन्ममरणप्रबन्धे जात्यन्तरागमने । <strong>घोरे</strong> प्रमादालस्यवतां भीषणे, इष्टवियोगानिष्टयोगोत्पत्त्या । सततं सर्वकालं गमनशालिनि[^९२] विनाशिन्य् असारे ऽपि <strong>नित्यं</strong> घोरे न कदाचिद् अघोरे । देवादिगतिष्व् अपि सुचिरं स्थित्वा मर्तव्यम् इति नित्यं घोरः । तद् अनेन धर्माधर्मनिमित्तत्वसंवर्णनेन संसारस्य शास्त्रस्य महाप्रयोजनता प्रतिपदिता भवति । शास्त्राद् धि धर्माधर्मयोर् विवेकज्ञानम् इत्य् अधेतव्यम् ॥ १।५० ॥</p>
</li>
<li>
<p><strong>एवं सर्वं स सृष्ट्वेदं मां चाचिन्त्यपराक्रमः ।</strong></p>
</li>
</ul>
<blockquote>
<p><strong>आत्मन्य् अन्तर्दधे भूयः कालं कालेन पीडयन् ॥ १।५१ ॥</strong></p>
</blockquote>
<p><strong>एवं</strong> किंचित् साक्षात् किंचित् प्रजापतिनियोगेन <strong>स</strong> भगवान् <strong>सर्वम्</strong> इदं जगत् <strong>सृष्ट्वा</strong> उत्पाद्य <strong>मां</strong> च जगत्स्थितौ नियोज्य स्वे ऽन्तरे[^९३] ऽचिन्त्य आश्चर्यरूपो महान् प्रभावः पराक्रमः सर्वविषयाशक्तिर् यस्य स सृष्ट्वा <strong>अन्तर्दधे</strong> ऽन्तर्धानं कृतवान् इच्छागृहीतं शरीरं योगशक्त्योज्झित्वा पुनर् अप्रकाशः संवृत्तः । <strong>आत्मनीति</strong> । यथान्ये भावाः प्रकृताव् अन्तर्धीयन्त एवं सो ऽन्यत्रेत्य् एवं न । किं तर्ह्य् आत्मन्य् एव प्रलीनः । न हि तस्यान्या प्रकृतिर् अस्ति यत्रान्तर्धीयेत, सर्वभूतानां तत्प्रकृतित्वात् । जगत्सर्वव्यापारान् निवृत्तिर् वान्तर्धानम् । <strong>भूयः कालं कालेन पीडयन्</strong> । सृष्ट्वेत्य् एतत् क्रियापेक्षः शता द्रष्टव्यः । प्रलयकालं सर्गस्थितिकालेन विनाशयन् । <strong>भूयः</strong> पुनर् इत्य् अर्थः । वक्ष्यति &ldquo;अनन्ता सर्गसंहाराः&rdquo; इति ॥ १।५१ ॥</p>
<ul>
<li><strong>यदा स देवो जागर्ति तद् एवं चेष्टते जगत् ।</strong></li>
</ul>
<blockquote>
<p><strong>यदा स्वपिति शान्तात्मा तदा सर्वं निमीलति ॥ १।५२ ॥</strong></p>
</blockquote>
<p><strong>स देवो</strong> <strong>यदा जागर्ति</strong> यद् एतद् इच्छतीदं <strong>जगद्</strong> उत्पद्यताम् एताम् स्थितिं च कालम् इयन्तं लभताम् इति तदा <strong>चेष्टते</strong> । मानसवाचिकभौतिकैर् व्यापारैर् आन्तरैर् बाह्यैश् च श्वासप्रश्वासाहारविहारकृषियागादिभिर् युक्तं भवति । <strong>यदा स्वपिति</strong> यदा निवृत्तेच्छो भवति जगत्सर्गस्थितिभ्यां <strong>तदा सर्वं</strong> <strong>निमीलति</strong> प्रलयं प्राप्नोति । जागर्या स्वापश् च प्रजापतेर् इच्छा प्रवृत्तिनिवृत्ती उच्येते । <strong>शान्तात्म</strong>त्वं भेदावस्थोपसंहारः ॥ १।५२ ॥</p>
<ul>
<li><strong>तस्मिन् स्वपति तु स्वस्थे कर्मात्मानः शरीरिणः ।</strong></li>
</ul>
<blockquote>
<p><strong>स्वकर्मभ्यो निवर्तन्ते मनश् च ग्लानिम् ऋच्छति ॥ १।५३ ॥</strong></p>
</blockquote>
<p>पूर्वव्याख्यानश्लोको ऽयं विस्पष्टार्थः । <strong>स्वस्थे</strong> सुस्थिरे । शान्तात्मवच् छुद्धरूपे । स्वात्मन्य् अवस्थानम् औपाधिकभेदनिवृत्तिः । <strong>कर्मात्मानः</strong> कर्मप्रधानाः संसारिणः क्षेत्रज्ञाः । <strong>शरीरिणः</strong> । कर्मसंबन्धेन शरीरसंबन्धानुभावाद् एवम् उच्यन्ते । <strong>तस्मिन् स्वपति</strong> शयाने <strong>स्वकर्मभ्यो निवर्तन्ते</strong> । शरीरचेष्टानिवृत्तिर् एतेनोच्यते । <strong>मनश् च ग्लानिम् ऋच्छति</strong> । एतेनान्तरव्यापारनिवृत्तिः । अतो बाह्यान्तरव्यापारनिवृत्त्या प्रलयः प्रतिपादितो भवति । ग्लानिर् निरुत्साहः स्वव्यापारे ऽशक्तताम्[^९४] <strong>ऋच्छति</strong> प्राप्नोति ॥ १।५३ ॥</p>
<ul>
<li><strong>युगपत् तु प्रलीयन्ते यदा तस्मिन् महात्मनि ।</strong></li>
</ul>
<blockquote>
<p><strong>तदायं सर्वभूतात्मा सुखं स्वपिति निर्वृतः ॥ १।५४ ॥</strong></p>
</blockquote>
<p>यत्तदोर् व्यत्ययेनायं श्लोको व्याख्यातव्यः । अन्यथा पूर्वश्लोकापेक्षयेतरेतराश्रयः प्रसज्येत । एतद् उक्तम् । यदा स्वपिति तदा निमीलति सर्वम् ।</p>
<blockquote>
<p>सुखं स्वपिति निर्वृतः** । सुखस्वरूपम् एव परं ब्रह्म, न तस्य स्वापावस्थायां सुखम् अन्यदा दुःखम् । स्वापश् च तस्य यादृशः स प्राग् उक्त एव । निर्वृतिश् च तस्य सर्वकालम् । न ह्य् असौ परमात्माविद्योपप्लवतरङ्गैर् आमृश्यते, केवलसुखमयः । तस्य सर्वस्य कर्तृत्वं उपपद्यते । यथायं पुरुष उपरतो गृहकृत्येभ्यः कृतकृत्यतयार्जितं मया धनं गृहोपयोगि निरुपद्रवश् चास्मि संवृत्त इत्य् एवं सुखं स्वपिति निर्वृत्तो निराशङ्कात्मबाध एवम् उपमीयते ऽसाव् अपि । तस्यापीदं जगत् कुटुम्बभूतम् इति प्रशंसा ।</p>
</blockquote>
<ul>
<li>
<p>प्रधानविषयो वायं श्लोको वर्णनीयः । तदा प्रधानं स्वपिति यदा युगपत् सर्वाणि भूतानि तत्र प्रलीयन्ते तदात्मतां कारणरूपताम् आपद्यन्ते विकारावस्थाम् उद्गच्छन्ति[^९५] युगपद् यावन्ति त्रैलोक्योदरवर्तीनि । स्वापश् च परिणामनिवृत्तिर् न पुनर् ज्ञानोपसंहतिः अचेतनस्य प्रधानस्य । सुखं चोपचारतो ऽचेतनत्वाद् एव ॥ १।५४ ॥</p>
</li>
<li>
<p><strong>तमो ऽयं तु समाश्रित्य चिरं तिष्ठति सेन्द्रियः ।</strong></p>
</li>
</ul>
<blockquote>
<p><strong>न च स्वं कुरुते कर्म तदोत्क्रामति मूर्तितः ॥ १।५५ ॥</strong></p>
</blockquote>
<p>इदानीं संसारिणः पुरुषस्य मरणं देहान्तरप्राप्तिश् चाभ्यां श्लोकाभ्यां कथ्यते । <strong>तमो</strong> ज्ञाननिवृत्तिस् तां <strong>समाश्रित्य</strong> <strong>चिरं तिष्ठत्य्</strong> आस्ते <strong>सेन्द्रियः</strong> । <strong>न च स्वं कुरुते कर्म</strong> श्वासप्रश्वासादिकं । <strong>तदा मूर्तितः</strong> शरीराद् <strong>उत्क्रामति</strong> गच्छति ।</p>
<ul>
<li>
<p><span style="text-decoration-underline;">ननु</span> च सर्वगत आत्माकाशवद् विभुस् तस्य कीदृश्य् उत्क्रान्तिः ।</p>
</li>
<li>
<p>कर्मोपार्जितशरीरत्याग एवोत्क्रान्तिः । न पुनर् मूर्तस्यैवार्थस्य देशाद् देशान्तरगमनम् । <span style="text-decoration-underline;">अथ</span> वा कैश्चिद् इष्यते- अस्त्य् अन्यद् अन्तराभवं शरीरं सूक्ष्मं यस्येयम् उत्क्रान्तिः । <span style="text-decoration-underline;">अन्यैस्</span> त्व् अन्तराभवदेहो नेष्यते । यथाह भगवान् व्यासः-</p>
</li>
<li>
<p>अस्मिन् देहे व्यतीते तु देहम् अन्यन् नराधिप ।</p>
</li>
<li>
<p>इन्द्रियाणि वसन्त्य् एव तस्मान् नास्त्य् अन्त्राभवः ॥</p>
</li>
</ul>
<p><span style="text-decoration-underline;">सांख्या</span> अपि केचिन् नान्तराभवम् इच्छन्ति विन्ध्यवासिप्रभृतयः । को ऽयम् अन्तराभवो नाम । अस्मिञ् छरीरे नष्टे मातृकुक्ष्यादिस्थानं द्वितीयशरीरग्रहणार्थं यावन् न प्राप्तं तावद् अन्तरा निरुपभोगं[^९६] शरीरम् उपजायते सूक्ष्मं यस्य न क्वचित् संयोगो नाग्न्यादिदाहो न महाभूतैः प्रतिबन्धः । <span style="text-decoration-underline;">अन्ये</span> तु मूर्तिं परमात्मानम् आहुः । सर्वात्मरूपः परमात्मा समुद्रस्थानीयस् ततः प्रादुर् भवन्ति जीवा अविद्यावशाद् भेदम् उपयन्ति, महोदधेर् इवोर्मयः । तस्य च ततो निष्क्रामतः पुर्यष्टाकाख्यं लिङ्गम् अभ्युपगम्यते । धर्माधर्मपूर्वकृतवशात्[^९७] प्रत्येकस्य जीवस्य वासःस्थानीयं सूक्ष्मं शरीरम् । यथा पुराण उक्तम् ।</p>
<ul>
<li>
<p>पुर्यष्टकेन लिङ्गेन प्राणाख्येन स युज्यते ।</p>
</li>
<li>
<p>तेन बद्धस्य वै बन्धो मोक्षो मुक्तस्य तेन तु ॥</p>
</li>
</ul>
<p>ते च प्राणापानव्यानोदानसमानाः पञ्च बुद्धीन्द्रियवर्ग एवं कर्मेन्द्रियवर्गो ऽष्टमं मन इत्य् एतत् पुर्यष्टकम् । तच्छरीरं न नश्यति आमोक्षावस्थायाः । तद् उक्तम् &ldquo;संसरति निरूपभोगभावैर्[^९८] अधिवासितं लिङ्गम्&rdquo; ॥ १।५५ ॥</p>
<ul>
<li><strong>यदाणुमात्रिको भूत्वा बीजं स्थास्नु चरिष्णु च ।</strong></li>
</ul>
<blockquote>
<p><strong>समाविशति संसृष्टस् तदा मूर्तिं विमुञ्चति ॥ १।५६ ॥</strong></p>
</blockquote>
<p>अण्व्यः सूक्ष्मा मात्रा अवयवा यस्य सो <strong>ऽणुमात्रिकः</strong> । पुर्यष्टकम् अन्तराभवदेहो वा, स्वभावत एव वात्मानः सूक्ष्माः । यथोक्तम् । &ldquo;स एष आत्मान्तर्हृदये ऽणीयान्&rdquo; इत्यादि (छु ३।१४।३) । <strong>बीजं</strong> शरीरोत्पत्तिकारणम् । <strong>स्थास्नु</strong> वृक्षादिजन्महेतुभूतम् । <strong>चरिष्णु</strong> जगमम् । <strong>समाविशत्य्</strong> अधितिष्ठति प्रतिनिबध्यते । यदा तेन <strong>संसृष्टः</strong> प्राणादिभिस् तदा मूर्तिं <strong>विमुञ्चत्य्</strong> आबध्नाति शरीरं गृह्णातीत्य् अर्थः ॥ १।५६ ॥</p>
<ul>
<li><strong>एवं स जाग्रत्स्वप्नाभ्याम् इदं सर्वं चराचरम् ।</strong></li>
</ul>
<blockquote>
<p><strong>संजीवयति चाजस्रं प्रमापयति चाव्ययः ॥ १।५७ ॥</strong></p>
</blockquote>
<p>उपसंहारः पूर्वोक्तस्य । आत्मसंबन्धिभ्यां <strong>जाग्रत्स्वप्नाभ्यां</strong> <strong>चराचरं</strong> स्थावरं जंगमं जीवयति मारयति च जगत् । <strong>अव्ययो</strong> ऽविनाशी ॥ १।५७ ॥</p>
<ul>
<li><strong>इदं शास्त्रं तु कृत्वासौ माम् एव स्वयम् आदितः ।</strong></li>
</ul>
<blockquote>
<p><strong>विधिवद् ग्राहयामास मरीच्यादींस् त्व् अहं मुनीन् ॥ १।५८ ॥</strong></p>
</blockquote>
<p>इह शास्त्रशब्देन स्मार्तो विधिप्रतिषेधसमूह उच्यते, न तु ग्रन्थः, तस्य मनुना कृतत्वात् । तथा हि मानव इति व्यपदेशो ऽस्य । इतरथा हि हैरण्यगर्भ इति व्यपदिश्येत ।</p>
<ul>
<li>
<p><span style="text-decoration-underline;">केचित्</span> तु हिरण्यगर्भेनापि कृते ग्रन्थे मनुना बहूनां प्रकाशितत्वात् तेन व्यपदेशो युज्यत एव । यथा हिमवति प्रथमम् उपलभ्यमाना गङ्गा, अन्यतो ऽप्य् उत्पन्ना हैमवतीति व्यपदिश्यते, यथा च नित्यं दर्शनात् काठकं प्रवचनं कठेन व्यपदेशः । सत्स्व् अप्य् अन्येष्व् अध्येतृष्व् अध्यापयितृषु च प्रवचनप्रकर्षात् कठेन व्यपदेशः । नारदश् च स्मरति- &ldquo;शतसाहस्रो ऽयं ग्रन्थः प्रजापतिना कृतस् ततः स मन्वादिभिः क्रमेण संक्षिप्तः&rdquo; इति । अतो ऽन्यकृतत्वे ऽपि मानवव्यपदेशो न विरुद्धः । शास्त्रशब्देन ग्रन्थाभिधानम् अपि शासनरूपार्थप्रतिपादकत्वाद् दृष्टम् एव ।</p>
</li>
<li>
<p><strong>माम् एव ग्राहयामास,</strong> अहं तेनाध्यापित इत्य् अर्थः । <strong>स्वयम् आदितो विधिवद्</strong> इत्य् एभिः पदैर् आगमस्याविभ्रंश उच्यते । ग्रन्थकारेण हि स्वकृतो ग्रन्थो यः स्वयम् अध्याप्यते प्रथमं तत्र मात्रापि न परिहीयते । अन्यस्य हि तस्माद् अधिगतवतो ऽन्यम् अध्यापयतो न तद्ग्रन्थाविनाशे यत्नो भवति । कर्तुर् अप्य् अध्यापितपूर्वस्य &ldquo;प्रतिष्ठापितो मया पूर्वम् अयं ग्रन्थः&rdquo; इति द्वितीयवारं प्रमादालस्यादिना भ्रंशः संभाव्यते । अत <strong>आदित</strong> इत्य् उक्तम् । विधिवच् छिष्योपाध्याययोर् अनन्यमनस्कतादिगुणो ऽवहितचित्तता विधिः । अर्हे वतिः (च्ड़्। पाण् ५।१।११७) ।</p>
</li>
<li>
<p><strong>मरीच्यादींस् त्व् अहं मुनीन्</strong> । मरीच्यादयः प्रसिद्धप्रभावाः, तैर् अप्य् एतन् मत्सकाशाद् अधितम् इत्य् आत्मनो विशिष्टशिष्यसंबन्धेन सिद्धम् औपाध्यायिकं[^९९] दर्शयन् महर्षीणां शास्त्रमाहात्म्येन च श्रद्धातिशयं जनयत्य् अध्ययनाविरामाय । एवंविधम् एतन् महच् छास्त्रं यन् मरीच्यादिभिर् अप्य् अधीतम् । एष चेदृशो महात्मा मनुस् तेषाम् उपाध्याय इति युक्तम् एतस्य सकाशाद् एतद्ग्रन्थाध्ययनम् इत्य् आ शास्त्रपरिसमाप्तेर् नोपरमन्ते श्रोतार इत्य् उभयथापि शास्त्रप्रशंसा ॥ १।५८ ॥</p>
</li>
<li>
<p><strong>एतद् वो ऽयं भृगुः शास्त्रं श्रावयिष्यत्य् अशेषतः ।</strong></p>
</li>
</ul>
<blockquote>
<p><strong>एतद् धि मत्तो ऽधिजगे सर्वम् एषो ऽखिलं मुनिः ॥ १।५९ ॥</strong></p>
</blockquote>
<p><strong>एतच्</strong> छास्त्रं <strong>वो</strong> युष्माकम् <strong>अयं</strong> <strong>भृगुर्</strong> <strong>अशेषतः</strong> सर्वं <strong>श्रावयिष्यति</strong> कर्णपथं नेष्यत्य् अध्यापयिष्यति व्याख्यास्यति च । एतच् छास्त्रस्यैतद् आ प्रत्यवमर्शः । <strong>एतच्</strong> छास्त्रम् एव <strong>मुनिर्</strong> <strong>अखिलम्</strong> अशेषं <strong>मत्तो</strong> मत्सकाशाद् <strong>अधिजगे</strong> ऽधिगतवान् ज्ञातवान् । गुरुमुखाद् विद्या निष्क्रामतीव शिष्यः प्रतिगृह्णातीवेत्य् अतः अपादाने तसिर् मत्त इति युक्तः । भृगुस् तु महर्षीणां प्रख्याततरप्रभावः । तस्य प्रवक्तृत्वनियोगेनानेकाशेषनिरतिशयविद्याविदाम् आगमनपरंपरयागतम् एतच् छास्त्रम् इति प्रदर्श्यते । अतश् च केषांचिद् अयम् अपि प्रवृत्तिप्रकारो दृश्यते । बहुभ्यो महात्मभ्यः शास्त्रम् इदम् अवतीर्णम् इति, किम् इति नाधीमह इत्य् अध्ययनादिप्रवृत्त्याभिमुख्यं शास्त्रे जन्यते ॥ १।५९ ॥</p>
<ul>
<li><strong>ततस् तथा स तेनोक्तो महर्षिर् मनुना भृगुः ।</strong></li>
</ul>
<blockquote>
<p><strong>तान् अब्रवीद् ऋषीन् सर्वान् प्रीतात्मा श्रूयताम् इति ॥ १।६० ॥</strong></p>
</blockquote>
<p>स महर्षिर् <strong>भृगुस्</strong> <strong>तेन मनुना तथोक्तः</strong> &ldquo;एष वः श्रावयिष्यति&rdquo; इति नियुक्तस् <strong>ततो</strong> ऽनन्तरं <strong>तान् ऋषीन् अब्रवीच् छ्रूयताम् इति</strong> । <strong>प्रीतात्मा</strong>नेकशिष्यसंनिधाव् अहम् अत्र नियुक्त इति बहुमानेन प्रीतात्मत्वं प्रवक्तृत्वयोग्यतयाज्ञाकरो ऽहम् अनेन संभावित इत्य् आत्मनि भृगोर् बहुमानः ॥ १।६० ॥</p>
<ul>
<li><strong>स्वायंभुवस्यास्य मनोः षड्वंश्या मनवो ऽपरे ।</strong></li>
</ul>
<blockquote>
<p><strong>सृष्टवन्तः प्रजाः स्वाः स्वा महात्मानो महौजसः ॥ १।६१ ॥</strong></p>
</blockquote>
<p>उपाध्यायो धर्मान् पृष्टो जगदुत्पत्त्यादि वर्णितवान् । तथैव शिष्यो ऽपि तन्नियुक्तस् तच्छेषम् एव वर्णयितुम् आरब्धः ।** अस्येति** साक्षात्कारेण मनुं प्रत्यवमृश्यति । अस्मदुपाध्यायस्य **स्वायंभुव** इत् ख्यातस्य **षड्** अन्ये **ऽपरे** **मनवो वंश्या** एकस्मिन् वंशे कुले जाताः सर्वे वंश्याः । सर्वे हि साक्षाद् ब्रह्मणा सृष्टा इत्य् एककुलसंभवाद् वंश्या उच्यन्ते । अथ वा एकस्मिन् कार्ये ऽधिकृता वंश्या एककर्मान्वयेन प्राणिनां वंशव्यवहारो भवति । &ldquo;द्वौ मुनी व्याकरणस्य वंश्यौ&rdquo; । तं[^१००] चैकं धर्मं दर्शयति **सृष्टवन्तः प्रजाः स्वाः स्वाः** इति । मन्वन्तरे मन्वन्तरे यस्य मनोर् अधिकारः स एव पजानां पूर्वमन्वन्तरविनष्टानां स्रष्टा पालयिता च । अतो येन याः प्रजाः सृज्यन्ते तास् तस्य स्वा भवन्ति ॥ १।६१ ॥</p>
<ul>
<li><strong>स्वारोचिषश् चोत्तमश् च तामसो रैवतस् तथा ।</strong></li>
</ul>
<blockquote>
<p><strong>चाक्षुषश् च महातेजा विवस्वत्सुत एव च ॥ १।६२ ॥</strong></p>
</blockquote>
<p>तान् मनून् नामतो निर्दिशति । <strong>महातेजा</strong> इति विशेषनम् । अन्यानि नामानि रूढ्या निबन्धेन वा । <strong>विवस्वत्सुत</strong> इति समासपदरूपं शब्दान्तरं कृष्णसर्पनरसिंहादिशब्दवत् ॥ १।६२ ॥</p>
<blockquote>
<p><strong>स्वायंभुवाद्याः सप्तैते मनवो भूरितेजसः ।</strong><br>
<strong>स्वे स्वे ऽन्तरे सर्वम् इदम् उत्पाद्यापुश् चराचरम् ॥ १।६३ ॥</strong></p>
</blockquote>
<p>अत्र <strong>सप्त मनवो</strong> मया प्रोक्ताः । अन्यत्र चतुर्दश संपद्यन्ते । <strong>स्वे स्वे ऽनतरे</strong> ऽवसरे प्राप्ते ऽधिकारकाले इति यावत् । <strong>उत्पाद्य</strong> प्रजा <strong>आपुः</strong> पालितवन्तः । स्वे स्वे ऽन्तरे ऽधिकारावसरे, यस्य मनोर् यस्मिन् काले प्राप्तः सर्गस्थितिपालनाधिकारः । <span style="text-decoration-underline;">अन्ये</span> त्व् अन्तरशब्दं मासादिशब्दवत् कालविशेषवाचिनं मन्यन्ते । <span style="text-decoration-underline;">तद्</span> अयुक्तम् । मनुशब्दोपसंहितः कालविशेषविषयो मन्वन्तरो नाम कालो, न तु केवल इति ॥ १।६३ ॥</p>
<ul>
<li><strong>निमेषा दश चाष्टौ च काष्ठा त्रिंशत् तु ताः कला ।</strong></li>
</ul>
<blockquote>
<p><strong>त्रिंशत्कला मुहूर्तः स्याद् अहोरात्रं तु तावतः ॥ १।६४ ॥</strong></p>
</blockquote>
<p>स्थितिप्रलयकालपरिमाणनिरूपणार्थं ज्योतिःशास्त्रगोचरं कालविभागं वक्तुम् उपक्रमते । <strong>अष्टादश निमेषाः काष्ठा</strong> नाम कालो भवति । त्रिंशत्काष्ठाः <strong>कलाः</strong> । <strong>त्रिंशत्कला</strong> एको <strong>मुहूर्तः</strong> स्यात् । <strong>तावतः</strong> त्रिंशद् इत्य् अर्थः । त्रिंशन् मुहूर्तः <strong>अहोरात्रम्</strong> । विद्याद् इति क्रियापदम् आहृत्य तावद् इति द्वितीयाबहुवचनम् । अथ[^१०१] को ऽयं निमेषो नाम । अक्षिपक्ष्मणोर् नैसर्गिककम्प उन्मेषसहचारी । अन्यैस् तु पठितं यावता कालेनाविकृतम्[^१०२] अक्षरम् उच्चार्यते स निमेषः ॥ १।६४ ॥</p>
<ul>
<li><strong>अहोरात्रे विभजते सूर्यो मानुषदैविके ।</strong></li>
</ul>
<blockquote>
<p><strong>रात्रिः स्वप्नाय भूतानां चेष्टायै कर्मणाम् अहः ॥ १।६५ ॥</strong></p>
</blockquote>
<p>अहश् च रात्रिश् च <strong>अहोरात्रे</strong> । तयोर् विभागं करोति आदित्यः । उदित आदित्ये यावत् तदीया रश्मयो दृश्यन्ते तावद् अहर्व्यवहारः । अस्तम् इते तु प्राग् उदयाद् रात्रिव्यवहारः । मनुष्यलोके देवलोके वा । यत्र तर्ह्य् आदित्यो न व्याप्नोति रश्मिभिस् तत्र कथम् अयम् अहोरात्रविभागो विज्ञेयो ऽत आह । <strong>रात्रिः स्वप्नायेति</strong> । स्वयंप्रभेषु भूतेषु नित्यप्रकाशित्वात् कर्मचेष्टाकार्यारम्भेण स्वापेन च विभागः । यथैवौषधीनां नियतः प्रादुर्भावकालः स्वाभाव्याद् एवं कर्मचेष्टास्वापाव् अपि कालस्वभावत एव नियतौ ॥ १।६५ ॥</p>
<ul>
<li><strong>पित्र्ये रात्र्यहनी मासः प्रविभागस् तु पक्षयोः ।</strong></li>
</ul>
<blockquote>
<p><strong>कर्मचेष्टास्व् अहः कृष्णः शुक्लः स्वप्नाय शर्वरी ॥ १।६६ ॥</strong></p>
</blockquote>
<p>यो मनुष्याणां मासः स पितॄणाम् अहर्निशम् । कतरद् अहः कतमा च रात्रिर् इति <strong>प्रविभागः</strong> । इदम् अहर् इयम् रात्रिर् इत्य् एष विभागः । <strong>पक्षयोः</strong> पञ्चदशरात्रिसंमितयोर् अर्धमासाख्ययोर् व्यवस्थितः । पक्षाश्रित इत्य् अर्थः । एकः पक्षो ऽहर् अपरो रात्रिस् तयोश् च भिन्नस्वभावत्वान् नियतक्रमत्वाच् च विशेषम् आह । <strong>अहः कृष्णः</strong> पक्षः । <strong>शुक्लः</strong> पक्षः <strong>शर्वरी</strong> रात्रिः । &ldquo;कर्मचेष्टाभ्यः&rdquo; इति युक्तः पाठः, यथा &ldquo;<strong>स्वप्नाय</strong>&rdquo; इति । तादर्थ्यम् एव विषयभावेन विवक्षितम् । वृत्तानुरोधाद् अतः सप्तमी ॥ १।६६ ॥</p>
<ul>
<li><strong>दैवे रात्र्यह्नी वर्षं प्रविभागस् तयोः पुनः ।</strong></li>
</ul>
<blockquote>
<p><strong>अहस् तत्रोदगयनं रात्रिः स्याद् दक्षिणायनम् ॥ १।६७ ॥</strong></p>
</blockquote>
<p><strong>वर्षं</strong> मनुष्याणां द्वादसमासास् तद् एकम् अहोरात्रं देवानाम् । <strong>तोयोश्</strong> च <strong>विभाग</strong> उदगयनदकिष्णायनाभ्याम् । <strong>तत्रो</strong>दीचीं दिशम् अभिप्रतिष्ठमानस्यादित्यस्य षण्मासा <strong>उदगयनं</strong> भवति । अयनं गमनम् अधिष्ठानं वा । तस्यां दिशि षण्मासान् आदित्य उदेति । ततः परावृत्तस्य <strong>दक्षिणायनम्</strong> । तथा हि दक्षिणां दिशम् आक्रम्योदीचीं हित्वा ह्य् उदयं करोति ॥ १।६७ ॥</p>
<ul>
<li><strong>ब्राह्मस्य तु क्षपाहस्य यत् प्रमाणं समासतः ।</strong></li>
</ul>
<blockquote>
<p><strong>एकैकशो युगानां तु क्रमशस् तन् निबोधत ॥ १।६८ ॥</strong></p>
</blockquote>
<p>ब्रह्मा प्रजानां स्रष्टा, तस्य यो लोकस् तत्र <strong>क्षपाहस्या</strong>होरात्रस्य <strong>यत् प्रमाणं</strong> <strong>युगानां</strong> चैतत् <strong>समासतः</strong> संक्षेपेण <strong>निबोधत</strong> मत्सकाशाच् छृणुत । <strong>एकैकशः</strong> एकैकस्य युगस्य ।</p>
<ul>
<li>
<p>वक्ष्यमाणस्य प्रकरणस्य पिण्डार्थकथनार्थो ऽयं श्लोकः श्रोतॄणाम् अवधानार्थः । तथा च संबुध्यन्ते <strong>निबोधतेति</strong> । प्रकृते कालविभागे पुनः प्रतिज्ञानं प्रकरणान्तरत्वज्ञापनार्थम्[^१०३] । तेन वक्ष्यमाणो ऽर्थो न शास्त्रारम्भशेष एव, अपि तु धर्मायापि । तथा च वक्ष्यति &ldquo;ब्राह्मं पुण्यम् अहर् विदुः&rdquo; (म्ध् १।७३) इति । तद्विज्ञानाच् च पुण्यं भवतीत्य् अर्थः ॥ १।६८ ॥</p>
</li>
<li>
<p><strong>चत्वार्य् आहुः सहस्राणि वर्षाणां तत् कृतं युगम् ।</strong></p>
</li>
</ul>
<blockquote>
<p><strong>तस्य तावच्छती संध्या संध्यांशश् च तथाविधः ॥ १।६९ ॥</strong></p>
</blockquote>
<p>प्रकृतत्वाद् दैविकानि वर्षाणि परिगृह्यन्ते । तथा च पुराणकारः-</p>
<ul>
<li>
<p>इत्य् एतद् ऋषिभिर् गीतं दिव्यया संख्यया द्विजाः ।</p>
</li>
<li>
<p>दिव्येनैव प्रमाणेन युगसंख्या प्रकीर्तिता ॥</p>
</li>
</ul>
<p>तानि <strong>चत्वारि सहस्राणि कृतयुगं</strong> नाम कालः । <strong>तस्य</strong> कृतयुगस्य तावन्त्यैव शतानि चत्वारि <strong>संध्या</strong> । <strong>संध्यांशस् तस्य तथाविधस्</strong> तत्परिमाणश् चत्वारिवर्षशतानीत्य् अर्थः । यत्रातीतस्य[^१०४] कालस्यागामिनश् च स्वभावानुवृत्तिः सा संध्या । उभयकालधर्मानुविधानं संध्यांसः, यत्रेषत्पूर्वधर्मानुवृत्तिर् भूयसी भाविनो युगस्य ॥ १।६९ ॥</p>
<ul>
<li><strong>इतरेषु ससंध्येषु ससंध्यांशेषु च त्रिषु ।</strong></li>
</ul>
<blockquote>
<p><strong>एकापायेन वर्तन्ते सहस्राणि शतानि च ॥ १।७० ॥</strong></p>
</blockquote>
<p>कृतयुगाद् अन्येषु त्रेतादिषु <strong>त्रिषु</strong> युगेषु संध्यासंध्यांशसहितेषु <strong>वर्तन्ते</strong> । हानिर् <strong>अपायः</strong> । एकं सहस्रं हनिं त्रेतायां कृतयुगात् । एवं त्रेतातो द्वापरस्य द्वापरात् कलेः । एवं च त्रीणि वर्षसहस्राणि त्रेता द्वे द्वापर एकं कलिर् इति भवति । शतानि हीयन्ते संध्यातदंशयोः । विशिष्टो ऽहःसंघातो युगाख्यस् तस्य विशेषाः कृतादयः ।</p>
<ul>
<li>
<p>&ldquo;<strong>तावच् छती</strong>&rdquo; इति ईकारः स्मर्तव्यः । इह स्मृतिः । तावतां शतानां समारारः । तावच् छब्दस्य &ldquo;बहुगणवतुडति&rdquo; (पाण् १।१।२३) इति वत्वन्तत्वात् संख्यासंज्ञायां सत्यां &ldquo;संख्यापूर्वो द्विगुः&rdquo; (पाण् २।१।५२) इति द्विगुसंज्ञायां सत्याम् टापो ऽपवादो &ldquo;द्विगोः&rdquo; (पाण् ४।१।२१) इति ङीप् । शतं[^१०५] परिमाणम् अस्य इति । &ldquo;यत्तदेतेभ्यः&rdquo;[^१०६] (पाण् ५।२।३९) इति वतुप् । &ldquo;आ सर्वनाम्नः&rdquo; (पाण् ६।३।९१) इत्य् आकारः । अन्यथा बहुव्रीहौ तावन्ति शतानि यस्याः, शतशब्दस्याकारान्तत्वात् &ldquo;अजाद्यतष्टाप्&rdquo; (पाण् ४।१।४) इति टापा भवितव्यम् । तस्मिन् कृते तावच्छता इति स्याद् इत्य् अभिप्रायः ॥ १।७० ॥</p>
</li>
<li>
<p><strong>यद् एतत् परिसंख्यातम् आदाव् एव चतुर्युगम् ।</strong></p>
</li>
</ul>
<blockquote>
<p><strong>एतद् द्वादशसाहस्रं देवानां युगम् उच्यते ॥ १।७१ ॥</strong></p>
</blockquote>
<p><strong>यद् एतद्</strong> इति लौकिकी वाचो युक्तिः । समुदायेन प्रक्रान्तो ऽर्थः परामृश्यते । यद् एतच् <strong>चतुर्युगं</strong> <strong>परिसंख्यातं</strong> चत्वारि सहस्राणीत्यादिना निश्चितसंख्यम् <strong>आदौ</strong> प्राग् अस्माच् छ्लोकात्- एतस्य[^१०७] चतुर्युगस्य द्वादशभिः सहस्रैर् <strong>देवानां युगम् उच्यते</strong> । द्वादशचतुर्युगसहस्राणि देवयुगं नाम काल इत्य् अर्थः । सहस्रशब्दात् स्वार्थे ऽण् । द्वादशचतुर्युगसहस्राणि परिमाणं यस्मिन्न् इति विग्रहः ॥ १।७१ ॥</p>
<ul>
<li><strong>दैविकानां युगानां तु सहस्रं परिसंख्यया ।</strong></li>
</ul>
<blockquote>
<p><strong>ब्राह्मम् एकम् अहर् ज्ञेयं तावती रात्रिर् एव च ॥ १।७२ ॥</strong></p>
</blockquote>
<p>देवयुगसाहस्रं <strong>ब्राह्मम् एकम् अहः</strong> । <strong>तावती</strong> ब्रह्मणो <strong>रात्रिर्</strong> देवयुगसहस्रम् एव । <strong>परिसंख्यया</strong> संख्यानेन यत् सहस्रम् इति संबन्धः । श्लोकपूरणार्थश् चायम् अनुवादः । न ह्य् असंख्यया सहस्रादिव्यवहारः । हेतौ तृतीया ॥ १।७२ ॥</p>
<ul>
<li><strong>तद् वै युगसहस्रान्तं ब्राह्मं पुण्यम् अहर् विदुः ।</strong></li>
</ul>
<blockquote>
<p><strong>रात्रिं च तावतीम् एव ते ऽहोरात्रविदो जनाः ॥ १।७३ ॥</strong></p>
</blockquote>
<p>युगसहस्रम् अन्तो यस्याह्नस् <strong>तद् युगसहस्रान्तम्</strong> । ये मनुष्या[^१०८] एतज् जानते <strong>ते ऽहोरात्रविदः</strong> । किं तेषाम् इत्य् अपेक्षायां पुण्यं भवतीति संबन्धः । ब्राह्मस्याह्नः परिमाणवेदनं पुण्यम् अतस् तद् वेदितव्यम् इति स्तुत्या विधिप्रतिपत्तिः ॥ १।७३ ॥</p>
<ul>
<li><strong>तस्य सो ऽहर्निषस्यान्ते प्रसुप्तः प्रतिबुध्यते ।</strong></li>
</ul>
<blockquote>
<p><strong>प्रतिबुद्धश् च सृजति मनः सदसदात्मकम् ॥ १।७४ ॥</strong></p>
</blockquote>
<p><strong>स</strong> ब्रह्मा तावतीं दीर्घां निशां निद्राम् अनुभूय <strong>प्रतिबुध्यते</strong> । ततः पुनर् जगत् <strong>सृजति</strong> । स्वापो ब्रह्मण उक्तरूपः । न ह्य् असौ प्राकृतपुरुषवत् स्वपिति, नित्यं प्रतिबोधात् । तत्र सर्गक्रमम् आह- <strong>मनः सदसदात्मकम्</strong> इति । <span style="text-decoration-underline;">ननु</span> च &ldquo;अप एव ससर्जादौ&rdquo; (म्ध् १।८) इत्य् उक्तम् । <span style="text-decoration-underline;">केचिद्</span> आहुर् द्विविधः प्रलयः महाप्रलयो ऽवान्तरप्रलयश् च । अवान्तरप्रलये ऽयं क्रमः । मनश् चात्र न तत्वान्तर्गतम्, तस्य पूर्वम् उत्पन्नत्वात् । किं तर्हि, प्रजापतिः प्रबुद्धः मनःसर्गाय सृजति नियुङ्क्ते इत्य् अर्थः । द्वितीये तु महाप्रलयपक्षे मनःकारणत्वान् महत् तत्त्वम् एव मनस् ततश् च प्रागुक्तक्रमहानिः[^१०९] । पुराणे हि-</p>
<ul>
<li>
<p>मनो महान् मतिर् बुद्धिर् महत्त्वं च कीर्त्यते ।</p>
</li>
<li>
<p>पर्यायवाचकाः शब्दा महतः परिकीर्तिताः ॥ इति ॥ १।७४ ॥</p>
</li>
<li>
<p><strong>मनः सृष्टिं विकुरुते चोद्यमानं सिसृक्षया ।</strong></p>
</li>
</ul>
<blockquote>
<p><strong>आकाशं जायते तस्मात् तस्य शब्दं गुणं विदुः ॥ १।७५ ॥</strong></p>
</blockquote>
<p>उक्ताप्य् एषा तत्त्वस्य सृष्टिः । यो विशेषो नोक्तस् तत्प्रतिपादनाय पुनर् उच्यते । <strong>विकुरुते</strong> विशेषतः करोति[^११०] ब्रह्मणा <strong>चोद्यमानम्</strong> । तस्माच् चोदिताद्[^१११] <strong>आकाशं जायते</strong> । तस्याकाशस्य शब्दाख्यो गुणो भवति । गुण आश्रित उच्यते, आकाशं तस्याश्रयः । न ह्य् आकाशं विना शब्दस्य संभवः ॥ १।७५ ॥</p>
<ul>
<li><strong>आकाशात् तु विकुर्वाणात् सर्वगन्धवहः शुचिः ।</strong></li>
</ul>
<blockquote>
<p><strong>बलवाञ् जायते वायुः स वै स्पर्शगुणो मतः ॥ १।७६ ॥</strong></p>
</blockquote>
<p>भूताद् भूतान्तरस्योत्पत्तिर् नेष्यते । महतः सर्वभूतानाम् उत्पत्त्यभ्युपगमात्, तेनैवं व्याख्यायते । आकाशाद् अनन्तरं महतो <strong>विकुर्वाणात्</strong> स्पर्शमात्रभावं गताद् <strong>वायुर् जायते</strong> । सर्वगन्धाञ् छुचीन् अशुचींश् च वहति । अथ च <strong>शुचिः</strong> पवित्रः । <strong>बलवान्</strong> । यावती काचिद् विकृतिश्[^११२] चेष्टारूपा सा वायुकर्म[^११३] कम्पाक्षेपोर्ध्वाधस्तिर्यग्गमनादिलक्षणा । यत्किंचिच् चलितं स्पन्दितं तत् सर्वं वाय्वायत्तम् इत्य् एतत् प्रदर्शयितुं <strong>बलवान्</strong> इत्य् उक्तम् । उत्तरत्रापि याः पञ्चम्यस् ता न जन्यर्थापेक्षाः । किं तर्हि वायोः परतो ऽनन्तरम् इत्य् एवं योजनीयाः ॥ १।७६ ॥</p>
<ul>
<li><strong>वयोर् अपि विकुर्वाणाद् विरोचिष्णु तमोनुदम् ।</strong></li>
</ul>
<blockquote>
<p><strong>ज्योतिर् उत्पद्यते भास्वत् तद्रूपगुणम् उच्यते ॥ १।७७ ॥</strong></p>
</blockquote>
<p><strong>विरोचिष्णु भास्वद्</strong> इति समानार्थेन शब्दद्वयेन स्वपरप्रकाशता प्रतिपाद्यते । स्वयं दीप्तिमत् परं च भासयति ॥ १।७७ ॥</p>
<ul>
<li><strong>ज्योतिषश् च विकुर्वाणाद् आपो रसगुणाः स्मृताः ।</strong></li>
</ul>
<blockquote>
<p><strong>अद्भ्यो गन्धगुणा भूमिर् इत्य् एषा सृष्टिर् आदितः ॥ १।७८ ॥</strong></p>
</blockquote>
<p><strong>रसो</strong> मधुरादिः सलिलगुणः गन्धः सुरभिर् असुरभिश् च । स भूमेर् गुणः । तथा च वैशेषिकाः- &ldquo;क्षिताव् एव गन्धः&rdquo; इति (प्रभ् ४।१) । एते सांसिद्धिका एकैकस्य गुणाः संसर्गात् तु संकीर्यनते । तद् उक्तम् &ldquo;यो यो यावतिथः&rdquo; (म्ध् १।२०) इति । एतच् च गुणानुकथनम् अध्यात्मचिन्तायां उपयुज्यते । उक्तं हि पुराणकारेण-</p>
<ul>
<li>
<p>दश मन्वन्तराणीह तिष्ठन्तीन्द्रियचिन्तकाः ।</p>
</li>
<li>
<p>भौतिकास् तु शतं पूर्णं सहस्रं त्व् अभिमानिनः ॥</p>
</li>
</ul>
<p>अहंकारचिन्तकाः-</p>
<ul>
<li>
<p>महात्मकाः सहस्राणि दश तिष्ठन्ति विज्वराः ।</p>
</li>
<li>
<p>पूर्णं शतसहस्रं तु तिष्ठन्त्य् अव्यक्तचिन्तकाः ।</p>
</li>
<li>
<p>पुरुषं निर्गुणं प्राप्य परिसंख्या न विद्यते ॥ १।७८ ॥</p>
</li>
<li>
<p><strong>यत् प्राग् द्वादशसाहस्रम् उदितं दैविकं युगम् ।</strong></p>
</li>
</ul>
<blockquote>
<p><strong>तद् एकसप्ततिगुणं मन्वन्तरम् इहोच्यते ॥ १।७९ ॥</strong></p>
</blockquote>
<p>एकसप्ततिर् दैविकानि युगानि मन्वन्तरं नाम कालः ॥ १।७९ ॥</p>
<blockquote>
<p><strong>मन्वतराण्य् असंख्यानि सर्गः संहार एव च ।</strong><br>
<strong>क्रीडन्न् इवैतत् कुरुते परमेष्ठी पुनः पुनः ॥ १।८० ॥</strong></p>
</blockquote>
<p>नैषा संख्या विद्यत इत्य् <strong>असंख्यानि</strong> । <span style="text-decoration-underline;">ननु</span> चतुर्दश मन्वन्तराणीति संख्या श्रूयते ज्योतिःशास्त्रादौ । <span style="text-decoration-underline;">उच्यते</span> । आवृत्त्या ह्य् असंख्यानि । यथा द्वादशमासाः । सर्गसंहार्योर् अप्य् आवृत्तिर् अनुपरतैव । <strong>क्रीडन्न् इवैतत् कुरुत</strong> इति । सुखर्थितया क्रीडा । तस्य चाप्तकामत्वाद् आनन्दैकरूपत्वाच् च न क्रीडाप्रयुक्तौ सर्गसंहारौ । अत इव शब्दः प्रयुक्तः । अत्र[^११४] परिहारः स प्राग् उक्त एव । लीलयापि कौतुकेनापि[^११५] लोके राजादीनां प्रवृत्तिर् दृश्यत इति ब्रह्मविदः ॥ १।८० ॥</p>
<ul>
<li><strong>चतुष्पात् सकलो धर्मः सत्यं चैव कृते युगे ।</strong></li>
</ul>
<blockquote>
<p><strong>नाधर्मेणागमः कश्चिन् मनुष्यान् उपवर्तते</strong>[^११६]** ॥ १।८१ ॥**</p>
</blockquote>
<p>चत्वारः पादा यस्य <strong>चतुष्पाद् धर्मः</strong> । यागादेश् च धर्मत्वात् तस्य चानुष्ठेयस्वभावत्वाद् विग्रहाभावान् न पादशब्दः शरीरावयववचनः, किं तर्हि, अंशमात्रवचनः । न हि धर्मस्य शरीरम् अस्ति पुरुषविधं पशुपक्ष्यादिविधं वा । तेन स्वांशैश् चतुर्भिर् उपेतश् चतुष्पाद् उच्यते । तेन यो ऽयं धर्मः <strong>चतुष्पात्</strong> <strong>सकलः</strong> <strong>कृतयुग</strong> आसीत् । यागस्य तावत् प्रयोगावस्थस्य चत्वारो होतृकाः, होता ब्रह्मा उद्गाता अध्वर्युर् इति । चत्वारो वर्णाः कर्तार आश्रमा वा । सर्वथा यावान् वेदे धर्म उक्तः स सर्वस् तस्मिन् काले ऽंशतो ऽपि न हीनः अविगुणः सर्वो ऽनुष्ठीयते । बाहुल्येन चतुःसंख्या । एवं दानादिष्व् अपि योज्यम्- दाता द्रव्यं पात्रं भावतुष्टिः । अथ वा यागदानतपांसि ज्ञानं च । तथा वक्ष्यति &ldquo;तपः परम्&rdquo; (म्ध् १।८६) इति ।</p>
<ul>
<li>
<p>अथ वा धर्मप्रतिपादकं वाक्यं धर्मः । तस्य च चत्वारः पादाः चत्वारि पदजातानि । नामाख्याते चोपसर्गनिपाताश् च । तथा चाह-</p>
</li>
<li>
<p>चत्वारि वाक्परिमिता पदानि तानि विदुर् ब्राह्मणा ये मनीषिणः । (र्व् १।१६४।४५अब्)</p>
</li>
</ul>
<p>मनस ईषिणः (पत् इ- ३) समर्था विद्वांसो धार्मिकाः । अद्यत्वे तु-</p>
<ul>
<li>गुहा[^११७] त्रीणि निहिता[^११८] नेङ्गयन्ति (र्व् १।१६४।४५च्)</li>
</ul>
<p>न हि प्रकाशन्ते ।</p>
<ul>
<li>तुरीयं वाचं[^११९] मनुष्या वदन्ति (र्व् १।१६४।४५द्) ॥</li>
</ul>
<p>चतुर्थं भागं वैदिका[^१२०] मनुष्या वदन्ति ।[^१२१] एतद् उक्तं भवति- आदौ न वेदवाक्यं[^१२२] किंचिद् अन्तरितम्, न च काचिद् वेदशाखा । अद्यत्वे तु बह्वन्तरितम् ।</p>
<ul>
<li>
<p><strong>सत्यं</strong> चैवं <strong>सकलम्</strong> इत्य् अनुषङ्गः । सत्य् अपि सत्यस्य विहितत्वाद् धर्मत्वे, प्राधान्यार्थं[^१२३] पृथग् उपदेशः, हेत्वर्थे वा । सकलस्य धर्मानुष्ठानस्य सत्यं हेतुः । ये त्व् अनृतिनस् ते लोकावर्जनार्थं किंचिद् अनुतिष्ठन्ति, अन्यत् त्यजन्ति ।</p>
</li>
<li>
<p><strong>नाधर्मेण</strong>[^१२४] निषिद्धेन मार्गेण <strong>कश्चिद् आगमो</strong> विद्या वार्थो वानुष्ठातुर्[^१२५] <strong>उपवर्तते</strong> आगच्छति, युगस्वाभाव्यात् । न मनुष्या अधर्मेण विद्याम् आगमयन्ति, नापि धनम् अर्जयन्ति । विद्याधने धर्मानुष्ठानकारणे, तत्परिशुद्धिः सकलधर्मसद्भावस्य हेतुत्वेनानेनोच्यते[^१२६] ॥ १।८१ ॥</p>
</li>
<li>
<p><strong>इतरेष्व् आगमाद् धर्मः पादशस् त्व् अवरोपितः ।</strong></p>
</li>
</ul>
<blockquote>
<p><strong>चौरिकानृतमायाभिर् धर्मश् चापैति पादशः ॥ १।८२ ॥</strong></p>
</blockquote>
<p>कृतयुगाद् अन्येषु युगेष्व् <strong>आगमद्</strong> वेदाख्याद् <strong>धर्मः पादशः</strong> युगे युगे पादेन्<strong>आवरोपितो</strong> व्यपनीतः । अन्तर्हिता[^१२७] वेदशाखाः,[^१२८] पुरुषाणां ग्रहणावधारणशक्तिवैकल्यात् । यो ऽप्य् अद्यत्वे धर्मो ज्योतिष्टोमादिः प्रचरति सो ऽपि चौर्यादिभिः पादशो हीयते । ऋत्विजां यजमानानां दातॄणां संप्रदानानां चैतैर् दोषैर् युक्तत्वान् न यथाविधि धर्मो निष्पद्यते । फलम् अतो यथोक्तं न प्राप्यते[^१२९] । तेन धर्मापायहेतूनां चौरिकादीनां न युगैर् यथासंख्यं संबन्धः,[^१३०] सर्वेषाम् अद्योपलम्भात् ॥ १।८२ ॥</p>
<ul>
<li><strong>अरोगाः सर्वसिद्धार्थाश् चतुर्वर्षशतायुषः ।</strong></li>
</ul>
<blockquote>
<p><strong>कृते त्रेतादिषु ह्य् एषां वयो</strong>[^१३१]** ह्रसति पादशः ॥ १।८३ ॥**</p>
</blockquote>
<p>अधर्मस्य रोगकारणस्याभावाद् <strong>अरोगाः</strong> । रोगो व्याधिः । <strong>सर्व</strong> एव चत्वारो वर्णाः सिद्धाभिप्रेतार्थाः । <strong>अर्थः</strong> प्रयोजनम् । अथ वा सर्वे ऽर्थाः <strong>सिद्धाः</strong> येषां काम्यानां कर्मणाम् । प्रतिबन्धकाभावाद् अव्याक्षेपेणाशेषफलसिद्धिः । <strong>चतुर्वर्षशतायुष</strong> इति ।</p>
<ul>
<li>
<p><span style="text-decoration-underline;">ननु</span> &ldquo;स ह षोडशं वर्षशतम् अजीवत्&rdquo; (छु ३।१६।७) इति परमम् आयुर्वेदे श्रूयते । अत एवाहुः- वर्षशतशब्दो ऽत्र वयोऽवस्थाप्रतिपादकः,[^१३२] चत्वारि वयांसि जीवन्तीति, न पुरायुषः प्रमीयण्ते, नाप्राप्य चतुर्थं वयो म्रियन्ते । अत एव द्वितीये श्लोकार्धे <strong>वयो ह्रसतीत्य्</strong> आह । पूर्वत्र वयसो वृद्धाव् उक्तायाम्[^१३३] उत्तरत्र तस्यैवं[^१३४] ह्रासाभिधानोपपत्तिः । <strong>पादश</strong> इति । न चात्र चतुर्थो भगः पादः, किं तर्हि, भागमात्रम् । अंशत आयुः क्षीयते इत्य् अर्थः । तथा च केचिद् बाला म्रियन्ते, केचित् तरुणाः, केचित् प्राप्तजरसः । परिपूर्णम् आयुर् दुर्लभम् ॥ १।८३ ॥</p>
</li>
<li>
<p><strong>वेदोक्तम् आयुर् मर्त्यानाम् आशिषश् चैव कर्मणाम् ।</strong></p>
</li>
</ul>
<blockquote>
<p><strong>फलन्त्य् अनुयुगं लोके प्रभावश् च शरीरिणाम् ॥ १।८४ ॥</strong></p>
</blockquote>
<p><span style="text-decoration-underline;">केचिद्</span> आहुः- वैदिकैः कर्मभिः सहस्रसंवत्सरादिभिर् अपेक्षितम् <strong>आयुर् वेदोक्तम्</strong> । तद् <strong>अनुयुगं फलति,</strong> युगानुरूपेण संपद्यते, न सर्वेषु युगेषु । नाद्य कश्चित् सहस्रसंवत्सरजीवी । यः सर्वश् चिरं जीवति स वर्षशतम् ।</p>
<ul>
<li>
<p>तद् <span style="text-decoration-underline;">अपरे</span> नाद्रियन्ते । यतो दीर्घसत्त्रेषु संवत्सरशब्दे दिवसेषु व्यवस्थापिते (च्ड़्। प्म्स् ६।७।३१–४०) विधेयान्तरविरोधाद् वाक्यभेदापत्तेः । एष हि तत्र ग्रन्थः- &ldquo;पञ्चपञ्चाशतस् त्रिवृतः संवत्सराः&rdquo; (त्ब् ३।१२।९।८) इत्यादि । तत्र त्रीण्य अहानि गवांअयनप्रकृतित्वात् प्राप्तानि । विशिष्टा तु संख्या[^१३५] पञ्चपञ्चाशत इत्य् अप्राप्तत्वाद् विधेया[^१३६] । यद्य् अपरा संवत्सरता प्रतीयेत वाक्यं भिद्येत । तत्रावश्यम् अन्यतरस्यानुवाद आश्रयितव्यः । संवत्सरशब्दः सौरसावनादिमान् अभेदेन षष्ट्यधिकशतत्रयात्मनो ऽहःसंघाताद् अन्यत्रापि दृष्टप्रयोग एवेति । तस्यैव लक्षणया दिवसेष्व् अनुवादो युक्त इति ।</p>
</li>
<li>
<p><span style="text-decoration-underline;">अन्ये</span> तु मन्त्रार्थवादेषु &ldquo;शतम् इन् नु शरदो ऽन्ति देवाः&rdquo; (र्व् १।८९।९), &ldquo;शतायुर् वै पुरुषः&rdquo; (क्स् ३४।५) इति शतशब्दश् च बहुनामसु पठितः, बहुत्वं चानवस्थितम् । युगानुरूपेण दीर्घजीविनो ऽल्पायुषश् च भवन्ति । यथाश्रुतव्याख्याने तु कलौ सर्वे शतायुषश् च भवन्ति । अथ वा आयुःकामस्य यानि कर्माणि, न च तत्र प्रमाणं श्रुतम्, तत्रानुयुगं परिमाणं वेद्यम् ।</p>
</li>
<li>
<p><strong>आशिषः</strong> । अन्या अपि फलविषया वेदशासनाः । काम्यानां <strong>कर्मणाम्</strong> । आयुषः काम्यत्वे ऽपि प्राधान्यात् पृथगुपदेशः । तथा ह्य् आह- &ldquo;आयुर् वै परमः कामः&rdquo; । <strong>प्रभावः</strong> अलौकिकी शक्तिः, अणिमादिगुणयोगः, अभिशाप्ः, वरदानम् । <strong>अनुयुगं फलन्तीति</strong> सर्वत्र योज्यम् ॥ १।८४ ॥</p>
</li>
<li>
<p><strong>अन्ये कृतयुगे धर्मास् त्रेतायां द्वापरे परे ।</strong></p>
</li>
</ul>
<blockquote>
<p><strong>अन्ये कलियुगे नॄणां युगह्रासानुरूपतः ॥ १।८५ ॥</strong></p>
</blockquote>
<p>उक्तस्य[^१३७] कालभेदेन पदार्थस्वभावबेदस्योपसंहारः । <strong>धर्म</strong>शब्दो न यागादिवचन एव, किं तर्हि, पदार्थगुणमात्रे वर्तते । अन्ये पदार्थानां <strong>धर्माः</strong> प्रतियुगं भवन्ति, यथा प्राक् दर्शितम् । यथा वसन्ते ऽन्यः पदार्थानां स्वभावो ऽन्यो ग्रीष्मे ऽन्य एव वर्षासु, एवं युगेष्व् अपि । अन्यत्वं चात्र न कारणानां दृष्टकार्यत्यागेन कार्यान्तरजनकत्वम्, अप्य् त्व्[^१३८] अपरिपूर्णस्य कार्यस्योत्पत्तेः शक्तेर् अपचयात् । तद् आह- <strong>युगह्रासानुरूपत</strong> इति । ह्रासो न्यूनता ॥ १।८५ ॥</p>
<ul>
<li><strong>तपः परं कृतयुगे त्रेतायां ज्ञनम् उच्यते ।</strong></li>
</ul>
<blockquote>
<p><strong>द्वापरे यज्ञम् एवाहुर् दानम् एकं कलौ युगे ॥ १।८६ ॥</strong></p>
</blockquote>
<p>अयम् अन्यो युगस्वभावभेदः कथ्यते । तपःप्रभृतीनां वेदे युगभेदेन विधानाभावात् सर्वदा सर्वाण्य् अनुष्ठेयानि । अयं त्व् अनुवादो यथा कथंचिद् व्याख्येयः[^१३९] । इतिहासेषु ह्य् एवं वर्ण्यते । **तपः **प्रधानं तच् च महाफलम् । दीर्घायुषो रोगवर्जितास् तपसि समर्था भवन्ति । अनेनाभिप्रायेणोच्यते । <strong>ज्ञानम्</strong> अध्यात्मविषयम् । शरीरक्लेशाद् अन्तर्नियमो नातिदुष्करः । यागे तु न महाक्लेश इति <strong>द्वापरे यज्ञः</strong> प्रधानम् । दाने तु न शरीरक्लेशः, नान्तःसंयमः, न चातीव विद्वतोपयुज्यत इति सुसंपादता[^१४०] ॥ १।८६ ॥</p>
<ul>
<li><strong>सर्वस्यास्य तु सर्गस्य गुप्त्यर्थं स महाद्युतिः ।</strong></li>
</ul>
<blockquote>
<p><strong>मुखबाहूरुपज्जानां पृथक् कर्माण्य् अकल्पयत् ॥ १।८७ ॥</strong></p>
</blockquote>
<p>उक्तः कालविभागः । ब्राह्मणादीनां गुणा इदानीं कथ्यन्ते । तत्रायम् उपक्रमः । <strong>सर्वस्य</strong> <strong>सर्गस्य</strong> सर्वेषां लोकानां <strong>गुप्त्यर्थं</strong> रक्षार्थं महातेजाः प्रजापतिः मुखादिजातानां ब्राह्मणादीनां चतुर्णां वर्णानां दृष्टादृष्टार्थानि <strong>कर्माण्य् अकल्पयद्</strong> व्यवस्थापितवान् ॥ १।८७ ॥</p>
<p>तानीदानीं कर्माण्य् उच्यन्ते ॥ १।८८ ॥</p>
<ul>
<li><strong>अध्यापनम् अध्ययनं यजनं याजनं तथा ।</strong></li>
</ul>
<blockquote>
<p><strong>दानं प्रतिग्रहं चैव ब्राह्मणानाम् अकल्पयत् ॥ १।८८ ॥</strong></p>
</blockquote>
<ul>
<li><strong>प्रजानां रक्षणं दानम् इज्याध्ययनम् एव च ।</strong></li>
</ul>
<blockquote>
<p><strong>विषयेष्व् अप्रसक्तिश् च क्षत्रियस्य समासतः</strong>[^१४१]** ॥ १।८९ ॥**</p>
</blockquote>
<p>विषया अभिलाषजनका[^१४२] गीतशब्दादयो भावा उच्यन्ते । तत्राप्रसङ्गः पुनः पुनर् असेवनम् ॥ १।८९ ॥</p>
<ul>
<li><strong>पशूनां रक्षणं दानम् इज्याध्ययनम् एव च ।</strong></li>
</ul>
<blockquote>
<p><strong>वणिक्पथं कुसीदं च वैश्यस्य कृषिम् एव च ॥ १।९० ॥</strong></p>
</blockquote>
<p><strong>वनिक्पथः</strong> वणिक्कर्मणा स्थलपथवारिपथादिना धनार्जनम् । उपयुज्यमानदेशान्तरीयद्रव्यसंनिधापनं यस्य राज्ञो विषये वसति । <strong>कुसीदं</strong> वृद्ध्या धनप्रयोगः ॥ १।९० ॥</p>
<ul>
<li><strong>एकम् एव तु शूद्रस्य प्रभुः कर्म समादिशत् ।</strong></li>
</ul>
<blockquote>
<p><strong>एतेषाम् एव वर्णानां शुश्रूषाम् अनसूयया ॥ १।९१ ॥</strong></p>
</blockquote>
<p><strong>प्रभुः</strong> प्रजापतिर् <strong>एकं</strong> <strong>कर्म</strong> <strong>शूद्रस्या</strong>दिष्टवान् । <strong>एतेषां</strong> ब्राह्मणक्षत्रियवैश्यानां <strong>सुश्रूषा</strong> त्वया कर्तव्या । <strong>अनसूयया</strong> अनिन्दया । चित्तेनापि तद् उपरि विषादो न कर्तव्यः । <strong>शुश्रूषा</strong> परिचर्या तदुपयोगिकर्मकरणं शरीरसंवाहनादि तच्चित्तानुपालनम् । एतद् दृष्टार्थं शूद्रस्य । अविधायकत्वाच् च्<strong>ऐकमेव्</strong>एति न दानादयो निषिध्यन्ते । विधिर् एषां कर्मणाम् उत्तरत्र भविष्यति । अतः स्वरूपं विभागेन यागादीनां तत्रैव दर्शयिष्यामः ॥ १।९१ ॥</p>
<ul>
<li><strong>ऊर्ध्वं नाभेर् मेध्यतरः पुरुषः परिकीर्तितः ।</strong></li>
</ul>
<blockquote>
<p><strong>तस्मान् मेध्यतमं त्व् अस्य मुखम् उक्तं स्वयंभुवा ॥ १।९२ ॥</strong></p>
</blockquote>
<p>आ पादान्तान् मेध्यः पुरुषः । तस्य <strong>नाभेर् ऊर्ध्वम्</strong> अतिशयेन मेध्यम् । ततो ऽपि <strong>मुखम्</strong> । एतच् च स्वयम् एव जगत्कारणपुरुषेणोक्तम् ॥ १।९२ ॥</p>
<p><em>ततः किम् । अत आह ।</em></p>
<ul>
<li><strong>उत्तमाङ्गोद्भवाज् ज्यैष्ठ्याद् ब्रह्मणश् चैव धारणात् ।</strong></li>
</ul>
<blockquote>
<p><strong>सर्वस्यैवास्य सर्गस्य धर्मतो ब्राह्मणः प्रभुः ॥ १।९३ ॥</strong></p>
</blockquote>
<p><strong>उत्तमाङ्गं</strong> मूर्धा । तत उद्भवः उत्पत्तिर् ब्राह्मणस्य । ज्येष्ठश् चासाव् अन्येभ्यो वर्णेभ्यः पूर्वं ब्रह्मणा सृष्टः । <strong>ब्रह्मणो</strong> वेदस्य <strong>धारणात्</strong> । तस्य हि सविशेषं तद् विहितम् । अतः <strong>सर्वस्य</strong> जगतो ऽस्माद् धेतुत्रयाद् <strong>ब्राह्मणः प्रभुः</strong> प्रभुर् इव । प्रभुर् विनयेनोपसर्पणीयः, तदाज्ञायां च धर्मे स्थातव्यम् । <strong>धर्मतः प्रभुः</strong> धर्मे प्रभुर् इत्य् अर्थः । आद्यादित्वात् तसिः ॥ १।९३ ॥</p>
<ul>
<li><strong>तं हि स्वयंभूः स्वाद् आस्यात् तपस् तप्त्वादितो ऽसृजत् ।</strong></li>
</ul>
<blockquote>
<p><strong>हव्यकव्याभिवाह्याय सर्वस्यास्य च गुप्तये ॥ १।९४ ॥</strong></p>
</blockquote>
<p>पूर्वस्यैव हेतुत्रयस्य विशेषार्थम् इदम् । अन्यस्यापि पुरुषस्योत्तमाङ्गं प्रधानम् । <strong>तं</strong> पुनर् ब्राह्मणं <strong>स्वयंभूः स्वाद् आस्यान्</strong> मुखाद् <strong>असृजत्</strong> । <strong>तपश्</strong> च कृत्वैषोत्तमाङ्गाद् उत्पत्तिः । ज्यैष्ठ्यम् आह- <strong>आदितः</strong> । यद् देवान् उद्दिश्य क्रियते तद् <strong>धव्यम्</strong>, पितॄन् उद्दिश्य तत् <strong>कव्यम्</strong> । तयोर् <strong>अभिवहनाय</strong> देवान् पितॄंश् च प्रति प्रापणाय । <strong>अभिवाह्याये</strong>ति भावे कृत्यः कथंचिद् द्रष्टव्यः, सकर्मत्वाद् वहतेः । तेन च कर्मणा <strong>सर्वस्य</strong> त्रैलोक्यस्य <strong>गुप्तिः</strong> परिपालनं भवति । इतःप्रदानं देवा उपजीवन्ति । ते च शीतोष्णवर्षैर् ओषधीः पचन्ति पाचयन्ति । अतः परस्परोपकाराद् गुप्तिः ॥ १।९४ ॥</p>
<ul>
<li><strong>यस्यास्येन सदाश्नन्ति हव्यानि त्रिदिवौकसः ।</strong></li>
</ul>
<blockquote>
<p><strong>कव्यानि चैव पितरः किं भूतम् अधिकं ततः ॥ १।९५ ॥</strong></p>
</blockquote>
<p>हव्यादिवहनं पूर्वोक्तं दर्शयति । त्रिदिवम् ओको गृहं येषां त एवम् उच्यन्ते, स्वर्गवासिनो देवाः । ब्राह्मणेन <strong>भुक्तम्</strong> अन्नं देवा उपतिष्ठन्ति । श्राद्धे पित्र्यस्य कर्मणो ऽङ्गभूतं विश्वेदैवान् उद्दिश्य ब्राह्मणभोजनं विहितम् । तदपेक्ष्यैतद् उक्तम् । <strong>किं भूतम्</strong> अन्यद् <strong>अधिकं</strong> श्रेष्ठं <strong>ततस्</strong> तस्माद् इति स्वयं विस्मर्यते । देवाः पितरश् चोत्तमस्थाना मध्यमस्थानाश् चाप्रत्यक्षाः, न तेषां भोजनोपायो ऽन्यो ऽस्त्य् अन्यतो ब्राह्मणभोजनात् । अतो महान् ब्राह्मणः ॥ १।९५ ॥</p>
<ul>
<li><strong>भूतानां प्राणिनः श्रेष्ठाः प्राणिनां भुद्धिजीविनः ।</strong></li>
</ul>
<blockquote>
<p><strong>बुद्धिमत्सु नराः श्रेष्ठा नरेषु ब्राह्मणाः स्मृताः ॥ १।९६ ॥</strong></p>
</blockquote>
<p>पृथिव्यां ये भावाः स्थावरा वृक्षादयो जङ्गमाः कृमिकीटादयस् ते <strong>भूत</strong>शब्देनोच्यन्ते । तेषां ये <strong>प्राणिन</strong> आहारविहारादिचेष्टासमर्थास् ते <strong>श्रेष्ठाः</strong>[^१४३] । ते हि पटुतरं सुखम् अनुभवन्ति । तेषां ये <strong>बुद्ध्या जीवन्ति</strong> हिताहिते विचिन्वन्ति श्वशृगालादयः, ते हि घर्मेणोपतप्ताः छायाम् उपसर्पन्ति, शीतेनार्दिता आतपम्[^१४४], निराहारं स्थानं त्यजन्ति । तेषाम् अधिकतरा मनुष्याः, तेषां च <strong>ब्राह्मणाः</strong> । ते हि लोके पूज्यतमाः, न च सर्वेण परिभूयन्ते । जातिमात्राश्रयं हि तद्वधे महत् प्रायश्चित्तम् ॥ १।९६ ॥</p>
<ul>
<li><strong>ब्राह्मणेषु च विद्वांसो विद्वत्सु कृतबुद्धयः ।</strong></li>
</ul>
<blockquote>
<p><strong>कृतबुद्धिषु कर्तारः कर्तृषु ब्रह्मवेदिनः ॥ १।९७ ॥</strong></p>
</blockquote>
<p>विदुषां श्रैष्ठ्यं महाफलेषु यागादिष्व् अधिकारात् । तेषाम् अपि <strong>कृतबुद्धयः</strong> । परिनिष्ठितवेदतत्त्वार्था न बौद्धादिभिः कलुषीक्रियन्ते । तेषाम् अपि <strong>कर्तारः</strong> कर्मणाम् अनुष्ठातारः । ते हि विहितकरणात् प्रतिषिद्धासेवनाच् च नोपहन्यन्ते । तेषाम् अपि <strong>ब्रह्मवेदिनः</strong>,[^१४५] ब्रह्मस्वरूपत्वात् । तत्र ह्य् अक्षय्यानन्दः ॥ १।९७ ॥</p>
<p><em>विद्वत्तादिगुणसंबन्धिनो ब्राह्मणस्य विशेषे दर्शिते, जातिमात्रं ब्राह्मणं कश्चिद् अवमन्येत । तन्निवृत्त्यर्थम् इदम् उच्यते ।</em>[^१४६]</p>
<ul>
<li><strong>उत्पत्तिर् एव विप्रस्य मूर्तिर् धर्मस्य शाश्वती ।</strong></li>
</ul>
<blockquote>
<p><strong>स हि धर्मार्थम् उत्पन्नो ब्रह्मभूयाय कल्पते ॥ १।९८ ॥</strong></p>
</blockquote>
<p><strong>उत्पत्तिर् एव</strong> गुणान् अपहाय जन्मैव, ब्राह्मणस्य जातिर् एव, <strong>शाश्वती</strong> <strong>धर्मस्य मूर्तिः</strong> शरीरम् । <strong>धर्मार्थम् उत्पन्नो</strong> द्वितीयेन जन्मनोपनयनेन संस्कृतः । सा हि तस्य धर्मार्थोत्पत्तिर् ब्रह्मत्वाय <strong>कल्पते</strong> संपद्यते । धर्मशरीरम् उज्झित्वा परानन्दभाग् भवतीति स्तुतिः[^१४७] ॥ १।९८ ॥</p>
<ul>
<li><strong>ब्राह्मणो जायमानो हि पृथिव्याम् अधिजायते ।</strong></li>
</ul>
<blockquote>
<p><strong>ईश्वरः सर्वभूतानां धर्मकोशस्य गुप्तये ॥ १।९९ ॥</strong></p>
</blockquote>
<p>सर्वलोकस्योपरि भवति । श्रैष्ठ्यम् उपरिभावेनाह । <strong>ईश्वरः सर्वभूतानाम्</strong> इति प्रभुत्वम् । धर्माख्यस्य <strong>कोशस्य गुप्तये</strong> जायते । द्रव्यसंचयः <strong>कोशः</strong> । उपमानाद् धर्मसंचय उच्यते <strong>कोश</strong> इति ॥ १।९९ ॥</p>
<ul>
<li><strong>सर्वं स्वं ब्राह्मणस्येदं यत् किंचिज् जगतीगतम् ।</strong></li>
</ul>
<blockquote>
<p><strong>श्रैष्ठ्येनाभिजनेनेदं सर्वं वै ब्राह्मणो ऽर्हति ॥ १।१०० ॥</strong></p>
</blockquote>
<p>असंतुष्टस्य प्रतिग्रहादिषु पुनः प्रवृत्तौ दुष्कृतिताम् आशङ्क्य समाधत्ते । <strong>सर्वम् इदं</strong> त्रैलोक्यान्तर्वर्ति धनं <strong>ब्राह्मणस्य स्वं</strong> । नात्र प्रतिग्रहो विद्यते । प्रभुत्वेनासौ गृह्णाति, न प्रतिग्रहीतृतयेति । प्रशंसैषा, न विधिः । अत एव्<strong>आर्हति</strong>शब्दः । <strong>अभिजनः</strong> अभिजातताविशिष्टत्वम् ॥ १।१०० ॥</p>
<ul>
<li><strong>स्वम् एव ब्राह्मणो भुङ्क्ते स्वं वस्ते स्वं ददाति च ।</strong></li>
</ul>
<blockquote>
<p><strong>आनृशंस्याद् ब्राह्मणस्य भुञ्जते हीतरे जनाः ॥ १।१०१ ॥</strong></p>
</blockquote>
<p>यत् परगृह आतिथ्यादिरूपेण <strong>भुङ्क्ते</strong> तद् आत्मीयम् एव । नैवं मन्तव्यं परपाकेनेति । <strong>स्वं वस्ते</strong> । याचित्वायाचित्वा वा वस्त्रं लभते नासौ तस्य लाभाय, अपि तु स्वकस्याच्छादने[^१४८] विनियोगः । तिष्ठतु तावद् आत्मोपयोगि यद्[^१४९] गृह्णाति तत्र प्रभूतम्, यद् अन्येभ्यो ददाति परकीयम् तद् अपि तस्य नानुचितम् । <strong>आनृशंस्यं</strong> कारुण्यम् । तदीयया महासत्त्वतया पृथिव्यां राजानः स्वानि धनान्य् उपयुञ्जते । अन्यथा यद्य् असाव् इच्छेत् &ldquo;अहम् एतद् आदाय स्वकार्ये विनियुञ्जीय&rdquo; इति, तदा सर्वे निर्धनाः निरुपयोगाः स्युः ॥ १।१०१ ॥</p>
<ul>
<li>**तस्य कर्मविवेकार्थं शेषाणाम् अनुपूर्वशः । **</li>
</ul>
<blockquote>
<p><strong>स्वायंभुवो मनुर् धीमान् इदं शास्त्रम् अकल्पयत् ॥ १।१०२ ॥</strong></p>
</blockquote>
<p>सर्वस्याः ब्राह्मणस्तुतेः[^१५०] फलप्रदर्शनार्थं श्लोको ऽयम् । एवंविधम् <strong>इदं</strong> महार्थं <strong>शास्त्रं</strong> यत् <strong>तस्य</strong>, स्वमहिम्नात्यन्तिकेन महत्तमस्य ब्राह्मणस्य, <strong>कर्मविवेकार्थं,</strong> इमानि कर्माणि कर्तव्यानि इमानि वर्ज्याणि, एष विवेकस् तदर्थम्  । <strong>शेषाणां</strong> च क्षत्रियादीनाम् <strong>अनुपूर्वशः</strong> प्राधान्याद् ब्राह्मणस्यानुषङ्गात् क्षत्रियादीनाम् इदं शास्त्रम् <strong>अकल्पयत्</strong> कृतवान् ॥ १।१०२ ॥</p>
<ul>
<li><strong>विदुषा ब्राह्मणेनेदम् अध्येतव्यं प्रयत्नतः ।</strong></li>
</ul>
<blockquote>
<p><strong>शिष्येभ्यश् च प्रवक्तव्यं सम्यङ् नान्येन केनचित् ॥ १।१०३ ॥</strong></p>
</blockquote>
<p><strong>अध्येतव्यं प्रवक्तव्यम्</strong> इत्य् अर्हे कृत्यो न विधौ । द्वितीयाद् अध्यायात् प्रभृति शास्त्रं प्रवर्तिष्यते । अयं ह्य् अध्यायो ऽर्थवाद एव । नात्र कश्चिद् द्विधिर् अस्ति । तेन यथा &ldquo;राजभोजनाः शालयः&rdquo; इति शलिस्तुतिर् न राज्ञो ऽन्यस्येति तद्भोजननिषेधः, एवम् अत्रापि <strong>नान्येन केनचिद्</strong> इति नायं निषेधः, केवलं शास्त्रस्तुतिः । सर्वस्मिञ् जगति श्रेष्ठो ब्राह्मणः, सर्वशास्त्राणां शास्त्रम् इदम् अतस् तादृशस्य विदुषो ब्राह्मणस्याध्ययनप्रवचनार्हं न सामान्येन शक्यते अध्येतुं प्रवक्तुं वा । अत एवाह <strong>प्रयत्नत</strong> इति । यावन् न महान् प्रयत्न आस्थितो, यावन् न शास्त्रान्तरैस् तर्कव्याकरणमीमांसादिभिः संस्कृत आत्मा, तावद् एतत् प्रवक्तुं न शक्यते । अत एवाध्ययनेन श्रवणं लक्ष्यते । तत्र हि विद्वत्तोपयोगिनी न संपाठे । विधौ ह्य् अध्ययने विद्वत्तादृष्टयैव स्यान् न च &ldquo;विधौ श्रवणम् अध्ययनेन लक्ष्यते&rdquo; इति युक्तं वक्तुम् । न विधेये लक्षणार्थता युक्ता । अर्थवादे तु प्रमाणान्तरानुसारेण गुणवादो न दोषाय । तस्मात् त्रैवर्णिकाधिकारं शास्त्रम् । एतच् च परस्ताद् विशेषतो वक्ष्यते ॥ १।१०३ ॥</p>
<ul>
<li><strong>इदं शास्त्रम् अधीयानो ब्राह्मणः शंसितव्रतः</strong>[^१५१]** ।**</li>
</ul>
<blockquote>
<p><strong>मनोवाग्देहजैर् नित्यं कर्मदोषैर् न लिप्यते ॥ १।१०४ ॥</strong></p>
</blockquote>
<p>एवं संबन्धिद्वारेण ब्राह्मणार्थतया शास्त्रं स्तुत्वाधुना साक्षात् स्तौति । <strong>इदं शास्त्रं</strong> जानानः शंसितव्रतो[^१५२] भवतीति परिपूर्णयमनियमानुष्ठायी भवति । शास्त्राद् अननुष्ठाने प्रत्यवायं ज्ञात्वा तद्भयाद् अनुतिष्ठति सर्वान् यमनियमान् यथाशास्त्रं सर्वम् अनुतिष्ठति । अनुतिष्ठन् विहितातिक्रमप्रतिषिद्ध<strong>कर्म</strong>जनितैर् <strong>दोषैर् न लिप्यते</strong> न संबध्यते ॥ १।१०४ ॥</p>
<ul>
<li><strong>पुनाति पङ्क्तिं वंश्यांश् च सप्त सप्त परावरान् ।</strong></li>
</ul>
<blockquote>
<p><strong>पृथिवीम् अपि चैवेमां कृत्स्नाम् एको ऽपि सो ऽर्हति ॥ १।१०५ ॥</strong></p>
</blockquote>
<p>पङ्क्तिपावनो भवति । विशिष्टानुपूर्वीकः संघातः <strong>पङ्क्तिर्</strong> उच्यते । तां <strong>पुनाति</strong> निर्मलीकरोति । सर्वे दुष्टास् तत्संनिधानाद् अदुष्टाः संपद्यन्ते । <strong>वंश्यान्</strong> स्वकुलसंभूतान् <strong>सप्त</strong> <strong>पराण्</strong> उपरितनान् पित्रादीन् आगामिनो <strong>ऽवराञ्</strong> जनिष्यमाणान् । समुद्रपर्यन्तां <strong>पृथिवीं</strong> प्रतिग्रहीतुम् अर्हन्ति । धर्मज्ञता हि प्रतिग्रहाधिकारे हेतुः । इतश् च सर्वे धर्मा ज्ञायन्ते ॥ १।१०५ ॥</p>
<ul>
<li><strong>इदं स्वस्त्ययनं श्रेष्ठम् इदं बुद्धिविवर्धनम् ।</strong></li>
</ul>
<blockquote>
<p><strong>इदं यशस्यम् सततम्</strong>[^१५३]** इदं निःश्रेयसं परम् ॥ १।१०६ ॥**</p>
</blockquote>
<p><strong>स्वस्त्य्</strong>अभिप्रेतस्यार्थस्याविनाशः । <strong>अयनं</strong> प्रापणम् । स्वस्ति प्राप्यते येन तत् <strong>स्वस्त्ययनम्</strong> । <strong>श्रेष्ठम्</strong> अन्येभ्यो जपहोमादिभ्यः । न हि शास्त्रम् अन्तरेण तेषाम् अनुष्ठानं संभवति, अतस् तदनुष्ठानहेतुत्वाच् छ्रेष्टम् एतत् । अथ वा धर्मज्ञानार्थवाक्यान्य् एव श्रेयस्यान्य् अनुष्ट्ःआनं तु क्लेशकरम् अत उच्यते <strong>श्रेष्ठम्</strong> इति । <strong>इदं बुद्धिविवर्धनम्</strong> । शास्त्रे ह्य् आसेव्यमाने तदर्थस्य प्रकाशनाद् ग्रन्थिप्रमोक्षाद् बुद्धिविवृद्धिः प्रसिद्धैव । <strong>इदं यशस्यम्</strong>, धर्मज्ञः संशयानैः पृच्छ्यमानः ख्यातिं लभते । यशसो निमित्तं <strong>यशस्यं</strong> । विद्वत्तौदार्यादिगुणवत्तया प्रसिद्धिर् <strong>यशः</strong> । <strong>निःश्रेयसं</strong> दुःखाननुविद्धायाः प्रीतेः स्वर्गापवर्गलक्षणायास् तत्प्राप्तिहेतुकर्मज्ञानहेतुत्वान् <strong>निःश्रेयसं परं श्रेष्ठम्</strong> ॥ १।१०६ ॥</p>
<ul>
<li><strong>अस्मिन् धर्म ऽखिलेनोक्तो गुणदोषौ च कर्मणाम् ।</strong></li>
</ul>
<blockquote>
<p><strong>चतुर्णाम् अपि वर्णानाम् आचारश् चैव शास्वतः ॥ १।१०७ ॥</strong></p>
</blockquote>
<p>इदानीं स्वशास्त्रस्य स्वविषये साकल्येन वृत्तेर् अन्यनिरपेक्षताम् आह । कश्चिद् यो नाम <strong>धर्मः</strong> स सर्वः शास्त्रे <strong>ऽस्मिन्</strong> कार्त्स्न्येनाभिहितः । न तस्माद् धर्मज्ञानाय शास्त्रान्तरापेक्षा कर्तव्येत्य् अतिशयोक्तिः स्तुतिः । <strong>अस्मिञ्</strong> छस्त्रे <strong>धर्मः</strong> स्मार्तो <strong>ऽखिलेन</strong> निःशेषेणोक्तः[^१५४] । <strong>गुणदोषौ च कर्मणाम्</strong> । इष्टानिष्टे फले <strong>गुणदोषौ कर्मणां</strong> यागादिब्रह्महत्यादीनाम् । एवं हि साकल्यं भवति यत्[^१५५] कर्मस्वरूपम् इतिकर्तव्यताफलविशेषः कर्तृविशेषसंबन्धो नित्यकाम्यताविवेकः । एतत् सर्वं गुणदोषपदेन[^१५६] प्रतिज्ञातम् । धर्म इत्य् उक्ते कर्मग्रहणं वृत्तपूरणार्थम् । <strong>चतुर्णाम् अपि वर्णानाम्</strong> । एतद् अपि साकल्यार्थम् । यो नाम कश्चिद् धर्मे ऽधिकृतस् तस्य सर्वस्येतो धर्मलाभः । <strong>आचारश् चैव शाश्वतः</strong> । आचारप्रमाणको धर्म <strong>आचार</strong> इत्य् उक्तः । द्वितीये चैनं विवेक्ष्यामः । <strong>शाश्वतो</strong> वृद्धपरंपरया नेदानींतनैः प्रवर्तितः ॥ १।१०७ ॥</p>
<ul>
<li><strong>आचारः परमो धर्मः श्रुत्युक्तः स्मार्त एव च ।</strong></li>
</ul>
<blockquote>
<p><strong>तस्माद् अस्मिन् सदायुक्तो नित्यं स्याद् आत्मवान् द्विजः ॥ १।१०८ ॥</strong></p>
</blockquote>
<p><strong>परमः</strong> प्रकृष्टो <strong>धर्म आचारस्</strong> तथा <strong>श्रुतौ</strong> वेदे य <strong>उक्तः</strong> । <strong>स्मार्तः</strong> स्मृतिषूक्तः । <strong>तस्माद्</strong> आचारधर्मे <strong>नित्यं युक्तः स्यान्</strong> नित्यम् अनुतिष्ठेद् <strong>आत्मवान्</strong> आत्मनो हितम् इच्छन् । सर्वस्यात्मास्त्य् अतो मतुपा तद्धितपरत्वम् उच्यते ॥ १।१०८ ॥</p>
<ul>
<li><strong>आचाराद् विच्युतो विप्रो न वेदफलम् अश्नुते ।</strong></li>
</ul>
<blockquote>
<p><strong>आचारेण तु संयुक्तः संपूर्णफलभाग् भवेत् ॥ १।१०९ ॥</strong></p>
</blockquote>
<p>प्रकारान्तरेणेयम् आचारस्तुतिः । <strong>आचारात्</strong> प्रच्युत आचारहीनो <strong>न वेदफलं</strong> प्राप्नोति । वेदविहितकर्मानुष्ठानफलं <strong>वेदफलम्</strong> इत्य् उक्तम् । समग्रान्य् अविकलानि वैदिकानि कर्माण्य् अनुतिष्ठन् यद्य् आचारभ्रष्टो न ततः पुत्रकामादिफलम् अश्नुत इति निन्दा । एष एवार्थो विपर्ययेणोच्यते- <strong>आचारेण तु संयुक्तः</strong> सकलं फलं प्राप्नोति काम्यानाम्[^१५७] । अत्र यद् वदन्ति, &ldquo;संपूर्णवचनाद् आचारहीनस्याप्य् अस्ति काम्येभ्यः फलसंबन्धः, न कृत्स्नफललाभः&rdquo; इति, तन् न किंचित्, अर्थवादत्वाद् अस्य ॥ १।१०९ ॥</p>
<ul>
<li><strong>एवम् आचारतो दृष्ट्वा धर्मस्य मुनयो गतिम् ।</strong></li>
</ul>
<blockquote>
<p><strong>सर्वस्य तपसो मूलम् आचारं जगृहुः परम् ॥ १।११० ॥</strong></p>
</blockquote>
<p>यावत् किंचित् <strong>तपः</strong> प्राणायाममौनयमनियमकृच्छ्रचान्द्रायणानशनादि तस्य <strong>सर्वस्य</strong> फलप्रसवे <strong>मूलम्</strong> आचारः, अतस् तम् एव <strong>मुनयस्</strong> तपःफलार्थिनो मूलत्वेन कारणतया <strong>जगृहुः</strong> गृहीतवन्तः । आचाराद् दृष्ट्वा **धर्मस्य मुनयो गतिं **प्राप्तिम् । अतिक्लेशकरं तपस् तथाप्य्[^१५८] आचारहीनस्य न फलतीति श्रुतिः ॥ १।११० ॥</p>
<ul>
<li><strong>जगतश् च समुत्पत्तिं संस्कारविधिम् एव च ।</strong></li>
</ul>
<blockquote>
<p><strong>व्रतचर्योपचारं च स्नानस्य च परं विधिम् ॥ १।१११ ॥</strong></p>
</blockquote>
<p>उक्ता[^१५९] धर्मा अत्र विशिष्यन्ते । श्रोतृप्रवृत्त्यर्थं चानन्तफलता धर्मस्योक्ता &ldquo;एतदन्तास् तु&rdquo; (म्ध् १।५०) इत्यादिना । तत्रातीन्द्रियो ऽयम् अनन्तो दुष्पार इति मन्वाना अवसीदेयुर् अत उत्साहजननार्थं शास्त्रार्थसंकलनात्मिकाम् अनुक्रमणीं पठति । एतावन्त्य् अत्र वस्तूनि, नातिबहूनि, शक्यन्ते श्रद्दधानैः पुरुषैर् ज्ञातुम् इति । संक्षेपोपदिष्टमार्ग आक्रम्यमाणो न दुःसहो भवतीति ।</p>
<ul>
<li>
<p><strong>जगतश् च समुत्पत्तिम्</strong> इति कालपरिमाणं तत्त्वभावभेदो ब्राह्मणस्तुतिर् इत्यादि सर्वं जगदुत्पत्ताव् अन्तर्भूतम् । एतच् चार्थवादतयोक्तं न प्रमेयतया । <strong>संस्कारविधिं व्रतचर्योपचारं च</strong> । गर्भाधानादयः <strong>संस्काराः</strong> । तेषां <strong>विधिः</strong> कर्तव्यता । ब्रह्मचारिणो व्रतचर्याया उपचारो ऽनुष्ठानम् इतिकर्तव्यता वा । एतद् द्वितीयाध्यायप्रमेयार्थः । <strong>स्नानं</strong> गुरुकुलान् निवर्तमानस्य संस्कारविशेषः ॥ १।१११ ॥</p>
</li>
<li>
<p><strong>दाराधिगमनं चैव विवाहानां च लक्षणम् ।</strong></p>
</li>
</ul>
<blockquote>
<p><strong>महायज्ञविधानं च श्राद्धकल्पं च शाश्वतम् ॥ १।११२ ॥</strong></p>
</blockquote>
<p><strong>दाराणाम् अधिगमनं</strong> भार्यासंग्रहः । <strong>विवाहानां</strong> ब्राह्मादीनां तत्प्राप्त्युपायानां च <strong>लक्षणं</strong> स्वरूपाधिगमने हेतुम् । <strong>महायज्ञाः</strong> पञ्च वैश्वदेवादयः । <strong>श्राद्धस्य</strong> पितृयज्ञस्य <strong>कल्पो</strong> विधिर् इतिकर्तव्यता । परग्रहणं शाशवतग्रहणं च वृत्तपूरणार्थम् । एष तृतीयाध्यायार्थः ॥ १।११२ ॥</p>
<ul>
<li><strong>वृत्तीनां लक्षणं चैव स्नातकस्य व्रतानि च ।</strong></li>
</ul>
<blockquote>
<p><strong>भक्ष्याभक्ष्यं च शौचं च द्रव्याणां शुद्धिम् एव च ॥ १।११३ ॥</strong><br>
<strong>स्त्रीधर्मयोगं तापस्यं मोक्षं संन्यासम् एव च ।</strong><br>
<strong>राज्ञश् च धर्मम् अखिलं कार्याणां च विनिर्णयम् ॥ १।११४ ॥</strong><br>
<strong>साक्षिप्रश्नविधानं च धर्मं स्त्रीपुंसयोर् अपि ।</strong><br>
<strong>विभागधर्मं द्यूतं च कण्टकानां च शोधनम् ॥ १।११५ ॥</strong><br>
<strong>वैश्यशूद्रोपचारं च संकीर्णानां च संभवम् ।</strong><br>
<strong>आपद्धर्मं च वर्णानां प्रायश्चित्तिविधिं तथा ॥ १।११६ ॥</strong></p>
</blockquote>
<p><strong>वृत्तीनां</strong> जीवनोपायानां धर्नार्जनात्मकानां भृत्यादीनां <strong>लक्षणम्</strong> । <strong>स्नातकस्य</strong> समाप्तवेदाध्ययनस्य गुरुकुलान् निवृत्तस्य <strong>व्रतानि</strong> &ldquo;नेक्षेतोद्यन्तम् आदित्यम्&rdquo; (म्ध् ४।३७) इत्यादीनि । एष चतुथार्थः ।</p>
<ul>
<li>
<p><strong>भक्ष्याभ्क्ष्यं</strong> &ldquo;पञ्च पञ्चनखा भक्ष्याः&rdquo; &ldquo;अभक्ष्यं पलाण्ड्वादि&rdquo; । <strong>शौचं</strong> कालकृतं जन्मादाव् उदकादिना च <strong>द्रव्यशुद्धिः</strong> । <strong>स्त्रीधर्मयोगः</strong> संबन्धो बालयुवेत्यादि । एतत् पाञ्चमिकम् ।</p>
</li>
<li>
<p>तापसाय हितं <strong>तापस्यं</strong> । तपःप्रधानस् तापसो वानप्रस्थस् तस्य धर्मस् <strong>तापस्यम्</strong> । <strong>मोक्षः</strong> परिव्राजकधर्मः । <strong>संन्यासश्</strong> च तद्विशेष एव । स च तत्रैव दर्शयिष्यते । षष्ठाध्यायस् त्व् एतत् ।</p>
</li>
<li>
<p><strong>राज्ञः</strong> पृथिवीपालनाधिकृतस्य प्राप्तैश्वर्यस्य <strong>धर्मो ऽखिलो</strong> दृष्टार्थो ऽदृष्टार्थश् च । एष सप्तमाध्यायगोचरः ।</p>
</li>
<li>
<p><strong>कार्याणाम्</strong> ऋणादीनां <strong>विनिर्णयो</strong> विचार्य संशयच्छेदेनावधारणम् अनुष्ठेयनिश्चयः । <strong>साक्षिणां</strong> च <strong>प्रश्ने</strong> यो <strong>विधिः</strong> । प्राधान्यात् पृथङ्निर्देशः । आष्टमिको ऽयम् अर्थः ।</p>
</li>
<li>
<p><strong>धर्मः स्त्रीपुंसयोर्</strong> इत्य् एकदेशे स्थितयोः प्रवासवियुकयोश् च परस्परं वृत्तिः । रिक्थविभागधर्मः । <strong>द्यूतम्</strong> । तद्विषयो विधिः द्यूतशब्देनोक्तः । <strong>कण्टकादीनां</strong> चोराटविकादीनां <strong>शोधनं</strong> राष्ट्रान् निरसनोपायः । यद्य् अपि विभागादिर् अष्टादशपदान्तर्गतत्वात् <strong>कार्याणां</strong> चेत्य् अनेनैवोपादानाद् ऋणादानादिवन् न पृथङ् निर्देश्यः[^१६०] । अध्यायभेदात् तु पृथङ् निर्देशः । <strong>वैश्यशूद्रयोर् उपचारः</strong> स्वधर्मानुष्ठानम् । एतन् नवमे ।</p>
</li>
<li>
<p><strong>संकीर्णानां</strong> क्षत्तृवैदेहकादीनां[^१६१] <strong>संभवम्</strong> उत्पत्तिम् । <strong>आपद्धर्मं</strong> च स्ववृत्त्याजीवतां प्राणात्यये यो धर्मः । एतद् दशमे ।</p>
</li>
<li>
<p><strong>प्रायश्चित्तविधिर्</strong> एकादशे ॥ १।११३–६ ॥</p>
</li>
<li>
<p><strong>संसारगमनं चैव त्रिविधं कर्मसंभवम् ।</strong></p>
</li>
</ul>
<blockquote>
<p><strong>निःश्रेयसं कर्मणां च गुणदोषपरीक्षणम् ॥ १।११७ ॥</strong></p>
</blockquote>
<p><strong>संसारगमनं</strong> । धर्मेण धर्मी लक्ष्यते । संसारी पुरुष आत्मा, तस्य गमनं देहाद् देहान्तरप्राप्तिः । अथ वा संसारविषयाः पृथिव्यादयो लोका उच्यन्ते । तत्र गमनं पूर्ववत् । <strong>त्रिविधम्</strong> उत्तमाधममध्यमं <strong>कर्मसंभवं</strong> शुभाशुभकर्मनिमित्तम् । <strong>निःश्रेयसं</strong> न केवलं कर्मनिमित्ता गतय उक्ताः । यावद् यतः परम् अन्यच् छ्रेयो नास्ति तदुपायो ऽप्य् अध्यात्मज्ञानम् उक्तम् । <strong>कर्मणां च</strong> विहितप्रतिषिद्धानां <strong>गुणदोषप्रीक्षा</strong> ॥ १।११७ ॥</p>
<ul>
<li><strong>देशधर्माञ् जातिधर्मान् कुलधर्मांश् च शास्वतान् ।</strong></li>
</ul>
<blockquote>
<p><strong>पाषण्डगणधर्मांश् च शास्त्रे ऽस्मिन्न् उक्तवान् मनुः ॥ १।११८ ॥</strong></p>
</blockquote>
<p>तद् एव साकल्याभिधानं द्रढयति । प्रतिनियते देशे ऽनुष्ठीयमाना न सर्वस्यां पृथिव्यां ते <strong>दशधर्माः</strong> । ब्राह्मणादिजात्याश्रया <strong>जातिधर्माः</strong> । <strong>कुलधर्माः</strong> प्रख्यातवंशप्रवर्तिता इति । पाषण्डं[^१६२] प्रतिषिद्धव्रतचर्या बाह्यस्मृतिसमाश्रयास्[^१६३] तत्र ये धर्माः । &ldquo;पाषण्डिनो[^१६४] विकर्मस्थान्&rdquo; (म्ध् ४।३०) इति[^१६५] । <strong>गणः</strong> संघातो वणिक्कारुकुशीलवादीनाम् । तान् सर्वधर्मान् भगवान् <strong>मनुर्</strong> <strong>अस्मिञ् छास्त्रे उक्तवान्</strong> ॥ १।११८ ॥</p>
<ul>
<li><strong>यथेदम् उक्तवाञ् छास्त्रं पुरा पृष्टो मनुर् मया ।</strong></li>
</ul>
<blockquote>
<p><strong>तथेदं यूयम् अप्य् अद्य मत्सकाशान् निबोधत ॥ १।११९ ॥</strong></p>
</blockquote>
<p>अवधानार्थः प्रतिबोधः ॥ १।११९ ॥</p>
<p>**इति मानवे धर्मशास्त्रे भृगुप्रोक्तायां संहितायां **</p>
<p><strong>प्रथमो ऽध्यायः</strong></p>
<p>**इति श्रीभट्टमेधातिथिविरचिते मनुभाष्ये **</p>
<p><strong>प्रथमो ऽध्यायः</strong></p>

  </div>
</article>







<aside class="card border" id="section-tree-item-">
    <div class="card-title bg-light-gray border d-flex justify-content-between">
        <a href="https://vishvAsa.github.io/kalpAntaram/smRtiH/manuH/medhAtithiH/01/Text/">Text </a>
        <a data-toggle="collapse" href="#section-tree-item-body-" role="button" aria-expanded="false" aria-controls="section-tree-item-body-" >…<i class="fas fa-caret-down" class="collapsed"></i> </a>
    </div>
    <nav id="section-tree-item-body-" class="card-body p-0 collapse">
        
        <li>draft: false</li>
        
        <li>iscjklanguage: false</li>
        
        <li>title: Text</li>
        
    </nav>
</aside>


      </main>
    </div>
    <footer class="bg-yellow  p-1" role="contentinfo">
  <div id="disqus_thread"></div>
  <div id="div_footer_bar" class="container-fluid d-flex justify-content-between">
    <a class="btn btn-secondary" href="https://github.com/vishvAsa/kalpAntaram/issues/new" >
      प्रतिस्पन्दः
    </a>
    <a class="btn btn-secondary" href="http://creativecommons.org/licenses/by/4.0/"><img alt="Creative Commons License" style="border-width:0" src="https://i.creativecommons.org/l/by/4.0/80x15.png" /></a>
    <div class="btn small border">
      Built on 2021 Jun 28 01:32:46 UTC. (<a href="http://google.com/search?q=01%3a32%3a46%20UTC to IST">IST</a>)
    </div>
  <ul id="footer-bar-right-custom" class="list-group list-group-horizontal">
  </ul>
  </div>
</footer>

  </body>
  <script type='text/javascript'>
    
    
    
    module_main.default.onDocumentReadyTasks();
  </script>
</html>
