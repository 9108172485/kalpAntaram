+++
title = "आचारः"
unicode_script = "devanagari"

+++




## ब्रह्मचारिप्रकरणम्
**तत्र ब्रह्मचारिप्रकरणम्**

**(अथ टीकारम्भः)**

> संसिद्ध्यर्थमिलत्सुरासुरनमन्मौलिस्थितप्रोल्लसत्

> सद्रत्नप्रभवप्रकृष्टविविधप्रेङ्खन्मयूखोज्ज्वलम् ।

> श्रेयोविघ्नमहाभयप्रशमने दिव्यं यद् एकौषधं

> भूयान् नो द्विरदाननाङ्घ्रिकमलद्वंद्वं तद् इष्टाप्तये ॥ १ ॥

> विशानुभूतिसंबूतिस्थितिसंहृतिमुक्तयः ।

> प्रभवन्ति यतस् तस्मै परस्मै ब्रह्मणे नमः ॥ २ ॥

> यो विश्वसर्गपरिपालनसंहृतीहो

> ब्रह्मा हरिस् त्रिनयनश् च भवत्य् अमेयः ।

> तं शुद्धबोधम् अभयं सुखसत्स्वभावम्

> आत्मानम् अद्वयम् अनन्तम् उपास्महे ऽजम् ॥ ३ ॥

> सिश्वात्मनः शुक्लयजूंषि भानोर् अवाप्य यो योगिगणाग्रवर्यः ।

> तं याज्ञवल्क्यं मुनिवृन्दवन्द्यं नमामि तत्कीर्तितधर्मबुद्ध्यै ॥ ४ ॥

> भक्त्या यस्य सविस्मयः स्मररिपुर् बुद्ध्या च वाचस्पतिर् 

> विक्रान्त्या द्विषतां गणः शुचितया भास्वान् क्षमित्वेन भूः ।

> जीमूतान्वयभूषणं स विपुलां योगीश्वरेणोदिते 

> शास्त्रे वाक्यनयानुगां वितनुते व्याख्यां सतां संमताम् ॥ ५ ॥

धर्मसंहिताम् आरभमाणस् तस्याः पौरुषेयत्वसामान्याज् जायमानाम् अप्रामाण्यशङ्कां महाजनस्य तदध्ययनधारणादिविषये परिपन्थिनीम् अपनेतुम् आह ।

> **ॐ योगीश्वरं याज्ञवल्क्यं संपूज्य मुनयो ऽब्रुवन् ।**

> वर्णाश्रमेतराणां नो ब्रूहि धर्मान् अशेषतः ॥ १ ॥**

**योगी** संयमवान् । तत्रापि **चेश्वरो** ऽणिमादिगुणशाली । एषां च गुणानाम् ईश्वरशब्दप्रवृत्तिनिमित्तत्वं गम्यते मार्कण्डेयपुराणे ।

> अणिमा लघिमा चैव महिमा प्राप्तिर् एव च ।

> प्राकाम्यं च तथेशित्वं वशित्वं च तथा परम् ॥

> यत्र कामावसायित्वं गुणान् एतान् अथैश्वरान् ।

> प्राप्नोत्य् अष्टौ नरव्याघ्र परनिर्वाणसूचकान् ॥

> सूक्ष्मात् सूक्ष्मतरतो ऽणीयाञ् शीघ्रत्वाल् लघिमा गुणः ।

> महिमाशेषपूज्यत्वात् प्राप्तिर् नाप्राप्यम् अस्य यत् ॥

> प्राकाम्यम् अस्य व्याप्यत्वाद् ईशित्वं चेश्वरो यतः ।

> वशित्वाद् वशिता नाम योगिनः सप्तमो गुणः ॥

> यत्रेच्छास्थानम् अप्य् उक्तं यत्र कामावसायिता ।

> ऐश्वर्यं कारणैर् एभिर् योगिनः प्रोक्तम् अष्टधा ॥

> मुक्तिसंसूचकं रूपं परनिर्वाणचेतसः ॥ इति ।

एवं चाणिमादिगुणपर एवायम् ईश्वरशब्दः । ततश् च योगी चासाव् ईश्वरश् च **योगीश्वर** इति मुख्यार्थोभयशब्दः कर्मधारयः । न तु योगिनाम् ईश्वर इति षष्ठीतत्पुरुषः, षष्ठ्यर्थलक्षणाप्रसङ्गात्, योगीश्वरशब्दप्रयोगवैयर्थ्यप्रसङ्गाच् च । न हि तदा योगिनाम् अणिमादिलक्षण्म् ऐश्वर्यं याज्ञवल्क्यस्योक्तं भवति । किं तु योगिनः सनकादीन् प्रति स्वामित्वम् । तच् च प्रकृतानुपयोगि । कर्मधारयपक्षे तु योगनिमित्तम् अणिमाद्याइश्वर्यं ग्रन्थकारस्य गम्यते । ततश् च योगविरोधिनो ऽज्ञानरागद्वेषा योगिपदेनार्थान् निरस्ताः । उक्तं च योगस्य तन्निरासकत्वं पुराणे ।

> प्राणायामैर् दहेद् देषान् धारणाभिश् च किल्बिषम् ।

> प्रत्याहारेण संसर्गान् ध्यानेनानीश्वरान् गुणान् ॥ इति ।

ईश्वरपदेन च यथावस्थितवेदवेदान्तबोद्धृत्वं परमकारुणिकत्वं च सूच्यत इति तत्प्रणीतग्रन्थस्य् प्रामाण्ये निश्चिते कथम् अप्रामाण्यशङ्कोचियात् । यज्ञवल्क्यसापत्यं **याज्ञवल्क्यः** । **संपूज्य** संमान्य । **मुनयो** महर्षयो **वर्णादिधर्मान् अशेषतो** निरवशेषतो **नो** ऽस्मान् **ब्रूहि** बोधयेत्य् **अब्रुवन्** । वर्णा ब्राह्मणादयः । **आश्रमशब्दो** यद्य् अपि ब्रह्मचारिगृहस्थदिकर्सु वर्तते तथापि तत्संबन्धिनां धर्माणाम् अभावाद् आश्रशब्देनाश्रमिणो लक्ष्यन्ते । अत एवाह वसिष्ठः: "चत्वार आश्रमा ब्रह्मचारिगृहस्थवानप्रस्थपरिव्राजकाः" इति । केवलाद् वर्णत्वात् केवलाच् चाश्रमित्वाद् व्यतिरिक्तानि विशेषरूपाणि तद्विशेषस्था ये वक्ष्यमाणधर्माधिकारिणस् ते इह्**एतरे** । तानि च विशेषा(षरूपा)णि — यथा तावद् भवत्पूर्वभिक्षाचर्याविधौ ब्राह्मणत्वसहितं ब्रह्मचर्यम्, एवं भवन्मध्यादितो भैषवर्याविधौ तद् एव क्षत्रियाद्यपेक्षम्, विवाहविधौ वनितारागः स्नातकत्वं च, जायोपगमनविधाव् ऋतुमद्दारत्वं संयोगदारत्वं वा, स्त्रीधर्मेषु स्त्रीत्वं क्वचिज् जायात्वं क्वचित् प्रोषितभर्तृकात्वं क्वचिद् विधवात्वम्, द्रवशुद्धिविधौ शोध्यद्रव्यवत्त्वम्, प्रतिषेधे तु प्रतिषेध्यक्रियाप्रवर्तकपौष्कल्यक्रियावत्त्वम्, श्राद्धविधौ श्राद्धकालाविच्छिन्नजीवनवतः प्रमीतपितृकत्वम्, विनायकस्नपनविधौ विनायकोपसृष्टत्वम्, ग्रहयज्ञविधौ श्रिया(श्र्या)दिकामित्वम्, राजधर्मविधौ क्षत्रियस्याभिषिक्तत्वम्, निर्हरणादिविधौ मृतसपिण्डत्वम्, आपद्धर्मविधौ दुर्गतत्वम्, वस्थविधौ वलीपलितत्वं जातपौत्रत्वम्, परिव्राजकविधौ वेदाध्ययनपुत्रोत्पादनयागानुष्ठानवतः संसारवैराग्यवत्त्वम्, प्रायश्चित्तविधौ पापवत्त्वम् इत्यादीनि । एतद्विशिष्टा ये ते **इतरे** । वर्णाश् चाश्रमाश् चेतरे च ते वर्णाश्रमेतराः । तेषां **वर्णाश्रमेतराणाम्** । अत्रेतरशब्दस्य "द्वन्द्वे च" इति सर्वनामसंज्ञाप्रतिषेधः । शास्त्रप्रमेयो निःश्रेयसकरो धर्मः । क्रत्वङ्गप्रतिषेधनम् अधर्मः । वक्ष्यमाणशास्त्रार्थनिरवद्यनिरवशेषोदीरणक्रियां प्रति अशेषत इति धर्मसामान्याभिप्रायसाकल्यवचनम् । निरवशेषाभिप्राये ह्य् अस्मिन्न् उपनयनादौ गृह्योक्तहोमादि न कार्यं स्यात् । वर्णाश्रमेतरसंबन्धोपाधिकानि त्रीणि धर्मसामान्यानि । धर्मान् ब्रूहीति प्रार्थितस्य च धर्मसंहिताकरणे तन्मध्ये ऽध्येतृसमवायिधर्मज्ञानम् एव प्रायेण प्रयोजकम् । ततश् चाध्येतॄणम् अध्ययनप्रयोजकं तद् एव । न हि तेषाम् अप्रयोजकम् अध्ययनं भवितुम् अर्हति । तस्माद् धर्मशास्त्राध्ययनं धर्मशास्त्रत्वज्ञानप्रयुक्तम् एव । याज्ञवल्क्यप्रणीते प्य् अत्र श्लोके "**याज्ञवल्क्यं संपूज्य**" इत् वचनम्, तथोत्तरश्लोके "**योगीन्द्रो ऽब्रवीत्**" इति प्रथमपुरुअषप्रयोगश् च नाहुक्तः । दृश्यते हि मानवे ग्रन्थे "मनुर् अब्रवीत्" इति प्रयोगः, बौधायने च "स ह स्माह बौधायनः" इति । न च "मनुर् अब्रवीत्" इति भृगोर् वचनम् इदं न मनोर् इति वाच्यम् । यत एतद् उत्तरकालम् एव मनुर् आह ।

> एतद् वो ऽयं भृगुः शास्त्रं श्रावयिष्यत्य् अशेषतः ।

> एतद् धि मत्तो ऽधिजगे सर्वम् एषो ऽखिलं मुनिः ॥ इति ।

अधिजगे ऽधीतवान् । अस्याश् च संहिताया याज्ञवल्क्यः प्रेणेतेति व्याख्यातॄणां स्मृतिर् एव प्रमाणम् । न चार्थम् एव याज्ञवलीयतया ते स्मरन्तीति वाच्यम् । ग्रन्थे हि प्रणेतृतया तस्यासाधारण्यं संभवति न चार्थे द्रष्टृतया, मुन्यन्तरैर् अपि तस्य दृष्टत्वात् । असाधारण्येन च व्यपदेशो न साधारण्ये घटते । असाधारण्येन हि व्यपदेशा भवन्ति ॥ १ ॥

> **मिथिलास्थः स योगीन्द्रः क्षणं ध्यात्वाब्रवीन् मुनीन् ।**

स मुनिर् धर्मान् ब्रूहीति प्रार्थितो **मिथिलास्थ**त्वेन विशेषतः प्रशान्तः **क्षण**मात्रं वक्ष्यमाणं शास्त्रार्थं मुनीनां तच्छ्रवणयोग्यतां [च] **ध्यात्वा** चिन्तयित्वा वक्ष्यमाणान् धर्मान् **अब्रवीत्** । याज्ञवल्क्यप्रणीततां शास्त्रे वक्तुं स इत्य् उक्तम् । न पुनर् अहम् इति । न पुनर् अहंशब्दाद् याज्ञवल्क्यसंप्रत्ययः । स इति शब्दात् तु प्रकृतवाचिनो याज्ञवल्क्य एव प्रकृते बुद्धिर् उपैतीति तम् एव प्रयुक्तवान् । तत्सामानाधिकर्ण्याच् **चाब्रवीद्** इति प्रथमपुरुष एव युज्यते । न पुनर् अब्रवम् इत्य् उत्तमः । 

_तत्र धर्मानुष्ठानस्य देशपरिग्रहपूर्वकत्वाद् धर्मकथनात् प्राग् एव देशम् आह ।_

> **यस्मिन् देशे मृगः कृष्णस् तस्मिन् धर्मान् निबोधत ॥ २॥**

**कृष्ण**शब्दो हरिणवचनः । कृष्णाजिनं कृष्णविषाणो यावत् कृष्णमृगो विचरतीति प्रयोगदर्शनात् । स **यस्मिन् देशे** स्वभावाद् विचरेत् । तत्र **धर्मान्** श्रौतस्मार्तान् अनुष्ठेयतया हे मुनयो **निबोधत** निबुध्यध्वम् । **कृष्ण**शब्दाद् अर्थान्तरावबोधो मा भूद् इत्य् उक्तं **मृग** इति । कृष्णमृगोपलक्षितश् च देशो ब्रह्मावर्तादिदेशासंभवे धर्मानुष्ठानाङ्गम् इति मन्तव्यम् । तथाह **मनुः** ।

> सरस्वतीदृषद्वत्योर् व्योमनद्योर् यद् अन्तरम् ।

> तं देवनिर्मितं देशं ब्रह्मावर्तं प्रचक्षते ॥

> कुरुक्षेत्रं च मत्स्याश् च पञ्चालाः शूरसेनजाः ।

> एष ब्रह्मर्षिदेशो वै ब्रह्मावर्ताद् अनन्तरः ॥

> हिमवद्विन्ध्ययोर् मध्यं यत् प्राग् विनशनाद् अपि ।

> प्रत्यग् एव प्रयागाच् च मधदेशः प्रकीर्तितः ॥

> आ समुद्रात् तु वै पूर्वाद् आ समुद्रात् तु पश्चिमात् ।

> तयोर् एवान्तरं गिर्योर् आर्यावर्तः प्रकीर्तितः ॥

> कृष्णसारस् तु चरति मृगो यत्र स्वभावतः ।

> स देशो यज्ञियो ज्ञेयो म्लेच्छदेशस् त्व् अतः परः ॥

अत्र च पूर्वः पूर्व उत्तरत उत्तरतः श्रेष्ठः । यद् आह पुराणम् ।

> ब्रह्मावर्तः परो देश ऋषिदेशस् त्व् अनन्तरः ।

> मध्यदेशस् ततो न्यून आर्यावर्तस् त्व् अनन्तरः ॥

विष्णुश् च,

> चातुर्वर्ण्यव्यवस्थानं यस्मिन् देशे न विद्यते ।

> तं म्लेच्छदेशं जानीयाद् आर्यावर्तम् अतः परम् ॥

इत्य् आर्यावर्तस्य लक्षणान्तरम् आह । ततश् च यत्र चातुर्वर्ण्यव्यवस्था कृष्णमृगश् च नास्ति स म्लेच्छदेशः । तदन्यो धर्मदेशः । ततश् च ब्रह्मावर्तादिदेशचतुष्टयालाभे तत्र चातुर्वर्ण्यं व्यवतिष्ठते कृष्णमृगश् च विचरति तत्र धर्मेच्छुभिः स्थातव्यम् । तदसंभवे चातुर्वर्ण्यव्यवस्थावति कृष्णमृगयुक्ते वा देशे । धर्मान् निबोधतेति धर्मग्रहणाद् अधर्मपरिहारे देशे विशेषनियमो नस्तीति मन्तव्यम् । शूद्रस्य वृत्ताव् अनुग्रहम् आह मनुः ।

> एतान् द्विजायतो देशान् संश्रयेरन् प्रयत्नतः ।

> शूद्रस् तु यस्मिश् तस्मिन् वा निवसेद् वृत्तिकर्शितः ॥ इति ।

_ज्ञानपूर्वम् अनुष्ठानं धर्मस्येति धर्मज्ञानोपायांस् तावद् आह ।_

> **पुराणन्यायमीमांसाधर्मशास्त्राङ्गमिश्रिताः ।**

> वेदाः स्थानानि विद्यानां धर्मस्य च चतुर्दश ॥ ३ ॥**

**पुराणं** ब्र(ब्रा)ह्मादि । **न्यायः** सतर्कः । **मीमांसा** वेदवाक्यविचारः । **धर्मशास्त्रं** मन्वादिस्मृतिः । **अङ्गैः **षड्भिर् व्याकरणादिभिः सहिताश् चत्वारो **वेदा** ऋग्वेददयः । स्थानानि (?) **चतुर्दश** ज्ञानानां निमित्तानि, धर्मस्य च ज्ञानद्वारेण, एतद् उत्पन्नस्यैव ज्ञानस्य धर्महेतुत्वात् । ततश् च प्रयोगपद्धत्यादिसमुत्थितं ज्ञानं न धर्महेतुर् इति सिद्धम् ।

> एवं चतुर्दशैतानि विद्यास्थानानि सन्त्य् अथ ।

> वेदान्तः पञ्चदशकं विद्या षोडशिका भवेत् ॥

इति ब्रह्मपुराणे यद् वेदानविद्ययोर् ग्रहणं तन् मोक्षसाधनविद्यास्थानाभिप्रायम् इतीहानुपयोगित्वान् नोक्तम् । वेदान्तः शारीरकम् । विद्या बृहदारण्यकादिरहस्यम् । यत् तु विष्णुपुराणम्,

> अङ्गानि वेदाश् चत्वारो मीमांसा न्यायविस्तरः ।

> पुराणं धर्मशास्त्रं च विद्या एताश् चतुर्दश ॥

> आयुर्वेदो धनुर्वेदो गान्धर्वश् चेति ते त्रयः ।

> अर्थशास्त्रं चतुर्थं च विद्या अष्टादशैव ताः ॥

तत् केवलं विद्यास्थानत्वाभ्प्रायम्, न धर्मस्थानत्वाभिप्रायम्, आयुर्वेदादीनां च धर्मस्थानत्वाभावात् । चतुर्दशग्रहणाद् ऋते ऽथर्ववेदसंग्रहो न स्यात् ॥ ३ ॥

_इदानीं धर्मशास्त्राणां तदाभासेभ्यो विवेकाय तत्प्रणेतॄन् आह ।_

> **मन्वत्रिविष्णुहारीतयाज्ञवल्क्योशनोङ्गिरः ।**

> यमापस्तम्बसंवर्ताः कात्यायनबृहस्पती ॥ ४ ॥**

> पराशरव्यासशङ्खलिखिता दक्षगौतमौ ।**

> शातातपो वसिष्ठश् च धर्मशास्त्रप्रयोजकाः ॥ ५ ॥**

**प्रयोजकाः** प्रणेतारः । अतिरोहितम् अन्यत् । अत्र गौतमः: "स्मृतिर् धर्मशास्त्राणि । तेषां प्रणेतारः: मनुविष्णुदक्षाङ्गिरोत्रिबृहस्पत्युशनआपस्तम्बगौतमसंवर्तात्रेयकात्यायन-शङ्खलिखितपराशरव्यासशातातपप्रचेतोयाज्ञवल्क्यादयः" इत्यादिशब्दं प्रयुक्तवान् । वेदमूलग्रन्थप्रणेतार आदिशब्देनात्र प्रगृह्यन्ते । तथा च मनुः:

> वेदो ऽखिलो धर्ममूलं स्म्र्तिशीले च तद्विदाम् । इति ।

अत एवावशिष्टः श्रौतो वाक्यैकशेषः । **अङ्गिरः**शब्दपर्यन्तः समाहारद्वन्द्वो नपंसकलिङ्ग एकवचनान्तः । अत एव भविष्यत्पुराणे गुह्येश्वरवाक्ये स्मृतयः षट्त्रिंशद् एवाभिहिताः ।

> मन्वादिस्म्र्तयो यस् तु षट्त्रिंशत् परिकीर्तिताः ।

> तासां वाक्यानि क्रमशः समासेन ब्रवीमि ते ॥

ताश् च मनुविष्नुयमदक्षाङ्गिरोत्रिबृहस्पत्युशनापस्तम्बवसिष्ठकात्यायनपराशरव्यास-शङ्खलिखितसंवर्तगौतमशातातपहारीतयाज्ञवल्क्यप्रचेतोबुधदेवलसोमजमदग्नि-विश्वामित्रप्रजापतिनारदपैठीनसिपितामहबौधायनच्छागलेयजाबालिच्यवनमरीचिकश्यपा इति षट्त्रिंशद् एव स्मृत्यन्तरे पठिताः । एवं वृद्धमन्वादयश् च वयोवस्थादिभेदेन मन्वादिप्रणेतार एव द्रष्टव्याः, अविरोधित्वाच् छ्रुतिस्मृत्युपबृंहकत्वाच् छिष्टपरिगृहीतत्वाद् आप्तोक्तत्वाच् च । चतुर्विंशतिमतपरिशिष्टादयो ऽपि धर्मशास्त्रत्वेनैव् ज्ञेयाः ॥ ४ – ५ ॥

_संप्रति यच् छास्त्रं शास्त्रान्तरनिरपेक्षं समग्रम् अर्थं न शक्नोत्य् अवगमयितुं तच् छास्त्रान्तरसापेक्षम् एव धर्मे प्रमाणम् इति दानम् उदाहृत्वाह ।_

> **देशे काल उपायेन द्रव्यं श्रद्धासमन्वितम् ।**

> पात्रे प्रदीयते यत् तत् सकलं धर्मलक्षणम् ॥ ६ ॥**

**देशे** कुरुक्षेत्रादौ, **काल** उपरागादौ, **उपायेनेति** कर्तव्यतया, **द्रव्यं** गवादि, **श्रद्धया** तथेति प्रत्ययेन **समन्वितम्**, **पात्रे** वक्ष्यमाणलक्षणे, **प्रदीयते **ख्यात्याद्यनपेक्षित्वरूपेण प्रकर्षेण पात्रस्वीकारपर्यन्ततया त्यज्यत इत्य् एतत्प्रतिपादकं वाक्यं **सकलं** सर्वसाधनोपेतस्येदंपर्यन्तविशेषवतो धर्मस्य बोधकं सर्वं **धर्मलक्षणं** धर्मे प्रमाणं वेदितव्यम् । न पुनः सर्वप्रकारयुक्तस्य धर्मस्य बोधकं धर्मलक्षणम् । तथा च शङ्खः: "देशः काल उपायो द्रव्यं श्रद्धा पात्रं त्याग इति समस्तेषु धर्मोदयः साधारणो न्याय्यो ऽन्यथा विपरीतः" इति । साधारणो दानेन समानः । न्याय्यो ऽन्येषां यागादिधर्माणाम् । अन्यथा सामस्त्याभावे । विपरीतो धर्मस्यानुदय इत्य् अर्थः । सति सामर्थ्ये सर्वाङ्गानुष्ठानम् । असति तु काम्यं हेयम् । आवश्यकं तु यथाशक्ति कार्यम् । यत् तु कात्यायनवाक्यम्,

> बह्व् अल्पं वा स्वगृह्योक्तं यस्य कर्म प्रकीर्तितम् ।

> तस्य तावति शास्त्रार्थे कृते सर्वः कृतो भवेत् ॥

इति, तन् निरपेक्षार्थाभिधायकस्वशास्त्रविषयम् । सापेक्षे तु स्वशास्त्रे शास्त्रान्तरोक्तं ग्राह्यम् इति स एवाह ।

> यन् नाम्नातं स्वशाखायां पारक्यम् अविरोधि यत् ।

> विद्वद्भिस् तद् अनुष्ठेयम् अग्निहोत्रादिकर्मवत् ॥ इति ।

_संप्रति धर्मप्रमाणान्य् आह ।_

> **श्रुतिस्मृतिसदाचाराः स्वस्य च प्रियम् आत्मनः ।**

> सम्यक्संकल्पजः कामो धर्ममूलम् इदं स्मृतम् ॥ ७ ॥**

श्रुत्यदिकं प्रत्येकं **धर्ममूलं** धर्मनिश्चयस्य कारणम् । पुराणन्यायेत्य् अत्र श्रुतिस्मृत्योः सामान्यतो धर्ममूलत्वम् उक्तम् । अत्र तु निवार्य तन्मूलत्वम् उच्यते । अर्थाद् अन्येषां विद्यास्थानानां विद्यानुरोहकत्वम् । स्मृतेर् न व्याकरणादिवद् वेदानुरोहकत्वम्, किं तु तदनुमापकत्वम् इति प्र्थगुक्तिः । आचारादेः। पुनर् अत्रैव धर्ममूलत्वोक्तिर् इति न पुनरुक्तता । **श्रुतिर्** वेदः । **स्मृतिर्** धर्मतो **वेदमूलं** शास्त्रम्, **सदाचारः** शिष्टाचारः । **स्वस्य** स्वकीयस्य्**आत्मनो** मनसः **प्रियं** तुष्टिकरम् । आत्मशब्देनात्र मनो लक्ष्यते । प्रियशब्देन तुष्टिः । तेन मनस्तुष्टिर् अत्र चिकीर्षोपरमो निर्दिश्यते । समीचीनः शास्त्रार्थविषयो ऽनेनेदं साधयामीति मनःकर्म **संकल्पः** । तज्जः **कामो** धर्मचिकीर्षा । एतत् सर्वं धर्मनिश्चये मूलं कारणम् इत्य् अर्थः । धर्मेण तन्निश्चयो लक्ष्यते । तत्राग्निहोत्रादेर् निश्चयमूलं श्रुतिः, वर्णाश्रमधर्मादेर्ः स्मृतिः, होलाकादेः सदाचारः, यत् कर्म मनसस् तुष्टिपरिच्छिन्नतया विधीयते तस्य मनस्तुष्टिः । यथा,

> यस्मिन् कर्मण्य् अस्य कृते मनसः स्याद् अलाघवम् ।

> तस्मिंस् तावत् तपः कुर्याद् यावत् तुष्टिकरं भवेत् ॥ इति ।

कालविशेषे संकल्पजः कामः, यथा: "यदैवैनं श्रद्धयोपनयेत् तदैवादधीत" इति । अथ वा "श्राद्धं प्रति रुचिश् चैव" इति । व्यासः ।

> धर्मशुद्धिम् अभीप्सद्भिर् न देवाद् अन्यद् इष्यते ।

> धर्मस्य कारणं शुद्धं मिश्रम् अन्यत् प्रकीर्तितम् ॥

शुद्धिर् असंकीर्णता । धर्मस्य धर्मनिश्चयस्येत्य् अर्थः । शुद्धम् अदुष्टम् । मिश्रं संभावितदोषम् ।

> अतः स परमो धर्मो यो वेदाद् अधिगम्यते ।

> अवरः स तु विज्ञेयो यः पुराणादिषु स्मृतः ॥

> वेदार्थवित्तमैः कर्म यत् स्मृतं मुनिभिः पुरा ।

> तद् यत्नेन समातिष्ठेत् तन्निषिद्धं तु वर्जयेत् ॥

> ते हि वेदार्थवत्त्वज्ञा लोकानां हितकाम्यया ।

> प्रदिष्टवन्तो यं धर्मं तं धर्मं न विचारयेत् ॥

> वेदार्थो यः स्वयं ज्ञातस् तत्राज्ञानं भवेद् अपि ।

> ऋषिभिर् निश्चिते तस्मिन् का शङ्का स्यान् मनीषिणाम् ॥

> एतेभ्यो ऽपि यद् अन्यत् स्यात् किंचिद् धर्माभिधायकम् ।

> तद् दूरतरतो विद्धि मोहस् तस्याश्रयो मतः ॥

न विचारयेत्, नाप्रमाणतया साङ्केत । एतेभ्यो धर्मशास्त्रादिभ्यो यद् अन्यत् पौरुषेयं तद् धेयम् ।

- <span style="text-decoration:underline;">ननु</span> च शैवपाशुपतपाञ्चरात्रशात्राद्यपौरुषेयम् एव, ततश् च तदनुष्ठानाचरणे ऽभ्युदय एव न दोषः कश्चित्, तस्य निःश्रेयसहेतुत्वात् । 

- <span style="text-decoration:underline;">मैवम्</span>,

> आचम्य च पुरा ब्राह्मीं भजेत् संध्याम् द्विराश्रमी ।

> इतरस् तु विरकात्मा लौकिकार्थपर्ङ्मुखः ॥

> ब्राह्मीं कुर्यान् न वा कुर्याच् छैवीम् एव नियोगतः ।

> अन्तः शैवं बहिः कौलं लोकाचारे तु वैदिकम् ॥

> सारम् आदाय तिष्ठेत् तु नारिकेलफलं यथा ॥

इति स्वायंभ्य्वादिवचनेनानवकॢप्तलोकानुरञ्चनापादकत्वेन प्रतिपादितवैदिककर्मवैफल्यदोषत्वात् सर्वात्मना श्रुतिस्मृतिविहितधर्मानुष्ठानैकपरमार्थांस् त्रैविद्यवृद्धान् प्रति शैवाद्याम्नायस्यानुष्ठाने निःश्रेयसनिमित्तत्वासिद्धेः । नापि तेषां शैवादिशास्त्राननुष्ठाने काचित् क्षतिः । "यावज्जीवम् अग्निहोत्रं जुहुयात्," "अग्निहोत्रं च जुहुयाद् आद्यन्ते द्युनिशोः सदा," इति श्रुतिस्मृत्युक्तैर् हि तेषाम् आश्रमकर्मभिः प्रयोजनं नान्यैः, श्रुतिस्मृत्यर्थातिक्रमे प्रत्यावायापत्तेः । तथा च श्रुतिः: "वीरहा वा एष देवानां यो ऽग्निम् उत्सादयते" । स्मृतिर् अपि ।

> अग्निहोत्र्य् अपविध्याग्नीन् ब्राह्मणः कामकारतः ।

> चान्द्रायणं चरेन् मासं वीरहत्यासमं हि तत् ॥ इति ।

न चाननुष्ठानमात्रेणैवार्थसिद्धं दूअणम् इति वाच्यम्,

> द्रुतेन त्रपुणा पूर्णवक्त्रास् तिष्ठन्ति दुःखिताः ।

> द्वेष्टारः शिवशास्त्राणां ये च वेदविदूषकाः ॥

> सांख्यं योगः पाञ्चरात्रं वेदाः पाशुपतं तथा ।

> अतिप्रमाणान्य् एतानि हेतुभिर् न विचारयेत् ॥

इति अदूष्यत्वेन हेत्वविचारणीयत्वेन च देवीपुराणयोगयाज्ञवल्क्ययोर् अदूष्यत्वेन तस्य स्मरणात् । न चैतावता तदनुष्ठाने च दोषः कश्चिद् इति वाच्यम्, "यावद् वचनम् वाचनिकम्" इति न्यायेन न्यूनस्याधिकस्य वा परिग्रहस्य स्वोत्प्रेक्षामात्रेण कर्तुम् अनर्हत्वात् सकलादूष्यागमानुष्ठानस्य च कर्तुम् अशक्यत्वात्,

> दीक्षितस्य च देवोक्तं श्राद्धकर्मातिगर्हितम् ।

> इत्य् एवं वैदिकश्राद्धक्रिया नादीक्षितैर् अपि ।

> दीक्षितान् प्रति कर्तव्या द्वयोर् निर्यदायिनी ॥

इत्यादिना शैवशास्त्रप्रतिपन्नस्य वैदिककर्मकरणेन नरकदानादिदोषप्राप्तेः,

> श्रेयान् स्वधर्मो विगुणः परधर्मात् स्वनुष्ठितात् ।

> स्वधर्मे निधनं श्रेयः परधर्मोदयाद् अपि ॥

इत्यादिना भारतादौ विकलस्यापि स्वानुष्ठानस्योत्कर्षदर्शने सत्य् अपि सकलादूष्यागमानुष्ठानस्य च परस्परविरुद्धार्थत्वे ज्ञाननिष्ठाप्राप्त्यभावाच् च । तथा च शैवाः: प्रधानपुरुषयोर् अधिष्ठाता केवलं निमित्तकारणम् ईश्वर इतरेतरविलक्षणाः प्रधानपुरुषेश्वरा इति भेदेश्वरवादिनः । सांख्याः: निरीश्वरवादिनः । योगाः पातञ्जलास् तु: जगताम् कर्ता क्लेशकर्मविपाकाशयैर् अपरामृष्टः सर्वशास्त्रवेत्तृत्वात् सर्वज्ञः पुरुषविशेष ईश्वर इति सेश्वराः । पाञ्चरात्राः पुनः: शान्तोदितविवृत्ताव्यपदेश्यभिन्नतया चातुरात्म्येनावस्थितः परमा प्रकृतिर् भगवान् वासुदेव इत्य् अद्वैतभावेनेश्वरं मन्यन्ते । पाशुपताः पुनः: कार्यकारणयोगविधिदुःखान्ताः पञ्च पदार्थाः पशुपतिनेश्वरेण पशुपाशविमोचनार्थम् उद्दिष्टा इति भेदेश्वरवादम् एवाङ्गीकुर्वन्ति । तद् एवम् अनवस्थितत्वात् सर्वागमज्ञानस्य सर्वस्वीकारे संशयानिवृत्तेर् ज्ञानलाभो दुर्घट एव । वैकल्पिकाङ्गीकारे चोन्मत्ततुल्यता प्रसज्येत । <span style="text-decoration:underline;">ननु</span> यथा शैवाद्याम्नायस्यैवादूष्यत्वमात्रेण प्रामाण्यम्, तथैवादूष्यत्वस्मरणाविशेषाद् वेदस्यापीति । <span style="text-decoration:underline;">सत्यम्</span>, "द्रुतेन त्रपुणा" इत्यादिना वेदस्य शैवाद्यागमसदृशम् एवादूष्यत्वमात्रेण प्रामाण्यम् ।

> पितृदेवमनुष्याणां देदश् चक्षुः सनातनम् ।

> अतर्क्यं चाप्रमेयं च वेदशास्त्रम् इति स्थितिः ॥

इत्यादिना मन्वादिभिर् ऐहिकामुत्रिकार्थप्रकृष्टसाधकत्वं तु वेदस्योक्तम्, न शैवादिशास्त्रस्य । प्रत्युत,

> ये वेदमार्गनिर्मुक्तास् तेषां मोहार्थम् एव च ।

> सिद्धान्तसंज्ञकं पूर्वं मया शास्त्रं प्रदर्शितम् ॥

> पशुर् यो ऽपशुभावस्थः स यदा पतितो भवेत् ।

> तदा पाशुपतं शास्त्रं ज्ञायते विश्वमोहकम् ॥

> मयैव मोहितास् ते हि भविष्यन्तो जना द्विज ।

> लौल्यार्थिनस् तु शास्त्राणि करिष्यन्ति कलौ नराः ॥

> निःश्वाससंहिता या हि लक्षमात्रं प्रमाणतः ।

> सैव पाशुपतो योगो भेदाः पाशुपतास् ततः ॥

> एतया वेदमार्गादेर् यद् अन्यद् इह जायते ।

> तत् क्षुद्रकर्म विज्ञेयं रौद्रं शौचविवर्जितम् ॥

इत्यादिनागस्त्यं प्रति रुद्रवचनेन वराहपुराणे तस्य विमोहकत्वेन विप्रलम्भकत्वम् एव प्रतिपादितम् । सर्वजनविमोहकत्वाद् विप्रलम्भकम् एव शैवादीति । भूयश् च तत्रैव श्रीरुद्रं प्रति जनार्दनवाक्यम् ।

> एष मोहं सृजाम्य् आशु यो जनं मोहयिष्यति ।

> त्वं च रुद्र महाबाहो मोहशास्त्राणि कारय ॥

> अल्पायासं दर्शयित्वा फलं दीर्घं प्रदर्शय ।

> कुहकाश् चेन्द्रजालानि विरुद्धचरणानि च ॥

> दर्शयित्वा जनं सर्वं मोहयाशु महेश्वर ॥ इति ।

अत एव च मनुः ।

> उत्पद्यन्ते व्ययन्ते च यान्य् अतो यानि कानिचित् ।

> तान्य् अर्वाक्कालिकतया निष्फलान्य् अनृतानि च ॥ इति ।

अत एव च शैवादिशास्त्रोक्तस्याप्रामाण्यम् आचारस्याहा आपस्तम्बः: "वेदाः प्रमाणम् इति निष्ठा । तत्र यानि श्रूयन्ते व्रीहियवपश्वाज्यपयःकपालपात्रीसंबन्धान्य् उच्चैर् नीचैः कार्याणीति । तैर् विरुद्ध आचारो ऽप्रमाणम् इति मन्यन्ते" इति । <span style="text-decoration:underline;">ननु</span> च ।

> अलाभे वेदमन्त्राणां पञ्चरात्रोदितेन हि ।

> आचारेण प्रवर्तन्ते ते मां प्राप्स्यन्ति मानवाः ॥

> ब्राह्मणक्षत्रियविशां पञ्चरात्रं विधीयते ।

> शूद्रादीनाम् न तच्छ्रोत्रपदवीम् उपयास्यति ॥

इत्यादिना वराहपुराणे भगवद्वाकेन पाञ्चरात्रस्य वेदप्रतिनिधित्वेन स्मरणाद् वेदेनाविशेषः पाण्चरात्रस्य । <span style="text-decoration:underline;">सत्यम्</span> अविशेषः । किं तु विषयविशेषाद् विशेषः । तथा हि, अस्य वाक्यस्य कुतश्चिद् दैवयोगाद् अकृतप्रयश्चित्तव्रात्यविषयत्वाद् अविप्लुतबाह्मणाद्यनाश्रयत्वम्, एवं हि सत्य् अत्रालाभपदम् उपपत्तिमत् स्यात् । तादृशानां व्रात्यानां वेदपरिप्राप्तेर् अभावात् । तथा च मानवम् ।

> नैतैर् अपूतैर् विधिवद् आपद्य् अपि हि कर्हिचित् ।

> ब्राह्मान् यौनांश् च संबन्धान् आचरेद् ब्राह्मणः सह ॥ इति ।

एवं च पाञ्चरात्रे द्विजात्यधिकारो ऽपि विचालित एव स्यात् । तस्माद् विधिवशाद् अकृतप्रायश्चित्तव्रात्यविषयत्वाद् अस्य वाक्यस्यास्ति विशेषो वेदपञ्चरात्रयोः । अत एव च योगयाज्ञवल्क्ये पञ्चरात्रस्य पाशुपतादिसमानं सिद्धान्तत्वेनाभिधानं वेदबाह्यत्वप्रतीतिकृद् एव ।

> एकम् एव तु विज्ञेयं प्रणवं योगसाधनम् ।

> गृहीतसप्तसिद्धान्तैर् अन्यैर् ब्रह्मविदैस् तथा ॥

> हैरण्यगर्भैः कपिलैर् अपान्तरतमैस् तथा ।

> सानत्कुमारैर् ब्रह्मिष्ठैस् तथा पाशुपतैर् अपि ॥

> पाञ्चरात्रैर् अपीत्य् एतैः सिद्धान्तैश् चैव सप्तभिः ॥ इति ।

एवं हि पञ्चरात्रस्यादूष्यत्वेनैव प्रामाण्यं नानुष्ठेयत्वेनेति ।

- <span style="text-decoration:underline;">ननु</span> च यथैव नियतान् कांश्चिद् अधिकृत्य वेदादिशास्त्रं प्रवृत्तम्, तथैव जातिमतः शैवादीन् प्रति शैवादिशास्त्रम् अस्तु ।

- <span style="text-decoration:underline;">न</span>,

> निषेकादिः श्मशानान्तो मन्त्रैर् यस्योदितो विधिः ।

> तस्य शास्त्रे ऽधिकारो ऽस्मिञ् ज्ञेयो नान्यस्य कस्यचित् ॥

इत्यादिना मन्वादिभिः स्वशास्त्रेष्व् अधिकारस्य द्विजानाम् एव प्रदर्शितत्वान् न शैवादिशास्त्रे शैवब्राह्मणादीनाम् । 

- <span style="text-decoration:underline;">अस्तु तर्हि</span> शैवादिशास्त्रे शूद्रो ऽधिकृतः । 

- <span style="text-decoration:underline;">न</span>, स्मृत्यादिशास्त्रेषु तथानभ्युपगमात् । अपि च शैवो नाम जात्या न कश्चिद् अप्य् अस्ति यं प्रति शैवादिशास्त्रं स्यात् । अपि तु "तेन प्रोक्तम्" (पाण् ४।३।१०१) इत्याणि कृते शिवेन प्रोक्तं शास्त्रं शैवम् । पुनश् च शैवशब्दात्र् "तदधीते तद् वेद" (पाण् ४।२।५९) इत्य् उत्पन्नस्याणः "प्रोक्ताल् लुक्" (पाण् ४।२।६४) इति लुकि कृते शैवं वेत्त्य् अधीते वा शैवः । एवं पाशुपतादिः । यस्माद् एवं स्वभावतो नियतान् कांश्चिद् अनाश्रित्यैव शैवादिशास्त्रं प्रवृत्तं तस्मात् तद् आकाशचित्रम् इव प्राप्तम् । तथा च सत्य् अनुष्ठाने तद् धेयम् एव । न चादूष्यागमप्रसिद्धेर् एवाश्रमिणां तदनुष्ट्ःआनं स्याद् इति वाच्यम् । न ह्य् अदूष्यत्वमात्रेण तेषां श्रुतिवत् स्वार्थानुष्ठापकत्वसामर्थयम्,

> या वेदबाह्याः श्रुतयो याश् च काश्चित् कुदृष्टयः ।

> सर्वास् ता निष्फलाः प्रोक्तास् तमोभूता हि ताः स्मृताः ॥

इत्यादिना मन्वादिभिस् तदनुष्ठानस्यामुत्र वैफल्यापदकत्वादिना निषिद्धत्वात् । ततश् च देवपूजादौ नरसिंहपुराणादिप्रसिद्धैवेतिकर्तव्यता ग्राह्या नान्या । एवं दीक्षायाम् अप्य् अवगन्तव्यम् । न हि पुराणप्रसिद्धायां दीक्षायां जातिशोधनम् अस्ति । शैवाद्यागमेषु तु,

> प्रथमं स्थावरा जातिस् ततः सारीसृपी मता ।

> पक्षिजातिस् तृतीया तु चतुर्थी मृगजातिका ॥

> पञ्चमी पशुजातिस् तु षष्ठी चैवान्त्यजा स्म्र्ता ।

> सप्तमी शूद्रजातिस् तु वैश्यजातिस् तथाष्टमी ॥

> नवमी क्षत्रजातिस् तु दशमी विप्रसंज्ञिता ।

> एतास् तु जातयः शोध्या जातीशेन शिवेन वा ॥

इत्यादिना तच्छोदनदर्शनाच् छ्रौतकर्मानधिकारित्वप्रसक्तिः । "ब्राह्मणो ऽग्नीन् आदधीत," "राजा राजसूयेन यजेत," "वैश्यो वैश्यस्तोमेन यजेत" इत्यादिना जातिमन्तम् एव प्रकृत्य वैदिकं कर्म प्रवृत्तम् । तत् कथं जातिनिवृत्तौ स्यात् । एवं प्रतिष्ठायाम् अपि पुराणाद्युक्तैवेतिकर्तव्यता ग्राह्या नान्या । तेषाम् एव व्यामिश्रधर्मप्रमाणत्वेन भविष्यत्पुराणे परिज्ञातत्वात् । तथा च भविष्यत्पुराणम् ।

> अष्टादश पुराणानि रामस्य चरितं तथा ।

> विष्णुधर्मादिशास्त्राणि शिवधर्माश् च भारत ॥

> कार्ष्णश् च पञ्चमो वेदो यन् महाभरतं स्मृतम् ।

> सौराश् च धर्मजारेन्द्र मानवोक्ता महीपते ।

> जयेति नाम चैतेषां प्रवदन्ति मनीषिणः ॥ इति ।

तत्रापि "मद्यवअर्जं सुरां भूप निनयेत्" इत्यादि स्मृतं कलियुगाद् अन्यत्र मन्तव्यम्,

> दीर्घकालं ब्रह्मचर्यं धारणं च कमण्डलोः ।

> सगोत्राद् वा सपिण्डाद् वा विवाहो गोवधस् तथा ॥

> नराश्वमेधो मद्यं च कलौ वर्ज्या द्विजातिभिः ॥

इत्यादिना मद्यादेर् ब्रह्मपुराणादौ सामान्यतो वर्ज्यत्वेनाभिहितत्वात् । एतेन चण्डिकाद्युपहारा व्याख्याताः । यद् अप्य् अञ्जनविधौ कालिकापुराणे,

> कपालसंपुटे कृत्वा महातैघृते तथा ।

> चन्द्रसूर्योपरागे च कज्जलं गृह्य बुद्धिमान् ॥

> अञ्जयेद् अक्षिणी तेन वशी कुर्यात् पुरन्दरम् ॥

इत्यादि तत् "अथ शत्रुं मारयितुकामः श्मशानकाष्ठैर् अग्निं प्रज्वाल्य विषरुधिरमिश्राण् आहितिसहस्रं जुह्ज्यात् सद्यः शत्रुं मारयति" इति वत् "शेयेनेनाभिचरन् यजेत" इतिवद् वाधर्म एव । हिंसादिवद् वशीकरणादेर् अपि तत्र तत्र निषिद्धत्वात् । तथा च 

> हिंशौषधीनां स्त्र्याजीवो ऽभिचारो मूलकर्म च ।

इति मनुना वशीकरणम् उपपातकमध्ये परिगणितम् । यद् अपि देवीपुराणे,

> वामदक्षिणवेत्ता यो मातृवेदार्थपारगः ।

> स भवेत् स्थापकः श्रेष्ठो देवीनां मातरा(तृका)सु च ॥

> पाञ्चरात्रार्थकुसलो मातृतन्त्रविशारदः ।

> विष्णोर् गृही सदा शस्तो ब्रह्मचारी च शान्तिदः ॥

> शिवशासनवेत्ता यो ग्रहमातृगणार्थवित् ।

> गृहस्थो ब्रह्मचारी वा स्थापकः कीर्तितः शिवे ।

> सौरार्थवेदकः सूर्ये स्थापकः पूजकः शुभः ॥

इति, एतद् अपि न ब्राह्मागमानुष्ठानलिङ्गम् । तदनुष्ठानस्य च मत्स्यपुराणे निषिद्धत्वात् । तथा च मत्स्यपुराणम् ।

> स्थापकस्य समासेन लक्षणं शृणुत द्विजाः ।

> सर्वावयवसंपन्नो वेदमन्त्रविशारदः ॥

> पुराणवेत्ता धर्मज्ञो दम्भलोभविवर्जितः ।

> कृष्णसारचरे देशे य उत्पन्नः शुभाकृतिः ॥

> शौचाचारपरो नित्यं पाषा(ष्)ण्डकुलनिःस्पृहः ।

> समः शत्रौ च मित्रे च ब्रह्मोपेन्द्रहरप्रियः ॥

> ऊहापोहार्थतत्त्वज्ञो वास्तुशास्त्रस्य पारगः ।

> आचार्यस् तु भवेन् नित्यं सर्वदोषविवर्जितः ॥

> मूर्तिपास् तद्विधाश् चैव कुलीना ऋजवस् तथा ॥ इति ।

यथा पाञ्चरात्रसंहितायाम्: "चतुर्दश विद्यास्थानानि वेदितव्यानि भवन्ति, तद् यथा — ऋग्वेदो यजुर्वेदः शमवेदो ऽथर्ववेद इतिहासपुराणं न्यायो मीमांसा शिक्षा कल्पो व्याकरणं निरुक्तं ज्योतिषामयनं छन्दोविचितिर् इत्य् अत्राप्य् अनधिकारः किं तु भवत्य् एवाधिकारः" इति त्रय्यादिज्ञानम् एवोपादेयम्, तथात्रापि वामदक्षिणाम्नायादिज्ञानमात्रम् एवोपादेयम् । तथा च योगयाज्ञवल्क्यः ।

> आत्मज्ञाननिमित्तं हि सिद्धान्तानि विचिन्तयेत् ।

> केवलानि यदाधीते वेदबाह्यो भवेद् द्विजः ॥

केवलाध्ययनं स्वधर्मपरित्यागेन परधर्मसेवनम् । तादृशस्यानुष्ठानस्य,

> स्वधर्मं याह् समुत्सृज्य परधर्मरुचिर् भवेत् ।

> चकोरनयने चौरः स शूद्रश् चन्द्रसंनिभे ॥

इत्यादिना स्कन्दपुराणादौ निन्दितत्वात् । वामदक्षिनादिज्ञानं च स्वशात्रापेक्षितस्य तच्छास्त्रोक्तस्याविरुद्धस्याङ्गस्य कस्यचित् स्वीकारार्थम् । तच् चाह मनुः ।

> सापेक्षत्वे ऽप्य् अपेक्षैव मानं यावद् अपेक्षते ।

> तावद् एवान्यतः कार्यम् अन्यन् नैवानवस्थितेः ॥

विरुद्धस्य तु त्याग एवेति । अत एव च धर्मसंकरपरिहाराभिप्रायेण राजधर्मेषु महाभारतम् ।

> चातुर्वर्ण्यस्य धर्माश् च रक्षितव्या महीक्षिता ।

> धर्मसंकररक्षा हि धर्मः सनातनः ॥ इति ।

न च वाव्यम्: स्वधर्मप्रतिष्ठादितन्त्रोपस्कारकर्तुः स्थापकादेर् वामदक्षिणाम्नायज्ञानं तदुक्तदीक्षाग्रहणपूर्वकम् एव, स्मृत्यदिशास्त्रे तथानङ्गीकारात्, [वामदक्षिणादिशास्त्रं (स्त्रस्य) च यथोक्तं स्थापकत्वादिप्रतिनियमकत्वासिद्धेः] वामदक्षिणादिशस्त्रस्य तद्विवरणदर्शनादिपूर्वं स्वात्मना निरीक्षणेनानेकविद्यास्थानोपस्कारोपस्कृतमतित्वाद् अस्य निःशेषावबोधेन हेलामात्रेण स्वप्रतिष्ठातन्त्राद्युपस्कारमात्रनिवहणाच् च । यद् अपि भारतादौ दक्षं प्रतीश्वरवाक्यम्,

> भूयश् च ते वरं दद्मि ख्यातं गृह्णीष्व सुव्रत ।

> प्रसन्नवदनो भूत्वा तद् इहैकमनाः शृणु ॥

> वेदात् षडङ्गाद् उद्धृत्य सांख्याद् योगाच् च शक्तितः ।

> तपः सुतप्तं विपुलं दुश्चरं देवदानवैः ॥

> अपूर्वं सर्वतोभद्रं विश्वतोमुखम् अव्ययम् ।

> अर्थैर् दशार्धैः संयुक्तं गूढम् अप्राज्ञनिन्दितम् ॥

> वर्णाश्रमकृतैर् धर्मैर् विपरीतं क्वचित् समम् ।

> शतान्तैर् अध्यवसितम् अन्याश्रमम् इदं स्मृतम् ॥

> मया पाशुपतं पूर्वं योगम् उत्पादितं पुरा ।

> अस्य चीर्णस्य सम्यग् यत् फलं भवति पुष्कलम् ॥

> तच् चास्तु ते महाभाग त्यज्यतां मानसो ज्वरः ॥

इति, तन् नाश्रमिणां पाशुपतशास्त्रानुष्ठापकत्वे लिङ्गं तत्फलसाम्यमात्रस्यात्र विवक्षितत्वात् । सन्ति हि पाशुपताद्यागमेषु "अग्निष्टोमफलं लभेत्" इत्य् एवमादीनि वाक्यानि । न चैतावता तेषां तदधिकारः सिध्यति । नापि "तद् एतद् व्रतं भस्मनाङ्गानि संस्पृशेत् तस्माद् व्रतम् एतत् पाशुपतं पशुपाशविमोक्षणाय" इति अथर्वशिरौपनिषत्पाशुपतशास्त्रार्थानुष्ठापकत्वे लिङ्गम्, भस्मनाङ्गसंस्पर्शमात्रस्य नियमस्यात्र श्रवणात् । न च स्मृतौ पाशुपतादिस्पर्शे सचैल्स्नानश्रवणात् तच्छाश्त्रस्य दूष्यत्वम् आश्रमिणाम् अभिप्रेतम् इत्य् आशङ्कनीयम् । कृते सो मयागादाव् अनेकमन्त्रसंस्कृतेष्टकाचित्यसंस्पर्शने ऽपि स्नानदर्शनात् । न च चित्यस्य किं दुष्टत्वाद् उत रुद्रनिर्माल्यवद् अभ्यर्हितत्वाद् अस्पृश्यत्वम् इत्य् एतावतीं विचारपदवीम् अवगाहितुं शास्त्रैकगोचरे ऽर्थे ऽस्मादृशां मतिः क्रमत् इति <span style="text-decoration:underline;">केचित्</span> । वस्तुतस् तु यथा,

> चातुर्वेदो ऽपि यो विप्रो दीक्षितो न शिवाध्वरे ।

> स तु शूद्रः प्रमन्तव्यो न देयं तस्य शासनम् ॥

इत्यादिना शैवादयो दीक्षाविहीनानां त्रैविद्यवृद्धानाम् अवरवर्णवद् विजुगुप्सां कुर्वन्ति, तथा,

> कापालिकाः पाशुपताः शैवाश् च सह कारुकैः ।

> दृष्टाश् चेद् रविम् ईक्षेत स्पृष्टाश् चेत् स्नानम् आचरेत् ॥

इति स्मृत्यन्तरदर्शनाद् अन्त्यावसायिवद् दर्शनस्पर्शनयोर् दुष्टाः शैवादिशास्त्रप्रतिपन्नाः शैवादयस् त्रैविद्यवृद्धैर् मन्यन्ते । एतद् एवोपपन्नम् । शास्त्रं हि तथा । तस्मात् पुराणादियुक्तिपर्यालोचनेनैवानुष्ठानम् आदर्तव्यम् । न च क्वचित् क्वचिद् बाह्यागमानुष्ठेयसामान्येन बाह्यागमैर् एकार्थत्वम् आशङ्कनीयम् । यत्रापि बाह्यागमानुष्ठेयसादृश्यम् इव,

> अरूपाम् अनुरूपां वा सुभगां दुर्भगां तथा ।

> सतीं वा असतीं वापि अङ्गानां न जुगुप्सयेत्(?) ॥

इत्यादि, तत्रापि देवीपुराणाद्युक्तदृशा दीक्षितस्यैवैते नियमा इत्य् अनुसंधेयम् । तस्माद् अदूष्यत्वेनैव शौवादि प्रमाणम् अनुष्ठेयत्वे त्व् अङ्गत्वेन केनचित् क्वचिद् अंशेनादेयं साकल्येन नानुष्ठेयम् इति स्थितम् । तत्रापि यत् पौरुषेयं न केवलम् अननुष्ठेयं तद् यावद् अप्रमाणम् अपीति हेयम् अपीति सिद्धम् । अत एवाहुर् आचार्याः ।

> अनुष्ठेयं न भवति यच् छास्त्रं पुरुषैः कृतम् ।

> तद् अप्रमाणं विज्ञेयं पुंबुद्धिप्रभवं हि तत् ॥

अलम् अतिप्रसङ्गेन ।

> **सदाचारः** शिष्टाचार इत्य् उक्तम् । तत्र हि शिष्टस्वरूपम् आह बौधायनः: "शिष्टाः खलु विगतमत्सरा निरहंकाराः कुम्भीधान्याः ।

> अलोलुपा दंभलोभमोहकोपविवर्जिताः ।

> धर्मेणाधिगतो यैश् च वेदः सपरिबृंहणः ॥

> शिष्टास् तदनुमानज्ञाः श्रुतिप्रत्यक्षहेतवः ॥ इति ।

कुम्भीधान्या इति वृत्तिसंकोचोपलक्षणपरम् ।

> इतिहासपुराणाभ्यां वेदं समुपबृंहयेत् ।

इति मनुवचनाद् इतिहासपुराणादि वेदस्य परिबृंहणानि, अविनाभावाच् च व्याकरणादीनि । तदनुमानज्ञाः स्मृतिज्ञाः । स्मृतिर् हि तस्य वेदस्यानुमानं लिङ्गम् । श्रुतिप्रत्यक्षहेतवः श्रुतिः प्रत्यक्षहेतुर् येषां संमतस् ते तथोक्ताः । स्मृतिवचनम् आचारश् च प्रत्यक्षगामित्वात् प्रत्यक्षम् । ब्रह्मावर्तादिषु बाहुल्येन वेदमूल आचार इति मत्वा मनुर् आह ।

> यस्मिन् देशे य आचारः पारम्पर्यात् समागतः ।

> वर्णानां सान्तरालानां स सदाचार उच्यते ॥ इति ।

न तु ब्रह्मावर्त एव सदाचार इति मत्वा । तथा सति लोभादिमूलो ऽपि ब्रह्मावराचारो धर्मे प्रमाणं स्यात् । वेदमूलको ऽपि च देशान्तरवर्ती न स्यात् । वसिष्ठो ऽपि: "आर्यावर्ते प्राग् आदर्शात् पर्वतात् प्रत्यक् कालकाद् वनाद् उदक् पारियात्राद् दक्षिनेन हिमवन्तम् उत्तरेण विन्ध्यं ये धर्मा य आचारास् ते सर्वे प्रत्येतव्याः । न त्व् अन्ये प्रतिलोमधर्माणः" इत्य् आह । अत्रापि सर्वशब्दो बाहुल्याभिप्रायेण । न त्व् अन्ये प्रतिलोमेति, अत्रापि देशान्तरीयाः सर्वे धर्मा आचाराश् च न प्रत्येतव्याः । यतस् तेषु बाहुल्येन लोभादिपूर्वका आचाराः, केचिद् एव श्रुतिपूर्वका इति तस्यार्थे ऽनुसंधेयाः । अन्यथा देशान्तरावर्त्यसंभवाल् लोभादिमूल आचारो निर्मूलः स्यात् । मनुः ।

> श्रुतिस्मृतिविरोधे तु श्रुतिर् एव गरीयसी ।

> अविराधं तु कर्तव्यं स्मार्तं वैकवत् सदा ॥

वसिष्ठः: "श्रुतिस्मृतिविहितो धर्मस् तदलाभे शिटाचारः प्रमाणम्" इति । <span style="text-decoration:underline;">ननु</span> यदि श्रुतिस्मृत्योर् धर्म एव प्रामाण्यं कथं तर्ह्य् आत्मज्ञानप्रधानयोः श्रुतिस्मृत्योर् धर्मप्रामाण्यनिर्वाह इति । न ह्य् आत्मज्ञानं धर्मः, अननुष्ठेयत्वात् । तत्त्वम् असीत्यादिवाक्यार्थावधारणतस् तज् ज्ञायते, न तु वाक्यार्थम् अवधार्य यागादिवद् अनुष्ठीयत इत्य् आशङ्क्याह 

> **इज्याचारदमाहिंसादानस्वाध्यायकर्मणाम् ।**

> अयं तु परमो धर्मो यद् योगेनात्मदर्शनम् ॥ ८ ॥**

इज्यादिधर्माणाम् इतिकर्तव्यतात्मनां संबन्धी परमः प्रधानबूतो ऽयं धर्मो यद् योगेन समाधिनात्मदर्शनं नाम । आत्मशब्दो ऽयं परमात्मनि वर्तते न जीवात्मनि, तस्येज्यादिकम् अन्तरेण समाधिं विनैव च प्राप्तत्वात् । "आत्मा वा अरे द्रष्टव्यः" इति तत्रोत्पत्तिविधिः । "ब्रह्मविद् आप्नोति परम्" इत्य् अधिकारविधिः । अत्र हि परशब्देन पर्मात्माभिधीयते । तदाप्तिश् च तदात्मनैव क्षेत्रज्ञस्यावस्थानम् । तत्र ब्रह्मविद् इतिपदोपात्ता ब्रह्मविद्या करणम् "विविदिषन्ति यज्ञेन दानेन तपसानाशकेन" इत्य् अत्र यज्ञेनेत्यादिश्रुतिः सकलनित्यनैमित्तिकवर्णाश्रमधर्मोपलक्षणार्थम् । अत एव विष्णुपुराणम् ।

> आराध्यते स्ववर्णोक्तधर्मानुष्ठानकारिणा ।

> तस्मात् तत्प्राप्तये यत्नः कर्तव्यः पण्डितैर् नरैः ॥

> तत्प्राप्तिहेतुर् ज्ञानं च कर्म चोक्तं महामुने ॥

तथा च वसिष्ठः ।

> यथान्नं मधुसंपृक्तं मधु चाप्य् अन्नसंयुतम् ।

> एवं तपश् च विध्¥आं च संयुक्तं भेषजं हि तत् ॥

इति एवमादि मत्वोक्तवान्: "**इज्याचारदमाहिंसा**" इति । रागप्राप्तं कर्माश्रित्य शास्त्रेण पुरुषाभ्युदयाय विधीयमानो ऽर्थ आचारः । यथा "प्राङ्मुखो ऽन्नानि भुञ्जीत तूष्णीम्" इत्यादि । मनसो दमनाम् **दमः** । रागप्राप्तहिंसानिवृत्तिर् **अहिंसा** । स्वस्वत्वनिवृत्तिः परस्वत्वापत्तिर् **दानम्** । **स्वाध्यायो** ऽध्ययनम् । **कर्म**शब्दः काम्यव्यतिरिक्तानाम् अन्येषाम् अपि चोदितकर्मणां परिग्रहार्थः ॥ ८॥

_यद् योगेनात्मदर्शनम्, न च तद्वाक्यार्थावधारणाद् एव सिध्यति । किं तु श्रवणमनननिदिध्यासनेभ्य इति कर्माधिकारिणो विदुषो ऽपि कुतस्चित् कारणाद् धर्मसंशये पर्षदधीनो निर्णय इति तां तावद् आह ।_

> **चत्वारो वेदधर्मज्ञाः पर्षत् त्रैविद्यम् एव वा ।**

> सा ब्रूते यं स धर्मः स्याद् एको वाध्यात्मवित्तमः ॥ ९ ॥**

**वेदः** प्रसिद्धः । **धर्मो** धर्मशास्त्रम् । तदर्थ**ज्ञाश्** **चत्वारो** धर्मनिर्णयरूपकाथकराः **पर्षद्** इत्य् उच्यते । ऋग्यजुःसामवेदास् **त्रैविद्यम्** । तेन चात्र तदध्येतारस् त्रयो ब्राह्मणा लक्ष्यन्ते । सैषा त्र्यवरा पर्षद् इत्य् आह मनुः ।

> ऋग्वेदविद् यजुर्विच् च सामवेदविद् एव च ।

> अवरा परिषज् ज्ञेया धर्मसंशयनिर्णये ॥

अथ वाध्यात्मविदां श्रेष्ठ एको ऽपि यम् अर्थं धर्मतया ब्रूते स एव धर्मः । आत्मानम् अधिकृत्य प्रवृत्तं शास्त्रम् अध्यात्मम् । बहूनां तद्विदां मध्ये सातिशयज्ञानो **ऽध्यात्मवित्तमः** । परिषत्त्वं ब्राह्मणानाम् एव प्राथमकल्पिकम् । यद् आह मनुः ।

> अनाम्नातेषु धर्मेषु कथं स्याद् इति चेद् भवेत् ।

> यं शिष्टा ब्राह्मणा ब्रूयुः स धर्मः स्याद् अशङ्कितः ॥ इति ।

अनाम्नातेषु वाक्यपाठाद् एवानिर्णीयमानेष्व् इत्य् अर्थः । अङ्गिराः ।

> चातुर्विद्यो वितर्की च अङ्गविद् धर्मपाठकः ।

> त्रयश् चाश्रमिणो वृद्धाः पर्षद् एषा दशावरा ॥

> चतुर्णाम् अपि वर्णानां पारगा ये द्विजोत्तमाः ।

> यथाक्रमं विनोपाङ्गैश् चातुर्विद्यम् इति स्मृतम् ॥

> धर्मस्य पर्षदश् चैव प्रायश्चित्तकर्मस्य च ।

> त्रयाणां यः प्रमाणज्ञः स वितर्की भवेद् द्विजः ॥

> शब्दे छन्दसि कल्पे च शिक्षायां च सुनिष्ठितः ।

> ज्योतिःशास्त्रे च कुशलः स निरुक्तो ऽअङ्गविद् भवेत् ॥

> वेदविद्याव्रतस्नातः सत्यसंधो जितेन्द्रियः ।

> अनेकधर्मशास्त्रज्ञः प्रोच्यते धर्मपाठकः ॥

> ब्रह्मचर्याश्रमाद् ऊर्ध्वं वृद्धा आश्रमिणस् त्रयः ।

> वदेयुस् तस्य ते धर्मं ते मया परिकीर्तिताः ॥

मनुस् तु,

> त्रैविद्यो हेतुकस् तर्की नैरुक्तो धर्मपाठकः ।

> त्रयश् चाश्रमिणः पूर्वे पर्षद् एषा दशावरा ॥

इत्य् आह । हेतुको ऽनुमानज्ञः । तर्को ऽस्यास्तीति तर्की । संशयकोटौ प्रामाणिकत्वारोपे कृते बाधकदर्शनाद् भवितव्यम् अत्र प्रमाणेनेति प्रत्ययस् तर्कः । स च वेदाविरोधी ग्राह्य इत्य् उक्तं तेनैव ।

> आर्ष धर्मोपदेशं च वेदशास्त्राविरोधिना ।

> यस् तर्केणानुसंधत्ते स धर्मं वेद नेतरः ॥ इति ।

आर्षं स्मृतिपुराणादि । उपदेशो वेदः । तद्विरोधिना वेदादि(वि)वर्जितेन तर्केण पूर्वोक्तस्वरूपेण । अनुसंधानम् उपपादना । पूर्वे गृहस्थादयः । वृद्धा वृद्धत्वोपेता हि, दशावरेति, दशभ्यो न न्यूना । अङ्गिराः ।

> चत्वारो वा त्रयो वापि वेदवन्तो ऽग्निहोत्रिणः ।

> ब्राह्मणाः समवायस्थाः पर्षद् इत्य् अभिधीयते ॥

> अनाहिताग्नयो ये च केवलं वेदपारगाः ।

> पञ्चैते वेदशास्त्रज्ञाः पर्षत्संज्ञा ह्य् उदाहृताः ॥

> ये तु धर्मविदो विप्राः कार्याकार्यविचक्षणाः ।

> प्रायश्चित्तप्रणेतारः सप्तैते परिकीर्तिताः ॥

> एकविंशतिसंख्याकैः श्रुतिसन्न्यायपारगैः ।

> वेदाङ्गकुशलैश् चैव पर्षत्त्वं तु पर्कल्पयेत् ॥

> यतीनां सत्यतपसां ज्ञानविज्ञानचेतसाम् ।

> शिरोव्रतेन स्नातानाम् एको ऽपि परिषद् भवेत् ॥

> ये तु पूर्वं मया प्रोक्ताः स्थिता यायावरे पथि ।

> त्रयो ऽपि परिषज् ज्ञेयाः सर्वपापापहारकाः ॥

> एषा तु लघुकार्येषु मध्यमेषु तु मध्यमा ।

> महापातकिशोध्येषु शतशो भूव एव च ॥ इति ।

यतिशास्त्रप्रसिद्धं सिरोव्रतम् । एको ऽपि परिषत् कार्यकर इत्य् अर्थः । यायावरो गृहस्थविशेषः । महापातकिनश् च ते शोध्याश् च महापातकिशोध्याः ॥ ९ ॥

_धर्मान् वक्तुं तदधिकारिणो वर्णान् द्विजांश् चाह ।_

> **ब्रह्मक्षत्रियविट्शूद्रा वर्णास् त्व् आद्यास् त्रयो द्विजाः ।**

ब्राह्मणक्षत्रियवैश्यशूद्राः प्रत्येकं वर्णसंज्ञा भवन्ति । ब्राह्मणक्षत्रियवैश्यास् तु प्रत्येकं द्विजसंञा ज्ञेयाः ॥

> **निषेकाद्याः श्मशानान्तास् तेषां वै मन्त्रतः क्रियाः ॥ १० ॥**

**तेषां** द्विजानां गर्भाधानाद्याः प्रेतकर्मपर्यन्ताः **क्रिया** मन्त्रैः कार्याः । शूद्रस्य तु यावद् उक्तम् उपनयनान्तसंस्कारानुवृत्तौ यमः ।

> शूद्रो ऽप्य् एवंविधः कार्यो विना मन्त्रेण संस्कृतः ।

> न केनचित् समसृजच् छन्दसा तं प्रजापतिः ॥

सृष्ट्वानुपनीतवान् । अतो नोपनेय इत्य् अर्थः । यच् छ्रुतिः: "गायत्र्या ब्राह्मणम् असृजत । त्रिष्टुभा राजन्यम् । जगत्या वैश्यम् । न केनचिच् छन्दसा शूद्रम् । असंस्कार्यो विज्ञायते" । असंस्कार्यो ऽनुपनेयः । ब्रह्मपुराणम् ।

> विवाहमात्रसंस्कारं शूद्रो ऽपि लभतां सदा ।

मात्रशब्दान् मन्त्राणां व्यावृत्तिः पूर्वसंस्काराणां वा । तदा च विकल्पः । विहितत्वाद् अपि तेषाम् । जातूकर्ण्यः:

> इष्टापूर्तौ द्विजातीनां धर्मौ सामासिकौ मतौ ।

> अधिकारी भवेच् छूद्रः पूर्तधर्मेण वैदिके ॥

महाभारतम् ।

> एकाग्निकर्म हवनं त्रेतायां यश् च हूयते ।

> अन्तर्वेद्यां च यद् दानम् इत्ष्टम् इत्य् अभिधीयते ॥

> वापीकूपतडागादि देवतायतनानि च ।

> अन्नप्रदानम् आरामः पूर्तम् इत्य् अभिधीयते ॥

अन्नदानग्रहणम् अयज्ञाङ्गोपलक्षणम् । तथा च जातूकर्ण्यः ।

> ग्रहोपरागे यद् दानं सूर्यसंक्रमणेषु च ।

> द्वादश्यादौ च यद् दानं पूर्तम् इत्य् अभिधीयते ॥ १० ॥

_गर्भादानादीन् संस्कारान् गृह्यविहितस्वरूपान् अपि कालविशेषसंबन्धितया सार्धश्लोकद्वयेनाधुना विधत्ते ।_

> **गर्भाधानम् ऋतौ पुंसः सवनं स्पन्धात् पुरा ।**

> षष्ठे ऽष्टमे वा सीमन्तो मास्य् एते जातकर्म च ॥ ११ ॥**

> अहन्य् एकादशे नाम चतुर्थे मासि निष्क्रमः ।**

> षष्ठे ऽन्नप्राशनं मासि चूडा कार्या यथाकुलम् ॥ १२ ॥**

> एवम् एनः शमं याति बीजगर्भसमुद्भवम् ।**

गर्भ आधीयते ऽनेन कर्मणेति **गर्भाधानम्**, तद् **ऋतौ** कायम् इत्य् अन्यतः सिद्धम् । एवं प्राग् गर्भचननात् **पुंसः सवनं** पुंसवनाख्यं कर्म । **षष्ठे ऽष्टमे वा** गर्भमासे **सीमन्तः** सीमन्तोन्नयनम् । **एते** आगते **जातकर्म** । **अहन्य् एकादशे नाम** धेयम् इति शेषः । एकादशादिसंख्या जन्मनः, तस्य प्रकृतत्वात् । **चतुर्थे मासि** निष्क्रमणम्, सूर्याचन्द्रमसौ द्रष्टुं बहिः प्रसरणम् । **षष्ठे** मास्य् **अन्नप्राशनम्** । **चूडा** शिखा सा येषां कुले यस्मिन् वर्षे तथा यत्संख्या कार्यतया स्मर्यते तदनतिक्रमेण कर्तव्या, यथाकुलधर्मं केशवेशान् कारयेद् इति गृह्यप्रसिद्धा । एवं कृतेषु संस्कारेषु **एनः** पापं **बीजगर्भो**त्थं शाम्यति । बीजं शुक्रशोणितम् । गर्भो जठरान्तरस्थितो देहः । तेन जठरवासो लक्ष्यते । एनो ऽत्राप्रायत्यम्, मातुः पीताशनादेर् उत्पन्नम् इत्य् अर्थः । एतच् च चातुर्वर्ण्याभिप्रायम्, न द्विजातिमात्रविषयम् । तथा सत्य् उपनयनं विधाय वाच्यं स्यात् । देवलः ।

> चित्रकर्म यथानेकैर् अङ्गैर् उन्मील्यते शनैः ।

> ब्राह्मण्यम् अपि तद्वत् स्यात् संस्कारैर् विधिपूर्वकैः ॥

अत एव मनुर् द्विजात्यभिप्रायेणोपनयनं विधायाह ।

> गार्भैर् होमैर् जातकर्मचौडमौञ्जीनिबन्धनैः ।

> बैजिकं गार्भिकं चैनो द्विजानाम् अपमृज्यते ॥

एवम् एनःशान्त्या प्रयुज्यमाना एते संस्काराः पुंसवनात् परे पित्रभावे पितृस्थानीयेन पित्र्व्यादिना कार्या इति सिद्धम् । अत्र घर्भाधादिवद् ऋत्वादयः कालविशेषा अय् अनूद्यन्ते इति शास्त्रविहितानां कालान्तराणां न निवर्तकाः किं तु तदुपलक्षकाः । तत्र शास्त्रान्तराणि विशेषाभिधायकानि लक्ष्यन्ते । तत्र हारीतः ।

> सकृत् संस्कृतसंस्काराः सीमन्तेन द्विजस्त्रियः ।

> यं यं गर्भं प्रसूयन्ते स सर्वः संस्कृतो भवेत् ॥

सीमन्तोन्नयने बैजवापगृह्यम्: "आपूर्यमाणपक्षे यदा पुंसा नक्षत्रेण चन्द्रमा युक्तः स्यात्" । देवलः ।

> सकृच् च संस्कृता नारी सर्वगर्भेषु संस्कृता ।

अत एव पारस्करः: "अथ पुंसवनवत् सीमन्तोन्नयनं प्रथमगर्भे" इति । सीमन्तोन्नयनं प्रथमगर्भे ऽभिधत्ते । पुंसवनं तु प्रतिगर्भम् आवर्तेत । अथ पुंसवनानवलोभनम्, तत्र आश्वलायनगृह्यम्: "उपनिषदि गर्भलम्भने पुंसवनम् अनवलोभनं च । यदि नाधीयात् तृतीये गर्भे मासे तिष्येणोपोषितायाः स्वरूपवत्साया गोर् दधति द्वौ द्वौ माषौ यवं च दधिप्रसृतेन प्राशयेत् । किं पिबसि किं पिबसीति पृष्ट्वा पुंसवनम् इति त्रिः प्रतिजानीयात् । एवं त्रीन् प्रसृतान् । अथास्य मण्डलागारच्छायायां दक्षिणस्यां नासिकायाम् अजिताम् ओषधिं नस्तः करोति । प्रजावज् जीवपुत्राभ्यां वै हेतुकप्राजापत्यस्य स्थालीपाकस्य हुत्वा हृदयदेशम् अस्या आलभेत । यत् ते सुसीमे हृदये हितम् अन्तः प्रजापतौ । मन्ये ऽहम् अन्तर् विद्वांसम् आह पौत्रम् अघं नियाम्" इति । "अपश्यं त्वा मनसा दीध्यानः" इत्यादि प्रजावान् मन्त्रः । "अग्निर् ऐतु प्रथमः" इत्यादि जीवपुत्रा मन्त्राः । "तृतीये मासि सीमन्तं तिष्ये वा श्रवणेन" इति सांक्यायनम् । जातकर्मणि ब्रह्मपुराणोक्तो विशेषः ।

> देवाश् च पितरश् चैव पुत्रे जाते द्विजन्मनाम् ।

> आयान्ति यस्मात् तद् अहः पूज्यं पुण्यं च सर्वदा ॥

> तत्र दद्यात् सुवर्णं च भूमिं गां तुरगं रथम् ।

> छत्रं छागं च माल्यं च तिलान् वेश्म धनं बहु ॥

> जातश्राद्धे प्रदद्याच् च पक्वान्नं ब्राह्मणेष्व् अपि ॥ इति ।

एतच् च नाभिच्छेदात् प्राक्, नोर्ध्वम् । तथा च हारीतः: "जाते कुमारे पितॄणाम् आमोदात् पुण्यं तद् अहस् तस्मात् तिलपूर्णानि पात्राणि सहिरण्यानि ब्राह्मणान् आहूय पितृभ्यः स्वधां कुर्यात् । प्रजापतये च प्राङ् नाभिच्छेदात् संस्कारपुण्यार्थान् कुर्वन्ति । छिन्नायाम् अशौचम्" इति । ज्योतिःशास्त्रात् ।

> मृदुध्रुवचरक्षिप्रभेषु वारत्रये शुभे ।

> गुरौ शुक्रे ऽथ वा केन्द्रे जातं कर्म च नाम च ॥

भानि नक्षत्राणि । भविष्यत्पुराणम् ।

> नामधेयं दशम्यां च केचिद् इच्छन्ति पार्थिव ।

> द्वादश्याम् अपरे रात्र्यां मासे पूर्णे तथा परे ॥

> अष्टादशे ऽहनि तथा वदन्त्य् अन्ये मनीषिणः ।

> पुण्ये तिथौ मुहूर्ते च नक्षत्रे च गुणान्विते ॥ इति ।

गृह्यपरिशिष्टम्: "जननाद् दशरात्रे व्युष्टे शतरात्रे संवत्सरे वा नामध्यकरणम्, अशौचे तु व्यतिक्रान्ते नामकर्म विधीयते" । नायं नियमः, "नामधेयं दशम्याम्" इत्यादिवचनविरोधात् । अतो विकल्प **[२७]** एव । स्वगृह्यापेक्षया चैतद् व्यवस्था । एवं च "अहन्य् एकादशे द्वादश्यां वास्य कारयेत्" इत्यादि विवक्षितार्थम् एव, नाशौचान्तोपलक्षणार्थम् । तेनाशौचे ऽपि तत्कार्यम् । शङ्खलिखितौ: "दशम्याम् उत्थाप्य पिण्डवर्धनं पितॄणां तत्र सांनिध्यम् इति श्रुतेर् ब्राह्मणो ऽग्नाव् आहुतिं दत्वा पितृन् अनुमान्य ब्राह्मणान् भोजयित्वा तद् अहर् एव नामकरणं कुर्यात् । अन्यो वा कुलवृद्धश् चतुरक्षरं द्व्यक्षरं वा घोषवद् आद्यन्तरत्नस्थं पुंसाम् ईकारान्तं स्त्रीणाम् एवं कृते नाम्नि शुचि तत् कुलं भवति" । सूतिकां पूर्वं शय्यात उत्थाप्य दशम्यां तिथौ दशमे ऽहनीत्य् अर्थः । पिण्डवर्धनं पूजा, तत्स्वरूपं च — ब्राह्मणः पूर्वम् आहुतिं हुत्वा पितॄन् अनुमान्याभ्युदयश्राद्धेन पूजयित्वा, कवर्गादीनां तृतीयादयो वर्णा यरलवहाश् च घोषवन्तः । तेषां मध्ये यकारादयश् चतस्रो ऽन्तस्थाः । ते नाम्नो ऽन्तर्मधे कार्याः । शेषास् तु घोषवन्तो नामादौ । बैजवापः: "पिता नाम करोत्य् एकाक्षरं व्यक्षरं त्र्यक्षरं चतुरक्षरम् अपरिमितं वा कृतं कुर्यान् न तद्धितम् । ईकारान्तं स्त्रियै" । यमः ।

> शर्मा देवश् च विप्रस्य वर्मा त्राता च भूभुजः ।

> भूतिर् दत्तश् च वैश्यस्य दासः शूद्रस्य कारयेत् ॥

एतान्य् उत्तरपदानि समासरूपस्य नाम्नः कार्याणि । पूर्वपदनियमम् आह मनुः ।

> माङ्गल्यं ब्राह्मणस्य् स्यात् क्षत्रियस्य बलान्वितम् ।

> वैश्यस्य धनसंयुक्तं शूद्रस्य तु जुगुप्सितम् ॥

तथा ।

> स्त्रीणां सुखोद्यम् अक्रूरं (?) विस्पष्टार्थं मनोहरम् ।

> माङ्गल्यं दीर्घवर्णान्तम् आशीर्वादाभिधानवत् ॥

निष्क्रमणे यमोक्तो विशेषः ।

> ततस् तृतीये कर्तव्यं मासि सूर्यस्य सूर्यस्य दर्शनम् ।

वृद्धशातातपः ।

> प्राक्चूडाकरणाद् बालः प्राग् अन्नप्राशनाच् छिशुः ।

**[२८]**	कुमारस् तु स विज्ञेयो यावन् मौञ्जीनिबन्धनम् ॥

> शिशोर् अभ्युक्षणं प्रोक्तं बालस्याचमनं स्मृतम् ।

> रजस्वलादिसंस्पर्शे स्नातव्यं तु कुमारकैः ॥

ब्रह्मपुराणे ।

> मातापित्रोर् अथोच्छिष्टं बालो भुञ्जन् भवेत् सुखी । इति ।

दक्षः ।

> जातमात्रः शिशुस् तावद् यावद् अष्टौ समा गतः ।

> स हि गर्भसमो ज्ञेयो व्यक्तिमात्रप्रकाशितः ॥

> भक्ष्याभक्ष्ये तथापेये वाच्यावाच्ये तथानृते ।

> अस्मिन् काले न दोषः स्यात् स यावन् नोपनीयते ॥

एतद् अभक्ष्यभक्षणापेयपानानुमननं मातापित्रोर् उच्छिष्टमात्रविषयं न तु जतिभ्रंशकराद्यभक्षापेयान्नपानविषयम्, संस्काराद्यनर्हत्वप्रसङ्गात् । दृश्यते हि स्मृतिषु प्राचुर्येण "वसन्ते ब्राह्मणम् उपनयीत ग्रीष्मे राजन्यं शरदि वैश्यम्" इत्यादिनानुपहतजात्याद्याश्रयणेनैवोपनयनादीति । पुराणम् ।

> चतुर्थे मासि कर्तव्यं शिशोश् चन्द्रस्य दर्शनम् ।

> द्वादशे ऽहनित् राजेन्द्र शिशोर् निष्कर्मणं गृहात् ॥

> चतुर्थे मासि कर्तव्यं तथान्येषां मतं विभो ॥

अन्नप्राशने विशेषम् आह यमः ।

> ततो ऽन्नप्राशनं षष्ठे मासि कार्यं यथाविधि ।

> अष्टमे वापि कर्तव्यं यद् वेष्टं मङ्गलं कुले ॥

शङ्खः: "संवत्सरे ऽन्नप्राशनम् अर्धर्संवत्सर इत्य् एके" । लौगाक्षिः: "षष्ठे मास्य् अन्नप्राशनं दन्तेषु जातेषु" । मार्कण्डेयः ।

> देवतापुरतस् तस्य धात्र्य् उत्सङ्गगतस्य च ।

> अलंकृतस्य दातव्यम् अन्नं पात्रे ऽथ काञ्चने ॥

> मध्वाज्यकनकोपेतं प्राङ्मुखं प्राशयेच् छिशुम् ।

> कृतप्राशम् अथोत्सङ्गाद् धात्री बालं समुत्सृजेत् ॥

> देवाग्रतो ऽथ विन्यस्य शिल्पभाण्डानि सर्वशः ।

> शास्त्राणि चैव शस्त्राणि ततः पश्येत् तु लक्षणम् ॥

> प्रथमं यत् स्पृशेद् बालस् ततो भाण्डं स्वयं तदा ।

> जीविका तस्य बालस्य तेनैव तु भविष्यति ॥

**[२९]**	सर्वैः स्वजन्मदिवसे स्नातैर् मङ्गलवारिभिः ।

> गुरुदेवाग्निविप्राश् च पूजनीया विशेषतः ॥

> स्वनक्षत्रं च पितरस् तथा देवः प्रजापतिः ।

> प्रतिसंवत्सरं यत्नात् कर्तव्यश् च महोत्सवः ॥

पितृपूजा श्राद्धम् । विष्णुधर्मोत्तरे ।

> जन्मनक्षत्रगे सोमे शिरःस्नातेन यत्नतः ।

> पूजा सोमस्य कर्तव्या नक्षत्रस्य तथात्मनः ॥

> श्राद्धं कुर्यात् प्रयत्नेन वह्निब्राह्मणतर्पणम् ।

> सुराणाम् अर्चनं केशवस्य विशेषतः ।

> सर्वस्व् आलंकृतिस् तिष्ठेद् धौतव्साश् च मानवः ।

> निर्मलानि च धार्याणि दन्तकेशनखानि च ॥

चौले यमो विशेषम् आह ।

> तथा संवत्सरे पूर्णे चूडाकर्म विधीयते ।

> द्वितीये वा तृतीये वा कर्तव्यं श्रुतिचोदनात् ॥

शङ्खलिखितौ: "तृतीये वर्षे चूडाकर्म पञ्चमे वा" । लौगाक्षिः: "तृतीयस्य वर्षस्य भूयिष्ठे गते चूडाः कारयेत् । दक्षिणतः कपूजा वसिष्ठानाम् उभयतो ऽत्रिकश्यपानां मुण्डा भृगवः पञ्चचूडा अङ्गिरसो वाजिम् एकमङ्गलार्थम् । शिखिनो ऽन्ये यथाकुलधर्मं वा । शुद्धपक्षस्य पुण्याहे पर्वणि वा" । कपूजा चूडा । वाजिः केशपङ्क्तिः । व्यासः ।

> नक्षत्रे ऽपि न कर्तव्यं यस्मिञ् जातो भवेन् नरः ।

> न भद्रपदयोः कार्यं नैवाग्नेयेषु भारत ॥

> दारुणेषु च सर्वेषु दूष्टतारां तु वर्जयेत् ।

> ज्योतिषे यानि चोक्तानि तानि सर्वाणि कारयेत् ॥

> वारं शनैश्चरादित्यसोमानां रात्रिम् एव च ।

> तिथिं प्रतिपदं रिक्तां विष्टिं चैव विवर्जयेत् ॥

**[३०]**	अश्विनीश्रवणस्वातिचित्रातिष्याः पुनर्वसुः ।

> धनिष्ठारेवतीज्येष्ठा मृगहस्तेषु कारयेत् ॥

> शुभेष्व् अंशककेन्द्रेषु शुभेषु करणेषु च ।

> क्षौरं प्रातः प्रकुर्वीत आयुर्बलविवर्धनम् ॥

> हस्तान् त्रयं मृगशिरः श्रवणान् त्रयं च 

> पूषाश्विशक्रगुरुभानि पुनर्वसू च ।

> क्षौरे तु कर्मणि हितान्य् उदयेक्षणे वा 

> युक्तानि चोडुपतिना यदि शस्ततारा ॥ ११–१२ ॥

> **तूष्णीम् एताः क्रियाः स्त्रीणां विवाहस् तु समन्त्रकः ॥ १३ ॥**

**एता** हि जातकर्माद्याः **क्रियाः स्त्रीणाम्** अमन्त्रकाः **विवाहः** पुनः **समन्त्रकाः** । गृह्यविहितानां संस्काराणाम् इह परामर्शात् तत्र च तदङ्गानाम् अप्य् उपदेशात् साङ्गानां तूष्णींभावो वेदितव्यः । अत एव मनुः ।

> अमन्त्रिका तु कार्येयं स्त्रीणाम् आवृद् अशेषतः ।

> संस्कारार्थं शरीरस्य यथाकालं यथाक्रमम् ॥

आवृत् क्रिया । अशेषतः साङ्गा । यथाक्रमम् इति वचनात् संस्कारेषु क्रमानतिक्रमो विधेय इति दर्शयति । तदतिक्रमे सर्वप्रायश्चित्तं कारयेत् । कालातिक्रमे कात्यायन आह ।

> देवतानां विपर्यासे जुहोतिषु कथं भवेत् ।

> सर्वं प्रायश्चित्तं हुत्वा क्रमशो जुहुयात् पुनः ॥

> संस्काराश् च वियुज्येरन् स्वकालश् च कथंचन ।

> हुत्वा तद् एव कर्तव्यं तद् भूप पातयेद् अधः ॥

सर्वप्रायश्चित्तं लौगाक्षिर् आह: "सर्वाणि प्रायश्चित्तानि मनोज्योतिर् इति सप्तभिः" । गोभिलश् चौलाधिकारे: "एतयैवावृता स्त्रियास् तूष्णीं मन्त्रेण तु होमः" । मार्कण्डेयः ।

> प्राप्ते ऽथ पञ्चमे वर्षे अप्रगुप्ते जनार्दने ।

> षष्ठीं प्रतिपदं चैव वर्जयित्वा तथाष्टमीम् ॥

> रिक्तां पञ्चदशीं चैव सौरभौमदिनं तथा ।

> एवं सुनिश्चिते काले विद्यारम्भं तु कारयेत् ॥

**[३१\**	पूजयित्वा हरिं लक्ष्मीं देवीं चैव सरस्वतीम् ।

> स्वविद्यासूत्रकारांश् च स्वां विद्यां च विशेषतः ॥

> एतेषाम् एव देवानां नाम्ना तु जुहुयाद् धृतम् ।

> दक्षिणाभिर् द्विजेन्द्राणां कर्तव्यं चत्र पूजनम् ॥

> प्राङ्मुखो गुरुर् आसीनो वारुणाशामुखं शिशुम् ।

> अध्यापयेत प्रथमं द्विजाशीर्भिः सुपूजितम् ॥

> ततः प्रभृत्य् अनध्यायान् वर्जनीयान् विवर्जयेत् ।

> अष्टमीद्वितयं चैव पक्षान्ते च दिनद्वयम् ॥

> अशौच इन्द्रयात्रायां भूकम्पे राहुदर्शने ।

> व्यतीपाते चाहोरात्रम् उल्कापाते तथैव च ॥

स्मृत्यन्तरम् ।

> मातृकान्यासं गणितं च कुमारं शिक्षापयेत् ॥ १३ ॥

> **गर्भाष्टमे ऽष्टमे वाब्दे ब्राह्मणस्योपनायनम् ।**

> राज्ञाम् एकादशे सैके विशाम् एके यथाकुलम् ॥ १४ ॥**

उपनेतारं प्रत्युपनेयस्य प्रयोजकव्यापार **उपनायनम्** । तच् चोपनयनाद् अन्यद् एव । अत एवाह बुधः ।

> गर्भाष्टमे वर्षे वसन्ते ब्राह्मण आत्मानम् उपनाययेत् । इति ।

इमम् एव च विधिम् आश्रित्य शौनको मन्त्रं विधत्त: "जान्व् अन्वाच्योपसंगृह्याधीहि भोः सावित्रीं भो अनुब्रूहि" इति । गर्भाद् अष्टमो **गर्भाष्टमः**, गर्भसहचरितो ऽब्दो गर्भस् तद्(म)पेक्ष्याष्टम इति ल्यब्लोपे पञ्चमी । उपनयनस्याप्य् अयम् एव कालः शौनकेनोक्तः: "अष्टमे वर्षे ब्राह्मणम् उपनयेद् गर्भाष्टमे चैकादशे क्षत्रियं द्वादशे वैश्यम्" इति । 

> अथ काम्या उपनयनकालाः । तत्र मनुः ।

> ब्रह्मचर्चसकामस्य कार्यं विप्रस्य पञ्चमे ।

> राज्ञो बलार्थिनः षष्ठे वैश्यस्येहार्थिनो ऽष्टमे ॥

ईहा चेष्टा । **[३२]** गौतमः: "उपनयनम् अष्टमे पञ्चमे नवमे वा । काम्यं गर्भादिसंख्यावर्षाणाम् उपनयनस्याष्टमं वर्षं नित्यः कालो नवमं पञ्चमं च काम्यः" । आपस्तम्बः: "सप्तमे ब्रह्मवर्चसकामम् अष्टम आयुष्कामं नवमे तेजस्कामं दशमे ऽन्नादिकामम् एकादश इन्द्रियकामं द्वादशे पशुकामम्" । अत्रोपनयीतेत्य् अनुषङ्गः । पुराणात् ।

> नष्टे चन्द्रे ऽस्तगे शुक्रे निरंशे चैव भास्करे ।

> कर्तव्यं नोपनयनं नानध्याये गलग्रहे ॥

राशेः प्रथमभागस्थितसूर्यो निरंशः । चतुर्थी सप्तमी नवमी त्रयोदशी गलग्रहः ।

> हस्तान् त्रये पुष्यधनिष्ठयोश् च पौष्णाश्विसौम्याद् इति विष्णुम् एषु ।

> शस्ते तिथौ चन्द्रबलोपयुक्ते कार्यो द्विजानाम् उपनायनो विधिः ॥

गोभिलः: "यद् अहर् उपोष्यन् माणवको भवति प्रग एवैनं तदहन् भोजयन्ति । कुशलीकारयन्ति । आप्लावगन्त्य् अलं कुर्वन्ति । अहतेन वाससाच्छदयन्ति" । प्रगे प्रातर् इत्य् अर्थः । शङ्खः: "पयोयवाग्वामिक्षाहारः क्रमशस्त्रयाणाम् उपनयनाह्नि गर्भाधानादिषु संस्कारेषु दश दश विप्रा भोज्याः" । यद् आह कात्यायनः ।

> गर्भाधादिसर्वेषु ब्राह्मणान् भोजयेद् दश ॥ १४ ॥

> **उपनीय गुरुः शिष्यं महाव्याहृतिपूर्वकम् ।**

> वेदम् अध्यापयेद् एनं शौचाचारांश् च शिक्षयेत् ॥ १५ ॥**

यथाविध्य् उपनयनकर्मणा **शिष्यम्** अनुशासनीयं प्रत्यासन्नं कृत्वा **गुरुर्** आचार्यो **व्याहृतिपूर्वकं** **वेदम् अध्यापयेच् छौचाचारांश् च** ग्राहयेत् । गुरुग्रहणात् पितैवोपनयनादि **[३३]** कुर्याद् इति गमयति । तस्य योग्यताविरहे चान्य आचार्यः स्यात् । उपनयनेन च शिष्यस्याचार्यं प्रति संबन्धविशेषात्मिका प्रत्यासत्तिः क्रियते । न तु देशसंनिकर्षात्मिकैव । उपनेतृगुणान् आह आपस्तम्बः: "तमसो वा एष तमः प्रविशति यद् अविद्वान् उपनयते यच् चाविद्वान् इति ब्राह्मणानाम् । तस्माद् अभिजनविद्यासमुपेतं समाहितं संस्कर्तारम् ईप्सेत" । यैश् चाविद्वान् उपनयते सो ऽपि तमः प्रविशतीत्य् अर्थः । गायत्र्यदिप्रधानं चोपनयनम् । यद् आह कात्यायनः: "गात्र्या ब्राह्मणम् उपनयीत त्रिष्टुभा राजन्यम् । जगत्या वैश्यं सर्वेषां वा गायत्रीम्" । अनुब्रूयाद् इति शेषः । लौगाक्षिः: "तत् सवितुर् वरेण्यम् इति ब्राह्मणस्य । तां सवितुर् इति राजन्यस्य । विश्वा रूपाणीति वैश्यस्य । ॐ भूर् भुवः स्वर् इत्य् उक्त्वा तत् सवितुर् वरेण्यम् इति सावित्रीं त्रिर् आह पच्छोऽर्धर्चशः सर्वाम् अन्ततः" । महाव्याहृतिसंख्याम् आह मनुः ।

> ॐकारपूर्विकास् तिस्रो महाव्याहृतयो ऽव्ययाः ।

> त्रिपदा चैव सावित्री विज्ञेयं ब्रह्मणो मुखम् ॥

मुखम् आरम्भः । ततश् च न महाव्याहृतय एवाध्यापनारम्भे प्रयोक्तव्याः । किं तु प्रणवो गायत्री च । एतच् च प्रथमाध्यापनप्रारम्भे न त्व् अहर् अहः, मुखम् इति व्यपदेशात् । प्रणवमहाव्याहृतित्रिकं च स्वरूपतो मनुर् आह ।

> अकारं चाप्य् उकारं च मकारं च प्रजापतिः ।

> वेदत्रयान् निरवहद् भूर् भुवः स्वर् इतीति च ॥

गायत्रीम् अपि विशेषत आह ।

**[३४]**	त्रिभ्य एव तु वेदेभ्यः पादं पादम् अदूदुहत् ।

> तद् इत्य् ऋचो ऽस्याः सावित्र्याः परमेष्ठी प्रजापतिः ॥

तथा ।

> अध्येष्यमाणं तु गुरुर् नित्यकालम् अतन्द्रितः ।

> अधीष्व भोर् इति ब्रूयाद् विरामो ऽस्त्व् इति चारमेत् ॥

> अध्येष्यमाणस् त्व् आचान्तो यथाशास्त्रम् अतन्द्रितः ।

> ब्रह्माञ्जलिकृतो ऽध्याप्यो लघुवासा जितेन्द्रियः ॥

ब्रह्माञ्जलिं स एवाह ।

> संहत्य हस्ताव् अध्येयं स हि ब्रह्माञ्जलिः स्मृतः ॥ १५ ॥

_शौचात् प्राचीनम् आचारं तावद् आह ।_

> **दिवासंध्यासु कर्णस्थब्रह्मसूत्र उदङ्मुखः ।**

> कुर्यान् मूत्रपुरीषे तु रात्रौ चेद् दक्षिणामुखः ॥ १६ ॥**

अहनि संध्ययोश् चोदङ्मुखो रात्रौ दक्षिणामुखो वाम(दक्षिण)कर्णारोपितयज्ञोपवीतो मूत्रपुरीषाव् उत्सृजेत् । मनुः ।

> तिरस्कृत्योच्चरेत् काष्ठं पत्रं लोष्टं तृणानि वा ।

> नियम्य प्रयतो वाचं संवीताङ्गो ऽवगुण्ठितः ॥

काष्ठादिभिर् भूमिम् अन्तर्धाय मलम् उत्सृजेद् इत्य् अर्थः । संवीताङ्गः प्रावृताङ्गः । अवगुण्ठितः प्रावृतशिराः । यमः ।

> शिरः प्रावृत्य कुर्वीत शकृन्मूत्रविसर्जनम् ।

> अयज्ञियैर् अनार्द्रैश् च तृणैर् आच्छाद्य मेदिनीम् ॥

> प्रत्यङ्मुखस् तु पूर्वाह्णे ऽपराह्णे प्राङ्मुखस् तथा ।

> उदङ्मुखस् तु मध्याह्ने निशायां दक्षिणामुखः ॥

मनुः ।

> छायायाम् अन्धकारे वा रात्राव् अहनि वा द्विजः ।

> यथासुखमुखः कुर्यात् प्राणबाधमयेषु च ॥

अङ्गिराः ।

> उत्थाय पश्चिमे यामे रात्रेर् आचम्य चोदकम् ।

> अन्तर्धाय तृणैर् भूमिं शिरः प्रावृत्य वससा ॥

> वाचं नियम्य यत्नेन ष्ठीवनोच्छ्वासवर्जितः ।

> कुर्यान् मूत्रपुरीषे च शुचौ देशे समाहितः ॥ १६ ॥

**[३५]** _शौचम् आह ।_

> **गृहीतशिश्नश् चोत्थाय मृद्भिर् अभ्युद्धृतैर् जलैः ।**

> गन्धलेपक्षयकरं शौचं कुर्याद् अतन्द्रितः ॥ १७ ॥**

यथा मलसंसर्गो न भवति तथा वामहस्तेन शिश्नं गृहीत्वोत्थाय देशान्तर उपविश्य कमण्डल्वादिन्**ओद्धृतजलैर्** **मृद्भिश्** च **गन्धलेपक्षयकरं** मलगन्धहरं **शौचम्** अनलसः कुर्यात् । भारद्वाजः ।

> अथापकृष्य विण्मूत्रं काष्ठलोष्टतृणादिना ।

> शौचं यथार्थवत् कुर्याद् दृढं विधृतमेहनः ॥

मेहनं लिङ्गम् । पुराणात् ।

> मार्जनं वामहस्तेन वीरणाद्यैर् अयज्ञियैः ।

देवलः ।

> आ शौचान् नोत्सृजेच् छिश्नं प्रस्रावोच्चारयोः स्वयम् ।

विवस्वान् ।

> रत्निमात्रं जलं त्यक्त्वा कुर्याच् छौचम् अनुद्धृते ।

> पश्चात् तु शोधयेत् तीर्थम् अन्यथा न शुचिर् भवेत् ॥

यमः ।

> नाहरेन् मृत्तिकां विप्रः कूलात् ससिकतात् तथा ।

> तथा वापीतडागेषु नाहरेद् बाह्यतो मृदम् ॥

> आहरेज् जलमध्यात् तु परतो मणिबन्धनात् ॥

पुराणात् ।

> वल्मीकान् मूषिकोत्खातान् मृदम् अन्तर्जलात् तथा ।

> शौचावशिष्टां गेहाच् च नादद्याल् लेपसंभवाम् ॥

> [अन्तः प्रान्यवपन्नां च हलोत्खातां न कर्दमात् । ]

[वापीकूपादिव्यतिरिक्तविषयो ऽअन्त्रजलमृत्तिकाप्रतिषेधः ] । भारद्वाजः ।

> नोषरान् न श्मशानाच् च न मृदं मूषकस्थलात् ।

> न मार्गान् न जलाज् जातु नादद्यात् कुड्यतः क्वचित् ॥

देवलः ।

> धर्मविद् दक्षिणं हस्तं नाधःशौचे नियोजयेत् ।

> तथैव वामहस्तेन नाभेर् ऊर्ध्वं न शोधयेत् ॥

शातातपः ।

> आर्द्रामलकमात्रास् तु ग्रासा इन्दुक्षये स्मृताः ।

> तथैवाहुतयः सर्वाः शौचार्थे चैव मृत्तिकाः ॥

**[३६]**	एका लिङ्गे करे सव्ये तिस्रो द्वे हस्तयोर् द्वयोः ।

> मूत्रशौचं समाख्यातं शुक्रे तु द्विगुणं भवेत् ॥

मनुः ।

> एका लिङ्गे गुदे तिस्रस् तथा वामकरे दश ।

> उभयोः सप्त दातव्या मृदः शुद्धिम् अभीप्सता ॥

> एतच् छौचं गृहस्थानां द्विगुणं ब्रह्मचारिणाम् ।

> त्रिगुणं स्याद् वनस्थानां यतीनां च चतुर्गुणम् ॥

दक्षः ।

> अर्धप्रसृतिमात्रा तु प्रथमा मृत्तिका स्मृता ।

> द्वितीया च तृतीया च तदर्धेन प्रकीर्तिता ॥

एवम् अपि गन्धलेपक्षयो यदि न भवेत् तदा मृदो ऽधिका ग्राह्याः परिमाणतः संख्यातो वा । तत्र अङ्गिराः ।

> प्रथमा प्रसृतिर् ज्ञेया द्वितीया तु तदर्धिका ।

> तृतीया मृत्तिका ज्ञेया त्रिभागकरपूरणी ॥

वसिष्ठः ।

> पञ्चापाने दशैकस्मिन्न् उभयोः सप्त मृत्तिकाः ॥

शङ्खः ।

> मेहने मृत्तिकाः सप्त लिङ्गे द्वे परिकीर्तिते ।

> एकस्मिन् विंशतिर् हस्ते द्वयोर् ज्ञेयाश् चतुर्दश ॥

मेहणः(नं) पायुः । ब्रह्मचारिविषयम् एतत् । हारीतः: "दश सव्ये षट् पृष्ठे सप्तोभाभ्यां तिसृभिः पादौ पर्क्षालयेत्" । वृद्धपाराशरः ।

> उपविष्टस् तु विण्मूत्रं कर्तुं यस् तन् न विन्दति ।

> स कुर्याद् अर्धशौचं तु स्वस्य शौचस्य सर्वदा ॥ 

[गन्धलेपक्षये सत्य् अप्य् अर्धमिता संख्या पूरणीया] । यद् आह दक्षः ।

> न्यूनाधिकं न कर्तव्यं शौचशुद्धिम् अभीप्सता ।

> प्रायश्चित्तेन युज्येत विहितातिक्रमे कृते ॥

> यथाविधिकृते शौचे गन्धश् चेन् नापगच्छति ।

तत्राह मनुः ।

> यावन् नापैत्य् अमेध्याक्तो गन्धो लेपश् च तत्कृतः ।

> तावन् मृद् वारि चादेयं सर्वासु द्रव्यशुद्धिषु ॥

मनसस् तुष्ट्यभावे तु देवल आह ।

> यावन् न शुद्धिं मन्येत तावच् छौचं विधीयते । **[३७]**

ब्रह्मपुराणात् ।

> आद्यन्तयोस् तु शौचानाम् अद्भिः प्रक्षालनं स्मृतम् ।

> अशेषलेपनाशाय भावशुद्धय एव च ॥

आदिपुराणात् ।

> स्त्रीशूद्रयोर् अर्धमानं प्रोक्तं शौचं मनीषिभिः ।

> दिवाशौचस्य निश्य् अर्धं पथि पादो विधीयते ॥

> आर्तः कुर्याद् यथाशक्ति शक्तः कुर्याद् यथोदितम् ॥ १७ ॥

> **अन्तर्जानु शुचौ देश उपविष्ट उदङ्मुखः ।**

> प्राग् वा ब्राह्मेण तीर्थेन द्विजो नित्यम् उपस्पृशेत् ॥ १८ ॥**

अनुपहते देशे प्राङ्मुख उदङ्मुखो वोपविश्यान्तर्जानु पाणिना ब्राह्मेण तीर्थेन द्विजन्मा सर्वदावाचेत् । गौतमः: "शुचौ देश आसीनो दक्षिणं बाहुं जान्वन्तरा कृत्वा यज्ञोपवीत्य् आ मणिबन्धनात् पाणी प्रक्षाल्य वाग्यतो हृदये स्पृशंस् त्रिचतुर्था अप आचामेत् । पादौ चाभ्युक्षेत् । खानि चोपस्पृशेत् । शीर्षण्यानि मूधनि च दद्यात्" । आच(चा)मेद् इत्य् अनुवृत्तौ स्मृत्यन्तरम् ।

> कूर्परान्तः करौ कृत्वा प्राङ्मुखो वाप्य् उदङ्मुखः ।

> पार्ष्णी चासंस्पृशन्न् अद्भिः प्रकृतिस्थाभिर् एव च ॥

कूर्परे जानुनी । वृद्धपाराशरः ।

> कृत्वाथ शौचं प्रक्षाल्य पादौ हस्तौ च मृज्जलैः ।

> निबद्धशिख आसीनो द्विज आचामम् आचरेत् ॥

> कृत्वोपवीतं सव्ये ऽंसे वाङ्मनःकायसंयतः ॥

देवलः ।

> प्रथमं प्राङ्मुखं स्थित्वा पादौ प्रक्षालयेच् छनैः ।

> उदङ्मुखो वा दैवत्ये पैतृके दक्षिणामुखः ॥

> शिखां बद्ध्वा वसित्वा द्वे निर्णिक्ते वाससी शुभे ।

> तूष्णीं भूत्वा समाधाय न क्रुध्यन् न विलोकयन् ॥

> न गच्छन् न शयानश् च न ह्वलन् न प्रामृशन् ।

> न हसन् नैव जल्पंश् च नात्मानं चैव वीक्षयन् ॥

**[३८]**	केशान् नीवीम् अधःकायम् अस्पृशन् धरणीम् अपि ।

> यदि स्पृशति चैतानि भूयः प्रक्षालयेत् करम् ॥

> इत्य् एवम् अद्भिर् आजानु प्रक्षाल्य चरणौ पृथक् ।

> हस्ताव् आ मणिबन्धाभ्यां पश्चाद् आसीत संयतः ॥

> अथाम्बु प्रथमात् तीर्थाद् दक्षिणात् त्रिः पिबेत् समम् ।

> अशब्दम् अनवस्रावम् अबहिर्जाव् अबुद्बुदम् ॥

न हलन् न चलन् । मणिबन्धः ब्रह्मतीर्थमूलम् । प्रथमं तीर्थं ब्राह्मतीर्थम्, दक्षिनाद् दक्षिणकराद् इत्य् अर्थः । भारद्वाजः ।

> संहताङ्गुलिना तोयं गृहीत्वा पाणिना द्विजः ।

> मुक्ताङ्गुष्ठकनिष्ठे तु शेषेणाचमनं चरेत् ॥

> माषमज्जनमात्रास् तु संगृह्य त्रिः पिबेद् अपः ।

> आयतं पूर्वतः कृत्वा गोकर्णाकृतिवत् करम् ॥

हारीतः ।

> आर्द्रवासाः स्थलस्थस् तु यद्य् आचामेन् नराधमः ।

> वस्त्रनिश्चोतनं तस्य देहात् प्रेताः पिबन्ति हि ॥

> कुर्याद् आचमनं नित्यं प्राङ्मुखो वाप्य् उदङ्मुखः ।

> जलस्थो वा स्थस्थो वा द्वयोर् वा समवस्थितः ॥

> जलस्थो जलकार्येषु स्थलस्थः स्थलकर्मसु ।

> उभयोस् तूभयस्थस् तु कर्मस्व् अधिकृतो भवेत् ॥

गोभिलः ।

> जानुभ्याम् ऊर्ध्वम् आचम्य जले तिष्ठन् न दुष्यति ।

> ताभ्याम् अधस् तथा तिष्ठन् नाच(चा)मेन् न विचक्षणः ॥

लिखितः: "उद्धृत्य परीक्षिताभिर् अक्षाराभिर् अशृताभिर् अबुद्बुदाभिर् अशूद्राशुद्ध्येकपाण्यावर्जिताभिर् आच(चा)मेत्" । अद्भिर् इति शेषः । आपस्तम्बः: "भूमिगतास्व् अप्स्व् आचम्य प्रयतो भवति । यं वा पूयते शुचाचमयेत् । न वर्षदारास्व् आच(चा)मेत् । न प्रदरोदके" । **[३९]** अप आच(चा)मेद् इत्य् अनुवृत्तौ वसिष्ठः: "प्रदराद् अपि या गोस् तर्पणसमर्थाः । न गन्धरसदुष्टाभिर् याश् च स्युर् अशुभागमाः" । प्रदरो गर्तः । प्रचेताः । 

> अनुष्णहीनशीताभिः पूताभिर् वस्त्रचक्षुषा ।

> हृद्गाभिर् अफेनाभिस् त्रिश् चतुर् वाद्भिर् आचमेत् ॥ १।१८ ॥

_ब्रह्मतीर्थस्य लक्षणम् आह प्रसङ्गात् तीर्थान्तराणां च ।_

> **कनिष्टादेशिन्यङ्गुष्ठमूलान्य् अग्रं करस्य च ।**

> प्रजपतिपितृब्रह्मदेवतीर्थान्य् अनुक्रमात् ॥ १।१९ ॥**

कनिष्ठामूलं प्रजापतितीर्थम्, प्रदेशिनीमूलं पितृतीर्थम्। अङ्गुष्ठमूलं ब्रह्मतीर्थम्, हस्ताग्रं देवतीर्थम् च जानीयात् । कनिष्ठा ह्रस्वाङ्गुलिः । देशिणी तर्जनी । अङ्गुष्ठः प्रसिद्धः । हारीतः: "ब्राह्मेण तीर्थेन चाच(चा)मेत् । आवपनहोमतर्पणानि प्राजापत्येन कुर्यात् । मार्जनाचमनबलिकर्मभोजनानि दैवेन । पित्रर्थानि पित्र्येण । प्रतिग्रहम् आग्नेयेन" । आग्नेयं पाणिमध्ये । आवपनं निर्वापः । केशानां मार्जनम्, न प्रोक्षणम् । मार्कण्डेयपुराणात् ।

> नान्दीमुखानां कुर्वीत प्राज्ञः पिण्डोदकक्रियाम् ।

> प्राजापत्येन तीर्थेन यच् च किंचित् प्रजापतेः ॥

भविष्यपुराणे ।

> कमण्डलूपस्पर्शनं दधिप्राशनम् एव च ।

> सोमतीर्थेन राजेन्द्र सदा कुर्याद् विचक्षणः ॥

> लाजहोमं तथा दोहं प्राजापत्येन कारयेत् ॥

योगयाज्ञवल्क्यः ।

> अङ्गुष्ठमूले ब्राह्मं स्याद् दैवं त्व् अङ्गुलिमूर्धनि ।

> प्राजापत्यं तु मूले स्यान् मध्ये सौम्यं प्रतिष्ठितम् ॥

मध्ये तलमध्य इत्य् अर्थः ॥ १।१९ ॥

> **त्रिः प्राश्यापो द्विर् उन्मृज्य कान्य् अद्भिः समुपस्पृशेत् ।**

त्रीन् वारान् अपः पीत्वा वारद्वयं मुखं संमृज्य छिद्राण्य् अद्भिः संस्पृशेत् । **[४०]** देवलः ।

> द्विस् तथाङ्गुष्ठमूलेन परिमृज्यात् ततो मुखम् ।

> नाग्राङ्गुल्या न पृष्ठैर् वा परिमृज्यात् कथंचन ॥

> **अद्भिस् तु प्रकृतिस्थाभिर् हीनाभिः फेनबुद्बुदैः ॥ १।२० ॥**

> ह्र्त्कण्ठतालुगाभिस् तु यथासंख्यं द्विजातयः ।**

> शुध्येरन् स्त्री च शूद्रश् च सकृत् स्पृष्टाभिर् अन्ततः ॥ १।२१ ॥**

अद्भिर् अविकृताभिः फेनबुद्बुदरहिताभिर् हृदयकण्ठतालुगामिनीभिर् यथासंख्यं ब्राह्मणक्षत्रियवैश्याः शुध्यन्ति । स्त्रीशूद्रौ तु मुखस्यान्तेनौष्ठद्वयेनैकवारं स्पृष्टाभिः । तथा चाचमनीयं यथा हृदयंगमा भवन्ति । दक्षः ।

> प्रक्षाल्य हस्तौ पादौ च त्रिः पिबेद् अम्बु वीक्षितम् ।

> संवृत्याङ्गुष्ठमूलेन द्विः प्रमृज्यात् ततो मुखम् ॥

अलोमकौ चौष्ठौ संवृत्येत्य् अर्थः । यमः ।

> रात्राव् अनीक्षितेनैव शुद्धिर् उक्ता मनीषिणाम् ।

> उदकेनातुराणां च तथोष्णेनोष्णपायिनाम् ॥

उष्णपायिनो दीक्षिताः । पुराणम् ।

> दक्षिणं तु करं कृत्वा गोकराकृतिवत् पुनः ।

> त्रिः पिबेद् ईक्षितं तोयम् आस्यं द्विः परिमार्जयेत् ॥

> आदौ शिरस् तथाभ्युक्ष्य तिसृभिर् मुखम् आलभेत् ।

> यथोक्तविधिना खानि ततः स्पृष्ट्वा तु शुध्यति ॥

तिसृभिर् अङ्गुलिभिर् इत्य् अर्थः । मनुः ।

> त्रिर् आचामेद् अपः पूर्वं द्विः प्रमृज्यात् ततो मुखम् ।

> खानि चोपस्पृशेद् अद्भिर् आत्मानं शिर एव च ॥

दक्षः ।

> मध्यमाभिर् मुखं पूर्वं तिसृभिः समुपस्पृशेत् ।

> अङ्गुष्ठदेशिनीभ्यां च नासिके तदनन्तरम् ॥

> अङ्गुष्ठानामिकाभ्यां च चक्षुषी समुपस्पृशेत् । **[४१]**

> कनिष्ठाङ्गुष्ठयोः श्रोत्रं नाभिम् अङ्गुष्ठकेन च ।

> तलेन हृदयं स्पृष्ट्वा सर्वाभिः शिर एव तु ।

> बाहू चाग्रेण संस्पृश्य ततः शुद्धो भवेन् नरः ॥

अङ्गुष्ठानन्त्रा देशिनी । अनामिका, उपकनिष्ठिका । तलं पाणिमध्यम् । वैयाघ्रपद्यः ।

> स्रोतःस्थानानि सर्वाणि स्पृष्ट्वा स्पृष्ट्वा विशुध्यति ।

> आचामन् ब्राह्मणो नित्यम् इत्य् आह भगवा भृगुः ॥

> अङ्गुष्ठेन स्पृशेन् नाभिं संयुक्तेन कनिष्ठया ।

> उरस्तलेनाङ्गुलिभिः शिरः पश्चात् तु पञ्चभिः ॥

> अंसौ स्पृष्ट्वा कराग्रेण तोयं स्पृष्ट्वा समाहितः ।

> संस्मृत्य पद्मनाभं च विप्रः सम्यग् विशुध्यत् ॥

भविष्यत्पुराणे ।

> अङ्गुष्ठो ऽग्निर् महाबाहो प्रोक्तो वायुः प्रदेशिनी ।

> अनामिका तथा सूर्यः कनिष्ठा चन्द्रमाः स्मृतः ॥

> प्रजापतिर् मध्यमा तु ज्ञेया भरतसत्तम ॥

यमः ।

> तावन् नोपस्पृशेद् विद्वान् यावद् वामेन संस्पृशेत् ।

जलम् इति शेषः ।

> वामे हि द्वादशादित्या वरुणस् त्रिदशेश्वरः ॥

व्यासः ।

> अनुद्धृताभिर् आचामेत् कामं तिष्ठन्न् अपि द्विजः ।

> आतुरश् चेच् छयानो ऽपि पश्यन् भीतो दिशस् तथा ॥

स्मृत्यन्तरम् ।

> ताम्राश्मनारिकेलाब्जवेणुकालाबुचर्मभिः ।

> स्वस्तेनापि चाचामेत् सर्वदा शुचिर् एव सः ॥

न केवलम् अनिन्दितहस्तेनेत्य् अपिशब्दार्थः । बौधायनः: "पादप्रक्षालनाच् छेषेण न चाचामेद् यद्य् आचामेद् भूमौ स्रावयित्वाचामेत् । न सबुद्बुदाभिर् न सफेनाभिर् नोष्णाभिर् न क्षाराभिर् न विवर्णाभिर् न कलुषाभिः । न हसन् न जल्पन् न तिष्ठन् न विलोकयन् न प्रह्वो न प्रणतो न मुक्तशिखो नाबद्धकच्छो **[४२]** न बहिर्जानुर् न वेष्टितशिरा न बद्धकक्षो न त्वरमाणो नायज्ञोपवीतो न प्रसारितपादः शब्दम् अकुर्वन् त्रिर् अपो हृदयंगमाः पिबेत्" । देवलः ।

> सोपानत्को जलस्थो वा मुक्तकेशो ऽपि वा द्विजः ।

> उष्णीषी वापि नाचामेद् वस्त्रेणावेष्ट्य वा शिरः ॥

आपस्तम्बः: "न वर्षधारास्व् आचामेत्" । यमः ।

> अपः करनखस्पृष्टा य आचामति वै द्विजः ।

> सुरां पिबति स व्यक्तं यमस्य वचनं यथा ॥

तथा च ब्रह्माण्डपुराणात् ।

> कण्ठं शिरो वा प्रावृत्य रथ्यापणगतो ऽपि वा ।

> अकृत्वा पादयोः शौचम् आचान्तो ऽप्य् अशुचिर् भवेत् ॥

मरीचिः ।

> न पादुकास्थो नाचित्तः शुचिः प्रयतमानसः ।

> उपस्पृश्य द्विजा शुद्ध एव भवएत् तु सः ॥

> भुक्त्वासनस्थो ऽप्य् आचामेन् नान्यकाले कदाचन ॥

प्रचेताः: "नान्तर्वासा न निर्वासा नाश्रु कुर्वन् नाचामेत्" । आपस्तम्बः: "नाग्न्युदकशेषेण वृथा कर्माणि कुर्वीत । आचामेद् वा भूमौ स्वावयित्वा वाचामेत्" । विष्णुः । 

> न स्पृशन् न हसञ् जल्पन् न श्वचाण्डालदर्शने ।

> नापवित्रकरः कश्चिद् ब्राह्मणो ऽप उपस्पृशेत् ॥

> अपूतं तस्य तत् सर्वं भवत्य् आचमने तथा ॥

यमः ।

> वामहस्तस्थिते दर्भे दक्षिणेनाचमेद् यदि ।

> रक्तं तु तद् भवेत् तोयं पीत्वा चान्द्रायणं चरेत् ॥ १।२०–२१ ॥

_उपनीतस्य क्रमप्राप्तां मध्यंदिनसंध्यां स्नानादिसहिताम् आह ।_

> **स्नानम् अब्दैवतैर् मन्त्रैर् मार्जनं प्राणसंयमः ।**

> सूर्यस्य चाप्य् उपस्थानं गायत्र्याः प्रत्यहं जपः ॥ १।२२ ॥**

स्नानम् आप्लावनम्, अब्देइवतैः, आपो हि ष्ठेत्य् एवमादिभिर् मन्त्रैः । मार्जनं स्वशिरःप्रोक्षणम्, प्राणायामः, सूर्योपस्थानं गायत्रीजपश् चेति प्रत्यहं मधंदिने **[४३]** कार्यम् । ब्रह्मचारिप्रकरणे विष्णुः: "अप्सु दण्डवन् मज्जनम्" । कात्यायनः ।

> रक्षार्थं वारिणात्मानं परिक्षिप्य समन्ततः ।

> शिरोसो मार्जनं कुर्यात् कुशैः सोदकबिन्दुभिः ॥

तत्रापोहिष्ठीयानाम् आर्षादिकम् आह योगयाज्ञवल्क्यः ।

> सिन्धुद्वीपो भवेद् आर्षं गायत्रं छन्द एव च ।

> आपश् च दैवतं प्रोक्तं विनियोगश् च मार्जने ॥

व्यासः ।

> विप्रुषो ऽष्टौ क्षिपेद् ऊर्ध्वम् अधो यस्य क्षयाय जित् ।

आपो हि ष्ठेति तृ(त्र्यृ)चेन प्रतिपादं मार्जनं कार्यम् । तत्र यस्य क्षयाय जिन्वथेत्य् अधो भुवि क्षिपेत् । तथा,

> मार्जनं जलमध्ये तु प्राणायामो यतस् ततः ।

जले व स्थले वेत्य् अर्थः । अथ पवित्रकरणम् । तत्र कात्यायनः ।

> अनन्तर्गर्भिणं साग्रं कौशं द्विदलम् एव च ।

> प्रादेशमात्रं विज्ञेयं पवित्रं यत्र कुत्रचित् ॥

> एतद् एव कपिञ्जल्या लक्षणं समुदाहृतम् ।

> आज्यस्योत्पवनार्थे यत् तद् अप्य् एतावद् एव तु ॥

> एतत् प्रमाणाम् एवैके कौशीम् एवार्द्रमञ्जरीम् ।

> शुष्कां वा शीर्णकुसुमां पिञ्जलीं परिचक्षते ॥

मार्कण्डेयः ।

> चतुर्भिर् दर्भपिञ्जूलैर् ब्राह्मणस्य पवित्रकम् ।

> एकैकन्यूनम् उद्दिष्टं वर्णे वर्णे यथक्रमम् ॥

> त्रिभिर् दर्भैः शान्तिकर्म पञ्चभिः पौष्टिकं तथा ।

> पिञ्जलैः सप्तभिः सर्वं दैवं पित्र्यं विधीयते ॥

> नीवीमध्ये तु ये धर्भा ब्रह्मसूत्रे च ये कृताः ।

> पवित्रांस् तान् विजानीयाद् यथा कायस् तथा कुशः ॥

> जपे होमे तथा दाने स्वाध्याये पितृतर्पणे ।

> अशून्यं तु करं कुर्यात् सुवर्णरजतैः कुशैः ॥

**[४४]**	जपे होमे तथा दाने स्वाध्याये पितृकर्मणि ।

> सव्यापसव्यौ कुर्वीत सपवित्रौ करौ बुधः ॥

> ग्रन्थिर् यस्य पवित्रस्य न तेनाचमनं चरेत् ।

> आर्षं छन्दो दैवतं च विनियोगविधिं स्मरेत् ॥

> स्मृत्व्ॐकारं च गयत्रीं निबध्नीयाच् छिखां ततः ।

> पुनर् आचम्य हृदयं नाभिं स्कन्धौ च संस्पृशेत् ॥

तथा,

> प्रणवाद्या व्याहृतीश् च सावित्रीं च जपेत् ततः ।

> तथाभिमन्त्र्य सलिलं संध्योपासनम् आचरेत् ॥ १।२२ ॥

_प्राणायामस्वरूपम् आह ।_

> **गायत्रीं शिरसा सार्धं जपेद् व्याहृतिपूर्विकाम् ।**

> प्रतिप्रणवसंयुक्तां त्रिर् अयं प्राणसंयमः ॥ १।२३ ॥**

तत् सवितुर् इति **गायत्री**, अस्या एव तैत्तिरीयकारण्यके प्राणायाममन्त्रत्वेनाम्नानात् । ॐ आपो ज्योतिर् इत्यादिकेन **शिरसा सार्धं व्याहृतिपूर्विकां प्रतिप्रणवसंयुक्ताम् त्रिर् जपेत्** । एष **प्राणसंयमः** प्राणायाम इत्य् अर्थः । भूराद्या व्याहृतयः सप्त सत्यान्ताः पूर्वा यस्याः सा तत्पूर्विका । प्रतिमन्त्रं प्रणवः **प्रतिप्रणवः** । मन्त्राश् च व्याहृतयः सावित्री शिरश् च । शिरसो ऽन्तो यः प्रणवः स शिरोन्तर्मन्त्रान्तर्गत एव । संवर्तः ।

> प्रणवेन तु संयुक्ता व्याहृतीः सप्त नित्यशः ।

> सावित्रीं शिरसा सार्धं मनसा त्रिः पठेद् द्विजः ॥

मनुः ।

> सव्याहृतिं सप्रणवां गायत्रीं शिरसा सह ।

> त्रिः पठेद् आयतप्राणः प्राणायामः स उच्यते ॥

बृहस्पतिः ।

> बद्ध्वासनं नियम्य स्वं स्मृत्वा चार्षादिकं तथा ।

> संनिमीलितदृङ् मौनी प्राणायामं समभ्यसेत् ॥

योगयाज्ञवल्क्यः ।

> ॐकारः परमं ब्रह्म सर्वमन्त्रेषु नायकः ।

> प्रजापतेर् मुखोत्पन्नस् तपःसिद्धस्य वै पुरा ॥

**[४५]**	तेनोपत्तम् अतस् तस्य ब्रह्मार्षं च स्वयंभुवः ।

> गायत्री च भवेच् छन्दश् चाग्निर् दैवतम् उच्यते ॥

> आदौ सर्वत्र युञ्जीत विविधेष्व् एककर्मसु ।

> विनियोगः समुद्धिष्टः श्वेतवर्ण उदाहृतः ॥

> व्याहृतीनां च सर्वासाम् ऋषिर् ब्रह्मा प्रकीर्तितः ।

> ततश् छन्दांसि यान्य् आसां तानि सम्यक् प्रदर्शयेत् ॥

> गायत्र्य् उष्णिग् अनुष्टुप् च बृहती पङ्क्तिर् एव च ।

> इन्द्रश् च विश्वे देवाश् च देवताः समुदाहृताः ॥

> प्राणायामप्रयोगे च विनियोग उदाहृतः ॥

तथा,

> सविता देवता यस्या मुखम् अग्निस् त्रिपात् तथा ।

> विश्वामित्र ऋषिश् छन्दो गायत्री सा विशिष्यते ॥

> विनियोग उपनये प्राणायामे तथैव च ।

> गायत्री वा इदं सर्वं ब्राह्मणं ब्राह्मणानि तु ॥

> वेदेष्व् अन्यान्य् अनेकानि गायत्र्याः कीर्तितानि तु ।

> ओम् आपो ज्योतिर् इत्य् एष मन्त्रो यस् तु प्रकीर्त्यते ॥

> तस्य प्रजापतेर् आर्षं यजुश्छन्दोविवर्जितम् ।

> ब्रह्माग्निर् वायुः सूर्यश् च देवताः समुदाहृताः ॥

> प्राणस्यामने चैव विनियोग उदाहृतः ॥

पूरककुम्भकरेचकैः प्राणायामस् त्रिलक्षणो ज्ञेयः । यथा,

> नासिकाकृष्ट उच्छ्वासो ह्य् अन्तः पूरक उच्यते ।

> कुम्भको निश्चलश्वासो मुच्यमानस् तु रेचकः ॥

> नीलोत्पलश्यामनिभं नाभिदेशे प्रतिष्ठितम् ।

> चतुर्भुजं महात्मानं पूरकेणैव चिन्तयेत् ॥

> कुम्भकेन हृदि स्थाने ध्यायेच् च कमलासनम् ।

> ब्रह्माणं गौरसर्वाङ्गं चतुर्वक्त्रं पितामहम् ॥

> रेचकेनेश्वरं विद्याल् ललाटस्थं महेश्वरम् ।

> शुद्धस्फटिकसंकाशं निर्मलं पापनाशनम् ॥

**[४६]** तथा,

> प्राणायामत्रयं कार्यं संध्यास्व् अथ तिसृष्व् अपि ।

> प्राणस्यायमनं कृत्वा आचामेत् प्रयतो ऽपि सन् ॥

> आन्तरं स्वि(खि)द्यते यस्मात् तस्माद् आचमनं स्मृतम् ।

> सायम् अग्निश् च मेत्य् उक्त्वा प्रातः सूर्यश् च मा पिबेत् ॥

> आपः पुनन्तु मध्याग्ने ततश् चाचमनं चरेत् ॥

आपः पुनन्त्व् इति सिन्धुद्वीप ऋषिः, ब्रह्मनस्पतिर् देवता, अनुष्टुप् छन्दः । सूर्यश् च मेति अग्निर् ऋषिः, सूर्यमन्युपतयो देवताः । अग्निश् चेति विष्णुर् ऋषिः, अग्निर् देवता ।

> स्पृष्ट्वा चाभिष्टुतं तोयं मूर्ध्नि ब्रह्ममुखेन तु ।

> आपो हि ष्ठेत् सूक्तेन दर्भैर् मार्जनम् आचरेत् ॥

प्रणवो व्याहृतिः सावित्रीति ब्रह्ममुखम् । तेन तोयं स्पृष्ट्वा तेन तोयेन मूर्ध्नि दर्भैर् मार्जनं चापो हि ष्ठेति सूक्तेन कुर्याद् इत्य् अर्थः । आपो हि ष्ठेत्य् अस्य सूक्तस्याम्बरीषः सिन्धुद्वीप ऋषिः, आपो देवता । नवम्या उत्तराव(र्ध)र्चस्यग्निः । आद्यानां सप्तानां गायत्री छन्दः, उत्तरयोर् अनुष्टुप्, मार्जने विनियोगः । कात्यायनः ।

> उत्थायार्कं प्रति क्षिपेत् त्रिकेणाञ्जलिम् अम्भसः ।

प्रणवो व्याहृतयः सावित्रीति त्रिकम् । अथ स्वशाखाधीतैः सूर्यदेवत्यैर् मन्त्रैर् आदित्यम् उपतिष्ठेत । ततः सावित्रीं जपेत् । तत्र व्यासः ।

> आवाहयेत् तु गायत्रीं सर्वपापप्रणाशिनीम् ।

> आगच्छ वरदे देवि जप्ये मे संनिधौ भव ॥

> गायन्तं त्रायसे यस्माद् गयत्री त्वं ततः स्मृता ॥

योगयाज्ञवल्क्यः ।

> श्वेतवर्णा समुद्दिष्टा कौशेयवसना तथा ।

> श्वेतैर् विलेपनैः पुण्यैर् अलंकारैश् च भूषिता ॥

> आदित्यमण्डलान्तःस्था ब्रह्मलोकनिवासिनी ।

> अक्षसूत्रधरा देवी पद्मासनगता शुभा ॥

> आवाह्य यजमानो हि ओजो ऽसीति विधानतः ।

> आवाह्य पूजयित्वा तु नमस्कृत्य निसर्जयेत् ॥

**[४७]** 	ॐकारं पूर्वम् उच्चार्य भूर् भुवः स्वस् तथैव च ।

> गायत्री प्रणवश् चान्ते जपो ह्य् एवम् उदाहृतः ॥

यमः ।

> सहस्रपरमां देवीं शतमध्यां दशावराम् ।

> गायत्रीं तु जपेन् नित्यं सर्वपापप्रणाशिनीम् ॥

कुर्याद् इत्य् अनुवृत्तौ योगयाज्ञवल्क्यः ।

> गृहे त्व् एकगुणं जप्यं नद्यां तु त्रिगुणं स्मृतम् ।

> गवां गोष्ठे शतगुणम् अग्न्यगारे शताधिकम् ॥

> सिद्धक्षेत्रेषु सर्वेषु देवतायाश् च संनिधौ ।

> सहस्रशतकोटीनाम् अनन्तं शिवसंनिधौ ॥

तथा,

> तिष्ठंश् चेद् वीक्ष्य्(क्ष)माणो ऽर्कं जपं कुर्यात् समाहितः ।

> अन्यथा प्राङ्मुखो कुर्याद् वक्ष्यमाणक्रमेण तु ॥

> प्राक्कूलेषु कुशेष्व् एवम् आसीनश् चासने शुभे ।

> नात्युच्छ्रिते नातिनीचे दर्भपाणिः सुसंयतैः ॥

> स्फोटिकेन्द्राक्षरुद्राक्षपुत्रजीवसमुद्भवैः ।

> अक्षमाला हि कर्तव्या उत्तमा ह्य् उत्तरोत्तरा ॥

> कोट्याधिका भवेद् वृद्धिर् अक्षमाला विशेषतः ।

> जपस्य क्रियमाणस्य तस्माच् छ्रेष्ठा परा परा ॥

> अभावे त्व् अक्षमालायाः कुशग्रन्थ्याथ पाणिना ।

> जप एव हि कर्तव्य एकाग्रमनसा सदा ॥

शङ्खः: "कुशबृस्यां समासीनः कुशोत्तरायां वा हस्तोपयामैर् वा कुशपवित्रपाणिर् उदङ्मुखः सूर्याभिमुखो वाक्षमालाम् आदाय देवतां ध्यायञ् जपं कुर्यात्" । बृसी, आसनम् । कुशोत्तरा कुशच्छन्ना । सुवर्णमणिमुक्ताफलस्फटिकपद्माक्षेन्द्राक्षपुत्रजीवकानाम् अन्यतमाम् अक्षमालां कुर्यात् । कुशग्रन्थिकृतां वा हस्तोपयामैर् वा ।

> न तथान्येन जप्येन पापं निर्दहति द्विजः ।

> यथा सावित्रीजप्येन सर्वपपैः प्रमुच्यते ॥ **[४८]**

योगयाज्ञवल्क्यः ।

> ध्यायेन मनसा मन्त्रं जिह्वोष्ठौ न च चलयेत् ।

> न कम्पयेच् छिरोग्रीवं दन्तान् नैव प्रकाशयेत् ॥

> न चङ्क्रमन् न च हसन् न पार्श्वम् अवलोकयन् ।

> नापाश्रितो न जल्पंश् च न प्रावृतशिरास् तथा ॥

> न पदा पदम् आक्रम्य न चैव हि तथासनम् ।

> न चासमहितमना न च संश्रावयञ् जपेत् ॥

> न क्लिन्नवासाः स्थलगो जपादीन् आचरेद् बुधः ।

> व्रताद् ऋते नार्द्रवासा नैकवासाः समाचरेत् ॥

> न जीर्णेन न नीलेन प्रैक्लिष्टेन वा जपेत् ।

> यक्षराक्षसभूतानि सिद्धविद्याधरा गणाः ॥

> हरन्ति प्रसभं यस्मात्र् तस्माद् गुप्तं तु कारयेत् ।

> जपकाले न भाषेत व्रतहोमदिके तथा ॥

> एतेष्व् एवावसक्तस् तु यद्य् आगच्छेद् द्विजोत्तमः ।

> अभिवाद्य ततो विप्रं योगक्षेमं च कीर्तयेत् ॥

अवसक्तो ऽवहितः ।

> तूष्णीम् आसीत च जपंश् चण्डालपतितादिकान् ।

> दृष्ट्वा तान् वार्य् उपस्पृश्याभाष्य स्नात्वा पुनर् जपेत् ॥

उपस्पृश्याचम्य । आभाष्य संभाष्येत्य् अर्थः ।

> आचम्य प्रयतो नित्यं जपेद् अशुचिदर्शने ।

> सौरान् मन्त्रान् यथोत्साहं पावमानीश् च शक्तितः ॥

> उपंशुजपयुक्तस्य संस्याच् छतगुणो भवेत् ।

> साहस्रो मानसः प्रोक्तो यस्माद् ध्यानसमो हि सः ॥

शंस्य उच्चैर् जपः ।

> ओष्ठस्पन्दनमात्रं तु यत्रोपांशु तथाध्वनि ।

> कृत्वा जिह्वां निर्विकल्पां चिन्तयेत् तद् धि मानसम् ।

> नोच्चैर् जपं बुधः कुर्यात् सावित्र्यास् तु विशेषतः ॥ इति ॥ १।२३ ॥

_सायंसंध्योपास्तिम् आह ।_

> **प्राणान् आयम्य संप्रोक्ष्य तृचेनाब्दैवतेन तु ।**

> जपन्न् आसीत सावित्रीं प्रत्यग् आ तरकोदयात् ॥ १।२४ ॥**

**[४९]**

यथाविधि **प्राणान् आयम्य** विधिवद् आहो हि ष्ठेति त्र्यृचेनात्मानं **संप्रोक्ष्य** प्रत्यङ्मुखः **सावित्रीं** पुर्ववज् **जपंस्** **तारकोदयं** यावन् नद्यादाव् **आसीत** । उदयो दर्शनयोग्यता, उपासीतेत्य् अनुवृत्तौ शौनकः: "अर्धास्तमिते मण्डल आ नक्षत्रदर्शनात्" इति । अत्राग्निश् च मा मन्युश् चेत्य् अस्य, अग्निर् ऋषिः । अग्निमन्युमन्युपतयो देवताः । प्रकृतिश् छन्दः । अपाम् ऊर्ध्वक्षेपे विशेषो व्यासेनोक्तः ।

> कराभ्यां तोयम् आदाय गायत्र्या चाभिमन्त्रितम् ।

> आदित्याभिमुखस् तिष्थेत् त्रिर् ऊर्ध्वं संध्ययोः क्षिपेत् ॥

मध्यंदिनसंध्यायाः समानम् अन्यत् । सायंसंध्याजपान्ते रात्र्युपस्थानम् । बौधायन आह: "इमं म इति वारुणीभ्यां रात्रिम् उपतिष्ठते इति । इमं मे वरुण श्रुधी हवमद्या च मृडय । त्वाम् अवस्युराचके । तत् त्वा यामि ब्राह्मणा वन्दमानस् तद् आशास्ते यजमानो हविर्भिः । अहेषमानो वरुणेह बोध्युर् उशंस मा न आयुः प्र मोषीः" इति । शुनःशेप ऋषिः । रात्रिर् देवता । पूर्वा गायत्री, उत्तरा त्रिष्टुप् ॥ १।२४ ॥

_प्रातःसंध्योपास्तिविधिम् आह_ ।

> **संध्यां प्राक् प्रातर् एवं हि तिष्ठेद् आ सूर्यदर्शनात् ।**

प्राणायामप्रोक्षणगायत्रीजपा एवंशब्देन गृहीताः । प्राङ्मुखः सावित्रीं जपन् प्रातःसंध्यां सूर्यदर्शनकालं यावत् तिष्ठेत् । संध्याम् इति "कालाध्वनोर् अत्यन्तसंयोगे" (पाण् २।३।५) इति द्वितीया । तेन सकलसंध्याकालो जपेन व्यपनेयः । अत्र च "ॐपूर्वां गायत्रीं जपेत्" इतिश्रुतिविरोधपरिहारार्थं जप एव प्राधान्येन विधेयः । स्नानासने तु तदङ्गतया । तेन जपन्न् आसीतेत्य् आसीनो जपेद् इत्य् अर्थः । संवर्तः ।

> प्रातःसंध्यां सनक्षत्राम् उपासीत यथाविधि ।

> सादित्यां पश्चिमां संध्याम् अर्धास्तमितभास्करात् ॥

योगयाज्ञवल्क्यः ।

> ह्रासवृद्धी तु सततं दिवसानां यथाक्रमम् ।

> संध्या मुहूर्तमात्रं तु ह्रासे वृद्धौ तु सा स्मृता ॥

> या भवेत् पश्चिमा संध्या सा विज्ञेया सरस्वती ।

> रक्ता भवति गायत्री सावित्री श्वेतपर्णिका ॥

**[५०]**	कृष्णा सरस्वती ज्ञेया संध्यात्रयम् उदाहृतम् ।

> संधौ संध्याम् उपासीत नास्तंगे नोद्गते रवौ ॥

> संध्यात्रयं तु कर्तव्यं द्विजेनात्मविदा सदा ।

> उभे संध्ये च कर्तव्ये ब्राह्मणैश् च गृहेष्व् अपि ॥

अतश् च वाक्यान् मध्याह्नसंध्या गृहे न कार्येति गम्यते । वसिष्ठः ।

> गृहे त्व् एकगुणा संध्या गोष्ठे दशगुणा स्मृता ।

> शतसाहस्रिका नद्याम् अनन्तं विष्णुसंनिधौ ॥

शातातपः ।

> अनृतं मद्यगन्धं च दिवामैथुनम् एव च ।

> पुनाति वृषलस्यान्नं बहिः संध्या ह्य् उपासिता ॥

> बहिः संध्या दशगुणा गर्तप्रस्रवणादिषु ।

> ख्याततीर्थे शतगुणा साहस्रा जाह्नवीजले ॥

मनुः ।

> एतद् अक्षरम् एतां च जपन् व्याहृतिपूर्वकम् ।

> संध्ययोर् उभयोर् विप्रो वेदपुण्येन युज्यते ॥

एतद् अक्षरं प्रणवः । यमः ।

> यद् अह्ना क्रियते पापं कर्मणा मनसा गिरा ।

> आसीनः पश्चिमां संध्यां प्राणायामैश् च हन्ति तत् ॥

> यद् रात्र्या क्रियते पापं कर्मणा मनसा गिरा ।

> पुर्वां संध्याम् उपासीनः प्राणायामैर् व्यपोहति ॥

> संध्याम् उपासते ये तु सततं संशितव्रताः ।

> विधूतपापास् ते यान्ति ब्रह्मलोकं सनातनम् ॥

> ऋषयो दीर्घसंध्यत्वाद् दीर्घम् आयुर् अवाप्नुवन् ।

> पूजां यशश् च कीर्तिश् च ब्रह्मवर्चसम् एव च ॥

विष्णुपुराणात् ।

> सर्वकालम् उपस्थानं संध्ययोः पार्थिवेष्यते ।

> अन्यत्र सूतकाशौचविभ्रमातुरभीतितः ॥

पुलस्त्यः ।

> संध्याम् इष्टिं चरुं होमं यावज्जीवं समाचरेत् ।

> सूतके मृतके चैव संध्याकर्म न संत्यजेत् ॥

> मनसोच्चारयेन् मन्त्रान् प्राणायामम् ऋते द्विजः ॥ **[५१]**

यमः ।

> अनागतां तु ये पूर्वाम् अतीतां ये च पश्चिमाम् ।

> विप्राः संध्यां न तिष्ठन्ति वृषलास् त उदाहृताः ॥

दक्षः ।

> उपासते न यः संध्यां ब्राह्मणो हि विशेषतः ।

> स जीवन्न् एव शूद्रत्वं मृतः श्वा चैव जायते ॥

> संध्याहीनो ऽशुचिर् नित्यम् अनर्हः सर्वकर्मसु ।

> यद् अन्यत् कुरुते कर्म न तस्य फलभाग् भवेत् ॥

> **अग्निकार्यं ततः कुर्यात् संध्ययोर् उभयोर् अपि ॥ १।२५ ॥**

तारकोदयात् सूर्यदर्शनाच् चोर्ध्वं संध्याकाले प्रत्यासन्न एव काले स्वगृह्योक्तविधिना समिद्धोमं कुर्यात् । भविष्यत्पुराणात् ।

> दूराद् आहृत्य समिधः संनिदध्याद् गृहोपरि ।

> सायं प्रातश् च जुहुयात् ताभिर् अग्निम् अतन्द्रितः ॥

दूराद् इत्य् अपरिगृहीतदेशोपलक्षणार्थम् । मान्त्रवर्णिकी चात्र देवता । जुहुयाद् इति वचनाद् अग्निकार्यं होमादिकं प्रतीयते । सायंप्रातश् च शब्दाभ्यां रात्र्यहनी उपलक्ष्येते । बैजवापः: "पुरास्तमयात् प्राग् उदीचीं दिशं गत्वाहिंसन्न् अरण्यात् समिध आहरेत् । शुष्का ब्रह्मवर्चसकामः । आर्द्रा अन्नाद्यकाम उभयोर् उभयकामः" । कात्यायनः ।

> नाङ्गुष्ठाद् अधिका कार्या समित्स्थूलतया क्वचित् ।

> न वियुक्ता त्वचा चैव न सकीटा न पाटिता ॥

> प्रादेशान् नाधिका नोना तथा च स्याद् द्विशाखिका ।

> न सपर्णा न निर्वीर्या होमेषु च विजानता ॥

> विशीर्णा विदला ह्रस्वा वक्राः ससुशि(षि)रास् तथा ।

> न ग्राह्याश् च गुणैर् जुष्टाः कर्मसिद्धिविनाशिकाः ॥

वायुपुराणात् ।

> पालाश्यः समिधः कार्याः खादिर्यस् तदलाभतः ।

> शमीरोहितकाश्वत्थास् तदलाभे ऽर्कवेतसाः ॥ **[५२]**

कात्यायनः ।

> यत्रोपदिश्यते कर्म कर्तुर् अङ्गं न चोच्यते ।

> दक्षिणस् तत्र विज्ञेयः कर्मणां पारगः करः ॥

> यत्र दिङ्नियमो नास्ति जपहोमादिकर्मसु ।

> तिस्रस् तत्र दिशः प्रोक्ता ऐन्द्री सौम्यापराजिता ॥

> आसीन ऊर्ध्वः प्रह्वो वा नियमो यत्र नेदृशः ।

> तद् आसीनेन कर्तव्यं न प्रह्वेण न तिष्ठता ॥

शातापतः ।

> नाभिवाद्यास् तु विप्रेण क्षत्रियाद्याः कथंचन ।

> ज्ञानकर्मगुणोपेता यद्य् अप्य् एते बहुश्रुताः ॥

> ब्राह्मणः सर्ववर्णानां स्वस्ति कुर्याद् इति श्रुतिः ।

> सवर्णैस् तु सवर्णानां कार्यम् एवाभिवादनम् ॥

अङ्गिराः ।

> अप्रणमं गते शूद्रे स्वस्ति कुर्वन्ति ये द्विजाः ।

> शूद्रो ऽपि नरकं याति ब्राह्मणस् तदनन्तरम् ॥

यमह् ।

> यत् सुखं त्रिषु लोकेषु व्याधिव्यसनवर्जितम् ।

> यस्मिन् सर्वे स्थिताः कामाः सा स्वस्तीत्य् अभिसंज्ञिता ॥

तथा,

> क्षत्रियस् त्रियुगं हन्ति वैश्यो हन्ति चतुर्युगम् ।

> हन्त्य् एकविंशतियुगं शूद्रो ब्राह्मणम् अब्रुवन् ॥

भविष्यत्पुराणात् ।

> अभीति गदितो विष्णुर् वादयामीति शंकरः ।

> द्वाव् एव पूजितौ तेन यः करोत्य् अभिवादनम् ॥

> सव्यापसव्यादिविधिर् यत्र नो विद्यते क्वचित् ।

> यज्ञोपवीतिना तत्र भाव्यं सर्वेषु कर्मसु ॥ १।२५ ॥

_अभिवादनविधिम् आह ।_

> **ततो ऽभिवादयेद् वृद्धान् असाव् अहम् इति ब्रुवन् ।**

अग्निकार्यं कृत्वासाव् अहम् इति ब्रुवञ् ज्यायसो ऽभिवादयेत् । असाव् इत्य् अस्य स्थाने प्रथमान्तं नाम कीर्तयेत् । तथाभिवादय इत्य् उक्त्वा वा । मनुः ।

> अभिवादात् परं विप्रो ज्यायांसम् अभिवादयन् ।

> असौ नामाहम् अस्मीति स्वनाम परिकीर्तयेत् ॥

> भोःशब्दं कारयेद् अन्ते स्वस्य नाम्नो ऽभिवादने ॥ **[५३]**

अतश् चैवं प्रयोगो भवति । अभिवादये चैत्रनामाहम् अस्मि भो इति । अभिवादितेन च प्रत्यभिवादनं यथा कार्यं तथाह स एव ।

> आयुष्मान् भव सौम्येति वाच्यो विप्रो ऽभिवादने ।

> अकारश् चास्य नाम्नो ऽन्तर् वाच्यः पूर्वाक्षरः प्लुतः ॥

अत्र चाभिवादकनामसंनिविष्टान्तिमस्वरोपलक्षणार्थम् अकारग्रहणम् । ततश् च य एवास्ति स्वरो ऽन्त्यः स प्लुतः कार्यः पूर्वाक्षर इति वचनात् । पूर्वम् अक्षरं यस्य स पूर्वाक्षरः, पूर्वम् अभिवादकनामान्तर्वर्तिनः । तच् च सामर्थ्याद् व्यञ्जनम्, स्वरस्य हि व्यञ्जनम् एव पूर्वम् । अतश् च पूर्वाक्षर इति विशेषणोपदानाद् व्यञ्जनसहित एव स्वरः प्लावनीयः । न पुनर् अपूर्वो ऽकारो नामान्ते विधीयत इति निश्चीयते । तथा च वसिष्ठः: "आमन्त्रिते स्वरो ऽन्त्यस्य प्लवते संध्यक्षरम् अप्रगृह्यम् आयाय(उ)भावं च" इति । आमन्त्रितविभक्त्यन्तस्य नाम्नो ऽन्ते यः स्वरः स प्लवते त्रिमात्रो भवति । तथा प्रगृह्यसंज्ञावर्जितं यत् संध्यक्षरम् एकाकारैकाररूपम् आइभावस् तस्य कार्यः । ओकारौकाररूपं चेत् तदा तस्याउभावः कर्यः । अत्रोदाहरणानि: आयुष्मान् भव सौम्य यज्ञदत्त३ भद्रश्रमा३ [न] यज्ञभूता३इ चित्रगा३उ । "ज्यायांसम् अभिवादयन्" इत्य् उक्तम् । तत्र क्यता कालेन ज्यायान् भवतीत्य् अपेक्षिते मनुर् आह ।

> दशाब्दाख्यं पौरसख्यं पञ्चाब्दाख्यं कलाभ्र्ताम् ।

> त्र्यब्दपूर्वं श्रोत्रियाणाम् अल्पेनापि स्वयोनिषु ॥

पुरवासिनो दशभिर् वर्षैः पूर्वः सखैव भवति, ततो ऽधिकवर्षस् तु ज्यायान् । कलाभृतां शिल्पिनां गायनादीनां पञ्चाब्दपूर्वः सखा, ततो ऽधिको ज्यायान् । त्यब्दापेक्षम् अल्पत्वम् । श्रोत्रियाणां त्र्यब्दपूर्वः सखा, ततो ऽधिको ज्यायान् । तस्य च तारतम्यं गुणतारतम्यापेक्षम् । अपिशब्द एवकारार्थः । स्त्रियः कर्तव्यप्रत्यभिवादनान् अभिज्ञांश् च पुरुषान् प्रति तथाह मनुः ।

**[५४]**	नामधेयस्य ये केचिच् अभिवादं न जानते ।

> तान् प्राज्ञो ऽहम् इति ब्रूयात् स्त्रियः सर्वास् तथैव च ॥

आपस्तम्बः: "त्रिवर्षपूर्वः श्रोत्रियो ऽभिवादनम् अर्हति । ज्ञायमाने च वा योनिविशेषे वृद्धतरायाभिवाद्यम्" । तथा: "समानग्रामे च वसताम् अन्येषाम् अपि वृद्धतराणां प्राक् प्रातराशाद् अभिवादयीत स्वर्गम् आयुश् चेप्सन् । दक्षिणं बाहुं श्रोत्रसमं प्रसार्य ब्राह्मणो ऽभिवादयीत । उरःसमं राजन्यः । मध्यसमं वैश्यः । नीचैः शूद्रः प्राञ्जलिस् तथा । विषमगताय गुरवे नाभिवाद्यम् अन्वारुह्याभिवादयीत । सर्वत्र तु प्रत्युत्थायाभिवादनम् । अप्रयतेन नाभिवाद्यम्" । तथा: "अप्रयतश् च प्रयताय न प्रत्यभिवादयेत् । पतिवयसः स्त्रियो ऽवहितशिरा अवहितपाणिर् वाभिवादयीत । सर्वा नाम्ना स्त्रियो राजन्यवैश्यौ च न नाम्ना मात रमार्थदारांश् चेत्य् एके" । सांख्यायनः: "अहर् अहर् आचार्यायाभिवादयेत् । गुरुभ्यश् च समेत्य श्रोत्रियस्य" । मनुः ।

> लौकिकं वैदिकं वापि तथाध्यात्मिकम् एव वा ।

> आददीत यतो ज्ञानं तं पूर्वम् अभिवादयेत् ॥

> गुरोर् गुरौ संनिहिते गुरुवद् वृत्तिम् आचरेत् ।

> न चानिसृष्टो गुरुणा स्वान् गुरून् अभिवदयेत् ॥

अनिसृष्टो ऽननुज्ञापितः । स्वान् मातुलादीन् ।

> **गुरुं चैवाप्य् उपासीत स्वाध्यायार्थं समाहितः ॥ १।२६ ॥**

गुरुं चैवाभिवादयेत् । वृद्धत्वाद् एव गुरोर् अभिवादने सिद्धे पृथग्वचनं शास्त्रान्तरोकेनोपसंग्रहणेन विकल्पार्थम् । उपसंग्रहणम् आह मनुः ।

**[५५]**	व्यत्यस्तपाणिना कार्यम् उपसंग्रहणं गुरोः ।

> सव्येन सव्यः स्प्रष्टव्यो दक्षिणेन तु दक्षिणः ॥

सव्यदक्षिणाभ्यां पाणिभ्यां सव्यदक्षिणौ पादौ गुरोः स्पृशेद् इत्य् अर्थः । श्रोत्रे संस्पृश्य मनःसमाधानार्थम् अधस् तज्जान्वोर् आ पद्भ्याम् । गौतमः: "गुरोः पादोपसंग्रहणं प्रातर् ब्राह्मानुवचने चाध्यन्तयोः" । ब्रह्म वेदः । अनुवचनम् अध्यापनम् । आद्यन्तयोर् उपक्रमावसानयोः । आपस्तम्बः: "उदिते त्व् आदित्य आचार्येण समेत्योपसंग्रहणं सदैवाभिवादनम् उपसंग्राह्याचार्य इत्य् एके" । गुरुर् अत्राचार्यः पिता वा । अत्रिः ।

> दक्षिणं पाणिम् उद्धृत्य प्रकामम् अभिवादयेत् ।

> श्रोत्रिये त्व् अञ्जलिः कार्यो गुरोः पादोपसंग्रहम् ॥

अथ प्रकृतम् उच्यते: अप्य् उपासीत स्वाध्यायप्राप्त्यर्थं परिचरेत् । गुरुम् इत्य् अनुवर्तते । समाहितो ऽनन्यमनाः ॥ १।२६ ॥

> **आहूतश् चाप्य् अधीयीत लब्धं चास्मै निवेदयेत् ।**

गुरुणाहूतः पठेत् । लब्धं च गुरवे निवेदयेत् । उपसंग्रहणानन्तरं गौतमः: "अनुज्ञात उपविशेत् प्राङ्मुखो दक्षिणतः शिष्य उदङ्मुखो वा । एतत् प्रत्यहम् अध्ययनारम्भे कार्यम् । प्रथमाध्ययने तु पाणिना सव्यम् उपसंगृह्यानङ्गुष्ठम् अधीहि भो इति ब्रूयात् । तत्र चक्षुर्मनःप्राणोपस्पर्शनं दर्भैः प्राणायामास् त्रयः पञ्चदश मात्राः प्राक्कूलेष्व् आसनं च, ॐपूर्वा व्याह्र्तयः सप्त सत्यान्ताः" । प्राणाः शीर्षण्यानि खानि । ह्रस्वम् अक्षरं मात्रा, तया कालो लक्ष्यते । कूलम् अग्रम् ॥

> **हितं चास्याचरेन् नित्यं मनोवचनकर्मभिः ॥ १।२७ ॥**

**हितम्** आयताव् अनुकूलम् **अस्य** गुरोर् **आचरेत्** । सर्वदा मानसवाचिककायिकव्यापारैर् अतिहितकारी गुरोर् अप्रतिलोमयन् वाचेति । **च**कारः शास्त्रान्तरोक्तवचनसमुच्चयार्थः । तत्र मनुः ।

> शारीरं चैव वाचं च बुद्धीन्द्रियमनांसि च ।

> नियम्य प्राङ्मुखस् तिष्ठेद् वीक्षमाणो गुरोर् मुखम् ॥

**[५६]**	नित्यम् उद्धृतपाणिः स्यात् साध्वाचारः सुसंयतः ।

> आस्यताम् इति चोक्तः सन्न् आसीताभिमुखं गुरोः ॥

> हीनान्नवस्त्रवेषः स्यात् सर्वदा चैव संविशेत् ।

> प्रतिश्रवणसंभाषे शयानो न समाचरेत् ॥

प्रतिश्रवणम् अङ्गीकारः ।

> नासीनो न च भुञ्जानो न तिष्ठन् न पराङ्मुखः ।

> आसीनस्य स्थितः कुर्याद् अभिगच्छेच् च गच्छतः ॥

> प्रत्युद्गम्य त्व् आव्रजतः पश्चाद् धावंस् तु धावतः ।

> प्राङ्मुखस्याभिमुखो दूरस्थस्यैत्य चान्तिकम् ॥

> प्रणम्य तु शयानस्य निदेशे चैव तिष्ठतः ।

> नीचं शय्यासनं चास्य सर्वदा गुरुसंनिधौ ॥

> गुरोश् च चक्षुर्विषये न यथेष्टासनो भवेत् ।

> नोदाहरेद् अस्य नाम परोक्षम् अपि केवलम् ॥

> न चैवास्यानुकुर्वीत गतिभाषितचेष्टितम् ।

> गुरोर् यत्र परीवादो निन्दा वापि प्रवर्तते ॥

> कर्णौ तत्र पिधातव्यौ गन्तव्यं वा ततो ऽन्यतः ।

> दूरस्थो नार्चयेद् एनं न क्रुद्धो नान्तिके स्त्रियाः ॥

> यानासनस्थश् चैवैनम् अवरुह्याभिवादयेत् ॥ १।२७ ॥

_प्रसङ्गाद् गुरुं प्रत्य् अध्याप्यान् आह ।_

> **कृतज्ञाद्रोहिमेधाविशुचिकल्याणसूचकाः ।**

> अध्याप्याः साधुशक्ताप्तस्वार्थदा धर्मतस् त्व् इमे ॥ १।२८ ॥**

कृतज्ञ उपकर्तुः स्मर्ता । अदोह्य् अनपराधी । मेधावी धारणावान् । शुचिः प्रयतः । कल्याणसूचकः शुभलक्षणः । कल्यानसूयका इति तु पाठे कल्यो नीरोगः । अनसूयको ऽसूयारहितः । आप्तो ऽप्रतारकः । स्वो ज्ञातिः । अर्थदो ऽगुर्वर्थप्रदाता । ज्ञानवित्तदा इति तु पाठे ज्ञानदो ज्ञानहेतुग्रन्थप्रदः । एते धर्मतो **[५७]** धर्मानतिक्रमेण गुरोर् अध्याप्या भवन्ति । अर्थप्रदं प्रत्य् अनेनाध्यापनं नाधर्मः, तस्य वृत्तित्वेन विहितत्वा । भृतिसंप्रतिपत्तिपूर्वकम् अध्यापनं प्रतिषिद्धम् । मनुस् त्व् आचार्यपुत्रम् अप्य् आह ।

> आचार्यपुत्रः शुश्रूषुर् ज्ञानदो धार्मिकः शुचिः ।

> शक्तार्थदाप्ताः स्वः साधुर् अध्याप्या दश धर्मतः ॥ इति ।

यत् तु तेनैवोक्तम्,

> धर्मार्थौ यत्र न स्यातां शुश्रूषा नापि तद्विधा ।

> तत्र विद्या न दातव्या गुप्तं बीजम् इवोषरे ॥

इति, तद् धर्मानुष्ठानार्थदानशुश्रूषणानि सति सामर्थ्ये यो न करोत्य् अध्याप्यगुणान्तरविरहे तद्विषयम् ॥ १।२८ ॥

_उपनीतं प्रत्य् आह ।_

> **दण्डाजिनोपवीतानि मेखलां चैव धारयेत् ।**

दण्डादीनि स्वकार्यधारणीयानि । तत्र दण्डस्य कार्यम् अवलम्बनं गवादिनिवारणं तमोवगाहनम् अप्सु प्रवेशनम् इत्यादि । अजिनोपवीतमेखलानाम् अदृष्टम् । अतस् तानि नित्यं धार्याणि । उपवीतं ब्रह्मसूत्रम् । मनुः ।

> ब्राह्मणो बैल्वपालाशौ क्षत्रियो वटखादिरौ ।

> पैप्पलौदुम्बरौ वैश्यो दण्डान् अर्हति धर्मतः ॥

यमः ।

> एतेषाम् अप्य् अलाभे तु सर्वेषां सर्वयज्ञियाः ।

मनुः ।

> ऋजवस् ते तु सर्वे स्युर् अव्रणाः सौम्यदर्शनाः ।

> अनुद्वेगकरा नॄणां सत्वचो ऽनग्निदूषिताः ॥

> केशान्तिको ब्राह्मणस्य दण्डः कार्यः प्रमाणतः ।

> ललाटसंमितो राज्ञः स्यात् तु नासान्तिको विशः ॥

तथा,

> कार्ष्णरौरवबास्तानि चर्माणि ब्रह्मचारिणः ।

> वसीरन्न् आनुपूर्व्येण शाणक्षौमाविकानि च ॥

कृष्णमृगरुरुच्छागानाम् अजिनानि ब्राह्मणादयो यथाक्रमं वसीरन्न् आच्छादयेयुर् उत्तरीयाणि कुर्युर् इत्य् अर्थः । तथा च पारस्करः: **[५८]** "ऐणेयम् अजिनम् उत्तरीयं ब्राह्मणस्य रौरवं राजन्यस्याजं गव्यं वा वैश्यस्य सर्वेषां वा गव्यम्" । यमः: "सर्वेषां रौरवशाणक्षौमाविकानि सामर्थ्याद् अधोवस्त्राणीतराणि न" । गौतमस् तु सर्वेषां ब्रह्मचारिणां शाणादिभिर् विकल्पितं शुक्लकार्पासं वस्त्रम् आह: "सर्वेषां कार्पासं वासो ऽविकृतम्" इति । अविकृतं शुक्लम् । वसिष्ठः: "शुक्लम् अहतं वासो ब्राह्मणस्य कार्पासं माञ्जिष्ठं क्षौमं क्षत्रियस्य पीतं कौशेयं वैश्यस्य सर्वेषां वा तान्तवम् अरक्तम् । शुक्लं कार्पासम् एवाहतं क्षौमाद्य् अपि" । मनुः ।

> कार्पासम् उपवीतं स्याद् विप्रस्योर्ध्ववृतं त्रिवृत् ।

> शणसूत्रमयं राज्ञो वैश्यस्याविकसूत्रिकम् ॥

भृगुः ।

> ऊर्ध्वं तु त्रिवृतं कार्यं तन्तुत्रयम् अधोवृतम् ।

> त्रिवृतं चोपवीतं स्यात् तस्यैको ग्रन्थिर् इष्यते ॥

त्रिवृत् नवसूरम् इत्य् अर्थः ।

> पृष्ठदेशे च नभ्यां च यद् वृतं विन्दते कटिम् ।

> तद् धार्यम् उपवीतं स्यान् नातिलम्बं न चोच्छ्रितम् ॥

> सदोपवीतिना भाव्यं सदा बद्धशिखेन च ।

> विशिखो व्युपवीतश् च यत् करोति न तत् कृतम् ॥

> उपवीतं बटोर् एकं द्वे तथेतरयोः स्मृते ॥

बौधायनः: "कौशं सौत्रं वा त्रिस्त्रिवृद् यज्ञोपवीतम्" । मनुः ।

> कौशं त्रिवृत् समा श्लक्ष्णा कार्या विप्रस्य मेखला ।

> क्षत्रियस्य तु मौर्वी ज्या वैश्यस्य शणतान्तवी ॥

> मुञ्जालाभे तु कर्तव्या कुशाश्मन्तकबल्वजैः ।

> त्रिवृता ग्रन्थिनैकेन त्रिभिः पञ्चभिर् एव वा ॥

यथार्षेयं ग्रन्थयः कार्या इत्य् अभिप्रायः । पैठीनसिः: "मौञ्जी मेखलाश्मन्तकी ब्राह्मणस्य" । बौधायनः: "अथैनं मौञ्जीं मेखलां त्रिवृतं त्रिः प्रदक्षिणं परिव्ययति" । मनुः ।

> यद् यस्य विहितं चर्म यत् सूत्रं या च मेखला ।

> यो दण्डो यच् च वसनं तत् तद् अस्य व्रतेष्व् अपि ॥ **[५९]**

व्रतानि सावित्र्यादीनि ।

> मेखलाजिनं दण्डम् उपवीतं कमण्डलुम् ।

> अप्सु प्राप्य विनष्टानि गृह्णीतान्यानि मन्त्रतः ॥ इति ।

> **ब्राह्मणेषु चरेद् भैक्षम् अनिन्द्येष्व् आत्मवृत्तये ॥ १।२९ ॥**

**ब्राह्मणेष्व् अनिन्द्येष्व्** अनिभिशस्तादिषु **भैक्षं** प्राप्तं चरेत् । भिक्षितम् अन्नं भिक्षा, तासां समूहो **बैक्षम्** । **आत्मवृत्तय** आत्मन एव वृत्त्यर्थं न परस्य गुरुव्यतिरिक्तस्य । गुरुस् तु शिष्यनिवेदितं भैक्षं समश्नीयाद् एव । यद् आह आपस्तम्बः: "भैक्षं हविषा संस्तुतम् । तत्राचार्यो देवतार्थ आहवनीयार्थे च तं भोजयित्वा यद् उच्छिष्टं प्राश्नाति हविर् उच्चिष्टम् एव तत्" इति । मनुः ।

> उदकुम्भं सुमनसो गोशकृन् मृत्तिकां कुशान् ।

> आहरेद् यावद् अर्थानि भैक्षं चाहर् अहश् चरेत् ॥

> वेदयज्ञैर अहीनानां प्रशस्तानां स्वकर्मसु ।

> ब्रह्मचार्य् आहरेद् भैक्षं गृहेभ्यः प्रयतो ऽन्वहम् ॥

> गुरोः कुले न भिक्षेत न ज्ञातिकुलबन्धुषु ॥

यत् तु,

> मातरं वा स्वसारं वा मातुर् वा भगिनीं निजाम् ।

> भिक्षेत भिक्षां प्रथमं या चैनं न विमानयेत् ॥

इति, तद् उपनयनाङ्गभिकाविषयम् इति गुरोः कुल न भिक्षेतेत्य् अनेनाविरुद्धम्, नित्यभिक्षाविषयत्वाद् अस्य ।

> अलाभे त्व् अन्यगेहानां पूर्वं पूर्वं विवर्जयेत् ।

> सर्वं वापि चरेद् ग्रामं पूर्वोक्तानाम् असंभवे ॥

> अन्त्यवर्जं महाबाहो इत्य् आह भगवान् विभुः ॥

अन्त्यः शूद्रः ।

> वाचं नियम्य प्रयत आमिषं चापि वर्जयेत् ।

> चतुर्वर्ण्यं चरेद् भैक्षम् अलाभे कुरुनन्दन ॥

अलाभे त्रिवर्णिकानाम् इति शेषः ॥ १।२९ ॥

> **आदिमध्यावसानेषु भवच्छब्दोपलक्षिताः ।**

> ब्राह्मणक्षत्रियविशां भैक्षचर्या यथाक्रमम् ॥ १।३० ॥**

**[६०]** बैक्षप्राक्तनवाक्यं **भैक्षचर्या**शब्देन लक्ष्यते । तद् आदौ मध्ये ऽवसाने च स्त्रीलिङ्गसंबुद्ध्यन्तं(न्त)भवच्छब्दयुक्तं ब्राह्मणस्य क्षत्रियस वैश्यस्य यथाक्रमं प्रयोक्तव्यं भवति । भवति भिक्षा देहीति ब्राह्मणस्य, भिक्षां भवति देहीति क्षत्रियस, भिक्षां भवतीति वैश्यस्येति सिद्धम् । प्रथमभिक्षाम् अधिकृत्य भविष्यत्पुराणम् ।

> मातरं वा स्वसारं वा मातुर् वा भगिनीं निजाम् ।

> भिक्षेत प्रथमं भिक्षां या चैनं न विमानयेत् ॥

> सुवर्णं रजतं रत्नं सा पात्रे ऽस्य विनिक्षिपेत् ॥

स्मृत्यन्तरं च ।

> भिक्षार्थं काञ्चनं वापि पात्रं सव्येन राजतम् ।

> पित्रा कृतोपनीतेज्यो मधुपर्ककरस् ततः ॥

यमः ।

> हस्तदत्ता तु या भिक्षा लवणं व्यञ्जनानि च ।

> भोक्ता त्व् अशुचितां याति दाता स्वर्गं न गच्छति ॥

मनुः ।

> परिगृह्येप्सितं दण्डम् उपस्थाय च भास्करम् ।

> प्रदक्षिणं परीत्याग्निं चरेद् भैक्षं यथाविधि ॥ १।३० ॥

> **कृताग्निकार्यो भुञ्जीत वाग्यतो गुर्वनुज्ञया ।**

> आपोशानक्रियापूर्वं सत्कृत्यान्नम् अकुत्सयन् ॥ १।३९ ॥**

कृतम् अग्निकार्यं येन स **कृताग्निकार्यः** । **वाग्यतो** मौनी । **आपोशानक्रियां** कृत्वा **सत्कृत्य** पूजयन्न् **अन्नम् अकुत्सयन्न्** अनिन्दयन् **गुर्वनुज्ञा** भुङ्क्ष्वेति गुर्वनुमत्या **भुञ्जीत** । उपनयनकाल आपोशानप्रैषोक्ता क्रियापोशानक्रिया । भैक्षाद् एकदेशहोमो ऽत्राग्निकार्यम् । तद् आह पैठीनसिः: "हविषो हुत्वा संतर्प्याग्निं समिधं दत्त्वान्नं यद् अन्नम् अद्म्य् अमृतेन देवा यद् अन्नम् अद्मि बहुधा विरूपम् इति चोक्त्वानुमन्त्रयेत् त्रिः । स्विष्टकृतम् अग्निकार्यं कृत्वानुज्ञातो भुञ्जीत वाग्यतः" । तथा च आपस्तम्बः: "प्रोक्षिताद् भैक्षाद् अग्नौ हुत्वा भुञ्जीत" । **[६१]** अतश् चार्थ(र्था)संनिधाव् एतद् अग्निकार्यं संनिहिते त्व् आचार्ये ऽग्निकार्यस्थाने भैक्षम् आचार्यो भोजयितव्य इति तेनैवोक्तं हविषा संस्तुतम् इत्यादिना । अत्र मनुः ।

> समाहृत्य तु तद् भक्षं यावद् अर्थम् अमायया ।

> निवेद्य गुरवे ऽश्नीयाद् आचम्य प्राङ्मुखो शुचिः ॥

> आयुष्यं प्राङ्मुखो भुङ्क्ते यशस्यं दक्षिणामुखः ।

> श्रियं प्रत्यङ्मुखो भुङ्क्ते ऋतं भुक्त उदङ्मुखः ॥

अस्यार्थः: यत् प्राङ्मुखो भुङ्क्ते तद् आयुष्यम् । आयुषे हितम् । एवं यशस्यम् । यः प्रत्यङ्मुखो भुङ्क्ते स श्रियं प्राप्नोति । यस् तूदङ्मुखः स ऋतं सत्यं यज्ञं वाप्नोति । एवं भोक्तुः प्राक्मुखता नित्या काम्या च ।

> नोच्छिष्टं कस्यचिद् दद्यान् नाद्याद् एनम् अथान्तरा ।

> न चैवात्यशनं कुर्यान् न चोच्छिष्टः क्वचिद् व्रजेत् ॥

संवर्तः ।

> सायं प्रातर् मनुष्याणाम् अशनं दैवचोदितम् ।

> नान्तरा भोजनं कुर्याद् अग्निहोत्रसमो विधिः ॥

वसिष्ठः ।

> अष्टौ ग्रासा मुहेर् भक्ष्यं षोडशारण्यवासिनः ।

> द्वाविंशतिर् गृहस्थस्य अमितं ब्रह्मचारिणः ॥

आपस्तम्बः: "भुक्त्वा स्वयम् अमन्त्रं प्रक्षालयेन् न चोच्छिष्टं कुर्याद् अशक्तो भूमौ निखनेद् अप्सु वा प्रावेशयेद् आर्याय वा पर्यवदध्याद् अन्तर्हितेन वा शूद्राय" ॥ १।३१ ॥

> **ब्रह्मचर्ये स्थितो नैकम् अन्नम् अद्याद् अनापदि ।**

ब्रह्मचार्य् अनापद्य् एकस्यान्नं नाश्नीयात् ।

> **ब्राह्मणः कामम् अश्नीयाच् छ्राद्धे व्रतम् अपीडयन् ॥ १।३२ ॥ ॥**

ब्रह्मचारी ब्राह्मणश् चेत् तदाभ्यर्थितः सन्न् एकान्नम् अनापद्य् अपि भुञ्जीत । स चेच् छ्राद्धे भुञ्जीत तदा व्रतपीडाकरं मधुमांसादि वर्जयित्वाश्नीयात् ॥ १।३२ ॥

_ब्रह्मचारिनियमान् आह ।_

> **मधुमांसाञ्जनोच्छिष्टं शुक्तस्त्रीप्राणिहिंसनम् ।**

> भास्करालोकनाश्लीलपरिवादांश् च वर्जयेत् ॥ १।३३ ॥**

ब्रह्मचारी मध्वादिकं वर्जयेत् । मधु मांसं शिष्टभोजनीयम् अपि । अञ्जनं कज्जलम् । उच्छिष्टं स्वस्य परस्य च गुरुव्यतिरिक्तस्य । तथा च वसिष्ठः **[६२]** : "उच्छिष्टम् अगुरोर् अभोज्यं स्वम् उच्छिष्टम् उच्छिष्टोपहतं च" इति । शुक्तं परुषं वचो ऽन्नं वा यत् कालवशाद् अलं भवति । स्त्रीशब्देन स्त्रीविषये प्रेक्षणालम्बने लक्ष्येते । तद् आह गौतमः: "स्त्रीप्रेक्षणालम्बने मैथुनशङ्कायाम्" इति । प्राणिहिंसनं प्राणिवधः । भास्करालोकनं प्रसिद्धम् । अश्लीलं सभानर्हं वचः । परिवादः परनिन्दावर्जनेनात्र वर्जनविषयः । संकल्पो व्रतनियमादिशब्दवाच्यो लक्ष्यते । अत एवाह: "श्राद्धे व्रतम् अपीडयन्" इति । मनुस् तु ।

> सेवेतेमांश् तु नियमान् ब्रह्मचारी गुरौ वसन् ।

> संनियम्येन्द्रियग्रामं तपोवृद्ध्यर्थम् आत्मनः ॥

चकारः स्मृत्यन्तरोपात्तानाम् अन्येषां ब्रह्मचारिधर्माणाम् उपसंहारार्थः । तत्र मनुः ।

> नित्यं स्नात्वा शुचिः कुर्याद् देवर्षिपितृतर्पणम् ।

> देवताभ्यर्चनं चैव समिदाधानम् एव च ॥

> वर्जयेन् मधुमांसानि गन्धमाल्यरसान् स्त्रियः ।

> अभ्यङ्गम् अञ्जनं चाक्ष्णोर् उपानच्छत्रधारणम् ॥

> कामं क्रोधं च लोभं च नर्तनं गीतवादितम् ।

> द्यूतं च जनवादं च परिवादं तथानृतम् ॥

> स्त्रीणां च प्रेक्षणालम्बम् उपघातं परस्य च ।

> एकः शयीत सर्वत्र न रेतः स्कन्दयेत् क्वचित् ॥

> कामाद् धि स्कन्दयन् रेतो हिनस्ति व्रतम् एव तु ॥

व्रं ब्रह्मचर्यम् । यमः ।

> जितेन्द्रियो जितालस्यो जितक्रोधो जितात्मवान् ।

तथा,

> खट्वासनं च शयनं वर्जयेद् दन्तधवनम् ।

> स्वपेद् एकः कुशेष्व् एव न रेतः स्कन्दयेत् क्वचित् ॥

गौतमः: "वर्जयेन् मधुमांसं गन्धमाल्यं दिवास्वप्नाञ्जनाभ्याज्जनोपानच्छत्र-कामक्रोध**[६३]**लोभमोहवाद्यवादनस्नानदन्तधावनहर्षनृत्तगीतपरिवादभयानि । गुरुदर्शने कण्ठप्रावृतावसक्तिकापादप्रसारणानि । निष्ठ्युतहसितविजृम्भितावस्फोटनानि च । स्त्रीप्रेक्षणालम्बने मैथुनशङ्कायां द्यूतहीनसेवाम् अदत्तादानं हिंसाम् आचार्यतत्पुत्रतदीक्षितानि च । शुक्ता वाचो मद्यं नित्याम् ब्राह्मणः" इति । अत्र स्नानं भोगार्थम् । भयं परं प्रति । कण्ठप्रावृतं कण्ठप्रावरणानि । अवसक्तिका जानुनोर् उपरि करबन्धः । अवस्फोटनम् अङ्गुल्याद्यङ्गस्फोटनम् । हीनसेवा मूत्रपुरीषावमार्जनादिका । तां गुरोर् अपि वर्जयेत्, "अङ्गानि प्रक्षालयीताशुचिलिप्तानि गुरोर् अपि" इति दर्शनात् । शुक्ता वाचः परोद्वेगकराणि वक्यानि । मद्यं प्रसिद्धम् । एतानि ब्रह्मचारी वर्जयेद् इति संबन्धः । मद्यं नित्यं ब्राह्मणः । नित्यम् इति वचनान् मद्यं कृतयुआदाव् अपि ब्राह्मणेन वर्ज्यम् । क्षत्रियवैश्याभ्यां तु कलाव् एव । यद् ब्रह्मपुराणम् ।

> दीर्घकालं ब्रह्मचर्यं धारणं च कमण्डलोः ।

> सगोत्राद् वा सपिण्डाद् वा विवाहो गोवधस् तथा ॥

> नराश्वमेधौ मद्यं च कलौ वर्ज्यं द्विजातिभिः ॥ इति ।

नित्यं सर्वकालम् । अब्रह्मचार्य् अपि ब्राह्मणो मद्यं वर्जयेद् इत्य् अर्थः । तथा,

> अधःशय्यासनी पूर्वोत्थायी जघन्यसंवेशी ।

> सर्वत्राप्रैहतवाक्यो ऽन्यत्र पातकात् ॥

अधःशय्यादि गुर्वपेक्षया । आपस्तम्बः: "आतम्प्रशंसां परगर्हां च वर्जयेत्" इति । तथा, "उत्सन्नश्लाघो ऽङ्गानि प्रक्षालयीताशुचिलिप्तानि । गुरोर् असंसर्शने" । उत्सन्नश्लाघ उत्सन्नशोभो भवेद् इति शेषः । यथा गुरुर् न पश्यति तथा प्रक्षालयीतेत्य् अर्थः । आपस्तम्बः: "न प्रेक्षेत नग्नां स्त्रियम् । ओषधिवनस्पतीनाम् आच्छिद्य नो जिघ्रेत् । न स्मयेत यदि स्मयेतापरिगृह्य स्मयेत, इति ब्राह्मणम्" । अपरिगृह्य मिखं पिधाय स्मयेतेति ब्राह्मणम् । **[६४]** हारीतः: "हयगजरथचैत्यवृक्षविशेषम् आरोहणफलचयनसंधिसर्पणकूपावरोहणमहानद्यर्णवप्रतरणमहासाहसानि वर्जयेत्" । मनुः ।

> मुण्डो वा जटिलो वा स्याद् अथ वा स्याच् छिकाजटः ।

> नैनं ग्रामे ऽभिनिम्नोचेत् सूर्यो नाभ्युदियात् क्वचित् ॥

> चोदितो गुरुणा नित्यं अप्रचोदित एव वा ।

> कुर्याद् अध्ययने योगम् आचार्यस्य हितेषु च ॥ इति ॥ १।३३ ॥

_मान्यमाननं ब्रह्मचारिधर्मं वक्तुं मान्यानां लक्षणानि तावद् आह ।_

> **स गुरुर् यः क्रियाः कृत्वा वेदम् अस्मै प्रयच्छति ।**

गर्भाधानाद्या उपनयनान्ताः क्रियाः संस्कारिका यो यस्य करोति स तस्य **गुरुः** । एतावद् एव गुरुलक्षणम् । तत्प्रसङ्गाद् ब्राह्मणं प्रति **वेदद् अस्मै प्रयच्छतीति** विध्यन्तरम् । निषेकादिक्रियानुष्ठानस्य वेददनस्य चार्थप्राप्तपौर्वापर्यानुवादकः क्त्वाप्रत्ययः । परमार्थतस् तु द्वे एवैते वाक्ये । अन्यथा क्षत्रियादेः स्वसुतं प्रति गुरुत्वं न स्यात्, वेददातृत्वाभावात् । इष्यते च क्षत्रियादेर् अपि स्वसुतं प्रति गुरुत्वम् । अन्यथा क्षत्रियादिसुतस्य पितृभार्यां गच्छतो गुरुतल्पगत्वं न स्यात् । अत एव मनुर् गर्भाधानादिक्रियाकर्तृत्वं वेददाननिरपेक्षं गुरुलक्षणम् आह ।

> निषेकादीनि कर्माणि यः करोति यथाविधि ।

> संभावयति चान्नेन स विप्रो गुरुर् उच्यते ॥

अत्राप्य् अन्नसंभावनम् औचित्यप्राप्तम् अनूद्यते न गुरुलक्षणतया विधीयते । विप्रग्रहणं च प्रदर्शनार्थंन नियमार्थम् । तथा सति क्षत्रियादिर् न हि गुरुः स्यात् । यथाविधिग्रहणेन च शूद्रादेर् निषेकमात्रकारिणो ऽपि गुरुत्वं दर्शयति, तस्य तावन् मात्रविधानात् । एवं क्षत्रियवैश्यायोर् अपि । पुंसवनादिषु कर्मसु कृतेषु प्रयच्छतीति वचनाद् ब्राह्मणः पितैव संभवे सत्य् आचार्यो भवेद् इति गम्यते । अत एव बृहस्पतिः ।

> एवं दण्डादिभिर् युक्तं संस्कृत्य विधिवत् पिता ।

> वेदम् अध्यापयेद् यत्नाच् छास्त्रं मन्वादिकं तथा ॥

इति पितुर् एवाधिकारम् आह । पितृव्यतिरिक्तानां गुरुत्वं त्व् औपचारिकम् इति दर्शयितुम् लक्षणाभ्धानम् । **[६५]** देवलः ।

> उपाध्यायः पिता ज्येष्ठो भ्राता चैव महीपतिः ।

> मातुलः श्वशुरश् त्राता मातामहपितामहौ ॥

> वर्णज्येष्ठः पितृव्यश् च पुंस्य् एते गुरवः स्मृताः ।

> माता मातामही गुर्वी पितुर् मातुश् च सोदरा ॥

> श्वश्रूः पितामही ज्येष्ठा धात्री च गुरवः स्त्रियः ।

> इत्य् उक्तो गुरुवर्गो ऽयं मातृतः पितृतो द्विधा ॥

इति, तद् उपचार इति मन्तव्यम् । अत्र च गुरुवत् तेषु वर्तितव्यम् इति फलम् । अत एवानुवर्तनम् आह ।

> अनुवर्तनम् एतेषां मनोवाक्कायकर्मभिः ॥ इति ।

गुरोर् भार्या गुर्वी । मातृतः पितृत इति बाहुल्याभिप्रायम् । महीपतिप्रभृतीनां तदभावात् । मनुर् अपि पूज्यमात्राभिप्रायेणाह ।

> अल्पं वा बहु वा यस्य श्रुतस्योपकरोति यः ।

> तम् अपीह गुरुं विद्याच् छ्रुतोपक्रियया तया ॥

> **उपनीय ददद् वेदम् आचार्यः स उदाह्र्तः ॥ १।३४ ॥**

यस् तु शिष्यम् **उपनीय वेदम्** अध्यापयति **स आचार्य** उक्तः । वेदशब्देनात्र विद्यान्तराण्य् अपि संगृह्यन्ते । तथा च मनुः ।

> उपनीय गुरुः शिष्यं वेदम् अध्यापयेद् द्विजः ।

> सकलं सरहस्यं च तम् आचार्यं प्रचक्षते ॥

कल्पशब्देनेह व्याकरणादीन्य् अङ्गानि मीमांसान्यायविस्तराश् च प्रतिपाद्यन्ते । कल्पो वेदार्थं कल्पयति । तथा च व्यासः ।

> न वेदपाठमात्रेण संतोषं कारयेद् द्विजः ।

> पाठमात्रावसानस् तु पङ्के गौर् इव सीदति ॥

पाठमात्रावसानो ऽर्थानभिज्ञ इत्य् अर्थः ॥ १।३४ ॥

> **एकदेशम् उपाध्ययः**

यस् तु वेदार्थैकदेशम् अध्यापयति स तस्योपाध्यायः । मनुः ।

> एकदेशं तु वेदस्य वेदाङ्गान्य् अपि वा पुनः ।

> यो ऽध्यापयति वृत्त्यर्थम् उपाध्याय स उच्यते ॥

> **ऋत्विग् यज्ञकृद् उच्यते ।**

**[६६]**

यो यज्ञाधिकारिणा स्वयज्ञसिद्ध्यर्थं परिक्रीतः सन् यज्ञकृद् भवति स तस्य ऋत्विग् इत्य् उच्यते । मनुः ।

> अग्न्याधेयं पाकयज्ञान् अग्निष्टोमदिकान् मखान् ।

> यः करोति वृतो यस्य स तस्यर्त्विग् इहोच्यते ॥

स च त्रिविधः । यथाह हारीतः: "क्षीरहोताहार्यवृतो विशेषवृतः" इति । लक्षणान्य् आह: "यो यस्याग्नीन् आदत्ते स तस्य क्षीरहोता" । अस्यार्थः: अग्न्याधेयसंबन्धिनाम् ऋत्विजां मध्ये यः कश्चिद् अग्निहोत्र ऋत्विग् भवति स क्षीरहोतेति । तदाह आश्वलायनः: "स्वयं पर्वणि जुहुयाद् ऋत्विजाम् एक इतरं कालम्" इति । "तस्यालाभे यम् अन्यं नित्यार्थं वृणीते स आहार्यवृतः । अथ यम् अन्यम् उत्तरोत्तरेषु क्रतुषु वृणीते स विशेषवृतः" । ऋत्विग्लक्षणम् इह प्रासङ्गिकम्, ब्रह्मचारिणं प्रति तस्यानुपयोगात् ॥

> **एते मान्या यथापूर्वम्**

एते गुर्वादयो मान्याः पूज्याः, यथापूर्वं पूर्वम् अनतिक्रम्य, उत्तरोत्तरे ऽभिवादनोपसंग्रहणादिभिर् मान्या इत्य् अर्थः ॥

> **एभ्यो माता गरीयसी ॥ १।३५ ॥**

एभ्यो गुर्वादिभ्यो ऽत्यर्थं गौरवं मातैवार्हतीत्य् अर्थः । गौतमस् तु मातुर् आचार्यस्य गौरवम् आह: "आचार्यः श्रेष्ठो गुरूणां मातेत्य् एके" । अत्र च गुरुशब्द औपचारिकः । पुराणात् ।

> द्वौ गुरू पुरुषस्येह पिता माता च धर्मतः ।

> तयोर् अपि पिता श्रेयान् बीजप्राधान्यदर्शनात् ॥

> अभाव एतयोः श्रेयान् गुरुः सम्यग् विचक्षणः ।

> स्वतन्त्राः सर्व एवैते परतन्त्रेषु सर्वदा ॥

> अनुशिष्टौ विसर्गे वा विक्रये चेश्वरा मताः ॥

एवं च सति पितुर् मातुर् आचार्यस्य च विप्रतिषिद्धार्थविषयायाम् आज्ञायां पितुर् आज्ञा गरीयसी । तदभावे मातुस् तदभाव आचार्यस्य । **[६७]** आचार्यस्य पुनर् आज्ञा पित्राज्ञातो ऽपि गरीयसीत्य् आह मनुः ।

> उत्पादकब्रह्मदात्रोर् गरीयान् ब्रह्मदः पिता ।

> ब्रह्मजन्म हि विप्रस्य प्रेत्य चेह च शाश्वतम् ॥

ब्रह्मद आचार्यः ॥ १।३५ ॥

_ब्रह्मचर्यकालस्य परिमाणम् आह ।_

> **प्रतिवेदं ब्रह्मचर्यं द्वादशाब्दानि पञ्च वा ।**

> ग्रहणान्तिकम् इत्य् एके**

उक्तं ब्रह्मचर्यं तत् प्रतिवेदं प्रतिशाखं द्वादश् वर्षाणि पञ्च वा वर्षाणि वेदस्वीकारान्तं वा कर्तव्यम् । मनुः ।

> षट्त्रिंशदाब्दिकं चर्यं गुरौ त्रैविद्यकं व्रतम् ।

> तदर्धिकं पादिकं वा ग्रहणान्तिकम् एव वा ॥

आर्धिकपक्षे षड्वर्षाणि, पादिकपक्षे त्रीणि वर्षाणि, एकवेदब्रह्मचर्यम् । यमः ।

> गुरोर् अप्य् अवलिप्तस्य कार्याकार्यम् अजानतः ।

> उत्पथं प्रतिपन्नस्य परित्यागो विधीयते ॥

> **केशान्तश् चैव षोडशे ॥ १।३६ ॥**

षोडशे वर्षे ब्राह्मणस्य केशान्तो नाम संस्कारः कर्तव्यः । क्षत्रियवैश्ययोस् तु मनूक्तः ।

> केशान्तः षोडशे वर्षे ब्राह्मणस्य विधीयते ।

> राजन्यबन्धोर् द्वाविंशे वैश्यस्य द्व्यधिके ततः ॥ इति ।

जन्मादिर् एषा वर्षसंख्या, गर्भादिश् चेद् विवक्षिता स्याद् गर्भषोडश् इत्य् अवक्ष्यत्, यथा गर्भाष्टम इति । केवलसंख्योपादाने तु जन्मैवावधिः, यथाष्टमे चाब्द इति ॥ १।३६ ॥

> **आ षोडशाच् चाद्वाविंशाच् चतुर्विंशाच् च वत्सरात् ।**

> ब्रह्मक्षत्रविशां काल औपनायनिकः परः ॥ १।३७ ॥**

जन्मत आ षोडशाद् वर्षाद् ब्राह्मणस्योपनयनकालः, अत ऊर्ध्वं तत्कालो नास्तीत्य् अर्थः । एवम् आ द्वाविंशाद् वर्षात् क्षत्रियस्याचतुर्विंशाद् वैश्यस्य । अभिविधौ चायम् आकारः । यत आह व्यासः ।

**[६८]**	औपनायनिकः कालः परः षोडशवार्षिकः ।

> द्वाविंशतिः परो ऽन्यस्य स्याच् चतुर्विंशतिः परः ॥

> ब्राह्मणक्षत्रियविशां कालश् चेद् अत्यगाद् अयम् ।

> सावित्रीपतिता व्रात्या भवन्त्य् आर्थविगर्हिताः ॥ १।३७ ॥

_अतिक्रान्तोपनयनकालानां यद् भवति तद् आह ।_

> **अत ऊर्ध्वं त्रयो ऽप्य् एते यथाकालम् असंस्कृताः ।**

> सावित्रीपतिता व्रात्या व्रात्यस्तोमाद् ऋते क्रतोः ॥ १।३८ ॥**

द्विजातयो ऽनुपनीता यथासंख्यं षोडशद्वाविंशतिचतुर्विंशतिवर्षेभ्य **ऊर्ध्वं** व्रात्यस्तोमाख्यं क्रतुं विहाय सर्वधर्मानधिकारिणो भवन्ति । **सावित्रीपतिता व्रात्या** इति तेषां संज्ञा । व्रात्यस्तोमो नाम व्रात्यानां प्रायश्चित्तक्रतुः । तेन चोहालकव्रतादिना कृतप्रायश्चित्ता उपनीता धर्माधिकारिणो भवन्ति, संव्यवहार्याश् चान्येषाम् । यद् आह मनुः ।

> नैतैर् अपूतैर् विधिवद् आपद्य् अपि हि कर्हिचित् ।

> ब्राह्मन् यौनांश् च संबन्धान् आचरेद् ब्राह्मण सह ॥

अपूतैर् इति वचनात् कृतप्रायश्चित्तैः सह संव्यवहारो न दोषायेति गम्यते । अत्र "सर्वधर्मबहिष्कृताः" इति तु पाठे धर्मशब्दो द्विजातिधर्माभिप्रायः, न वर्णधर्मविषयः, व्रात्यानां वर्णत्वानपायात् ॥ १।३८ ॥

_अत्र दिव्जातिधर्मबहिष्कृतत्वे केतुम् आह ।_

> **मातुर् यद् अग्रे जायन्ते द्वितीयं मौञ्जिबन्धनात् ।**

> ब्राह्मणक्षत्रियविशस् तस्माद् एते द्विजाः स्मृताः ॥ १।३९ ॥**

मातृतो ब्राह्मणादयः प्रथमं **जायन्ते** । **द्वितीयं मौञ्जिबन्धनात्** । **तस्माद् द्विजा एते** मन्वादिभिः **स्मृताः** । अत्र द्वितीयम् इति क्रियाविशेषणम् । अतो ऽनुपनीतत्वाद् व्रात्या न द्विजाः । तस्माद् द्विजातिधर्मानधिकारस् तेषाम् उक्तः ॥ १।३९ ॥

> **यज्ञानां तपसां चैव शुभानां चैव कर्मणाम् ।**

> वेद एव द्विजातीनां निःश्रेयसकरः परः ॥ १।४० ॥**

**यज्ञानां** पञ्चयज्ञादीनां **तपसां** कृच्छ्रचान्द्रायणादीनाम् अन्येषाम् अपि शुभफलानां **कर्मणां** मध्ये **वेद एव** **पर** उत्कृष्टो **निःश्रेयसकरः** । यज्ञादिभ्यः कर्मभ्यो **[६९]** वेदस्य निर्धारणम् अनुपपन्नम् इति वेदशब्देन वेदाध्ययनं लक्ष्यते । तस्य च युक्तं यज्ञादीनां मध्ये परत्वं निःश्रेयसकरत्वान् निःश्रेयसकरबोधकत्वाच् च । तथा च मनुः ।

> आ ह वै स नख्याग्रेभ्यः परमं तप्यते तपः ।

> यः स्रग्व्य् अपि द्विजो ऽधीते स्वाध्यायं शक्तितो ऽन्वहम् ॥

आ नखाग्रेभ्यः परमं तपस् तप्यते हेत्यन्वयः । तथा ।

> वेदम् एव जपेन् नित्यं यथाकालम् अतन्द्रितः ।

> तं ह्य् अस्याहुः परं धर्मम् उपधर्मो ऽस्य उच्यते ॥ १।४० ॥

_अत्र हेतुम् आह ।_

> **मधुना पयसा चैव स देवांस् तर्पयेद् द्विजः ।**

> पितॄन् मधुघृताभ्यां च ऋचो ऽधीते हि यो ऽन्वहम् ॥ १।४१ ॥**

**यो द्विजः** प्रत्यहम् **ऋचो ऽधीते स** मधुपयोभ्यां **देवान्** **मधुघृताभ्यां च पितॄंस्** तर्पयति ॥ १।४१ ॥

> **यजूंषि शक्तितो ऽधीते यो ऽन्वहं स घृतामृतैः ।**

> प्रीणाति देवान् आज्येन पितॄंश् च मधुना द्विजः ॥ १।४२ ॥**

**यो यजूंषि** यथाशक्त्य् **अधीते स घृतामृतैर् देवान्** आज्यमधुभ्यां च **पितॄन् प्रीणाति** ॥ १।४२ ॥

> **स तु सोमघृतैर् देवांस् तर्पयेद् यो ऽन्वहं पठेत् ।**

> सामानि तृप्तिं कुर्याच् च पितॄणां मधुसर्पिषा ॥ १।४३ ॥**

**यो ऽन्वहं सामानि पठेत् स सोमघृतैर् देवान्** मधुसर्पिर्भ्यां **च पितॄंस् तर्पयेत्** ॥ १।४३ ॥

**[७०]**	**वाकोवाक्यं पुराणं च नाराशंसीश् च गाथिकाः ।**

> इतिहासांस् तथा विद्यां यो ऽधीते शक्तितो ऽन्वहम् ॥ १।४५ ॥**

> मांसक्षीरौदनमधुतर्पणं स दिवौकसाम् ।**

> करोति तृप्तिं च तथा प्तिॠणां मधुसर्पिषा ॥ १।४६ ॥**

वाकोवाक्यं प्रश्नप्रतिप्रश्नरूपो वेदभागः । पुराणं प्रसिद्धम् । नाराशंस्य ऋग्वेदखिलग्रन्थाधीता "इदं जना उपश्रुत" इत्याद्यास् तिस्र ऋचः । गाथिका इन्द्रगाथाद्याः । इतिहासा भारताद्याः । विद्या मधुविद्याद्याः । एतद् यः प्रत्यहं यथाशक्त्य् अधीते स मांस्क्षीरौदनमधुभिर् देवतर्पणं मधुसर्पिषा च पितृतृप्तिं करोति ॥ १।४५–४६ ॥

> **ते तृप्तास् तर्पयन्त्य् एनं सर्वैः कमफलैः शुभैः ।**

**ते** देवाद्या उक्तेन प्रकारेण **तृप्तास्** तर्पयितारं **सर्वैः** काम्यमानैः **फलैस् तर्पयन्ति** ।

> **यं यं क्रतुम् अधीयीत तस्य तस्याप्नुयात् फलम् ॥ १।४७ ॥**

क्रतुप्रतिपादको वेदभागः **क्रतुस्** तं यो ऽधीते स **तस्य** क्रतोः **फलं** प्राप्नोति ॥ १। ४७ ॥

> **त्रिर् वित्तपूर्णपृथिवीदानस्य फलम् अश्नुते ।**

> तपसश् च परस्येह नित्यं स्वाध्यायवान् द्विजः ॥ १।४८ ॥**

धनपूर्णस्य् सकलभूमिदानस्य त्रिर् अभ्यस्तस्य परस्य तपसः फलं तदनवरतस्वाध्यायवान् द्विजो लभते । मधुना पयसेत्यादीनां प्रत्यक्षैव श्रुतिर् मूलम् । सा च ब्रह्मयज्ञाध्ययन्विध्यर्थवादभूतेति ब्रह्मयज्ञविधिर् अत्र कल्प्यः । तेन विनार्थवादानर्थक्यात् । स च ब्रह्मचारिणो ऽपीति तत्प्रकरणे वाक्यारम्भः ।

> अपां समीपे नियतो नैत्यकं विधिम् आश्रितः ।

> सावित्रीम् अप्य् अधीयीत गत्वारण्ये समाहितः ॥ इति ।

ततश् चासमर्थः सावित्र्या ब्रह्मयज्ञं कुर्यात् । समर्थ ऋगदिभिः ॥ १।४८ ॥

_द्विविधः खलु ब्रह्मचारी उपकुर्वाणो नैष्ठिकश् च । तत्रोपकुर्वाणस्य धर्मा उक्ताः । नैष्ठिकस्येदानीम् आह ।_

**[७१]	नैष्ठिको ब्रह्मचारी च वसेद् आचार्यसंनिधौ ।**

> तदभावे ऽस्य तनये पत्न्यां वैश्वानरे ऽपि वा ॥ १।४९ ॥**

उपकुर्वाणकब्रह्मचार्य् आश्रमं यम् इच्छेत् तम् आवसेत् । तत्र यदि ब्रह्मचर्याश्रमम् इच्छेत् तदा नैष्ठिकब्रह्मचारी भवेत् । निष्ठा शरीरपातः, तदवधिके ब्रह्मचर्ये संकल्पः कृतो येन स नैष्ठिकब्रह्मचारी । स पुनर् आचार्यस्य संनिधौ वसेन् न समावर्तेत । आचार्याभावे तत्पुत्रस्य तदभाव आचार्यपत्न्यास् तदभावे ऽग्नेः ॥ १।४९ ॥

_तत्र वसतो यत् फलं तद् आह ।_

> **अनेन विधिना देहं साधयन् विजितेन्द्रियः ।**

> ब्रह्मलोकम् अवाप्नोति न चेहाजायते पुनः ॥ १।५० ॥**

**अनेन** पूर्वोक्तेन ब्रह्मचर्यचरणेन **देहं** देहवन्तम् आत्मानं **साधयन्** ब्रह्मप्राप्तियोग्यं कुर्वन् **विजितेन्द्रियो** वशी चतुर्मुखलोकम् **अवाप्नोति** **नेह** संसारे **पुनर् आजायते** । अपुनरावृत्तिलक्षणं फलं ब्रह्मोपासकस्य सतो भवति न केवलकर्मणः । तद् उक्तम् आश्रमान् प्रकृत्य छान्दोग्ये: "सर्व एते पुण्यलोका भवन्ति ब्रह्मसंस्थो ऽमृतत्वम् एति" इति । अस्यार्थः: सर्व एते ब्रह्मस्कन्धाश् चत्वारो प्य् आश्रमिणः पुण्यलोका भवन्ति । एषां मध्ये यो ब्रह्मसंस्थो ब्रह्मनिष्ठः सो ऽमृतत्वम् अपुनरावृत्तिलक्षणम् एतीति । हारीतः: "द्विविधो ब्रह्मचारी, उपकुर्वाणो नैष्ठिकश् च । तयोर् उपकुर्वाणको व्याख्यातः । निष्ठां चेद् गच्छेद् आ शरीरनिपाताद् गुराव् आसीत तदभावे गुरुपत्न्यां तदभावे गुरुपुत्रं(त्रे) गुरुपुत्राभावे ऽग्निम् एवोपचरेत् । यज्ञियाः समिध आहृत्य संमार्जनोपलेपहोद्बोधन-समूहनसमिन्धनपर्यग्निकरणपरिक्रमोपस्थानहोमस्तोत्रनमस्कारादिभिर् अग्निं परिचरेन् नाग्निम् अधितिष्ठेन् न पद्भ्यां कर्षेन् न मुखेनोपधमेन् नापश्चाग्निं च युगपद् धारयेन् नाजीर्णभुक्त उच्छिष्टो वाभ्यादद्यान् नो(ना)भ्यादधेद् वातिक्रामेन् न **[७२]** निष्ठीवेत् । विविधचरुर्हविर्दानविशेषैर् आग्नेयैर् अग्निम् अहर् अहर् इन्धेतामन्त्र्य गच्छेद् आहृत्य निवेदयेत् तन्मनाः शरीरोपरमान्ते ब्रह्मणः सायुज्यं गच्छति" । वसिष्ठः: "ब्रह्मचार्य् आश्रमं परिचरेद् आ शरीरविमोक्षणात् । आचार्ये च प्रेते ऽग्निं परिचरेत् संयतवाक् चतुर्थषष्ठाष्टमकालभोजी भैक्षे गुर्वधीनो जटिलः शिखाजटो वा तथा त्रिर् अह्नो ऽभ्युपेयद् अपः" । देवलः: "सकृद्भोजनं सकृद् अप्स्व् अवगाहनम् उभयकालम् अग्निहोत्रं संध्योपासनम् अलुप्तचर्मकेशनखत्वग्गन्धमाल्यस्नेहाभ्यञ्जनवेषालंकार-च्छत्रोपानद्वाहनलङ्घनप्लवनधावनचिकित्साज्योतिषलक्षणवास्तुविद्यामङ्गलपौष्टिक-शान्तिकर्मगान्धर्वसङ्गसमयबन्धनशिल्पलेख्यलेखनकारुकर्मवेश्मक्षेत्रद्रव्य-धनधान्यपरिच्छदशस्त्रद्यूतव्यवहाराज्ञाभावलीलापरिहासप्रणयकुहकविस्मापन-विडम्बनविवादोत्सेकपरिवेदनरोदनवस्तिनस्यपादोद्वर्तनवर्जम् । गुरोः पूर्वोत्थानं जघन्यसंवेशनं प्रणामसंदिष्टकरणम् इष्टशुश्रूषा नित्योपासनम् अपचितिस् तद्भावे तत्पुत्रे दारेषु वा तद्वृत्तिर् आ मरणात्" । यद्य् आपदि क्षत्रियादिर् गुरुर् भवति तदा तत्र नात्यन्तिकवासः । तथा ब्राह्मणे ऽप्य् अध्यापनम् अकुर्वाणे । यद् आह मनुः ।

> नाब्राह्मणो गुरौ शिष्यो वासम् आत्यन्तिकं वसेत् ।

> ब्राह्मणे चाननूचाने काङ्क्षन् गतिम् उत्तमाम् ॥

न ब्रह्मवरस्मृतेर् अग्निहोत्रादिगृहस्थधर्मविधायकश्रुतिविरोधो वाच्यः, भिन्नविषयत्वात् । यो हि स्त्रीरागवशात् कृतविवाहस् तद्विषयाग्निहोत्रादिश्रुतिः । ब्रह्मचर्यस्मृतिस् तु वैराग्याद् अन्धत्वादिदोषाद् वा विवाहानधिकृतपुरुषविषया । अत एव पाक्षिकत्वेन नैष्ठिकत्वम् आह मनुः ।

> नाब्राह्मणे गुरौ शिष्यो वासम् आत्यन्तिकं वसेत् ।

> ब्राह्मणे चाननूचाने काङ्क्षन् गतिम् उत्तमाम् ॥ 

न ब्रह्मचर्यस्मृतेर् अग्निहोत्रादिगृहस्थधर्मविधायकश्रुतिविरोधो वाचयः, भिन्नविषयत्वात् । यो हि स्त्रीरागवशात् कृतविवाहस् तद्विषयाग्निहोत्रादिश्रुतिः । ब्रह्मचर्यस्मृतिस् तु वैराग्याद् अन्धत्वादिदोषाद् वा विवाहानधिकृतपुरुषविषया । अत एव पाक्षिकत्वेन नैष्ठिकत्वम् आह मनुः ।

> यदि त्व् आत्यन्तिकं वासो रोचयेत गुरौ कुले ।

> युक्तः परिचरेद् एनम् आ शरीरविमोक्षणात् ॥ इति ।

तथा च विष्णुः ।

> कुब्जवामनजात्यन्धक्लीबपङ्ग्वार्तरोगिणाम् ।

> व्रतचर्या भवेत् तेषां यावज्जीवम् अनंशतः ॥ इति ।। **[७३]**

न च विवाहादिकारिणाम् अनाश्रमिणाम् एव जपतपःपरायणानाम् अप्य् अवस्थानम् उचितम् इत्य् आह दक्षः ।

> अनाश्रमी नैव तिष्ठेद् अब्दम् एकम् अपि द्विजः ।

> आश्रमेण विना तिष्ठन् प्रायश्चित्तीयते हि सः ॥

> जपे होमे तथा दाने स्वाध्याये च रतः सदा ।

> नासौ फलम् अवाप्नोति कुर्वाणो ऽप्य् आश्रमाच् च्युतः ॥

आश्रमाद् आश्रमान्तरगमनेनोत्तरं परिगृह्य पूर्वं न परिगृह्णीयाद् इति स एवाह ।

> त्रयाणाम् आनुलोम्यं स्यात् प्रातिलोम्यं न विद्यते ।

> प्रातिलोम्येन यो याति न तस्मात् पापकृत्तमः ॥ इति ॥ १।५० ॥

**इति श्रीविद्याधरवंशप्रभवश्रीशिलाहारनरेन्द्रजीमूतवाहनान्वयप्रसूत-श्रीमदपरादित्यदेवविरचिते याज्ञवल्कीयधर्मशास्त्रनिबन्धे **

**ब्रह्मचारिकाण्डं (प्रकरणं) समाप्तम्**

## विवाहप्रकरणम्
**अथ सटीकयाज्ञवल्क्यस्मृतौ**

**विवाहप्रकरणम्**

_सर्वसाधारणत्वेन ब्रह्मचारिप्रकरणम् उक्तम् । अधुनावसरप्राप्ता गृहस्थधर्मा उच्यन्ते । ते च,_

_	अपत्नीको नरो भूप कर्मयोग्यो न जायते ।_

_	ब्राह्मणः क्षत्रियो वापि वैश्यः शूद्र ऽपि वा नृप ॥_

_	पत्नी धर्मार्थकामानां कारणं प्रवरं नृणाम् ॥_  **[७४]**

_इत्यादिदर्शनाद् भार्यया विना न भवन्ति । सा च स्नानोत्तरकालभाविनीत्य् आह ।_

> **गुरवे तु वरं दत्वा स्नायाद् वा तदनुज्ञया ।**

> वेदं व्रतानि वा पारं नीत्वा ह्य् उभयम् एव वा ॥ १।५१॥**

पूर्वोक्तेन न्यायेन **वेदं व्रतान्य् उभयं वा पारं नीत्वा** समाप्य **स्नायात्** । एतेषां च पक्षाणां शक्तिकालाद्यपेक्षया व्यवस्था । यदि भिक्षाटनाद्यशक्तो व्याधिततया राजदैविकाद्यभिभवासमर्थः, तदा वेदं केवलं व्रतान्य् एव वा केवलानि समाप्य स्नायात् । अत एव विद्यास्नातको व्रतस्नातको विद्याव्रस्नातको इति त्रैविध्यं स्मर्यते । अतस् तस्य स्नानपरिणयनोत्तरकालम् अध्ययनसमापनं तदर्थज्ञानं वा । अत एव वक्ष्यति,

> कर्म स्मार्तं विवाहाग्नौ कुर्वीत प्रत्यहं गृही ।

इति प्रक्रम्य,

> वेदार्थान् अधिगच्छेत् तु शास्त्राणि विविधानि च ॥ इति ।

वेदार्थज्ञानं चावशयं कार्यम् । तथा च व्यासः ।

> न वेदपाठमात्रेण संतोषं कारयेद् द्विजः ।

> पाठमात्रावसानो हि पङ्के गौर् इव सीदति ॥

> यथा पशुर् भारवाही न तस्य लभते फलम् ।

> द्विजस् तथार्थानभिज्ञो न वेदफलम् अश्नुते ॥

> वेदस्याध्ययनं सर्वं धर्मशास्त्रस्य चापि यत् ।

> अजानतो ऽर्थं तत् सर्वं तुषाणां ख(क)ण्डनं यथा ॥

> यो ऽधीत्य विधिवद् वेदं वेदार्थं न विचारयेत् ।

> स सान्वयः शूद्रसमः पात्रतां न प्रपद्यते ॥

> अधीत्य यत् किंचिद् अपि वेदार्थाधिगमे रतः ।

> स्वर्गलोकम् अवाप्नोति धर्मानुष्ठानविद् धि सः ॥

> श्रुतहीनम् अधीते यन् नेह नामुत्र तद् भवेत् ।

> श्रुतं तु केवलम् अपि समुद्दाराय कल्पते ॥

> समुच्चितं स्तोकम् अपि श्र्तुआधीतं विशिष्यते ।

> त्रयाणाम् अपि वर्णानां केवलाध्ययनाद् द्विजात् ॥

> ज्ञानं कर्म च संयुक्तं मुक्त्यर्थं कथितं यथा ।

**[७५]**	अधीतश्रुतसंयुक्तं तथा श्रेष्ठं न केवलम् ॥

> पाठमात्रार्दितान् नित्यं द्विजातींश् चार्थवर्जितान् ।

> पशून् इव च तान् प्राज्ञो वाङ्मात्रेणापि नार्चयेत् ॥

> ऋक्पादम् अप्य् अधीत्यादौ न्यायतस् तु तदर्थवित् ।

> विशिष्यते श्रुतं यस्माद् गरीयो धर्मसाधनम् ॥

श्रुतिश् च ।

> स्थाणुर् अयं भारहारः किलाभूद् अधीत्य वेदं न विजानाति यो ऽर्थम् ।

> यो ऽर्थज्ञ इत् सकलं भद्रम् अश्नुते नाकम् एति ज्ञानविधूतपाप्मा ॥

शुष्कवृक्षं स्थाणुम् आहुः । स यथारोपिततृणादिभाराक्रान्तो भवति, न च भरभृतिं भारभोगं वा चेतयमानो लभते, केवलं भाराधारभावाज् जन्तुर् एव भारभाग् भवति, तथायं भवति — यो वेदाध्ययनेन धारणावसानेन कदर्थितात्मापि तदभिधेयं कर्मावबोधादि प्रधानप्रयोजनानुरञ्जितविध्यर्थवादमन्त्रनामधेयादिविभागेन न जानाति तज्ज्ञाने ऽप्य् अद्याप्य् अयतमानः । य इदानीं निष्पन्नार्थावबोधः सो ऽधिकृतत्वात् कर्मपारिपूर्ण्यात् प्रमादेशु प्रायश्चित्तजागरणाच् च स्वकर्मनैपुण्याच् च साकल्येन पुण्यफलं कुशलं दृष्टम् अश्नुते । नाकं च सत्यलोकान्तम् अदृष्टपुष्ट्या प्राप्नोत्य् अर्थज्ञानजनितानुषङ्गिकधर्मांशेन क्षपितदृष्टादृष्टगतपरिपन्थिनाशनादिदोषदूषकोपात्तदूरित इति । तथा ।

> उत त्वः पश्यन् न ददर्श वाचम् उत त्वः शृण्वन् न शृणोत्य् एनाम् ।

> उतो त्वस्मै तन्वं विसस्रे जायेव पत्य उशसी सुवासाः ॥

अस्यार्थः: अपि खल्व् एकः पश्यन्न् अपि न पश्यति, अपि खल्व् एकः शृण्वन्न् अपि न शृणोति, एनाम् अविद्वान् वाचं महार्थाम् । उतो त्वस्मै तन्वं विसस्रे तनुं विवृणुते जायेव पत्य उशती सुवासाः । तद् यथा जाया पत्ये कामयमाना सुवासाः स्वम् आत्मानं विवृणुते, एवं वाग् वाग्विदे स्वम् आत्मानं विवृणुते । मनुश् च,

> यद् अधीतम् अविज्ञातं निगदेनैव शब्द्यते ।

> अनग्नाव् इव शुष्कैधो न तज्ज्वलति कर्हिचित् ॥

इत्यादि । अपि च स्मार्तस्य गृह्यादिपरिज्ञानमात्रापेक्षितत्वान् न च तत्परिज्ञानम् अन्यशास्त्रश्रवणादिना **[७६]** न भवति । तस्य कर्मक्रमाद्यवबोधमात्रापेक्षितत्वात् । यदि शास्त्रान्तरश्रवणाद् विना सर्वत्र नाधिक्रियते, तदाग्निकार्यादाव् अप्य् अनधिकारो ब्रह्मचारिणः स्यात् । तेन यद् यत् करोति तत् तज् ज्ञात्वा न युगपज् ज्ञात्वेति । तस्माज् ज्ञात्वा चानुष्ठानम् इत्य् अयम् अपि विधिः परिगृहीतो भवति । कथं स्नायाद् इत्य् आह: **गुरवे** पूर्वोक्ताय **वरम्** अभिलषितं कात्यायनाद्युक्तम्: "गौर् ब्राह्मणस्य वरो ग्रामो राजन्यस्याश्वो वैश्यस्य" इत्यादि गुर्वर्थाहरणशक्तादिविषयम्, तदन्यादिविषयम्: 

> धान्यं वासांसि शाकं च गुरवे प्रीतिम् आहरेत् । 

इत्यादि मन्वादिलक्षितं वा दत्वा, **तदनुज्ञया** वादत्तवरो ऽपि । अत एव गौतमः: "विद्यान्ते गुरुर् अर्थेन निमन्त्र्यः कृतानुज्ञात(न)स्य वा स्नानम्" इति । वेदपारनयनं समुच्चय एव वेदाध्ययनस्य तदर्थज्ञानेन सह । अत एव "वेदम् अधीत्य च्छन्दोविषयान् अर्थान् बुद्ध्वा स्नायात्" इति स्मर्यते । मनुर् अपि ।

> तपोविशेषैर् विविधैर् व्रतैश् च विधिचोदितैः ।

> वेदः कृत्स्नो ऽधिगन्तव्यः सरहस्यो द्विजन्मना ॥ इति ।

अधिगन्तव्यो ग्रन्थतो ऽर्थतश् चेति दर्शयति । व्रतैश् च पूर्वोक्तैर् वर्जयेन् मधुमांसगन्धमाल्यानी(सानी)इत्यादिप्रतिपादितैः । ततश् च यद् उक्तं भट्टेन,

> तस्माद् गुरुकुले तिष्ठन् मधुमांसादि वर्जयन् ।

> जिज्ञासेनाविरुद्धत्वाद् धर्मम् इत्य् अवगम्यते ॥

इति, तद् अनेन विरुध्यते, तेषां समावर्तनाधिकत्वात् । अत एव,

> अग्नीन्धनं भैक्षचर्यम् अधःशय्यां गुरोर् हितम् ।

> आ समावर्तनात् कुर्यात् कृतोपनयनो दिव्जः ।

इति नियम्यते । न च,

> गुरुगेहाद् अनावृत्तः स्नातको हि न कथ्यते ।

इति स्नाने समावर्तनभ्रान्तिः कार्या,

> गुरुणानुमतः स्नात्वा समावृत्तो यथाविधि ।

> उद्वहेत द्विजो भार्यां सवर्णां लक्षणान्विताम् ॥

इति भेदस्मरणात् । स्नातकश् च मन्वादिभिः प्रदर्शितः ।

> तं प्रतीतं स्वधर्मेण ब्रह्मदायहरं पितुः ।

> स्रग्विणं तल्प आसीनम् अर्हयेत् प्रथमं गवा ॥ इति ।। **[७७]**

तं स्नातकं दारसंग्रहाभिमुखतया प्रतीतं पितुर् ब्रह्मदायहरम्, ब्रह्म वेदः । अनेन तस्याध्ययनयोगः ख्याप्यते । दायो रिक्थम् । अनेन तस्य योग्यस्त्वम् उच्यते । अन्यथा सर्वर्णापुत्रो ऽप्य् अन्यायवृत्तो न लभते केषाम् इति तदभावः । पितुर् द्रव्याभावे प्रतिग्रहादिनाप्य् अवाप्य पाणिग्रहणं कर्तव्यं पाणिग्रहणादि गृह्यं परिचरेत् । अन्यथा पाकयज्ञादेर् असिद्धः, तस्य द्रव्यमूलत्वात् । अत एव गौतमः: "द्रव्यादानं विवाहसिद्ध्यर्थम्" इति । स्रग्विग्रहणं विभूषणप्राप्त्यर्थम् । तल्पं शयनम् । तत्रस्थम् अर्हयेत् पूजयेत् प्रथमं गवा । गोशब्देन मधुपर्कं लक्षयति, "ऋत्विजो वृत्वा मधुपर्कम् आहरेत् स्नातकायोपस्थिताय राज्ञे च" इति स्मरणात् । स च गां वेदयते कुरुतेति कारयिष्यन्न् उत्सृजेत्य् उत्प्रेक्षन्न् इति द्विधा भवति । स्नातकश् च नवधा भिद्यते, संकल्पभेदात् । तथाह मनुः ।

> सांतानिकं यक्ष्यमाणम् अध्वगं सार्ववेदसम् ।

> गुर्वर्थपितृमात्रर्थस्वाध्यायार्थ्युपतापिनः ।

> नवैतान् स्नातकान् विद्याद् ब्राह्मणान् धर्मभैक्षुकान् ॥ १।५१ ॥

_ततः किम् इत्य् आह ।_

> **अविप्लुतब्रह्मचर्यो लक्षण्यां स्त्रियम् उद्वहेत् ।**

> अनन्यपूर्विकां कान्ताम् असपिण्डां यवीयसीम् ॥ १।५२ ॥**

नैव विप्लुतं ब्रह्मचर्यं यस्य । विप्लुतिः स्खलनम् । तत्संभवे तु प्रायश्चित्ती न त्व् अविवाह्यः किं त्व् अयं विशेषः । यदि स्नानाद् अधो विप्लुतस् तदावकीर्णिप्रायश्चित्तम्,

> अवकीर्णी भवेद् गत्वा ब्रह्मचारी तु योषितम् ।

इति स्मरणात् । स्नानाद् ऊर्ध्वं यदि पुनस् तदा सामान्यम्,

> मद्यपासत्यवृत्ता च प्रतिकूला च या भवेत् ।

> व्याधिता चाधिवेत्तव्या ॥

तथा,

> भार्यायै पूर्वमारिण्यै दत्वाग्नीन् अन्त्यकर्मणि ।

> पुनर् दारक्रियां कुर्यात् ॥

इत्यादिस्मरणदर्शणात् प्राप्तस्य पुनर् विवाहस्य विप्लुतब्रह्मचर्यत्वापत्तेर् अप्राप्तिर् मा **[७८]** प्रसाङ्क्षीद् इत्य् अत्राविप्लुतब्रह्मचर्य इति पदं पूर्वत्र स्नानकर्तुर् विशेषणीयम् । लक्षणैर् युक्ताम् । लक्षणानि बाह्याभ्यन्तराणि । बाह्यानि कायस्वरादिगतानि । यथाह मनुः ।

> अव्यङ्गाङ्गीं सौम्यनाम्नीं हंसवारणगामिनीम् ।

> तनुलोमकेशदशां मृद्वङ्गीं चारुभाषिणीम् ॥ इति । 

दशां दशनाम् इत्य् अर्थ इति । **लक्षण्याम्** इत्य् एतस्माद् एव विपरीतो तु त्याज्या, यथा ।

> नोद्वहेत् कपिलां कन्यां नाधिकाङ्गीं नो रोगिणीम् ।

> नालोमिकां नातिलोम्नीं न वाचाटां न पिङ्गलाम् ॥ इति ।

तथा नामतो ऽपि वर्ज्या, यथा वा ।

> देवनाम्नीं नदीनाम्नीं शैलगन्धर्वनामिकाम् ।

> ऋक्षवृक्षनदीनाम्नीं दारार्थे परिवर्जयेत् ॥ इति ।

यथा ।

> नर्क्षवृक्षनदीनाम्नीं नान्त्यपर्वतनामिकाम् ।

> न पक्ष्यहिपुष्पनाम्नीं न विभीषणनामिकाम् ॥

यदा पुनर् अभ्यन्तराणि सूक्ष्मानि भवन्ति तदा आश्वलायनोक्ता परीक्षा कार्या, तत्र "बुद्धिरूपलक्षणसंयुक्ताम्" इत्य् उक्त्वा स्वयम् एव चोद्यं कृतम् "लक्षणानि दुर्ज्ञानानि" इत्, तस्योत्तरम्: "अष्टौ पिण्डान् कृत्वा, ऋतम् अग्रे प्रथमम् जज्ञे ऋते सत्यं प्रतिष्ठितम् । यदि च कुमार्य् अभिजाता तद् इयम् इह प्रतिपद्यतां यत् सत्यं तद् दृश्यताम् इति पिण्डान् अभिमन्त्र्य कुमारीं ब्रूयाद् एषाम् एकं गृहाणेति । क्षेत्राच् चेद् उभयतः सत्याद् गृह्णीयाद् अन्नवत्य् अस्याः प्रजा भविष्यतीति विद्यात् । गोष्ठात् पशुमती । वेदिपुरीषाद् ब्रह्मवर्चस्विनी । अविनाशिनो ह्रदात् सर्वसंपन्ना । देवनात् कितवी । चतुष्पथाद् विप्रवाजिनी । इरिणाद् अधन्या । श्मशानात् पतिघ्नी" इति । अनन्यपूर्विकां नैवान्यस्मै या पूर्वं दत्ता । एतच् च वाग्दत्ताविषयं वेदितव्यं न संस्कृताविषयम्, तस्याः पुनर्बूत्वात् । यथाह मनुः ।

> यस्या म्रियेत कन्याया वाचा सत्ये कृते पतिः ।

> ताम् अनेन विधानेन निजो विन्देत देवरः ॥  **[७९]**

न च तत्र दानं निवृत्तम् इत्य् आशङ्कनीयम्,

> अद्भिर् वाचा च दत्तायां म्रियेतादौ वरो यदि ।

> न च मन्त्रोपनीता स्यात् कुमारी पितुर् एव सा ॥

इति वसिष्ठस्मरणात् । एवं बलाद् अपहृतायाम् अपि वेदितव्यम्,

> बलाद् अपहृता मन्त्रैर् अपि न संस्कृता ।

> अन्यस्मै विधिवद् देया यथा कन्या तथैव सा ॥

इति तेनैवोक्तत्वात् । एतच् च प्रायश्चित्तोतरकालं वेदितव्यम् । कान्तां स्नातकस्य कमनीयत्वान् मनोनयनानन्ददायिनीम् । एतच् च मङ्गलादिनिराकरणेन विधीयते, "यत्र मनःसक्तिस् ताम् उद्वहेत्" इत् विधानात् । असपिण्डानां सापिण्ड्यं वक्ष्यति । यवीयसीं जन्मतः प्रमाणतो ऽपीत्य् एके । वसिष्ठः: "गृहस्थो विनीतक्रोधहर्षो गुरुणानुज्ञातः स्नात्वासमानार्षेयीम् अस्पृष्टमैथुनाम् अवरवयसं सदृशीं भार्यां विन्देत" । गृहस्थ इत् भाविनि भूतवद् उपचारस् तद्धर्मप्राप्त्यर्थः । तेनाकृतदारो ऽपि गार्हस्थ्यसंकल्पवान् आश्रमान्तरान् निवृत्तो गृहस्थधर्मेष्व् अधिक्रियते । न च "ब्रह्मचारी भूत्वा गृही भवेद् गृही भूत्वा वनी भवेद् वनी भूत्वा प्रव्रजेत्" इति नियम्यते, अनियमेनाश्रमान्तरस्वीकारदर्शनात् । तथा च नृसिंहपुराणम् ।

> गुरवे दक्षिणां दत्वा सा (स) यम् इच्छेत् तम् आवसेत् ।

> विरक्तः प्रव्रजेद् विद्वान् ॥ इति ।

विष्णुपुराणं च ।

> गृहीतविद्यो गुरवे दत्वाथ गुरुदक्षिणाम् ।

> गार्हस्थ्यम् इच्छन् भूपाल कुर्याद् दारपरिग्रहम् ॥

> ब्रह्मचर्येण वा कालं कुर्यात् संकल्पपूर्वकम् ।

> गुरोः शुश्रूषणं कुर्यात् तत्पुत्रादेर् अथापि वा ॥

> वैखानसो वापि भवेत् परिव्राड् अथ वेच्छया ॥ इति ॥ १।५२ ॥

_विशेषान्तराण्य् आह ।_

> **अरोगिणीं भ्रातृमतीम् असमानार्षगोत्रजाम् ।**

> पञ्चमात् सप्तमाद् ऊर्ध्वं मातृतः पितृतस् तथा ॥ १।५३ ॥**

**अरोगिणीम्** अदीर्घरोगोपसृष्टाम् । **भ्रातृमतीं** पुत्रिकात्वभयात् । यथाह मनुः ।

**[८०]**	यस्यास् तु न भवेद् भ्राता न विज्ञायेत् वा पिता ।

> नोपयच्छेत तां प्राज्ञः पुत्रिकाधर्मशङ्कया ॥

इत्य् अनेन गुप्तापि पुत्रिका भवति । न केवलं या परिभाष्य दीयते: 

> अस्यां यो जायते पुत्रः स मे पुत्रो भविष्यति ।

इति रतिपुत्रफला भार्या यदि पुत्रो ऽन्यस्य भवति तदैकाङ्गवैकल्यम् । पुत्रिकां वक्ष्यति । असमानार्षगोत्रजाम् इत्य् [समानार्षजाम्?] असमानगोत्रजाम् इति [च्?] वेदितव्यम् । ततश् च सगोत्रायाः सगोत्रत्वेनैव निषेधो न समानार्षापेक्षया । एवं समानार्षापि स(न) गोत्रम् अपेक्षते । अत एव गौतमः: "असमानप्रवरैर् विवाहः" इति । समानता च नामतः संख्यातश् च समुच्चयेन भवति न तद्वैषम्ये । यत्रापि संख्यासाम्य। एकस्य द्वयोर् वान्यत्वं तत्राप्य् असमानतैव । यत्र पुनर् आङ्गिरसाम्बरीषयौवनाश्वेति मान्धाताम्बरीषयौवनाश्वेति विकल्पेन ऋषयो भवन्ति तत्रापि वर्ज्या, समत्वस्य पाक्षिकत्वात् । न चासमानार्षग्रहणं गोत्रविशेषणम् । "असमानप्रवरैर् विवाहः" इति भेदस्मरणात्, 

> परिणीय सगोत्रां तु समानप्रवरां तथा ।

> त्यागं कृत्वा द्विजस् तस्यास् ततश् चान्द्रायणं चरेत् ॥

इति पृथक्प्रायश्चित्ताच् च । त्यागश् चोपबोगस्य न तु तस्याः । तथाह सुमन्तुः: "मातुलसुतां पैतृष्वसेयीं समानार्षगोत्रां च परिणीय चान्द्रायणं चरेत् । परित्यज्यैनां बिभृयात्" इति, एतच् चामतिपूर्वं(र्वे) वेदितव्यम् । "सगोत्रां चेद् अमत्योपगच्छेद् भातृवद् एनां बिभृयात् प्रजातां चेत् कृच्छ्राब्दपादं चरेत्" इति बौधायनः । मतिपूर्वे गुरुतरम् । यथाह गौतमः: "मातृपितृयोनिसंबद्धागस् तेन नास्तिकनिन्दितकर्माभ्यासिपतितात्याग्यपतितत्यागिनः पतिताः" इति । मनुर् अपि ।

> ज्ञातित्वेनानुपेयास् ताह् पतति ह्य् उपयन्न् अधः ॥ इति ।

ततश् च पतितोत्पन्नः पतितो भवतीति लभ्यत एव । <span style="text-decoration:underline;">ननु</span> सगोत्रनिराकरणेनैव सपिण्डनिषेधे प्राप्ते किम् इति भेदेनाधस्तने श्लोके "असपिण्डां यवीयसीम्" **[८१]** इत्य् उक्तम् । <span style="text-decoration:underline;">न</span> । एतत् तत्संततिजाया निराकरणार्थम् । इतरथासमानार्षगोत्रजा तत्स्त्रीसंततिजा परिणेया भवेत् । एषा चासपिण्डता मातृपक्षे ऽपि वेदितव्या । यथाह मनुः ।

> असपिण्डा च या मातुर् असगोत्रा च या पितुः ।

> सा प्रशस्ता द्विजातीनां दारकर्मणि मैथुने ॥

नैव सपिण्डा मातुर् या । चकारात् पितुश् च । "असगोत्रा च या" इत्य् एतावत्य् उच्यमाने यत् पितुर् ग्रहणं करोति तत् क्षेत्रिकापुत्राभिप्रायेण । अन्यथा

> यस्य ते बीजतो जातास् तस्य ते नेतरस्य तु ।

इति तत् सगोत्राया विवाह्यत्वं स्यात् । सा प्रशस्ता, क्व, दारकर्मणि, यद् दारैर् विना न भवति । तच् च वचनाद् एव मा भूद् इत्य् आह — मैथुने, मिथुननिर्वर्त्ये यद् एकैकस्य निर्वर्त्य न भवति पाकयज्ञादिकम् । अत एव आपस्तम्बः: "पाणिग्रहणाद् धि सहत्वं कर्मसु" इति । सहग्रहणं बलीवर्दवत् समानाधिकार इति दर्शनार्थम् । ततश् च भर्त्रासौ भर्तव्याहं दानादिकं निर्वर्तयामि त्वम् अपि संकल्पं कुर्विति, तयापि तथैव कार्यम् अन्यथा दोष इति सहाधिकारः । अतश् चैकफलभोक्तृत्वं फलान्तरोद्द्भूतिबाधश् च । "असपिण्डा च या मातुः" इति मातुलादिसुतापरिणयनिषधः । मातुः सपिण्डत्वात् ।

> पञ्चमात् सप्तमाद् ऊर्ध्वं मातृतः पितृतस् तथा ।

इति मातृकुलान् मातामहप्रभृतीन् पञ्च पुरुषान् अतीत्योद्वाहः कार्यः कर्तव्य इत्य् अर्थः । एवं सप्त पितृकुलात् । अत्र "न भार्यां विन्देत" इत्य् अधिकारे विष्णुः: "मातृतस् त्व् आ पञ्चमात् पुरुषात् पितृतश् चासप्तमात्" इति । <span style="text-decoration:underline;">ननु</span> "असपिण्डाम्" इत्य् उक्तम् एव किम् अर्थं पुनर् उच्यते "सप्तमात् पितृतः" इति । <span style="text-decoration:underline;">सत्यम्</span> । किं तु बैजिनो ऽपि सप्तमाद् इति नियमार्थम् । यथाह गौतमः: "ऊर्ध्वं तु सप्तमात् पितृबन्धुभ्यो बैजिनश् च मातृबन्धुभ्यः पञ्चमात्" इति । नारदो ऽपि ।

> सप्तमात् पञ्चमाद् अर्वाग् बन्धुभ्यः पितृमातृतः ।

> अविवाह्या सगोत्रा च समानप्रवरा तथा ॥

पैठीनसिश् च: "असमानार्षेयीं कन्यां वरयेत् । पञ्च मातृतः परिहरेत् । सप्त पितृतः । त्रीन् मातृतः पञ्च पितृतो वा" इति । अत्र च समानजातीये पञ्च । असमानजातीये त्रीन् इति व्यवस्थितो विकल्पः । न च सप्तमे पञ्चमे वा भवति विवाह्या । यथा,

> सप्तमे पञ्चमे चैव येषां वैवाहिकी क्रिया ।

> ये च संतानजास् ते ऽपि पतिताः शूद्रतां गताः ॥

इति विष्णुः । किं च यद्य् असमानगोत्रत्वान् मातुलसुतापरिणयनं तदा मातृष्वसा(सृ)दुहितुर् अपि स्यात्, समानन्यायात् । एतद् यदि स्मृतीनाम् एव केवलानां प्रामाण्यम् । यावता शिष्टस्यापि प्रामाण्यम् । यथाह मनुः ।

> वेदो ऽखिलो धर्ममूलं स्मृतिशीले च तद्विदाम् ।

> आचारश् चैव साधूनां वेदवित् स्मृतिशीलता ॥

व्यतिरेकेण साधूनाम् आचारं दर्शयति येन तस्य शास्त्रविरोधे ऽपि प्रामाण्यं स्यात् । इतरथा शीलं चेष्टितम् आचारश् चैव साधूनाम् इति भेदेन ग्रहणं न स्यात् । साधवश् च दर्शिताः ।

> न्यायेनाधिगतो यैस् तु वेदः सपरिबृंहणः ।

> ते शिष्टा ब्राह्मणा ज्ञेयाः श्रुतिप्रत्यक्षहेतवः ॥ इति ।

न च तत्र वेदविदो न सन्ति न च तैर् एतन् न चरितम् । यथा च बौधायनेन स्पष्टम् एवंविधस्याचरस्य प्रामाण्यं दर्शितम्: "पञ्चविधा विप्रतिपत्तिः । दक्षिणतो ऽनुपनीतेन भार्यया च सह भोजनं पर्युषितभोजनम् उच्छित्ष्टभोजनं पितृष्वसा(सृ)मातुलदुहितृपरिणयनम् इति । तथोत्तरतः पञ्च । ऊर्णाविक्रयः शीधुपानम् उभयतोदद्भिर् व्यवहार आयुधीयकं समुद्रयानम् इति । इतर इतरस्मिन् कुर्वन् दुष्यतीतर इतरस्मिन् देशे प्रामाण्याद् इत्य् आचारबलेनैव प्रामाण्यम् उक्तं स्यात् । एतद् यद्य् अनन्तरं न ब्रूयान् मिथ्यैतद् इति गौतमः । उभयं त्व् एतन् नाद्रियेत । शिष्टस्मृतिविरोधात्" इति । स्मृतिविरोधश् च दर्शितः: "ऊर्ध्वं मातृबन्धुभ्यः पञ्चमात्" इति । "शिष्टः पुनर् अकामात्मा" इति वसिष्ठस्मरणात् । न शिष्टाः कामकारेण शास्त्रविरोधे प्रवर्तन्ते । **[८३]** गौतमग्रहणम् एकवाक्यप्रतिपादनार्थम्, अनिराकरणात् । तथा च वसिष्ठः: "देशकुलाचारा आम्नायाविरुद्धाः प्रमाणम्" इति । आम्नायो वेदः । तदविरोधो ऽस्तीति चेत्, <span style="text-decoration:underline;">नैतत्</span>, भगिन्यादिगमने ऽपि तदविरोधदर्शनाद् अतिप्रसक्तेः । तस्मान् नान्धपरम्परया न्यायागतस्य व्यवहारस्य प्रामान्यम् । यद् अपि,

> आयाहीन्द्र पतिभिर् ईऌएतेभिर् यज्ञम् इमं नो वाजसातौ जुषस्व ।

> तृप्तां जहुर् मातुलस्येव ते तव भगः पैतृष्वसेयीम् अपाम् इवौघः ॥

इति तन्मन्त्राणाम् अविधायकत्वे सत्य् अपि परिणयननिराकरणम् द्योत्यते । कथम् । कश्चित् प्रार्थ्यते । आयाहीन्द्रास्मदीयं यज्ञम् अन्यैर् अपि सोमपतिभिर् ईऌइतेभिः स्तोत्रार्हैः सह । आगत्य च वाजसातौ सोमरूपान्नभोजनप्रस्तावे जुषस्व । सोमम् इति संबध्यते । एवं प्रार्थ्येन्द्रस्तुत्यर्थं स्वरूपानुवादं करोति — ये ते सोमपतयो भवता सहायातास् ते सकृत्सोमपानेन तृप्ताः सन्तः सोमं जहुस् त्यक्तवन्तः । किम् इव, यथा पैतृषवसेयीं भगिनीं भार्यात्वेनात्यन्तानभिलषणीयां त्यजन्ति स्वकीयमातुलस्य संबन्धायोग्यतया, तद्वद् भवदुद्देशेन सोमं त्यक्त्वन्तो निराकाङ्क्षतया । तव पुनर् अयं सोमभागो ऽपाम् इवौघः सातत्येनाकर्मसमाप्तेर् इति । ततश् चानेन प्रतिषेधो दर्शितः । यद् अपि श्रुतौ: "तृतीयं पुरुषं गच्छामहे" इति । तद् अपि स्नुग्व्यूहनपरत्वेनान्यार्थत्वा(व्)त् } अपि च "प्रजापतिः स्वां दुहितरम् अभिध्यायत् तस्यां रेतो ऽवाकिरत्" इत्यादिश्रवणाद् अतिप्रसक्तिं करोति । प्रायश्चित्तदर्शनाच् च ।

> पैतृषवसेयीं भगिनीं स्वस्रीयां मतुर् एव च ।

> मातुश् च भ्रातुर् आप्तां च गत्वा चान्द्रायणं चरेत् ॥ इति ।

भगिनीग्रहणं संदेहनिरासार्थम् । न चापरिणीताविषयत्वम् आशङ्कनीयम् । येनानन्तरं वक्ति ।

> एतास् तिस्रस् तु भार्यार्थं नोपयच्छेत बुद्धिमान् ।

> ज्ञातित्वेनानुपेयास् ताः पतति ह्य् उपयन्न् अधः ॥ इति ।

तथा कन्यादातुर् अपि नियमो ऽस्ति, यथाह आपस्तम्बः: "सगोत्रेभ्यो दुहितरं न प्रयच्छेन् मातुश् च योनिसंबन्धेभ्यः पितुश् च सप्तमात्" इति, प्रायश्चित्तस्मरणाच् च ।

> मातुलस्य सुताम् ऊढ्वा मातृगोत्रां तथैव च ।

> समानप्रवरां चैव द्विजश् चान्द्रायणं चरेत् ॥ इति ॥  **[८४]**

मातृगोत्रग्रहणं पितृसगोत्रवन् निराकरणार्थम्, जन्यजनकसंबन्धस्योभयस्योभयत्राविशिष्टत्वात् । शातातपो ऽपि ।

> एकगोत्रां विवाह्यैव समानप्रवरां तथा ।

> मातुलस्य सुतां चैव भुक्त्वा चान्द्रायणं चरेत् ॥ इति ।

यदा चेत्थं तदा न कुतश्चिद् भ्रान्तिबुद्धिर् व्याख्यानात् तत्प्रवृत्तेर् वा संदेहः कार्यः शास्त्रस्य विविक्तत्वात् ॥ १।५३ ॥

> **दशपूरुषविख्याताच् छ्रोत्रियाणां महाकुलात् ।**

> स्फीताद् अपि न संचारिरोगदोषसमन्वितात् ॥ १।५४ ॥**

**दश पूरुषा** मातृतः पञ्च पितृतश् च ख्याता यस्मिन् कुले तस्मात् कन्या ग्राह्येति नियम्यते । यथा आश्वलायनः: "कुलम् अग्रे परीक्षेत मातृतः पितृतश् च" इति । इदम् अपरं विशेषणं **श्रोतियाणां महाकुलात्** । "श्रोत्रियश् छन्दो ऽधीते" (पाण् ५।२।८४) इत्य् अध्ययनश्रुतेन श्रोत्रियो भवतीति श्रुतं लक्ष्यति । **माहाकुलात्** पुत्रपौत्रपशुदासीग्रामादिस्मृद्धाद् इति । एवं सर्वप्राप्तौ सत्याम् अपवादम् आह — **स्फीताद् अपि न** ग्राह्या **संचारिरो**गान्वितात् । संचारिणः शुक्रशोणितानुयाता रोगाः कुष्ठार्शःप्रभृतयः[तैः], दोषैश् च निष्पुरुषत्वादिभिर् अन्वितात् । अत एव मनुः ।

> महान्त्य् अपि समृद्धानि गोऽजाविधन्धान्यतः ।

> स्त्रीसंबन्धे दशेमानि कुलानि परिवर्जयेत् ॥ इति ।

> हीनक्रियं निष्पुरुषं निश्छन्दोलोमशार्शसम् ।

> क्षय्यामयाव्यपस्मारिश्वित्रिकुष्ठिकुलानि च ॥ इति ।

हीनक्रियं यथाविहितगर्भाधानादिक्रियारहितम् । निष्पुरुषं कन्याजन्मादिबहुलम् । निश्छन्दो वेदाध्ययनरहितम् । लोमशमत्युल्बणलोमयुक्तम् । अर्शसमर्शोव्याधियुक्तम् । हारीतो पि: "श्वित्रिकुष्ठ्युदरियक्ष्मामयाव्यल्पायुरनार्श(रर्श)स(सा) [नार्षेया] ब्रह्मसमानार्षेयं चेत्य् एतान्य् अपतितान्य् अपि कुलानि वर्जनीयानि भवन्ति । कुलानुरूपाः प्रजाः सम्भवन्तीत्य् आदितः षट् । अयज्ञियत्वाद् अनार्षेयम् । अदैवत्वाद् अब्रह्म । एककुलत्वात् समानार्षेयम् इति । **[८५]** तस्मात् सप्त पितृतः परीक्ष्य पञ्च मातृतो नग्निकां श्रेष्ठां भ्रातृमतीं भार्यां विन्देत । तस्मात् कुलनक्षत्रविज्ञानोपपन्नां वरयेत्" । आमयावि अत्रोकेतरसंचारिरोगवत् । अत्र च श्वित्र्यादीनि षड् वर्जनीयानि । अत्र हेतुः — कुलानुरूपाः प्रजा भवन्तीति । अनार्षेयम् अस्मर्यमाणगोत्रप्रवरम् । तस्य च वर्ज्यत्वम् अयज्ञियत्वात् । अयज्ञियत्वं च यज्ञेष्व् अस्मर्यमाणगोत्रप्रवरस्यानधिकारात् । अब्रह्माविद्यमानवेदाध्ययनम् । तद्वर्ज्यत्वे हेतुः — अदैवत्वाद् इति, दैवकर्मशून्यत्वात् । "नग्निका दशवर्षा" इत् भविष्यत्पुराणम् । यमश् च ।

> चतुर्दश कुलानीमान्य् अविवाह्यानि निर्दिशेत् ।

> अनार्षेयं ब्राह्मणानाम् ऋत्विजां च विवर्जयेत् ॥

> अत्युच्चम् अतिह्रस्वं च अतिवर्णं च वर्जयेत् ।

> हीनाङ्गम् अतिरिक्ताङ्गम् आमयाविकुलानि च ॥

> श्वित्रिकुष्ठिकुलादीनां कुर्याद् विपरिवर्जनम् ।

> सदा कामकुलं वर्ज्यं लोमशानाम् च यत् कुलम् ।

> अपस्मारिकुलं यच् च यच् च पाण्डुकुलं भवेत् ॥

ऋत्विजो ऽत्र निन्द्ययाजकाः । कामकुलं कामप्रधानकुलम् । अतिवर्णम् अतिकृष्णम् अतिगौरं वा ॥ १।५४ ॥

_किं च_ ।

> **एतैर् एव गुणैर् युक्तः सवर्णः श्रोत्रियो वरः ।**

> यत्नात् परीक्षितः पुंस्त्वे युवा धीमाञ् जनप्रियः ॥ १।५५ ॥**

एतैर् एव गुणैः पूर्वोक्तैर् युक्तो दोषैश् च वर्जितो वरो भवति । सवर्ण उत्कृष्टो वा यदि श्रोत्रियो भवति । यत्नात् परीक्षितः पुंस्त्वे पुरुषार्थस्य तन्मूलत्वात् । परीक्षा च नारदोक्ता ।

> परीक्ष्यः पुरुषः पुंस्त्वे निजैर् एवाङ्गलक्षणैः ।

> पुमांश् चेद् अविकल्पेन स कन्यां लब्धुम् अर्हति ॥

> सुबद्धजत्रुजान्वस्थिसुबद्धांसशिरोरुहः ।

> स्थूलघाटस् तनूजत्वगविलग्नगतिस्वरः ॥

> रेतो ऽस्य प्लवते वाप्सु ह्रादि मूत्रं च फेनिलम् ।

> पुमान् स्याल् लक्षणैर् एभिर् विपरीतस् तु षण्डकः ॥

**[८६]**	चतुर्दसविधः पअण्डः शास्त्रे दृष्टो मनीषिभिः ।

> चिकित्स्यश् चाचिकित्स्यश् च तेषाम् उक्तो विधिः क्रमात् ॥

> निसर्गषण्डो वध्रश् च पक्षपण्डस् तथैव च ।

> अभिशापाद् गुरो रोगाद् देवक्रोधात् तथैव च ॥

> ईर्ष्यापण्डश् च सेव्यश् च वातरेता मुखेभगः ।

> आक्षिप्तम् ओघबीजौ च शालीनो ऽन्यापतिस् तथा ॥

> तत्राद्यावप्रतीकारौ पक्षाख्यं मासम् आचरेत् ।

> अनुक्रमात् त्रयस्यास्य कालः संवत्सरः स्मृतः ॥

> ईर्ष्यापण्डादयो ये ऽन्ये चत्वारः समुदाहृताः ।

> त्यक्तव्यास् ते पतितवत् क्षतयोन्यापि च स्त्रिया ॥

> आक्षिप्तम् ओघबीजाभ्यां कृते ऽपि पतिकर्मणि ।

> पतिर् अन्यस् ततो नार्या वत्सरार्धं प्रतीक्ष्य तु ॥

> शालीनस्यापि घृष्टस्त्रीसंयोगाद् भ्रश्यति द्वि(ध्व)जः ।

> तं हीनविषयं तु स्त्री वर्षं क्षिप्त्वान्यम् आश्रयेत् ॥

> अन्यस्यां यो मनुष्यः स्याद् अमनुष्यः स्वयोषिति ।

> लभेत सान्यं भर्तारम् एतत् कार्यं प्रजापतेः ॥

> अपत्यार्थं स्त्रियः सृष्टाः स्त्री क्षेत्रं बीजिनो नराः ।

> क्षेत्रं बीजवते देयं नाबीजी क्षेत्रम् अर्हति ॥

सुबद्धं सुश्लिष्टम्, जत्रु ग्रीवास्कन्धयोः संधिः । घाटा ग्रीवापश्चाद्भागः । निसर्गपण्डो लिङ्गवृषणहीन एवोत्पन्नः । वध्रश् चालिताण्डः । पक्षपण्डो यस्य पक्षान्तरिता रतिशक्तिः । गुरोर् अभिशापाद् एव, देवक्रोधाद् एव देवनिन्दाजनितक्रोधात् । ईर्ष्यापण्डः स्वस्त्रीविषय ईर्ष्यास्तम्भितरेताः । सेव्यः स्त्रिया बहुप्रकारं सेव्यमानो जातरिरंसः । वातरेता यस्य रतान्ते लिङ्गेन वातनिःसरणमात्रम् । मुखेभगः, यः परमुख एव भगकार्यं करोति । आक्षिप्तरेता विसर्गसमये यस्य रेतः प्रत्यक्प्रवर्तते । मोघबीजो यस्य गर्भादानसमर्थं रेतो न भवति । शालीनो यस्य धृष्टस्त्रीसंनिपाताल् लिङ्गपातो भवति । अन्यापतिः — यस्य भार्याव्यतिरिक्तायाम् एव योषिति पुंस्त्वम् । मासम् आचरेत्, मासं यावत् प्रतीक्षेत । **[८७]** [एतेभ्यः पूर्वज्ञातेभ्यो न कन्या देया (यदि त्व् अज्ञानाद् दद्याच् चिकित्स्येषु चिकित्सां यावत् प्रतीक्षेत ।] अचिकित्स्यत्वे दत्वाच्छिद्यान्यस्मै देया ।) युवा न वृद्धः । धीमान् अभ्रान्तचित्तः, सर्वस्य चित्तमूलत्वात् । अत एव "बुद्धिमते कन्याम् उपयच्छेत्" इत्य् उक्तम् । जनप्रियो न विरक्तजनः, दृष्टादृष्टस्य तन्मूलत्वात् । गौतमो ऽपि: "विद्याचारित्रबन्धुशीलसंपन्नाय दद्यात्" इति ॥ १।५५ ॥

_किं च_ ।

> **यद् उच्यते द्विजातीनां शूद्रादारोपसंग्रहः ।**

> नैतन् मम मतं यस्मात् तत्रात्मा जायते स्वयम् ॥ १।५६ ॥**

यद् उच्यते चतस्रो भार्या ब्राह्मणस्य तिस्रो राज्ञो द्वे वैश्यस्येति शूद्रादारोपसंग्रहः । नैव मम तन्मतम् । किम् इति । यस्माद् अयं तत्र जायते स्वयं तस्माज् जाय भवति, "यद् अस्यां जायते पुनः" इति श्रुतेः । मनुर् अपि ।

> हीनजातिं स्त्रियं मोहाद् उद्वहन्तो द्विजातयः ।

> कुलान्य् एव नयन्त्य् आशु ससंतानानि शूद्रताम् ॥ इति ।

तथा ।

> शूद्रां शयनम् आरोप्य ब्राह्मणो यात्य् अधोगतिम् ।

> जनयित्वा सुतं तस्यां ब्राह्मण्याद् एव हीयते ॥ इति ।

यत् पुनर् उक्तम्,

> न ब्राह्मणक्षत्रिययोर् आपद्य् अपि हि तिष्ठतोः ।

> कस्मिंश्चिद् अपि वृत्तान्ते शूद्रा भार्योपदिश्यते ॥

इति, तत् तयोर् अत्यन्तप्रतिषेधार्थं न वैश्यादिप्राप्त्यर्थम् ॥ १।५६ ॥

_अनुकल्पक्रमम् आह ।_

> **तिस्रो वर्णानुपूर्व्येण द्वे तथैका यथाक्रमम् ।**

> ब्राह्मणक्षत्रियविशां भार्याः स्वा शूद्रजन्मनः ॥ १।५७ ॥**

यदा पुनरुक्तलक्षणा सवर्णा नास्ति पूर्वा च विनष्टा[न] चानाश्रमिणा स्थातव्यं न चाश्रमान्तरे ऽधिक्रियते सामर्थ्यड् बहुधनो बालापत्यश् च तदा तस्याम् अवस्थायां **तिस्रो द्वे एका च** **ब्राह्मणक्षत्रियविशां भार्या** वर्णानुपूर्व्येण **स्वा** शूद्रस्य सवर्णा पुनश् चतुर्थी मुख्या स्थितैव । यथाह मनुः ।

> शूद्रैव भार्या शूद्रस्य सा च स्वा च विशः स्मृते ।

**[८८]**	ते च स्वा चैव राज्ञः स्युर् ताश् च स्वा चाग्र्यजन्मनः ॥

> कामतस् तु प्रवृत्तानाम् इमाः स्युः क्रमशो ऽवराः ॥ इति ।

कामतः प्रवृत्तानां न धर्मतः, अत एव ता जघन्याः । क्रमशो न व्युत्क्रमेण, व्युत्क्रमे च दोषो मनुना दर्शितः ।

> शूद्रावेदी पतत्य् अत्रेर् उतथ्यतनयस्य च ।

> शौनकस्य सुतोत्पत्त्या तदपत्यतया भृगोः ॥ इति ।

अत्रिगौतमयोर् इदं मतं शूद्रावेदी पतति वेदनमात्रेणैव । शौनकस्य सुतोत्पत्त्या, तस्यापत्येनेति भृगोः । तच् च व्युत्क्रमेणेति द्रष्टव्यम् । इतरथा,

> चतुस्त्रिद्व्येकभागी ना वर्णशो ब्राह्मणात्मजा ।

इति भागविभागौ न स्याताम् । न च तत्प्राधान्यं श्राद्धादिदानेषु कार्यम्,

> दैवपित्र्यातिथेयानि तत्प्रधानानि यस्य तु ।

> नाश्नन्ति पितरस् तस्य न च स्वर्गं स गच्छति ॥

इति वचनात् ॥ १।५७ ॥

_विवाहान् आह_ ।

> **ब्राह्मो विवाह आहूय दीयते शक्त्यलंकृता ।**

> तज्जः पुनात्य् उभयतः पुरुषान् एकविंशतिम् ॥ १।५८ ॥**

ब्राह्मो नाम विवाहो ब्राह्मनानां उचित इति । तस्मिन्न् आहूय पूर्वोक्तलक्षणं वरं वरो(रे) वरयितव्यः अ(व्ये ऽ)र्थित्वे ज्ञाते शक्त्यालंकृत्य कन्या दीयते । मनुर् अपि ।

> आच्छाद्य चार्हयित्वा च श्रुतशीलवते स्वयम् ।

> आहूय दानं कन्याया ब्राह्मो धर्मः प्रकीर्तितः ॥ इति । \
देवलो ऽपि ।

> ततो विनीतां कल्याणीं कन्यां कुलवयोन्विताम् ।

> अलंकृत्यार्हते दद्याद् विवाहो ब्राह्म उच्यते ॥

यमश् च ।

> अद्भिर् या दीयते कन्या ब्रह्मदायेति तां विदुः ॥

ब्रह्मदायेतिसाम्ज्ञा श्राद्धे पङ्क्तिपावनत्वव्यवहारार्थम् । तस्यां जातः पुनात्य् उभयत्र मातापितृकुले पुरुषान् एकविंशतिम् । यदि यथोक्तकारी भवति । तथा च गौतमः: "पुनन्ति साधवः पुराः" इति । अत्र मनुः ।

> दश पूर्वापरान् वंश्यान् आत्मानं चैकविंशकम् ।

> ब्राह्मीपुत्रः सुकृतकृन् मोचयत्य् एनसः पितॄन् ॥ **[८९]**

सुकृतं विहितकरणं प्रतिषिद्धवर्जनं चोच्यते । आश्वलायनः: "तस्यां जातो द्वादशावरान् द्वादश परान् पुनात्य् उभयतः" इति ॥ १।५८ ॥

> **यज्ञस्थऋत्विजे दैवः**

विवाह इत्य् अनुवर्तते, दीयते शक्त्यलंकृतेति च । ऋत्विजे यज्ञं कुर्वते दक्षिणात्वेन यथाशक्त्य् अलंकृत्य कन्या दीयत एव दैवो विवाहः ॥

> **आदायार्षस् तु गोद्वयम् ।**

वराद् गोमिथुनं गृहीत्वा तस्मै यथाशक्त्य् अलंकृत्य कन्या दीयत इत्य् एष आर्षो विवाहः । शौनकः: "गोमिथुनं दत्वोपयच्छेत स आर्षः" इति । 

_अनयोः फलम् आह ।_

> **चतुर्दश प्रथमजः पुनात्य् उत्तरजश् च षट् ॥ १।५९ ॥**

प्रथमविवाहजातो दैवविवाहोत्पन्नः सप्त पूर्वान् सप्तावरान् पुरुषान् पुनाति । उत्तर आर्षो विवाहस् तज्जस् त्रीन् पूर्वांस् त्रीन् अवरान् इत्य् एवं षट् पुरुषान् पुनाति ॥ १।५९ ॥

> **सहोभौ वरतां धर्मम् इत्य् उक्त्वा दीयते ऽर्थिने ।**

> स कायः**

उभौ सह धर्मं चरताम् इत्य् एवं कन्यावराव् उक्त्वा यथाशक्त्य् अलंकृत्य कन्या कन्यार्थिने दीयते यत् स कायः प्राजापत्यो विवाहः ।

_तस्य फलम् आह ।_

> **पावयेत् तज्जः षड्वंश्यान् सह चात्मना ॥ १।६० ॥**

तस्यां जातः षट्पूर्वान् षड् अपरान् पुरुषान् आत्मानं च त्रयोदशं पावयेत् । अत्र देवलः ।

> एते विवाहाश् चत्वारो धर्म्यास् तोयप्रधानिकाः ।

> अशुल्का ब्राह्मणार्हाश् च तारयन्ति द्वयोः कुलम् ॥

> चतुर्ष्व् एतेषु दत्तायाम् उत्पन्नास् तनयाः स्त्रियाम् ।

> दातुः प्रतिग्रहीतुश् च पुनन्त्य् आ सप्तमं कुलम् ॥ इति ॥ १।६० ॥

> **आसुरो द्रविणादानात्**

वराद् द्रविणम् आदायात्मार्थं कन्यार्थं च पित्रादिभिर् यत् कन्यार्पणं क्रियते स आसुरो विवाहः ।

**[९०]**		**गान्धर्वः समयान् मिथः ।**

कन्यावरयोर् अन्योन्यसमयात् त्वं मे भार्या त्वं मे पतिर् इत्य् एवंरूपाद् दाननिरपेक्षाद् यः कन्यास्वीकारः स गान्धर्वो विवाहः ।

> **राक्षयो युद्धहरणात्**

युद्धेन कन्याबन्धूञ् जित्वा यत् कन्याहरणं कन्यास्वीकारः स राक्षसो विवाहः ।

> **पैशाचः कन्यकां छलात् ॥ १।६१ ॥**

कन्यकां छलाद् अपहृत्य यत् स्वीकरोति स पैशाचो विवाहः । केचित् पठन्ति "कन्यकाछलात्" इति । तस्यार्थः — कन्याछलनात् तत्स्वीकारः पैशाचो विवाह इति । एते ऽष्टौ विवाहाः । विवाहशब्दो यद्य् अपि कन्यायाः सप्तपदातिक्रमेण(मणे) मुख्यस् तथापि ऋत्विज्यायात् (?) तत्तद्गृह्यादिशास्रविहितभार्यात्वसाधके कर्मसमुदाये वर्तते । स च समुदाय उपाधिभेदाद् ब्राह्मादिव्यपदेशं लभते । तदुपाधित्वेनैव दानविवाहशब्दयोः सामानाधिकरण्यम् । यथा: "अलंकृत्य कन्याम् उदकपूर्वं दद्याद् एष ब्राह्मो विवाहः" इति । न पुनर् एव विवाहशब्दार्थः । तथा सति हि: "उदगयन आपूर्यमाणे पक्षे कल्याणे नक्षत्रे चौलकर्मोपनयनगोदानविवाहाः" इत्य् उक्त्वा यद् उक्तम्, "तेषां पुरस्ताच् चतस्र आज्याहुतीर् जुहुयात्" इति, तन् नोपपद्यते । न हि कन्यादानात् पुरस्ताद् एता आहुतयः सन्ति । तस्माद् दानविवाहयोर् भेदात् तदभिधानयोः पदयोः सामानाधिकरण्यम् उपचारेणैव व्याख्येयम् । यत एव दानं न विवाहो ऽत एव गान्धर्वादिषु विवाहेषु दानम् अन्तरेणैवोपयमनं कन्यास्वीकारात्मकं विवाहत्वेनाह शौनकः: "मिथः समयं कृत्वोपयच्छेत स गान्धर्वः" । मिथः परस्परं कन्यावरावहं ते भर्ता त्वं मे भार्येति संप्रतिपत्तिं कृत्वा **[९१]** कन्याम् उपगच्छेत स्वीकुर्याद् इति तस्यार्थः । ततो ऽत्र दानं न विद्यते विवाहस् तु भवति । अस्य च विवाहान्तरेभ्यो भेदको धर्मः कन्यावरयोर् मिथः संप्रतिपत्तिः । एवं राक्षसपैशाचयोर् अपि ववाहत्वं कन्यादानरहितम् एव द्रष्टव्यम् । युद्धं छलनं च तयोर् भेदकौ धर्मौ । तद् आह: "हत्वा भित्त्वा च शीर्षाणि रुदतीं रुदद्भ्यश् च राक्षसः" । तथा पैशाचम् अपि मनुर् आह ।

> सुप्तां मत्तां प्रमत्तां वा रहो यत्रोपगच्छति ।

> स पापिष्ठो विवाहानां पैशाचः कथितो ऽष्टमः ॥

एवम् उपयमनपाणिग्रहणशब्दवत् परिणयनशब्दो ऽपि दण्डिन्यायेनैव कर्मसमुदाये शास्त्रेषु प्रयुज्यते । एषां विवाहानां मध्ये ऽयम् अस्य धर्म्यो वर्णस्यायम् अधर्म्य इत्य् आह मनुः ।

> षडानुपूर्व्या विप्रस्य क्षत्रस्य चतुरो ऽवरान् ।

> विट्शूद्रयोस् तु तान् एव विद्याद् धर्म्यान् अराक्षसान् ॥

ब्राह्मादीन् गान्धर्वपर्यन्तान् विवाहान् षड्ब्राह्मणस्य धर्माद् अनपेतान् विद्यात् । अवरान् पश्चाद् उक्तान् आसुरादीन् पैशाचान्तांश् चतुरो विवाहान् क्षत्रियस्य । वैश्यशूद्रयोर् अपि तान् एव राक्षसवर्जितान् विद्याज् जानीयाद् इत्य् अर्थः । एषाम् अपि मध्ये प्रशस्तान् आह ।

> चतुरो ब्राह्मणस्याद्यान् प्रशस्तान् कवयो विदुः ।

> राक्षसं क्षत्रियस्यैकम् आसुरं वैश्यशूद्र्योः ॥

ब्राह्मो दैव आर्षः प्राजापत्यश् चेति चत्वारो विवाहा ब्राह्मणस्य प्रशस्ताः । आसुरगान्धर्वौ तु न प्रशस्तौ, न निन्दितौ । क्षत्रियस्य पुना राक्षस एकः प्रशस्तः । आसुरगान्दह्र्वौ तु पूर्ववत् । वैश्यशूद्रयोस् त्व् आसुर एकः प्रशस्तः । गान्धर्वस् तु पूर्ववत् । पैशाचः पुनः सर्ववर्णानां निन्दित एव,

> स पापिष्ठो विवाहानां पैशाचः कथितो ऽष्टमः ।

इत्य् अविशेषस्मृतेः । यत् तु मनुनैवोक्तम्,

> क्षत्रस्य चतुरो ऽवरान् ।

> विऋशूद्रयोस् तु तान् एव विद्याद् धर्म्यान् राक्षसान् ॥ **[९२]**

इति, तत् पैशाचस्य ब्राह्मणाद् अन्येषां वर्णानाम् अत्यन्तापद्य् अनुग्रहार्थम् । तस्माद् ब्राह्मणस्यापद्य् अपि पैशाचानुग्रहो नास्तीति सिद्धम् ॥ १।६१ ॥

> **प्राणिर् ग्राह्यः सवर्णासु गृह्णीयात् क्षत्रिया शरम् ।**

> वैश्या प्रतोदम् आदद्याद् वेदने त्व् अग्र्यजन्मनः ॥ १।६२ ॥**

सवर्णायाम् उह्यमानायां वरेण तस्याः पाणिर् ग्राह्यः । क्षत्रिया ब्राह्मणेनोह्यमाना शरं गृह्णीयात् । य(त)था तस्याः पाणिम् इव तं शरं वर उपाददीत । वैश्या तु विप्रेण क्षत्रियेण वा परिणीयमाना प्रतोदं बलीवर्दखेदनम् आददीत । अग्यजन्मशब्द उत्कृष्टवर्णमात्रपरः । मनुः ।

> वसनस्य दशा ग्राह्या शूद्रयोत्कृष्टवेदने ॥ १।६२ ॥

_कन्याप्रदानाधिकारिणस् तत्क्रमं चाह ।_

> **पिता पितामहो भ्राता सकुल्यो जनजी तथा ।**

> कन्याप्रदः पूर्वनाशे प्रक्ष्तिस्थः परः परः ॥ १।६३ ॥**

पित्रादीनां क्रमपरिपठितानां पूर्वस्य पूर्वस्याभावे सत्य् अप्रकृतिस्थत्वे तू(चो)त्तर उत्तरः प्रकृतिस्थः कन्याप्रदो भवति । अविप्लुतबुद्धिः प्रकृतिस्थः । अप्रक्ष्तिस्थेन पित्रापि कृतं कन्याप्रदानम् अकृतम् एव । यद् आह नारदः ।

> स्वतन्त्रो ऽपि हि यत् कार्यं कुर्याद् अप्रकृतिं गतः ।

> तद् अप्य् अकृतम् एव स्याद् अस्वातन्त्र्यस्य हेतुतः ॥

स्वतन्त्रो ऽपि पितृत्वादिना स्वातन्त्र्यार्हो ऽपि यद्य् अप्रकृतिस्थत्वेन परतन्त्रो भवति तदा तत्कृतं कार्यं वाग्दत्तादिकर्माकृतं वेदितव्यम् । तथा ।

> पिता दद्यात् स्वयं कन्यां भ्राता वानुमते पितुः ।

> मातामहो मातुलश् च सकुल्यो बान्धवस् तथा ॥

> मात्र(ता)भावे तु सर्वेषां प्रकृतौ यदि वर्तते ।

> तस्याम् अप्रकृतिस्थायां दद्युः कन्यां स्वजातयः ॥

विष्णुः: "पिता पितामहो भ्राता सकुल्यो मातामहो माता च । इति कन्याप्रदाः पूर्वाभावे प्रकृतिस्थः परः परः" इति ॥ १।६३ ॥

> **अप्रयच्छन् समाप्नोति भ्रूणहत्याम् ऋताव् ऋतौ ।**

कन्यायाः प्रदाताधिकारी ताम् अददद् गर्भहत्यां प्रत्युत समाप्नोति संपूर्णा प्राप्नोति । यत् तु मनुप्रवचनम्,

> कामम् आ मरणात् तिष्ठेद् गृहे कन्यर्तुमत्य् अपि ।

> न त्व् एवैनां प्रयच्छेत् तु गुणहीनाय कर्हिचित् ॥

इति, तद् गुणवद्वरसंभवे गुणहीनाय न न दातव्येत्य् एवंपरं न तु कन्यर्तुदर्शनम् अदोष इत्य् एवमर्थम् । तथा हि सति वचनान्तर्विरोधः । तथा च काश्यपः ।

> पितुर् गेने तु या कन्या रजः पश्येद् असंस्कृता ।

> भ्रूणहत्या पितुस् तस्याः सा कन्या वृषली स्मृता ॥

वृषली धर्मानधिकारिणी ।

> यस् तु तां वरयेत् कन्यां ब्राह्मणो ज्ञानदुर्बलः ।

> अश्राद्धेयम् अपाङ्क्तेयं तं विद्याद् वृषलीपतिम् ॥

कन्यया चाहम् ऋतुमतीति बान्धवेभ्यो निवेदयितव्यम् इत्य् आह नारदः ।

> कन्या नर्तुम् उपेक्षेत बान्धवेभ्यो निवेदयेत् ।

> न चेत् प्रदद्युस् तां भर्त्रे ते स्युर् ब्रह्महभिः समाः ॥ इति ।

अत्र संवर्तः ।

> माता चैव पिता चैव ज्येष्ठो भ्राता तथैव च ।

> त्रयस् ते नरकं यान्ति दृष्ट्वा कन्यां रजस्वलाम् ॥

> **गम्यं त्व् अभावे दातॄणां कन्या कुर्यात् स्वयं वरम् ॥ १।६४ ॥**

दातॄणां पित्रादीनाम् अभावे स्वयम् एव कन्या गम्यं गमनार्हं सवर्णम् उत्कृष्टवर्णं वा पातित्यादिदोषरहितं वरं भर्तारं कुर्यात् । एतच् च प्राग्रजोदर्शनात् । दृष्टे तु तस्मिन् पित्रादिषु सत्स्व् अपि स्वयम् अपि कन्या वरं कुर्यात् । न पित्रादिशासनम् अपेक्षेत । यद् आह बौधायनः ।

> त्रीणि वर्षाण्य् ऋतुमती काङ्क्षेत पितृशासनम् ।

> ततश् चतुर्थे वर्षे तु विन्देत सदृशं पतिम् ॥

> अविद्यमानं(ने) सदृशं(शे) गुणहीनम् अपि व्रजेत् ॥

सदृशो गुणवान् । यत् तु विष्णुनोक्तम्,

> ऋतुत्रयम् अपास्यैव कन्या कुर्यात् स्वयं वरम् ।

इति, तद् गुणवरलाभे सति द्रष्टव्यम् । तदलाभे तु वर्षत्रयम् उपासनीयम् । **[९४]** अत्र मनुः ।

> अलंकारं नाददीत पित्र्यं कन्या स्वयंवरा ।

> मातृकं भ्रातृदत्तं वा स्तेयं स्याद् यदि तं हरेत् ॥

वरम् अपि प्रति स एवाह ।

> पित्रे च दद्याच् छुल्कं तु कन्याम् ऋतुमतीं हरन् ।

> स हि स्वाम्याद् अतिक्रामेद् ऋतूनां प्रतिरोधनात् ॥

शुल्कं मूल्यम् ॥ १।६४ ॥

> **सकृत् प्रदीयते कन्या हरंस् ताम् चोरदण्डभाक् ।**

> दत्ताम् अपि हरेत् पूर्वाच् छ्रेयांश् चेद् वर आव्रजेत् ॥ १।६५ ॥**

पित्रादिना कन्या सकृद् एव देया तां दत्वापहरन् वक्ष्यमाणेन कन्यास्तेयदण्डेन युज्यते । यस्मै वाचा दत्ता ततो ऽन्यश् चेत् प्रशस्तस्ततरो लभ्यते ततस् तस्मै देया न तु पूर्वस्मै । तत्र गौतमः: "प्रतिश्रुत्याधर्मसंयुक्ताय न दद्यात् (?)" इति । नारदः ।

> स्त्रीपुंसयोश् च संबन्धाद् वरणं प्राग् विधीयते ।

> वरणाद् ग्रहणं पाणेः संबन्धो ऽयं त्रिलक्षणः ॥

वरणं पाणिग्रहणम् उपभोगश् चेति त्रिविधः संबन्धः ।

> तयोर् अनियतं प्रोक्तं वरणाद् दोषदर्शनात् ।

> पाणिग्रहणिका मन्त्रा नियतं दारलक्षणम् ॥

> तेषां निष्ठा तु विद्वद्भिर् विज्ञेया सप्तमे पदे ॥

अस्यार्थः — तयोः कन्यावरयोर् अनियतम् अनियमः । वृतापि न परिणीयते वाग्दत्तापि न प्रदीयत इत्य् एवंरूपः, तस्य कालं कारणं च वक्तुम् उक्तम् — वरणाद् दोषदर्शनाद् इति । वरणाद् ऊर्ध्वं कन्यावरयोर् अन्योन्यदोषदर्शनाद् अनियमो भवति । वरणाद् इति सावधारणं वचनम् । वरणाद् एवोर्ध्वं न विवाहाद् इत्य् अर्थः । अत्र हेतुः — "पाणिग्रहणिका मन्त्राः" इति । तैर् मन्त्रैर् उत्पादितभार्यात्वरूपसंस्कारायाः परित्यागो न युक्त इति । तथा ।

> प्रतिगृह्य तु यः कन्यां वरो देशान्तरं व्रजेत् ।

> त्रीन् ऋतून् समतिक्रम्य कन्यान्यं वरयेद् वरम् ॥

कात्यायनः ।

> वरयित्वा तु यः कश्चित् प्रणश्येत् पुरुषो यदा ।

> रक्तागमांस् त्रीन् अतीत्य कन्यान्यं वरयेद् वरम् ॥ **[९५]**

वाग्दत्ताविषयम् एतद् वाक्यद्वयम् । रक्तागमो रजोदर्शनम् ।

> प्रदाय गच्छेच् छुल्कं यः कन्यायाः स्त्रीधनं तथा ।

> धार्या सा वर्षम् एकं तु देयान्यस्मै विधानतः ॥

एतद् अपि प्राग् विवाहाद् द्रष्टव्यम् । वसिष्ठः ।

> अद्भिर् वाचा च दत्तायां म्रियेतादौ वरो यदि ।

> न च मन्त्रोपनीता स्यात् कुमारी पितुर् एव सा ॥ इति ।

न च मन्त्रोपनीता मन्त्रवता विवाहकर्मणोपनीता प्राप्ता, संस्कृता न भवतीत्य् अर्थः । कात्यायनः ।

> पूर्वदत्ता तु या कन्या अन्येनोढा यदा भवेत् ।

> संस्कृतापि प्रदेया स्याद् यस्मै पूर्वं प्रतिश्रुता ॥

चेद् गुणवत्तर इति शेषः ॥ १।६५ ॥

> **अनाख्याय ददद् दोषं दण्ड्य उत्तमसाहसम् ।**

कन्याप्रदः कन्यदोषं स्वयं जानन् वरेणाविदितं तस्य च प्रत्यक्षायोग्यम् अकथयित्वा तस्मै यदि प्रयच्छति तदासाव् अशीतिपणसहस्रं दण्ड्यः । कन्यादोषं नारद आह ।

> दीर्घकुत्सितरोगार्ता व्यङ्गा संस्पृष्टमैथुना ।

> धृष्टान्यगतभावा च कन्यादोषाः प्रकीर्तिताः ॥

सुमन्तुः: "कन्या कुत्सितान्यजातिकर्मशीला व्याध्युपहता परिणीता यद्य् अक्षतयोनिः स्यात् परित्यक्तव्या" । क्षतयोनिस् तु भर्तव्या पोषणीयैव । यत् तु नारदेनोक्तम्,

> यस् तु दोषवतीं कन्याम् अनाख्याय प्रयच्छति ।

> तस्य कुर्यान् नृपो दण्डं पूर्वसाहसचोदितम् ॥

इति, एतत् त्यागनिमित्तदोषव्यतिरिक्तविषयम् । पणशतद्वयं सप्तत्यधिकं पूर्वसाहसः । अत्र मनुः ।

> विधिवत् परिगृह्यापि त्यजेत् कन्याम् अनिन्दिताम् ।

> व्याधितां विप्रदुष्टां च छद्मना चोपपादिताम् ॥

विविधं प्रकर्षेण च दुष्टां विप्रदुष्टां । वरत्यागहेतून् दोषान् आह नारदः ।

> उन्मत्तः पतितः क्लीबो दुर्भगस् त्यक्तबान्धवः ।

> कन्यादोषौ च यौ पूर्वाव् एष दोषगणो वरे ॥ **[९६]**

दीर्घकुत्सितरोगित्वं व्यङ्गता च पूर्वदोषौ ।

> **अदुष्टां च त्यजन् दण्ड्यः**

अदुष्टां त्यागदोषरहितां कन्यां त्यजन्न् उत्तमसाहसं वरो दण्ड्यः । अत्र नारदः ।

> प्रतिगृह्य तु यः कन्याम् अदुष्टाम् उत्सृजेन् नरः ।

> विनेयः सो ऽन्यकामो ऽपि कन्यां ताम् एव चोद्वहेत् ॥

विनेयो दण्ड्यः \

> **दूषयंस् तु मृषा शतम् ॥ १।६६ ॥**

अशस्तेयं कन्येति मिथ्या वदन् पणशतं दण्ड्यः । यत् तु विष्णुनोक्तम्: "अदुष्टां दुष्टाम् इति ब्रुवन्न् उत्तमसाहसं दण्ड्यः" इति तद् अपरिणेयत्वापादकदोषाभिधानविषयम् इति ॥ १।६६ ॥

_पुनर्भूलक्षणम् आह ।_

> **अक्षता च क्षता चैव पुनर्भूः संस्कृता पुनः ।**

या कृतविवाहा सती क्षतयोनिर् अक्षतयोनिर् वा कौमारेण भर्त्रा भर्त्रन्तरेण वा यथाविधि पुनर् उह्यते सा पुनर्भूः । यथाह मनुः ।

> सा चेद् अक्षतयोनिः स्याद् गतप्रत्यागतापि वा ।

> पौनर्भवेन भर्त्रासौ पुनः संस्कारम् अर्हति ॥

अस्यार्थः — क्लीबपतितोन्मत्तादिपरिणीतेषु जीवत्स्व् अदुष्टे वा भर्तरि मृते यम् अन्यं पतिं विन्दते स पौनर्भनो भर्ता । तेन पुनर् वैवाहिकविधिसंस्कृता पुनर्भूः । यद् वा क्लैब्यादिदोषरहितं पोषणादिसमर्थं कौमारं पतिम् उत्सृज्यान्यैः सह सुरतम् आचर्य पुनः पूर्वम् एव पतिं परिगृह्णाति सा गतप्रत्यागता क्षतयोनिश् च । स च भर्ता पौनर्भवः । पुनर्भूद्वयस्य चास्य स्वरूपं वसिष्ठ आह: "पुनर्भूर् या कौमारं भर्तारम् उत्सृज्यान्यैः सह चरित्वा पुनस् तस्यैव कुऋउम्बम् आविशति सा पुनर्भूर् भवति । या वा क्लीबं पतितम् उन्मत्तं भर्तारम् उत्सृज्यान्यं पतिं विन्दते । मृते वा सा पुनर्भूर् भवति" इति । तस्मात् पुनःसंस्कृतत्वं पुनर्भूलक्षणम् ।

> **स्वैरिणी या पतिं हित्वा सवर्णं कामतः श्रयेत् ॥ १।६७ ॥**

या पतिं परित्यज्य सवर्णम् अन्यं रागतो विवाहं विनैवोपभोगायाश्रयेत् सा **[९७]** स्वैरिणी । स्वैरिणीग्रहणं तद्वैलक्षण्येन पुनर्भूज्ञानाय । तज्ज्ञापनं च पौनर्भवस्य भर्तुः पुत्रस्य च ज्ञापनार्थम् ॥ १।६७ ॥

_पुनर्भूप्रसङ्गात् क्षेत्रजपुत्रोत्पत्तिविधानम् आह ।_

> **अपुत्रां गुर्वनुज्ञातो देवरः पुत्रकाम्यया ।**

> सपिण्डो वा सगोत्रो वा घृताभ्यक्त ऋताव् इयात् ॥ १।६८ ॥**

> आ गर्भसंभवाद् गच्छेत् पतितस् त्व् अन्यथा भवेत् ।**

> अनेन विधिना जातः क्षेत्रज्ञः स भवेत् सुतः ॥ १।६९ ॥**

मृते जीवति पत्यौ वा गर्भाधानाक्षमे स्त्रियम् अनपत्यां पुत्रकामां तदुत्पत्तियोग्यां गुरुभिः प्रजोत्पत्त्यर्थम् (?) अनुज्ञातो भर्तुर् ज्येष्ठः कनिष्ठो वा भ्राता वा तदलाभे तत्सपिण्डः सगोत्रो वा ताम् अत्य(भ्य)क्तसर्वाङ्ग ऋतुकाले गच्छेत् । गर्भे जाते निवर्तेत । उक्तप्रकारातिक्रमेण गच्छन् पतितो भवेत् । इत्थमुत्पन्नः पुत्रः क्षेत्रजसंज्ञो भवति । अत्र च बृहस्पतिः ।

> उक्त्वा नियोगो मनुना निषिद्धः स्वयम् एव तु ।

> युगह्रासाद् अशक्यो ऽयं कर्तुं सर्वैर् विधानतः ॥

> तपोज्ञानसमायुक्ताः कृते त्रेतायुगे नराः ।

> द्वापरे च कलौ नॄणां शक्तिहानिर् विनिर्मिता ॥

> अनेकधा कृताः पुत्रा ऋषिभिर् ये पुरातनैः ।

> न शक्यास् ते ऽधुना कर्तुं शक्तिहीनतया नरैः ॥

मनुः ।

> क्षेत्रजादीन् सुतान् एतान् एकादश यथोदितान् ।

> पुत्रप्रतिनिधीन् आहुः क्रियालोपान् मनीषिणः ॥

> य एते ऽभिहिताः पुत्राः प्रसङ्गाद् अन्यबीजजाः ।

> यस्य ते बीजतो जातास् तस्य ते नेतरस्य तु ॥

अथ ब्रह्मपुराणम् ।

> मृते भर्तरि या नारी त्यक्तवत्य् अथ तं स्वयम् ।

> सवर्णाञ् जनयेद् गर्भं भर्तुः पौनर्भवं सुतम् ॥

> यदि सा बालविधवा बालात् त्यक्ताथ वा क्वचित् ।

> तदा भर्तुस् तु संस्कार्या गृहीता येन केनचित् ॥

> त्यक्ता भर्तृगृहं गच्छेद् यदि दोषं विना पुनः ।

> भ्रत्रा सा संस्कृत(स्कर्त)व्या च प्रायश्चित्तादिभिः क्रमात् ॥

**[९८]**	स्त्रीणां पुनर् विवाहस् तु देवरात् पुत्रसंततिः ।

> स्वातन्त्र्यं च कलियुगे कर्तव्यं न कदाचन ॥

> यतः पातकिनो लोके नराः सन्ति कलौ युगे ॥ इति ॥ १।६८–६९ ॥

_व्यभिचारिणीं प्रति यत् कार्यं तद् आह ।_

> **हृताधिकारां मलिनां पिण्डमात्रोपजीविनीम् ।**

> परिभूताम् अधः शय्यां वासयेद् व्यभिचारिणीम् ॥ १।७० ॥**

धने च धर्मे च निरस्तैश्वर्यां मलिनशरीरवस्त्रां देहधारणसमर्थान्नमात्रोपजीविनीम् क्षितिशायिनीं च कृत्वा व्यभिचारिणीं गृहैकदेशे वसयेत् । अत्र मनुः ।

> विप्रदुष्टां स्त्रियं भर्ता निरुन्ध्याद् एकविश्मनि ।

> यत् पुंसः परदारेषु तच् चैनां चारयेद् व्रतम् ॥

नारदः ।

> व्यभिचारे स्त्रिया मौण्ड्यम् अधः शयनम् एव च ।

कृतप्रायश्चित्ता तु संव्यवहार्या भवति,

> कृतनिर्णेज्नांश् चैव न जुगुप्सेत् कर्हिचित् । \
इति मनुवचनात् ॥ १।७० ॥

_स्त्रीप्रशंसाम् आह ।_

> **सोमः शौचं ददौ स्त्रीणां गन्धर्वश् च शुभां गिरम् ।**

> पावकः सर्वमेध्यत्वं मेध्या वै योषितो ह्य् अतः ॥ १।७१ ॥**

सोमो देवः स्त्रीणां शुचित्वं दत्तवान् । गन्धर्वश् च कल्याणीं गिरम् । पावकः सर्वयज्ञार्हत्वम् । अतो हि ता मेध्या यज्ञार्हा योषितः । हिशब्दः प्रसिद्धौ ॥ १।७१ ॥

> **व्यभिचार ऋतौ शुद्धिर् गर्भे त्यागो विधीयते ।**

> गर्भभर्तृवधे चासां तथा महति पातके ॥ १।७२ ॥**

व्यभिचारे सत्य् आसां रजोदर्शने शुद्धिर् भवति । एतच् च मानसे व्यभिचारे । यद् आह मनुः: "रजसा स्त्री मनोदुष्टा" इति । ततश् च रजोदर्शनात् प्राग् असंव्यवहार्या । संव्यवहाराय प्रायश्चित्तं कारयितव्या । यद् आह वसिष्ठः: "मनसा भर्तुर् अभिचारे त्रिरात्रं यवकं क्षीरौदनं वा भुञ्जानाधः शयीत । ऊर्ध्वं त्रिरात्राद् अप्सु निमग्ना गाय्त्र्या अष्टशतेन शिरोभिइर् जुहुयात् । पूता भवतीति विज्ञायते" इति । **[९९]** गर्भे त्यागो विधीय इति शूद्रगर्भविषयम् । यद् आह वसिष्ठः ।

> ब्राह्मणक्षत्रियविशां स्त्रियः शूद्रेण संगताः ।

> अप्रजाता विशुध्यन्ति प्रायश्चित्तेन नेतराः ॥ इति ।

स्वस्या गर्भस्य भर्तुर् वा वधे भर्त्रा बन्धुभिश् चासां त्यागः कार्यः । चकारः शास्त्रान्तरोक्तत्यागहेतुसंग्रहार्थः । अत्र मनुः ।

> ऋतुस्नाताथ या नारी भर्तारं नोपगच्छति ।

> तां ग्राममध्ये विख्याप्य भ्रूणघ्नीं तु विवासयेत् ॥

वसिष्ठः ।

> चतस्रस् तु परित्याज्याः शिष्यगा गुरुगा च या ।

> पतिघ्नी च विशेषेण जुङ्गितोपगता च या ॥

शिष्यो ऽत्र भर्तृशिष्यः । गुरुः पिता । जुङ्गितः पतितः, प्रतिलोमजो वा ।

> त्रीणि स्त्रियाः पातकानि लोके धर्मविदो विदुः ।

> भर्तुर् वधो भ्रूणहत्या स्वस्य गर्भस्य पातनम् ॥

तस्यास् त्यागकारणेषु महापातकेषु स्त्रीपुरुषसाधारणेषु, प्रातिस्विकेषु तु स्त्रियास् त्यागहेतुषु शिष्यगमनादिषु सर्वात्मना त्याग इति । अथ वायम् अर्थः — व्यभिचारे सति यदि रजोदर्शनात्मकम् ऋतुप्रवृत्त्या गर्भावनिश्चये शुद्धिः शुद्धिहेतुः प्रायश्चित्तक्रिया कार्या । गर्भे तु व्यभिचारनिमित्ते व्यभिचारिण्यास् त्यग एव न प्रायश्चित्तम् । न केवलं तस्मिन् गर्भे किं तु स्वकीयस्य यथा कथंचिद् उपात्तस्य गर्भस्य स्वभर्तुश् च वधे त्यागो न प्रायश्चित्तम् । महापातके तु त्यागो ऽभिहितो विशेष इति । महापातकेषु स्त्रीपुरुषसाधारणेषु सत्सु संभोगसंस्पर्शसंभाषणसहाधिकारविषयस् त्यागः कार्यः, न पुनर् गृहान् निर्वासनरूपः । यद् आह मनुः ।

> एतम् एव विधिं कुर्याद् योषित्सु पतितास्व् अपि ।

> वस्त्रान्नम् आसां देयं तु वसेयुस् तु गृहान्तिके ॥ इति ॥ १।७२ ॥

_अधिवेदनीया आह ।_

> **सुरापी व्याधिता धूर्ता वन्ध्यार्थघ्न्य् अप्रियंवदा ।**

> स्त्रीप्रसूश् चाधिवेत्तव्या पुरुषद्वेषिणी तथा ॥ १।७३ ॥**

[सुरापीप्रभृतयो ऽधिवेदनीयाः। एवंविधसु भार्यासु भार्यान्तरं कर्तव्यम् **[१००]** इति यावत् । सुरापी मद्यपी । सुराशब्देनात्र मद्यं प्रतिपाद्यते न सुरा । तत्पानं हि महापातकत्वात् त्यागस्यैव हेतुः स्यात्, नाधिवेदनमात्रस्य । अत एव मनुः ।

> मद्यपासत्यवृत्ता च प्रतिकूला च या भवेत् ।

> व्याधिता चाधिवेत्तव्या हिंस्रार्थग्नी च सर्वदा ॥

व्याधिता दीर्घरोगा । धूर्ता प्रतारिका । वन्ध्या ऽनपत्या । अर्थघ्नी, अर्थनाशिका । अप्रियंवदा परुषभाषिणी । स्त्रीजननी चाधिवेत्तव्या । एतासु विद्यमानास्व् अपि भार्यान्तरं परिणेयम् इत्य् अर्थः । अत्र मनुः ।

> वन्ध्याष्टमे ऽधिवेत्तव्या दशमे तु मृतप्रजा ।

> एकादशे स्त्रीजननी सद्यस् त्व् अप्रियवादिनी ॥

तथा ।

> या रोगिणी स्यात् तु हिता संपन्ना चैव शीलतः ।

> सानुज्ञाप्याधिवेत्तव्या नावज्ञेया कथंचन ॥

रोगिणीग्रहणम् अप्रजसं स्त्रीप्रजां चोपलक्षयति । अत एव स्मृत्यन्तरम् ।

> व्याधितां स्त्रीप्रजां वान्ध्याम् उन्मत्तां विगतार्तवाम् ।

> अदुष्टां लभते त्यक्तुं तीर्थतो न तु धर्मतः ॥

तीर्थः योनिः । एतच् चाकामविषयम् । यत् पुनर् आपस्तम्बेनोक्तम्: "धर्मप्रजासंपन्ने दारे नान्यान् कुर्वीत । अन्यतरापाये कुर्वीत । प्राग् अग्न्याधेयाद् आधाने हि सती कर्मभिः संबध्यते" इति, तत्र प्राग् अग्न्याधेयाद् इति न विधिः, किं त्व् औचित्यप्राप्तानुवादः । अत एवाह बौधायनः: "एतयैव यजेत दारव्यतिक्रम ऋत्विग्व्यतिक्रमे च" इति । एतया पवित्रेष्ट्या शास्त्रीयाधिवेदननिमित्तम् अन्तरेण यद् अधिवेदनं स दारव्यतिक्रमः । तस्मिन्न् एव निमित्ते यजेत न चैतत् प्राग् अग्न्याधेयाद् उपपद्यते, त्रेतासाध्यत्वात् । तेनाहिताग्नेर् अधिवेदनम् अस्तीति सिद्धम् । प्राग् अन्याधेयाद् अधिवेदने द्वितीयादिकाप्य् अग्निहोत्रादिभिः कर्मभिर् अधिकारितया संबध्यते । यद् आह आपस्तम्बः: "आधाने हि सती कर्मभिः संबध्यते" इति । **[१०१]** यत् तु विष्णुवचनम्,

> अग्निहोत्रादियज्ञेषु द्वितीया न सहाचरेत् ।

> अन्यथा निष्फलं तस्य स्विष्टैः क्रतुशतैर् अपि ॥

इति, तज्ज्येष्ठायाम् अदुष्टायां सत्यां केवलद्वितीयासहाधिकारविषयम् । असवर्णद्वितीयाविषयं वा । यद् वाहिताग्निपरिणीतद्वितीयाविषयं । एतद्विषयम् एतद् अपि ।

> प्रथमा धर्मपत्नी स्याद् द्वितीया रतिवर्धिनी ।

> दृष्टम् एव फलं तत्र नादृष्टम् उपपद्यते ॥ इति ।

यत् तु द्वितीयभार्यापरिग्रहे पुनराधानवचनम्, तत् पूर्वभार्यायाम् अधर्मसंपन्नायां मृतायां वेति वेदितव्यम्, न तु द्वितीयविवाहमात्र इत् । मनुः ।

> अधिविन्ना तु या नारी निर्गच्छेद् रुषिता गृहात् ।

> सा सद्यः संनिरोद्धव्या त्याज्या वा कुलसंनिधौ ॥

पित्रादिकुलसंनिधाव् इत्य् अर्थः ॥ १।७३ ॥

> **अधिविन्ना तु भर्तव्या महद् एनो ऽन्यथा भवेत् ।**

स्वगृहे पितृगृहे वा वसन्तीति शेषः ॥

> **यत्रानुकूल्यं दम्पत्योस् त्रिवर्गस् तत्र वर्धते ॥ १।७४ ॥**

धर्मार्थकामास् त्रिवर्गः । स दम्पत्योर् आनुकूल्ये संप्रतिपत्तौ वर्धते, अतस् तदर्थं यतितव्यम् इति तात्पर्यार्थः । मोक्षो ब्रह्मयज्ञस्यैव गृहस्थस्य न सर्वस्येत्य् अभिप्रायेणोक्तं त्रिवर्ग इति ॥ १।७४ ॥

> **मृते जीवति वा पत्यौ या नान्यम् उपगच्छति ।**

> सेह कीर्तिम् अवाप्नोति मोदते चोमया सह ॥ १।७५ ॥**

वाशब्दः समुच्चये । अतिरोहितम् अन्यत् । नित्यस्यापि पत्यव्यभिचारस्यानुषङ्गिकं फलम् एतद् उच्यते । पतिर् अपि भार्यां न व्यभिचरेद् इति मनुर् आह ।

> अन्योन्यस्याव्यभिचारो भवेद् आमरणान्तिकः ।

> एष धर्मः समासेन ज्ञेयः स्त्रीपुंसयोः परः ॥ इति ।

उभयोर् अव्यभिचारविधिर् नित्यः, तदतिक्रमे प्रायश्चित्तस्मरणात् ॥ १।७५ ॥

**[१०२]**	**आज्ञासंपादिनीं दक्षां वीरसूं प्रियवादिनीम् ।**

> त्यजन् दाप्यस् तृतीयांशम् अद्रव्यो भरणं स्त्रियाः ॥ १।७६ ॥**

आज्ञाकारित्वादिगुणोपेतां भार्यां परित्यजन् धनस्य तृतीयांशं तस्यै दाप्यः । राज्ञेति सामर्थाद् गम्यते । भरणमात्रपर्याप्तधनस् तु भरणमात्रम् । स्त्रिया इति चतुर्थ्यर्थे षष्ठी ॥ १।७६ ॥

> **स्त्रीभिर् भर्तृवचः कार्यम् एष धर्मः परः स्त्रियाः ।**

भार्याभिर् भर्तृवचसो ऽर्थः कार्यः । तत्करणं दृष्टप्रयोजनायोपयोगतां साधयति, स्वयं धर्मश् च भवति । न चान्यैः स्त्रीधर्मैस् तुल्यो ऽयम् । येन तैर् विकल्पेत । किं तु तत उत्कृष्टस् तेनैतदनुरोधेनैवान्यधर्मकरणम् । अत एव तद्विरोधिनो ऽधर्मान् निषेधति मनुः ।

> नास्ति स्त्रीणां पृथग् यज्ञो न व्रतं नाप्य् उपोषितम् ।

> पतिं शुश्रूषते यत् तु तेन स्वर्गे महीयते ॥ इति ।

भर्तृशुश्रूषणेनाविरुद्धं व्रतादि पत्यनुज्ञया कार्यम् । यद् आह शङ्खः: "कामं भर्तुर् अनुज्ञया व्रतोपवासादीनाम् आरम्भः" इति, एतद् अप्रोषितभर्तृकाविषयम् । यतः प्रोषितभर्तृकां विष्णुधर्मेषु स्त्रियम् अधिकृत्य,

> भर्तर्य् एवं प्रवसिते त्यक्तव्या पतिना शुभा ।

> कुर्वीताराधनं नारी उपवासादिना हरेः ॥

इति श्रुतादि दृश्यते । शुभास्खलितचरित्रा ॥

> **आ शुद्धेः संप्रतीक्ष्यो हि महापातकदूषितः ॥ १।७७ ॥**

पतिश् चेन् महापातकी तदा प्रयश्चित्तापवर्गं यावत् प्रतिक्ष्यः । महापातकयुक्तो न शुश्रूष्य इत्य् अर्थः । एतच् च विवाहोत्तरकालं भर्तुः पातित्ये सति द्रष्टव्यम् । विवाहात् पूर्वं पतितेनोढापि न भार्या शास्त्रीयोद्वाहाभावात् ॥ १।७७ ॥

> **लोकानन्त्यदिवः प्राप्तिः पुत्रपौत्रप्रपौत्रकैः ।**

> यस्मात् तस्मात् स्त्रियः सेव्याः कर्तव्याश् च सुरक्षिताः ॥ १।७८ ॥**

लोकाश् चानन्त्यं च द्यौश् चेति समाहारे द्वन्दः । ततः षष्ठ्येकवचनम् । **[१०३]** तच् च लोकप्राप्त्यानन्त्यप्राप्तिद्युप्राप्तयो यथासंख्यं पुत्रपौत्रप्रपौत्रकैर् भवन्ति । यस्माद् एवं तस्मात् पुत्रादिहेतवः स्त्रियः सेव्या ऋतुकाले कर्तव्याश् च सुरक्षिताः । व्यभिचारपरिहाराय रक्षाविधानाच् च गमयति व्यभिचारोत्पन्नैर् नैतत् फलं जन्यते इति । तथा च श्रुतिः ।

> अप्रमत्ता रक्षथ तन्तुम् एतम् आ वः क्षेत्रे परे बीजान्य् अवाप्सुः ।

> जनयितुः पुत्रो भवति सांपराये मोघं वेत्ता कुरुते तन्तुम् एतम् ॥ इति ।

द्युशब्दश् चात्र सूर्यलोके वर्तते । तथा च मनुः ।

> पुत्रेण लोकाञ् जयति पौत्रेणानन्त्यम् अश्नुते ।

> अत पुत्रस्य पौत्रेण व्रध्नस्याप्नोति विष्टपम् ॥

ब्रध्नः सूर्यः । पितरं प्रति विवाहितायाः पुत्रोत्पत्तेस् तत्पितृपितामहगामि फलम् इदं श्राद्धस्येव पुत्रं प्रति विहितस्य पित्रादितृप्तिः ॥ १।७८ ॥

_एवं पुत्रस्य श्रेयस्करत्वे ऽभिहिते तज्जननोपायम् आह ।_

> **षोडशर्तुर् निशाः स्त्रीणां तस्मिन् युग्मासु संविशेत् ।**

रजोदर्शनप्रभृतिषोडशाहोरात्रात्मकः स्त्रीणाम् ऋतुर् गर्भग्रहणकालः । तं कालं प्रसिद्धम् अनूद्य विदधाति "तस्मिन् युग्मासु संविशेत्" इति । संविशेत् पुत्रं जनयितुम्, "लक्षण्यं जनयेत् सुतम्" इति वाक्यशेषात् । तथा च मनुः ।

> युग्मासु पुत्रा जायन्ते स्त्रियो ऽयुग्मासु रात्रिषु ।

> तस्माद् युग्मासु पुत्रार्थी संविशेद् आर्तवे स्त्रियम् ॥ इति ।

> **ब्रह्मचार्य् एव पर्वण्य् आद्याश् चतस्रस् तु वर्जयेत् ॥ १।७९ ॥**

ब्रह्मचार्य् एव मैथुनविमुख एव पर्वणि पञ्चदशीद्वये भवेत् । "ऋतुकालाभिगामी स्यात्," "यथाकामी भवेद् वापि" इति प्रसक्ते स्त्र्युपगमने पर्वपर्युदासो ऽयम् । ब्रह्मचार्य् एव पर्वणीति पर्वग्रहणं तिथ्यन्तराणि शास्त्रान्तरपर्युदस्तानि संगृह्णाति । तत्र मनुः ।

> अमावस्याम् अष्टमीं च पौर्णमासीं चतुर्दशीम् ।

> ब्रह्मचारी भवेन् नित्यम् अप्य् ऋतौ स्नातको द्विजः ॥

अत्रामावास्याशब्दसाहचर्याच् चतुर्दश्यष्टमीशब्दौ सितासितपक्षयोश् चतुर्दश्यष्टम्याव् आहतुः, न त्व् ऋतौ । अपिशब्दाद् अनृताव् अप्य् एतास् तिथयो वर्ज्याः । तथा, ऋतोर् आद्याश् चतस्रो रात्रीर् वर्जयेत् । **[१०४]** तथा च मनुः ।

> तासाम् आद्याश् चतस्रस् तु निन्दितैकादशी तथा ।

> त्रयोदशी च शेषाः स्युः प्रशस्ता दश रात्रयः ॥

एकादशीत्रयोदश्याव् ऋतोर् न पक्षस्य । अत्र शङ्खलिखितौ: "न दिवा मैथुनं व्रजेत् क्लीबा अल्पवीर्याश् च दिवा प्रसूयन्ते ऽल्पायुषश् च । तस्माद् एतत् परिवर्जयेत्" इति । अनृताव् अप्य् एतत् । यद् आह आपस्तम्बः: "गृहमेधिनो व्रतम् — अहन्य् असंवेशनम् । नाष्टमीचतुर्दशीपञ्चदशीषु स्त्रियम् उपेयात् । न श्राद्धे भुक्त्वा न दत्वा नोपनिमन्त्रितः श्राद्धे न व्रती न दीक्षितश् च । न देवायतनश्मशानशून्यालयेषु न वृक्षमूलेष् न दिवा न संध्ययोर् न मलिनां न मलिनो नाभ्यक्तां न रोगार्तां न रोगार्तो न हीनाङ्गी तथैव् च वयोधिकां नोपेयाद् गर्भिणीं नारीं दीर्घम् आयुर् जिजीविषुः" । व्रतं प्रायश्चित्तम् । गर्भिण्याम् इच्छन्त्यां न दोषः । तथा च वसिष्ठः: "अपि च काठके प्रवचने विज्ञायते । अपि नः श्वो विजनिष्यमाणाः पतिभिः सह शयताम् इति स्त्रीणाम् इन्द्रदत्तो वरः" इति । बौधायनः ।

> यस् तु पाणिगृहीताया आस्ये गच्छति मैथुनम् ।

> तस्येह निष्कृतिर् नास्तीत्य् एवम् आह प्रजापतिः॥

हारीतस् तु चतुर्थ्यां गर्भाधानम् इच्छति: "चतुर्थे ऽहनि स्नातायां युग्मासु वा गर्भादानवद् उपेतब्रह्मगर्भं स ददाति" इति । ततश् विहितप्रतिषिद्धत्वाच् चतुर्थ्यां स्त्र्युपगमनं वैकल्पिकम् । व्यवस्थितविकल्पश् चायम् । रजोनिवृत्तौ चतुर्थ्यां विधिः । तदनिवृत्तौ प्रतिषेधः । तथा च मनुः ।

> रजस्य् उपरते साध्वी स्नानेन स्त्री रजस्वला । इति ।

साध्वी गर्भाधानादिविहितकर्मयोग्येत्य् अर्थः । देवलः ।

> यौगपद्ये तु तीर्थानां विप्रादिक्रमशो व्रजेत् ।

> रक्षणार्थम् अपुत्रां वा ग्रहणक्रमशो ऽपि वा ॥

योनिशब्दलक्षितस्यर्तोर् (?) अनेकभार्यासु यौगपद्ये वर्णक्रमेण वा विवाहक्रमेण वा भार्यां संगच्छेद् अपुत्रां वाग्रम् इत्य् अर्थः । **[१०५]** आपस्तम्बः: "मिथुनीभूय च तया सह न रात्रिं शयीत" । वृद्धशातातपः ।

> ऋतौ तु गर्भशङ्कित्वात् स्नानं मैथुनिनः स्मृतम् ।

> अनृतौ तु स्त्रियं गत्वा स्नानं मूत्रपुरीषवत् ॥

> द्वाव् एताव् अशुची स्यातां दम्पती शयनं गतौ ।

> शयनाद् उत्थिता नारी शुचिः स्याद् अशुचिः पुमान् ॥

भर्तुः शौचम् आपादयन्तीति शेषः । गौतमः: "न मिथुनीभूय शौचं प्रति विलम्बेत" ॥ १।७९ ॥

> **एवं गच्छन् स्त्रियं क्षामां मधां मूलं च वर्जयेत् ।**

> सुथ इन्दौ सकृत् पुत्रं लक्षण्यं जनयेत् पुमान् ॥ १।८० ॥**

आहारलाधवादिना **स्त्रियं क्षामां** कृत्वा मघामूले विहाय नक्षत्रान्तरे **सुस्थे** चन्द्र उक्तप्रकारेण **सकृद्** ऋतौ गच्छन् प्रशस्तलक्षणयुक्तं **पुत्रं जनयेत्** । चन्द्रसौस्थित्येन च ज्योतिःशास्त्रयुक्तं पुत्रजन्मप्रदं तत्कालीनं ग्रहसंस्थानं लक्ष्यते । 

प्रसङ्गाद् रजस्वलाव्रतानि कथ्यन्ते । तत्र पैठीनसिः: "त्रिरात्रं मलवद्वस्त्रधारणम् । न स्नायान् नाभ्यञ्ज्यान् न नखान् निकृन्तेन् न रज्जुं सृजेन् न दन्तान् धावेन् न स्रजं धारयेन् न गन्धान् सेवेत न वृष्याणि न खर्वेण पिबेत्" इति । वृष्याणि वीर्यवर्धकानि द्रव्याणि । खर्वो वामहस्तः । वसिष्ठः: "त्रिरात्रं रजस्वलाशुचिर् भवति । सा नाञ्ज्यान् नाभ्यञ्ज्यान् नाप्सु स्नायाद् अधः शयीत न दिवा स्वाप्यात् । नाग्निं स्पृशेत् । न रज्जुं सृजेन् न मांसम् अश्नीयान् न ग्रहान् निरीक्षेत न हसेन् न किंचिद् आचरेन् न खर्वेण नाञ्जलिना पिबेत् । पाक्षिकम् । अञ्जलिना वा पिबेद् इति श्रुतेः । लोहितायसेन वा" । लोहितायसं ताम्रम् । एतच् च व्रतजातं त्रिरात्राशौचनिमित्तायां रजःप्रवृत्तौ द्रष्टव्यं न रजोमात्रप्रवृत्तौ । तत्र या रात्रिस् त्रिरात्राशुचित्वनिमित्तं भवति, ताम् आह अत्रिः ।

> रजस्वला यदि स्नाता पुनर् एव रजस्वला ।

> अष्टादशदिनाद् अर्वाग् अशुचित्वं न विद्यते ॥

**[१०६]**	एकोनविंशतेर् अर्वाग् एकाहं स्यात् ततो द्व्यहम् ।

> त्रिंशत्प्रभृत्य् उत्तरेषु त्रिरात्रम् अशुचिर् भवेत् ॥

एषा च दिनसंख्या स्नानदिनपूर्विका, "स्नातायाः" इति वचनात् । यत् तु,

> चतुर्दशदिनाद् अर्वाग् अशुचित्वं न विद्यते ।

इत्य् स्मृत्यन्तरम्, तेन सहर्तुप्रवृत्तिस्वभाववशाद् व्यवस्थाम् आश्रित्याविरोधः कार्यः । पुंसा स्वस्य बलाधानम् अपि कर्तव्यम् । यथाह बृहस्पतिः ।

> स्त्रियाः शुक्रे ऽधिके स्त्री स्यात् पुमान् पुंसो ऽधिके भवेत् ।

> तस्माच् छुक्रप्रवृद्ध्यर्थं वृष्यं स्निग्धं च भक्षयेत् ॥

> लघ्वाहारां स्त्रियं कुर्याद् एवं संजनयेत् सुतम् ॥ १।८० ॥

_अधुना ऋ(ऽनृ)तुगमननिमित्तम् आह ।_

> **यथाकामी भवेद् वापि स्त्रीणां वरम् अनुस्मरन् ।**

> स्वदारनिरतश् चैव स्त्रियो रक्ष्या यतः स्मृताः ॥ १।८१ ॥**

स्त्रीणां कामम् इच्छाम् अनतिक्रमन्न् अनृताव् अपि गच्छेत् । यतः स्त्रीणाम् इन्द्रदत्तो वरः । उक्तम् इन्द्रं स्त्रियश् च प्रकृत्य तैत्तिरीयके: "ता अब्रुवन् वरं वृणामहा ऋत्व् इयात् प्रजां विन्दामहै कामम् आ विजनितोः संभवामेति तस्माद् ऋत्व् इयात् स्त्रियः प्रजां विन्दन्ते कामम् आ विजनितोः संभवन्ति वारेवृतं ह्य् आसाम्" इति । स्वदार(रा)व्यभिचारी भवेत् । स्त्रियो व्यभिचाराद् रक्षणीया यतः स्मृताः । तद्रक्षणं च पत्युर् अव्यभिचारित्वेन स्त्रीषु यथाकामित्वेन च भवति । वाशब्दो ऽनृतुगमनं वैकल्पिकम् आह । ततश् चागच्छतो ऽपि स्त्रीरक्षणसामर्थं यस्यासाव् ऋताव् एव गच्छेत् । तस्य च फलातिशयं वसिष्ठ आह: "ऋतौ च गच्छन् विधिवच् च जुह्वन् न ब्राह्मणश् च्यवते ब्रह्मलोकात्" इति । इतरस् तु यथाकामी भवेत् ॥ १।८१ ॥

> **भर्तृभातृपितृज्ञातिश्वश्रूश्वशुरदेवरैः ।**

> बन्धुभिश् च स्त्रियः पूज्या भूषणाच्छदनाशनैः ॥ १।८२ ॥**

**[१०७]**

भर्त्रादिभिर् भूषणवस्त्रान्नदानैः स्त्रियो माननीयाः । एतच् चावश्यकम् । अस्याकरणे प्रत्यवायम् आह मनुः ।

> यत्र नार्यः प्रपूज्यन्ते रमन्ते तत्र देवताः ।

> यत्रैतास् तु न पूज्यन्ते सर्वास् तत्राफलाः क्रियाः ॥

> जामयो यानि गेहानि शपन्त्य् अप्रतिपूजिताः ।

> तानि कृत्याहतानीव विनश्यन्ति समन्ततः ॥ इति ।

जामयो भगिन्यः । एतच् च स्नुषादुहित्राद्युपलक्षणम् । यद् आह बृहस्पतिः ।

> भर्त्रा पत्नी समभ्यर्च्या वस्त्रालंकारभूषणैः ।

> उत्सवे पितृमातृभ्यां श्वश्रूश्वशुरबन्धुभिः ॥

भूषणादीनां समुच्चयो भर्तृविषय इतरविषयौ तु विकल्पसमुच्चयौ यथासामर्थ्यम् ॥ १।८२ ॥

_स्त्रीधर्मान् आह ।_

> **संयतोपस्करा दक्षा हृष्टा व्ययपराङ्मुखी ।**

> कुर्याच् छ्वशुरयोः पादवन्दनं भर्तृतत्परा ॥ १।८३ ॥**

उपस्करो गृहोपकरणं दर्वीपीठि(ठ)रादिः । संयतः संक्षिप्त उपस्करो यया सा संयतोपस्करा, दक्षा शीघ्रकारिणी, हृष्टा यथोत्पन्नेन द्रव्येण संतुष्टा, असद्व्ययपराङ्मुखी च भवेत् । श्वश्रूश्वशुरयोश् च पादवन्दनं कुर्यात् प्रत्यहम् । भर्तृतत्परा भर्तृप्रधाना । अत्र विष्णुः: "अथ स्त्रीधर्माः । भर्तुः समानव्रचारित्वं श्वश्रूश्वशुरगुरुदेवतातिथीनां पूजनं सुसंयतोपस्करतामुक्तहस्तता सुगुप्तभाण्डता मूलक्रियास्व् अनभिरतिर् मङ्गलाचारतत्परता" । मूलक्रिया वशीकरणम् । तथा पृथ्वीं प्रति लक्ष्मीवाक्यम् ।

> नारीषु नित्यं सुविभूषितासु पतिव्रतासु प्रियवादिनीषु ।

> अमुक्तहस्तासु सुतान्वितासु सुगुप्तभाण्डासु बलिप्रियासु ॥

> सुस्पष्टवेषासु जितेन्द्रियासु कलिव्यपेतास्व् अविलोलुपासु ।

> धर्मव्यपेक्षासु दयान्वितासु स्थिता सदाहं जगतां विधात्रि ॥ **[१०८]**

शङ्खः: "नानुक्ता ग्रान् निर्गच्छेत् । नानुत्तरीया । न त्वरितं व्रजेत् । न परपुरुषम् अभिभाषेतान्यत्र वणिक्प्रव्रजितवृद्धवैद्येभ्यः । न नाभिं दर्शयेत् । आ गुल्फाद् वासः परिदध्यात् । न स्तनौ विवृतौ कुर्यात् । न हसेद् अनपावृतम्, न भर्तारं न तद्बन्धून् वा विद्विषेत् । न गणिकाधूर्ताव्यभिचारिणीप्रव्रजितेक्षणिकामायामूलकुहिकाकारिकादुःशीलादिभिः सहैकत्र तिष्ठेत् । संसर्गेण हि चारित्रं दुष्यतीत्य् आदिशन्ति" इति । व्यासः ।

> द्वारोपवेशनं नित्यं गवाक्षावेक्षणं तथा ।

> असत्प्रलापो हास्यं च दूषणं कुलयोषिताम् ॥

मनुः ।

> पानं दुर्जनसंसर्गः पत्या च विरहो ऽटनम् ।

> स्वप्नो ऽन्यगेहे वासश् च नारीसंदूषणानि षट् ॥ १।८३ ॥

_किं च ।_

> **क्रीडाशरीरसंस्कारं समाजोत्सवदर्शनम् ।**

> हास्यं परगृहे यानं त्यजेत् प्रोषितभर्तृका ॥ १।८४ ॥**

क्रीडा द्यूतादिक्रिया, शरीरसंस्कारः स्नानानुलेपनादिः । समाजो जनमेलकः । उत्सवः कौमुदीप्रभृतिः । तयोर् दर्शनम् । हास्यं परगृहे यानम् एतत् सर्वं प्रवसिते भर्तरि त्यजेत् । अत्र शङ्खलिखितौ: "प्रेङ्खाताण्डवविहारवित्रदर्शनाङ्गरागोद्यानयानविवृतासनोत्कृष्ट-पानभोजनकन्दुकक्रीडनगन्धमाल्यालंकारदन्तधावनाञ्जनादर्शप्रसाधनानाम् अस्वतन्त्राणां प्रोषितभर्तृकाणां कुलस्त्रीणाम् अनारम्भः ।

> विधाय प्रोषिते वृत्तिं जीवेन् नियमसंस्थिता ।

> प्रोषिते त्व् अविधायैव जीवेच् छिल्पैर् अगर्हितैः ॥"

जीवनार्थं वृत्तिं विधाय प्रोषिते भर्तरि सति तद्भार्या तया वृत्त्या स्वल्पाहररूपं नियमम् आस्थाय जीवेत् । ताम् अविधाय प्रोषिते जीवेच् छिल्पैर् अगर्हितैर् इति । यैर् न गर्हा जायते तैर् एव शिल्पैर् जीवेद् इत्य् अर्थः ॥ १।८४ ॥

> **रक्षेत् कन्यां पिता विन्नां पतिः पुत्रस् तु वार्धके ।**

> अभावे ज्ञातयस् तेषां स्वातन्त्र्यं न क्वचित् स्त्रियाः ॥ १।८५ ॥**

**[१०९]**

**कन्यां** कुमारीं **पिता रक्षेत्**, पालयेत् । **विन्नां** परिणीतां **पतिः** । **वार्द्धके तु पुत्रः** । **तेषां** पित्रादीनाम् **अभावे ज्ञातयो** बान्धवा रक्षेयुः । एवम् उक्ते ऽपि पारतन्त्र्ये यः स्वातन्त्र्यनिषेधः सो ऽसत्सु ज्ञातिषु राजपारतन्त्र्यविध्यर्थः । तथा च स्मृत्यन्तरम् ।

> पक्षद्वयावसाने तु राजा भर्ता प्रभुः स्त्रियाः ।

> स तस्या भरणं कुर्यान् निगृह्णीयात् पथश् च्युताम् ॥ इति ॥ १।८५ ॥

> **पितृमातृसुतभ्रातृश्वश्रूश्वसुरमातुलैः ।**

> हीना न स्याद् विना भर्त्रा गर्हणीयान्यथा भवेत् ॥ १।८६ ॥**

भर्तारं विना वर्तमाना पित्रादीनाम् अन्यतमेन रहिता न स्यात् । यदि स्याच् छिष्टगर्हणीया भवेत् । पूर्वेण वाक्येन पित्रादिभिः स्त्रीरक्षा कार्येत्य् उक्तम् । अनेन भर्तुर् असंनिधौ पित्रादिरहिता स्त्री न भवेद् इति विधीयते ॥ १।८६ ॥

_उक्तानां स्त्रीधर्माणां फलम् आह ।_

> **पतिप्रियहिते युक्ता स्वाचारा संयतेन्द्रिया ।**

> इह कीर्तिम् अवाप्नोति प्रेत्य चानुत्तमां गतिम् ॥ १।८७ ॥**

प्रियं च हितं च **प्रियहिते** । सा पत्युः प्रियहितयोर् उद्युक्तोक्तस्त्रीधर्मचारिणी संयतेन्द्रिया च सात्र लोके कीर्तिमती भवति, प्रेत्य च सर्वोत्कृष्टां लोकगतिम् अवाप्नोति । समन्तरसुखदं कर्म प्रियम् । परिणतिसुखदं हितम् । अत्र मनुः ।

> दानात् प्रभृति या तु स्याद् यावद् आयुः पतिव्रता ।

> सा भर्तृलोकम् आप्नोति यथैवारुन्धती तथा ॥

बृहस्पतिः ।

> आर्तार्ते मुदिते हृष्टा प्रोषिते मलिना कृशा ।

> मृते म्रियेत या पत्यौ सा स्त्री ज्ञेया पतिव्रता ॥

मृते मरणं तेन महाग्निप्रवेशनेनैव । यथाह अङ्गिराः ।

> सर्वासाम् एव नारीणाम् अग्निप्रपतनाद् ऋते ।

> नान्यो धर्मो हि विज्ञेयो मृते भर्तरि कर्हिचित् ॥

> यावन् नाग्नौ दहेद् देहं मृते पत्यौ पतिव्रता ।

> तावन् न मुच्यते नारी स्त्रीशरीरात् कथंचन ॥

> सद्वृत्तभावाश्रितभर्तृकाणां स्त्रीणां वियोगक्षतकातराणाम् ।

> तासां प्रभावस्तिमिते गते कं नाग्निप्रवेशाद् अपरो ऽस्ति मार्गः ॥ **[११०]**

अस्तमिते प्रभौ भर्तरि, कं गते स्वर्गं गते मृते भर्तरि । हारीतः ।

> मृते भर्तरि या नारी धर्मशीला दृढव्रता ।

> अनुगच्छति भर्तारं शृणु तस्यास् तु यत्फलम् ॥

> तिस्रः कोट्यो ऽर्धकोटी च यानि लोमानि मानवे ।

> तावन्त्य् अब्दसहस्राणि स्वर्गलोके महीयते ॥

> मन्त्रग्राही यथा सर्पं बलाद् उद्धरते बिलात् ।

> तद्वद् भर्तारम् आदाय मृतं याति तपोबलात् ॥

> मातृकं पैतृकं चैव यत्र कन्या प्रदीयते ।

> कुलत्रयं पुनात्य् एषा भर्तारं यानुगच्छति ॥

व्यासः ।

> पूर्वं मृता हरेद् अग्निम् अन्वारूढा हरेद् अघम् ।

> भर्तुर् धनम् अभावे तु जीवन्ती सत्सु बन्धुषु ॥

> ब्रहघ्ने वा कृतघ्ने वा मित्रघ्ने यच् दुष्कृतम् ।

> भर्तुः पुनाति सा नारी तम् आदाय मृता तु या ॥

आदायालिङ्ग्येत्य् अर्थः । अत एव कल्पसूत्रकारो भर्तृशरीरेण सह संवेशनम् आह: "उत्तरतः पत्नीं सह संवेशयन्ति" इति ।

> दयितं यान्यदेशस्थं वृत्तं श्रुत्वा पतिव्रता ।

> समारोहति दीप्ते ऽग्नौ तस्याः शक्तिं निबोधत ॥

वृत्तं मृतम् इत्य् अर्थः ।

> यदि प्रविष्टो नरके बद्धपाशैः सुदारुणैः ।

> संप्राप्तो यातनास्थानं गृहीतो यमकिंकरैः ॥

> तिष्ठते विवशो दीनो वेष्ट्यमानः स्वकर्मभिः ।

> व्यालग्राही यथा सर्पं बिलाद् गृह्णात्य् अशङ्कितम् ॥

> तद्वद् भर्तारम् आदाय दिवं याति तपोबलात् ।

> तत्र सा भर्तृपरमा स्तूयमानाप्सरोगणैः ॥

> मोदते पतिना सार्धं यावद् इन्द्राश् चतुर्दश ॥

मोदते पतिना सार्धम् इति वचनात् सह पत्या स्वर्गोपभोगः पत्नीगाम्य् एव फलम् इति तत्कृतस्याग्निप्रवेशस्य फलम् अकर्ता भर्ता भुङ्क्त इत् विरोधः सुपरिहा(ह)रः । **[१११]** यस् तु भर्तरि सुखसमवायः, स भर्तृगताद् एव धर्मात् । तत्प्रतिबन्धकं पापं पत्नीकृतो धर्म उद्धरति । न च प्रतिबन्धकोद्धारकः कार्यपरः । यस् तु पत्युः पापक्षयः पत्नीकृतस्य धर्मस्य फलम् इति श्रूयते तस्यापि न मुख्यो ऽर्थः, किं तु गौणः, क्षय इव क्षयः पत्नीधर्मेण पतिपापस्यानन्तरं फलदानप्रतिबन्धरूपः । बृहस्पतिः ।

> शरीरार्धं स्मृता जाया पुण्यापुण्यफले समा ।

> अन्वारूढा जीवती(न्ती) च साध्वी भर्तुर् हिताय सा ॥

अन्वारोहणं च काम्यत्वाद् अनित्यम् । अत एव विष्णुः: "मृते भर्तरि ब्रह्मचर्यं तदन्वारोहणं वा" इति । न चान्वारोहणस्मृतीनां "तस्माद्(दु) ह न पुरायुषः स्वःकामी प्रेयात्" इति श्रुतिविरोधो वाच्यः, भिन्नविषयत्वात् । सामान्येन श्रुतिः स्वेच्छया मरणं निषेधति । स्मृतिस् तु मृते भर्तरि वह्निप्रवेशमरणविशेषं विधत्ते । अतो भिन्नविषयत्वाद् अविरोधः । "स्वर्गकामो यजेत," "यावज्जीवम् अग्निहोत्रं जुहुयात्" इत्य् एवमादिकया श्रुत्या सामान्यविषयया न विरोधः। तथा च ब्रह्मपुराणम् ।

> मृते भर्तरि सत्स्त्रीणां न चान्या विद्यते गतिः ।

> नान्यद् भर्तृवियोगार्तिदाहप्रशमनं भवेत् ॥

> निधायोरसि संशुद्धा प्रविशेज् जातवेदसम् ।

> ऋग्वेदवादात् साध्वी स्त्री न भवेद् आत्मघातिनी ॥

> त्र्यहाच् छौचे तु निर्वृत्ते श्राद्धं प्राप्नोति शाश्वतम् ॥

"इमा नारीर् अविधवाः" इत्यादयो वेदश्रुतयः । तस्माद् एताः स्मृतयः प्रमाणम् । न च "न हिंस्यात्" इत्य् अनेनान्वरोहणम् शक्यं निषेद्धुम् । अनेन हि हन्तुः सकाशाद् अन्यस्य हन्तव्यस्य हिंश प्रतिषिध्यते, न तु स्ववधरूपा । सा तु "तद्माद् उ ह न पुरायुषः" इत्य् अनेन निषिध्यते । इदं च सामान्यविषयत्वाद् विशेषविषययान्वारोहणस्मृत्या तद्व्यतिरिक्तस्ववधनिषेधकत्वेन संकोच्यत इत्य् उक्तम् । न च सामान्यविषयश्रुतिविरुद्धा स्मृतिर् अप्रमाणम् इति वाच्यम्, सामान्यविशेषरूपविषयभेदेन विरोधाभावात् । विषयाभेद एव हि विरोधो न तु **[११२]** विशेषविषयभेदे । ततश् च विशेषविषयया स्मृत्या स्वमूलभूता श्रुतिर् विशेषविषयैवानुमीयते । सा च सामान्यविषयश्रुतेर् बलीयसी सती तस्याः संकोचहेतुर् भवति । <span style="text-decoration:underline;">ननु</span> च ब्राह्मण्या अन्वारोहणप्रतिषेधं स्मरन्ति, यथा तावत् पैठीनसिः ।

> मृतानुगमनं नास्ति ब्राह्मन्या ब्रह्मशासनात् ।

> इतरेषां तु वर्णानां स्त्रीधर्मो ऽयं परः स्मृतः ॥

> उपकारं यथा भर्तुर् जीवन्ती न तथा मृता ।

> करोति ब्राह्मणी श्रेयो भर्तुः शोकवती सती ॥

विराट् ।

> अनुवर्तेत जीवन्तं न तु यायान् मृतं पतिम् ।

> जीव(वे)द्भरुर् हितं कुर्यान् मरणाद् आत्मघातिनी ॥

अङ्गिराः ।

> या स्त्री ब्राह्मणजातीया मृतं पतिम् अनुव्रजेत् ।

> सा स्वर्तम् आत्मघातेन नात्मानं न पत्ं नयेत् ॥

व्याघ्रपात् ।

> न म्रियेत समं भर्त्रा ब्राह्मणो शोकमोहिता ।

> प्रव्रज्यागतिम् आप्नोति मरणाद् आत्मघातिनी ॥

प्रव्रज्या मैथुनादिभोगत्यागः । सत्यम् एवं स्मरन्ति किं तु । <span style="text-decoration:underline;">सत्यम्</span> एवं स्मरन्ति किं तु स्मरान्तरेणैतेषां विषयो व्यवस्थाप्यते । यथाह उशनाः ।

> पृथक्चितिं समारुह्य न विप्रा गन्तुम् अर्हति ।

> अन्यासां चैव नारीणां स्त्रीधर्मो ऽयं परः स्मृतः ॥ इति 

ततश् च ब्राह्मण्यनुगमननिषेधः पृथक्चितिसमारोहणविषयः । अत एव रामायणादौ ब्राह्मण्यादीनां स्वभर्तृशरीरालिङनपूर्वकं स्वशरीरदहनम् उपाख्यायते । अत एव कल्पसूत्रकारः प्रेतस्योत्तरतः पत्न्याः संवेशनम् अविशेषेण नित्यवद् विदधाति । देवरादिना तुत्थापनं तस्याः पुत्रकामनायां वा जीवलोककामनायां वा सत्याम् आहुः । किं च न ब्राह्मणीत्वेन निमित्तेनानुगमननिषेधो भवति । किं त्व् असौ ब्राह्मण्याः शोकनिमित्तकः । यत् तु वैराजम् आङ्गिरसं च वचनं ब्राह्मण्या अनुगमनमात्रप्रतिषेधकम् इव प्रतिभाति । तद्विशेषविषयैः प्रतिषेधैर् उपस्ंह्रियते । तस्माद् विधितः प्रवर्तमानाया ब्राह्मण्या अनुगमनाद् दोषो न विद्यते, शोकादिप्रवृत्तायास् तु भवत्य् एवेति ॥ १।८७ ॥

> **सत्याम् अन्यां सवर्णायां धर्मकार्यं न कारयेत् ।**

**[११३]**

सवर्णायां सत्यां विद्यमानायां भार्यायाम् अन्याम् असवर्णां धर्मकार्यं न कारयेत् । तया सह धर्मं नाचरेद् इत्य् अर्थः । अभावे ऽपि (वे तु) सवर्णाया इतरयापि सहाचरेद् इत्य् अर्थसिद्धम् । अत एव शूद्रयैव सह धर्मानुष्ठाननिषेधम् आह वसिष्ठः: "कृष्णवर्णा वै रामा रमणायैव न धर्माय" इति । कृष्णवर्णा शूद्रा ॥

> **सवर्णासु विधौ धर्म्ये ज्येष्ठया न विनेतरा ॥ १।८८ ॥**

सवर्णान् एकत्वे तु ज्येष्ठायां चादुष्टायां तया विना नेतरया सह धर्मम् आचरेत् । ज्येष्ठया तु सह कनीयस्यो ऽपि धर्मं कारयितव्याः । तथा च आपस्तम्बः: "धर्मप्रजासंपन्ने दारे नान्यान् कुर्वीतान्यतरापाये तु कुर्वीत । प्राग् अग्न्याधेयाद् आधाने हि सती कर्मभिः संबध्यते" इति । बौधायनः: "पत्नीनां सह संनहनम् इति स ह स्वाह बौधयन एकैकाम् एव संनह्येद् एकैकां गार्हपत्यम् ईक्षेअयेद् एकैकाम् आज्यम् अवेक्षयेत्" इत्यादि । कात्यायनः ।

> नैकयापि विना कार्यम् आधानं भार्यया द्विजैः ।

> अकृतं तद् विजानीयात् सर्वा न(ना)न्वारमन्ति यत् ॥

तस्माज् ज्येष्ठैव सहधर्मचारिणी नेतरेति व्याख्यानं कल्पसूत्रधर्मशास्त्रविरुद्धत्वाद् अनादरणीयम् । यत् तु विष्णुवचनम्,

> अग्निहोत्रादियज्ञेषु द्वितीयां न सहाचरेत् ।

> अन्यथा निष्फलं तस्य स्विष्टैः क्रतुशतैर् अपि ॥

इति, तद् असवर्णद्वितीयाविषयम्, सत्स्व् अग्निषु या परिणीता तद्विषयं वा । अग्निषु नष्टेषु पुनराधानं तस्या अधिकर्तृत्वाद् अग्निहोत्रादिषु सहाधिकारः । कात्यायनः ।

> अग्निशिष्टादिशुश्रूषां बहुभार्यः सवर्णया ।

> कारयेत् तद्बहुत्वे तु ज्येष्ठा यागर्हिता भवेत् ॥

> या वा स्याद् वीरसूर् आसाम् आज्ञासंपादिनी च या ।

> दक्षा प्रियंवदा शुद्धा ताम् अत्र विनियोजयेत् ॥

> दिनक्रमेण वा कर्म यथाज्येष्ठम् अशक्तितः ।

> विभज्य सह वा कुर्युर् यथाज्ञानम् अशाठ्यतः ॥

दक्षः ।

> धर्मपत्नी समाख्याता निर्दोषा यदि सा भवेत् ।

> दोषे सति न दोषः स्याद् अन्या कार्या गुणान्विता ॥ १।८८ ॥

**[११४]**	**दाहयित्वाग्निहोत्रेण स्त्रियं वृत्तवतीं पतिः ।**

> आहरेद् विधिवद् दारान् अग्नींश् चैवाविलम्बयन् ॥ १।८९ ॥**

यया सहाग्न्याधानं ताम् उक्तवृत्तवतीं मृतां पतिर् वैतानैर् अग्निभिर् यथाविधि दाहयित्वासवर्णभार्यश् चेद् विधिवद् **दानान् आहरेत्** । **अग्नींश् चाविलम्बयन्** । तत्र सवर्णदारालाभे शूद्रावर्जम् असवर्णयापि सहाधानादि कार्यम् । यद् आह विष्णुः ।

> मृतायाम् अपि भार्यायां वैदिकाग्निं न हि त्यजेत् ।

> उपाधिनापि तत् कर्म यावज्जीवं समापयेत् ॥

अस्यार्थः: वैदिकैर् मृतां पत्नीं संस्कृत्य न तान् परित्यजेत्, पुनर् आदधीत । सवर्णदारालाभविषये उपाधिनापि असवर्णयापि भार्यया यावज्जीवं कर्म समापयेद् इति । न पुनर् अयम् अर्थो मृतायाम् अपि भार्यायां वैदिको ऽग्निर् न त्याज्यः, न तेन ताम् दहेद् इति । यतस् तथा सति, "शवाग्नयो वा एते भवन्ति ये मृतायां भार्यायां भ्रियन्ते" इति काठकगृह्यश्रुतिविरोधो दुष्परिहा(ह)रः । तथा "उपाधिनापि तत् कर्म" इत्य् अस्य कुशमय्या काञ्चनमय्या वा पत्न्या कर्मसमाप्तिः कार्येति नार्थः, पत्न्या अप्रतिनिधेयत्वात् । यद् आह सत्याषाढः: "न स्वामित्वस्य भार्यायाः पुत्रस्य देशस्य कालस्याग्नेर् देवतायाः कर्मणः शब्दस्य च प्रतिनिधिर् विद्यते" इति । पत्न्याः क्रत्वर्थकर्मकारि रूपं तद् यद्य् अपि शक्यं प्रतिनिधातुम्, तथापि कुशादिमय्याः प्रतिकृतेस् तत्कार्यकार्त्वाभावान् न तत्प्रतिनिधित्वम् । न हि समीपस्थितिमात्रं पत्नीकार्यम् । किं तु फलीकरणाज्यावेक्षणादि तत्कार्यम् । तदाक्षिप्ता च समीपस्थितिः । तेन पूर्वोक्त एवास्यार्थो न्याय्यः । यत् पुनः,

> अन्ये कुशमयीं पत्नीं कृत्वा तु गृहमेधिनः ।

> अग्निहोत्रम् उपासन्ते यावज्जीवम् अतन्द्रितः ॥

इति वचनम्, तद् अग्निहोत्रस्तुत्यर्थम् एव न स्वार्थविधायकम् उक्द्ताद् धेतोः । **[११५]**

- <span style="text-decoration:underline;">ननु</span> च पुनराहृतानां दाराणामग्नोत्राद्यधिकारो ऽनुपपन्नो होतृहोमान्वारम्भणीयजन्यसंस्कारविरहात् । न च संस्कारार्थम् अन्वारम्भणीयादिकं स्वातन्त्र्येण शक्नोति भार्या कर्तुम्, तस्याः सहाधिकारनियमात् । नापि पतिः संस्कृतत्वात् । संस्कृतत्वं च तस्य संस्कारारम्भकाणाम् अन्वारम्भणीयादीनां क्रत्वङ्गभूतानाम् अनुष्ठितत्वात् । न ह्य् अन्वारम्भणीयादिसंस्कारवान् अन्वारम्भणीयादौ शास्त्रेण प्रयुज्यते । [तस्माद् अपत्नीकेनैवाग्निहोत्रम् आहर्तव्यम् । तथा च बह्वृचब्राह्मणम्] "तस्माद् अपत्नीको ऽग्निम् आहरे" इति । तद् अयुक्तम् । सर्वाः खलु श्रुतयः सपत्नीकस्याग्निहोत्रादि विदधति । बह्वृचब्राह्मणं स्तुतिपरत्वेनाप्य् उपपद्यते । किं च रजस्वलायां सूतिकायां च पत्न्याम् एतद् वचनम् "अपत्नीको ऽग्निम् आहरेत्" इति, न पुनर् अविद्यमानायां भार्यायाम् । एवं च सति न श्रुत्यन्तरविरोधः । नास्य वाक्यस्य विधायकत्वम् । तस्माच् छ्रुतिविरोधाभावात् "आहरेद् विधिवद् दारान्" इति स्मृतिवचनं प्रमाणम् एव । ततश् चैतद्वचनसामर्थात् पूर्वसंस्कारापभ्रंशकल्पनयान्वारम्भणीयादाव् अस्ति भर्तुर् अधिकार इत्य् आश्रयणीयम् । अत एव बौधायनः पुनर्दारक्रियाविषयम् आह: "ईजानस्य पुनर् आदधानस्य संनयेन् न संनयेद् इति । संनयेद् इत्य् एक आहुः । अथैक आहुर् न संनयेद् इति [श्रीरसंस्पर्शी ह यज्ञो भवति । यदैव पुनर् यजेताथ संनयेत्" इति] । अस्यार्थः: ईजानस्य कृतसोमयागस्य पत्न्यां मृतायाम् अप्य् अन्यस्यां चाहृतायाम् अग्नीन् आदधानस्याहितवतो ऽध्वर्युः संनयेन् न वेति संदेहम् उपक्रम्य पूर्वपक्षम् आह: संनयेद् इत्य् एक आहुः । तेषाम् अभिप्रायः: यद्य् अपि पत्न्याः सोमयागजन्यः सांनाय्याधिकारहेतुः संस्कारो नास्ति, तया सह सोमयागाकरणात् । तथापि तस्या यजमानं प्रति गुणभावाद् यजमानस्य च संस्कारवत्त्वात् संनयेद् एवेति । 

- <span style="text-decoration:underline;">सिद्धान्तम्</span> आह: "अथैक आहुर् न संनयेद् इति शरीरसंस्पर्शी ह यज्ञो भवति" इति । शरीरशब्देन च शरीर्य् आत्मा लक्ष्यते । यज्ञेन खलु सांनाय्यप्रयोगानुगुणः **[११६]** संस्कार आत्मन्य् आधीयते । न च यजमाने पत्न्यां च वर्तमानः सोमयागसंस्कारः सांनाय्ययागोपयोगी, न चाभिनवा पत्नी तत्संस्कारवतीति नैव संनेयम् । यदैव पुनः सोमेन यजेताथ संनयेद् इति ।

> ततश् चोत्तरकर्मकर्तृत्वयोग्यतालक्षणसंस्काराधायकतया सोमयागतुल्यत्वाद् धोतृहोमान्वारम्भणीययोर् एषैव कल्पना युक्ता । तस्मात् कृताग्न्याधाना मृता पत्नी वैतानैर् अग्निभिः संस्कार्या । अविद्यमानधर्मानुष्ठानयोग्यभार्यश् चेत् तद्योग्यभार्यान्तरम् आहृत्याधानं कुर्याद् इतरस् त्व् आधानम् एवेति सिद्धम् । यत् तु,

> द्वितीयां वै तु भार्यां यो दहेद् वैतानिकाग्निभिः ।

> तिष्ठन्त्यां प्रथमायां तु सुरापानसमं हि तत् ॥

इति देवलवचनम्, तद् अकृताग्न्याधेयद्वितीयाविषयम् । अन्यथा "आहिताग्निम् अग्निभिर् दहन्ति" इति श्रुतिविरुद्धम् अप्रमाणं स्यात् । न च श्रुतिगत आहिताग्निशब्दः स्मृतुवशाद् विशेषविषयो भवतीति वाच्यम्, उपात्तोद्देश्यसमर्पकत्वेन विशेषं प्रत्य् अनपेक्षितत्वात् । "ग्रहं संमार्ष्टि" इति ग्रहशुतिवत् ॥ १।८९ ॥

**इति श्रीविद्याधरवंशप्रभवश्रीशिलाहारनरेन्द्रजीमूतवाहनान्वयप्रसूत-श्रीमदपरादित्यदेवविरचिते **

**याज्ञवल्कीयधर्मशास्त्रनिबन्धे विवाहप्रकरणम्**

## वर्णजातिविवेकप्रकरणम्
**[वर्णजातिविवेकप्रकरणम्]**

_उक्तविवाहासु पतिसवर्णासु तदसवर्णासु चोत्पन्नानां तथा स्वैरिणीषु प्रतिलोमोत्पन्नानां संव्यवहारोपयोगिसंज्ञापरिज्ञानाय प्रकरणम् आरभ्यते ।_

> **सवर्णेभ्यः सवर्णासु जायन्ते हि सजातयः ।**

> अनिन्द्येषु विवाहेषु पुत्राः संतानवर्धनाः ॥ १।९० ॥**

सवर्णाभ्यां दम्पतिभ्यां जनिताः पुत्रास् ताभ्यां समनजातयो भवन्ति । पुत्रग्रहणम् अपत्यमात्रपरम् । अनिन्द्येषु विवाहेषूढायाम् उत्पन्नाः पुत्राः संतानस्य ब्रह्मवर्चसादिगुणवृद्धिहेतवो भवन्ति । अत्र मनुः ।

> ब्राह्मादिषु विवाहेषु चतुर्ष्व् एवानुपूर्वशः ।

> ब्रह्मवर्चस्विनः पुत्रा जायन्ते शिष्टसंमताः ॥

> रूपसत्त्वगुणोपेता धनवन्तो यशस्विनः ।

> पर्याप्तभोगा धर्मिष्ठा जीवन्ति च शतं समाः ॥

> इतरेषु च शिष्टेषु नृशंसानृतवादिनः ।

> जायन्ते दुर्विवाहेषु ब्रह्मधर्मद्विषः सुताः ॥

ब्राह्मणविषयम् एतत् ।

> अनिन्दितैः स्त्रीविवाहैर् अनिन्द्या भवति प्रजा ।

> निन्दितैर् निन्दिता नॄणां तस्मान् निन्द्यान् विवर्जयेत् ॥ १।९० ॥

_अनुलोमजान् आह ।_

> **विप्रान् मूर्धावसिक्तो हि क्षत्रियायां विशः स्त्रियाम् ।**

> अम्बष्ठः शूद्र्यां निषादो जातः पारशवो ऽपि वा ॥ १।९१ ॥**

ब्राह्मणात् क्षत्रियादिषु भार्यासु मूर्धावसिक्ताम्बष्ठनिषादसंज्ञकाः पुत्रा भवन्ति । निषादस्य पारशव इति च संज्ञा परा । गौतमः: "अनुलोमानन्तरैकान्तरद्व्यन्तरासु जाताः सवर्णाम्बष्ट्ःओग्रविषाददौष्मन्तपाराशवाः (?) । असवर्णभार्योत्पन्ना अनुलोमजाः । ब्राह्मणस्यानन्तरा क्षत्रिया । तस्यां तेनोत्पन्नः सवर्णः । क्षत्रियाद् अनन्तरायां वैश्यायाम् अम्बष्ठः । वैश्यात् तदनन्तरायां शूद्रायाम् उग्रः । ब्राह्मणाद् एकान्तरायां वैश्यायां निषादः । क्षत्रियाद् एकान्तरायां शूद्रायां दौष्मन्तः । ब्राह्मणाद् द्व्यन्तरायां शूद्रायां पारशवः" इति । अत्र संज्ञाविकल्पे न विरोधः कार्यः । विष्णुः: "समानवर्णासु पुत्राः समानवर्णा एव भवन्ति । अनुलोमास् तु मातृसवर्णाः" ॥ १।९१ ॥

> **वैश्याशुद्र्योस् तु राजन्यान् माहिष्योग्रौ सुतौ स्मृतौ ।**

> वैश्यात् तु करणः शूद्र्यां विन्नास्व् एष विधिः स्मृतः ॥ १।९२ ॥**

क्षत्रियाद् वैश्यायां जातो माहिष्यः, शूद्रायाम् उग्रः । वैश्याच् छूद्रायां करणः । "सवर्णेभ्यः सवर्णासु" इत्यादिना य उक्तो विधिः स विन्नासु परिणीतासु स्मृतो मुनिभिः । अविन्नास्व् अपि जातानां क्षेत्रजादिपुत्राणां वर्णत्वाभ्युपगमाद् विन्नास्व् इति शास्त्रविहितपुत्रोत्पत्तिप्रकारोपलक्षणार्थम् । यत एव तेषां ब्राह्मणत्वम् अस्ति अत एव: "ब्राह्मणा ऋत्विजः" इत्य् अभिधाय "शबलेयबाहलेयपुत्रिकापुत्रपरक्षेत्रसमोढकानीनानुजावरद्विप्रवरान् परिहाप्य" इति बौधायनः परक्षेत्रोत्पन्नानां पर्युदासम् आह । यत् तु देवलेनोक्तम्,

> द्वितीयेन तु यः पित्रा सवर्णायां प्रजायते ।

> अवरीट इति ख्यातः शूद्रधर्मा स जातितः ॥

तथा,

> व्रतहीनास् त्व् असंस्कार्याः सवर्णास्व् अपि ये सुताः ।

> उत्पादिताः सवर्णेन व्रत्या इत् बहिष्कृताः ॥

इति, तच् छास्रस्वीकृतक्षेत्रजकानीनसहोढगूढोत्पन्नपौनर्भवव्यतिरिक्तनियोग-व्यभिचारोत्पन्नपुत्रविषयम् । एते च मूर्धावसिक्तादयो न क्षत्रियादिभ्यो भिन्नाः । किं तु तत्तद्ब्राह्मणादिजनितोपाधिभेदान् मूर्धावसिक्तादिनामभेदभाजो भवन्ति । यद् आह शङ्खः: "ब्राह्मणेन क्षत्रियायाम् उत्पन्नः क्षत्रिय एव भवति । क्षत्रियेण वैश्यायां वैश्य एव । वैश्येन शूद्रायां शूद्र एव" इति ॥ १।९२ ॥

_प्रतिलोमजानां नामान्य् आह ।_

> **ब्राह्मण्यां क्षत्रियात् सूतो वैश्याद् वैदेहकस् तथा ।**

> शूद्राज् जातस् तु चण्डालः सर्वधर्मबहिष्कृतः ॥ १।९३ ॥**

> क्षत्रिया मागधं वैश्याच् छूद्रात् क्षत्तारम् एव च ।**

> शूद्राद् आयोगवं वैश्या जनयामास वै सुतम् ॥ १।९४ ॥**

ब्राह्मण्यां क्षत्रियवैश्यशूद्रेभ्यो यथाक्रमं सूतवैदेहचण्डाला भवन्ति । एषां मध्ये चण्डालः सर्वधर्मबहिष्कृतः । सर्वेषां वर्णानां ये धर्मास् ते सर्वधर्माः, तेष्व् अनधिकारी, न पुनः सर्वेषु धर्मेष्व् अनधिकारीत्य् अर्थः । यत् आह देवलः: "स्वजातिशोधनं सर्वप्रणामस् तितिक्षा व्यवहारशुद्धिर् अपरावमानं स्वभृत्यपोषणं स्वकर्मानुष्ठानं प्रधानकर्मवर्जनम् इति चण्डालधर्माः" । ततश् च वर्णधर्मः प्रधानकर्म, स्वकर्म स्वकीयवृत्तिः। क्षत्रिया वैश्यान् मागधं जनयति, शूद्रात् क्षत्तारम् । वैश्या स्त्री शूद्राद् आयोगवम् । एताभिः संज्ञाभिः शास्त्रान्तरे संव्यवहाराः । तत्र मनुः ।

> सूतानाम् अश्वसारथ्यम् अम्बष्ठानां चिकित्सनम् ।

> वैदेहकानां स्त्रीकार्यं मागधानां वणिक्पथः ॥

> मत्स्यघातो निषादानाम् आयोगव्यस्य लक्षणम् ।

तथा,

> ब्राह्मणार्थे गवार्थे वा देहत्यागो ऽनुपस्कृतेः ।

> स्त्रीबालाभ्यवपत्तौ च बाह्यानां सिद्धिकारणम् ॥

उपस्कारो मूलग्रहणम् । अभ्यवपत्तिर् अनुग्रः ॥ १।९३–९४ ॥

> **माहिष्येण करण्यां च रथकारो प्रजायते ।**

उक्तो माहिष्यः । वैश्याच् छूद्रायाम् उत्पन्ना करणी । तस्यां माहिष्योत्पन्नो रथकारो भवति । वैदिककर्माधिकारित्वाद् अस्य संकीर्णयोनीनां मध्ये पृथगभिधानम् । तथा च शङ्खः: "क्षत्रियवैश्यानुलोमानन्तरोत्पन्ननो रथकारस् तस्येज्यादानोपनयनसंस्कारक्रियाः [अश्वप्रतिष्ठारथसूत्रवासुविद्याध्ययनवृत्तिता च" इति ] ॥

> **असत्सन्तस् तु विज्ञेयाः प्रतिलोमानुलोमजाः ॥ १।९५ ॥**

हीनवर्णेनोत्कृष्टवर्णायां जनिताः प्रतिलोमजाः । उत्तमवर्णेन हीनवर्णायां परिणीतायां उत्पन्ना अनुलोमजाः । तत्र प्रतिलोमजा असन्तो ऽसाधवः, वर्णबाह्या (?) इत्य् अर्थः । अनुलोमजास् तु सन्तः साधवः, मातृसमानवर्णत्वात् क्षत्रियादिधर्माधिकारिणो भवन्ति ॥ १।९५ ॥

> **जात्युत्कर्षो युगे ज्ञेयो सप्तमे पञ्चमे ऽपि वा ।**

युगं जायापतोर् युग्यम् । तत्र सप्तमे पञ्चमे ऽपि वा पितृसमानवर्णभावो ज्ञेयः । एतच् चानुलोमजस्त्रीविषयम्, तस्यां भार्यात्वसंभवात्, न तु प्रतिलोमजाविषयम्, **[१२०]** तस्या वर्णबाह्यत्वेनाजायात्वात् । गुणापेक्षो विकल्प उदाहरणम् । उत्तमवर्णेन हीनवर्णायाम् उत्पन्ना सा(या) स्त्री सोत्तमवर्णाद् अनिषिद्धमार्गेण स्त्रियं जनयति । साप्य् एवं साप्य् एवम् इति सप्तमे स्त्रीपुंसयुगले जातम् अपत्यं समानवर्णं पित्रा भवति ॥

> **व्यत्यये कर्मणां साम्यम्**

ब्राह्मणक्षत्रियादीनां यानि वृत्तिरूपाणि कर्माणि तेषां व्यत्यये व्यतिक्रमे य्था ब्राह्मणस्य क्षत्रियवृत्तिं वैश्यवृत्तिं वोपजीवतो जाताः पुत्रपौरादयो यदि ताम् एव वृत्तिम् उपजीवन्ति तदा सप्तमे पञ्चमे वा जातम् अपत्यम् उपजीव्यमानसंबन्धिवर्णात्मकं भवति ॥

> **पूर्वचच् चोत्तराधरम् ॥ १।९६ ॥**

पूर्ववद् वर्णसंकरवद् वृत्तिसंकरस्याप्य् उत्तराधरं वेदितव्यम् । भावप्रधानो ऽयं निर्देशः । ततश् चोत्तरत्वम् अधरत्वं वा वेदितव्यम् इत्य् अर्थः । आनुलोम्येन वृत्तिसंकरस्योत्तरत्वम् । यथाह वसिष्ठः: "आजीवन्तः स्वधर्मेणानन्तरां पापीयसीं वृत्तिम् आतिष्ठेरन्" इति । वृत्तिसंकरे प्रातिलोम्यम् अधरम् । यथा—वैश्यस्य क्षत्रवृत्तुपजीवनं क्षत्रियस्य ब्राह्मणवृत्त्युपजीवनम् । अत एव "वृत्तिम् आतिष्ठेरन्" इत्य् अनुवृत्तौ वसिष्ठः: "न तु कदाचिज् जायसी" इति ॥ १।९६ ॥

**इति श्रीविद्याधरवंशप्रभवश्रीशिलाहारनरेन्द्रजीमूतवाहनान्वय-**

**प्रभूतश्रीमदपरादित्यदेवविरचिते याज्ञवल्कीयशास्त्रनिबन्धे**

**वर्णजातिविवेकप्रकरणम् ॥ ३ ॥**

## गृहस्थधर्मप्रकरणम्
**अथ सटीकयाज्ञव्ल्क्यस्मृतौ**

**गृहस्थधर्मप्रकरणम् (४)**

_सभार्यस्य गृहस्थस्य धर्मेष्व् अधिकार इति भार्यापरिग्रहं सप्रसङ्गम् अभिधायाधुना गृहस्थधर्मान् आह ॥_

**[१२१]**

> **कर्म स्मार्तं विवाहाग्नौ कुर्वीत प्रत्यहं गृही ।**

> दायकालाहृते वापि श्रौतं वैतानिकाग्निषु ॥ १।९७ ॥**

**स्मार्थं** गृह्योक्तं **कर्म** **वैवाहिके** विवाहसंस्कृते **ऽग्नौ कुर्वीत प्रत्यहं** नित्यम् । **गृही** गृहवान् । गृहशब्दो ऽयं भार्याम् आचष्टे, न शालाम् । "**विवाहाग्नौ**" इति वदन् विवाहकर्मणाग्नौ को ऽप्य् अतिशयो गृह्यकर्मानुकूल जायत इति दर्शयति । न ह्य् अन्यथा विवाहागौ कर्मसंपत्तिर् भवति । अग्नेः प्रतिक्षणं प्रध्वंसितत्वा(सित्वा)त् । विवाहसंस्कारस्य स्थायितया तद्विशिष्टो विवाहाग्निर् भवति स्थायी । ततश् च नष्टो ऽसौ वैवाहिककर्मणोत्पद्य इति सूचितं भवति । तत्र विवाहसंस्कारकारणान्य् आह कात्यायनः ।

> विवाहाग्निं सभार्थश् चेत् सीमाम् उल्लङ्घ्य गच्छति ।

> होमकालात्यये तस्य पुनराधानम् इष्यते ॥

> अरण्योः क्षयनाशाग्निदाहेष्व् अग्निं समाहितः ।

> पालयेद् उपशान्ते ऽस्मिन् पुनराधानम् इष्यते ॥

मरीचिः ।

> दूरस्थे ऽपि यदाकस्माद् धोमलोपः प्रजायते ।

> कर्तव्यं पुनराधानं प्रायश्चित्तं न विद्यते ॥

प्रवसति यजमाने समारूढाग्निविषयम् एतत् । बौधायनः: "अमेध्याभाधाने समारोप्य निर्मथित्वा पवमानेष्टिः" । वैतानाग्न्विषयम् एतत् । "विवाहाग्निश् चेद् अरणिमांस् तथा पूर्ववन् निर्मथ्य तदा पवमानेष्टिर् देवताभ्यश् चरून् पूर्णाहुतीर् वा कुर्यात् । अनरणिश् चेल् लौकिकम् अग्निम् आनीय चरुप्रवृत्तिं कुर्यात् ।

> अचोदितेन पाकेन कृतेनोद्धरणेन वा ।

> लौकिको ऽग्निः स विज्ञेयः पुनर् आधानम् अर्हति ॥

दायविभागकालाहृते चाग्नौ गृह्यं कर्म कुर्वीत" । दायः पितृधनम् । आहृत आहितः । श्रौतम् अग्निहोत्रादिकर्म वैतानिकेषु गार्हपत्यादिष्व् अग्निषु कुर्वीत । एतच् च कल्पसूत्रगृह्यशास्त्रेभ्यः प्राप्तम् एवानूद्यते, धर्मशास्त्रपुराणविहितानां ग्रहयज्ञादिकर्मणां वैवाहिकश्रौताग्निसंबन्धनिवृत्त्यर्थम् । **[१२२]** कात्यायनः ।

> निक्षिप्याग्निं स्वदारेषु परिकल्प्यर्त्विजं तथा ।

> प्रवसेत् कार्यवान् विप्रो वृथैव न चिरं क्वचित् ॥

> मनसा नैत्यकं कर्म प्रवसन्न् अप्य् अतन्द्रितः ।

> उपविश्य शुचिः सर्वं यथाकालम् उपाचरेत् ॥ इति ।

हारीतः: "नाग्निवेलयोः प्रवसेत् पर्वसु च" । अग्निवेलयोर् अग्निहोत्रवेलयोर् इत्य् अर्थः । प्रायायुकादिम् अधिकृत्य लौगाक्षिः: "सायम् आहुतिं हुत्वा तदैव प्रातर् आहुतिं जुहुयात्" । मैत्रायणीयपरिशिष्टम्: "ऋषयो ह स्म प्रायायुका आसंस्ते ऽग्निहोत्रेणातप्यंस् ते समस्तहोमान् अपश्यन्न् अथो द्विरात्राय त्रिरात्राय षड्रात्रायाष्टरात्रायार्धमासायाग्निहोत्रम् आजुहुवुः । तस्माद् यायावर आमयाव्य् आर्तो वार्धमासायाग्निहोत्रं जुहुयात् । पक्षादौ पर्वणो ऽन्ते च सायं च प्रातर् एव च चतुर्दश चतुर्गृहीतानि सकृदुन्नयनम् एका समित् सकृद्धोमः सकृत्पाणिमार्जनम् इत्य् एवं प्रातः" । अस्यार्थः — ऋषयः प्रायायुकाः प्रवासशीला अग्निहोत्रेण स्वकाले क्रियमाणेन हेतुनाता(त)प्यन्न् आपद्धर्मम् अपैक्षन्त ते समस्तहोमान् एकदैव प्रयोज्यान् अपश्यन् । तत्र पक्षान्त्यद्विरात्रे त्रिरात्रे षड्रात्रे पक्षे ऽर्धमासकाले ये होमास् तान् सकृद् एव जुहुवुः । तस्माद् अन्यो ऽपि प्रवासी व्याध्यार्तो वार्धमासहोमं कुर्यात् । तस्य प्रयोगः — पक्षादौ यजनीये ऽहनि साम्यं चतुर्दश चतुर्गृहीतानि सकृद् उन्नयति । उपलक्षणार्थं चैतत् । यथागामिनः पक्षस्यान्ते यथापार्वणम् औपवसथ्यम् अहस् ततः पूर्वसायंकालहोमो ऽन्तिमेन सायंहोमेन व्याप्तो भवति । तथा चतुर्गृहीतसंख्यं संपादयेत् । एवम् औपवस्थ्यस्याह्नः प्रातःकालस्य योमव्याप्तिसंपादिका चतुर्गृहीतसंख्या प्रातर्होमसमये कार्या । प्रायेण चतुर्दशसंख्या तथा भवतीति तद्ग्रहणं कदचित् तु त्रयोदशसंख्या पञ्चदशसंख्या वा यथा स्याद् इत्य् उपलक्षणम् ।

> प्रायायुक्तम् अधिकृत्य श्रुतिः: "यावतीर् वाहुतीर् होष्यन्त् स्यात् तावन्ति चतुर्गृहीतानि सकृद् उन्नयेत्" ॥ १।९७ ॥

**[१२३]**	**शरीरचिन्तां निर्वर्त्य कृतशौचविधिर् द्विजः ।**

> प्रातःसंध्याम् उपासीत दन्तधावनपूर्विकाम् ॥ १।९८ ॥**

**शरीरचिन्तां** शरीरस्य सामयत्वनिरामयत्वविषयां चिन्तां **निर्वर्त्य** कृतशौचक्रियो द्विजातिर् गृही **प्रातःसंध्यां दन्तधावनपूर्विकाम् उपासीत** । दन्तानां धावनं शोधनं तत्पूर्वं यस्याः सा दन्तधावनपूर्विका । अत्र ब्रह्मचारिणो विहिता संध्या गृहस्थं प्रत्य् अपि सा प्राप्ता । तस्या दन्तधावनपूर्व्कत्वम् अनेन विधीयते । शङ्खः: "ब्राह्मे मुहूर्ते तूत्थाय मूत्रप्रीषोत्सर्गं कुर्यात्" । ब्रह्माण्डपुराणे ।

> प्रतिश्रयाद् दक्षिणपश्चिमेन क्षिप्रं गत्वा क्षेपमात्रं शरस्य ।

> कुर्यात् पुरीषं तु शिरो ऽवगुण्ठ्य न तु स्पृशेज् जातु शिरः करेण ॥

अङ्गिराः ।

> कृत्वा यज्ञोपवीतं तु पृष्ठतः कण्ठलम्बितम् ।

> विण्मूत्रं तु गृही कुर्याद् यद् वा कर्णे समाहितः ॥

> उत्थाय पश्चिमे यामे रात्रेर् आचम्य चोदकम् ।

> अन्तर्धाय तृणैर् भूमिं श्रः प्रावृत्य वाससा ॥

> वाचं नियम्य यत्नेन निष्ठीवोच्छ्वासवर्जितः ।

> कुर्यान् मूत्रपुरीषं तु शुचौ देशे समाहितः ॥

दक्षः ।

> उषःकाले तु संप्राप्ते शौचं कुर्याद् यथार्थवत् ।

> ततः स्नानं प्रकुर्वीत दन्तधावनपूर्वकम् ॥

वृद्धपराशरः ।

> मुखे पर्युषिते नित्यं भवत्य् अप्रयतो नरः ।

> तस्मात् सर्वप्रयत्नेन भक्षयेद् दन्तधावनम् ॥

कात्यायनः ।

> उत्थाय नेत्रे प्रक्षाल्य शुचिर् भूत्वा समाहितः ।

> परिजप्य च मन्त्रेण भक्षयेद् दन्तधावनम् ॥

> आयुर् बलं यशो वर्चः प्रजापशुवसूनि च ।

> ब्रह्म प्रज्ञां च मेधां च त्वं मे देहि वनस्पते ॥ इति ।

मार्कण्डेयः ।

> प्रक्षाल्य भक्षयेत् पूर्वं प्रक्षाल्यैव च संत्यजेत् ।

> उदङ्मुखः प्राङ्मुखो वा कषायतिक्तकण्टकम् ॥

> कनिष्ठाग्रसमस्थौल्यं सुकूर्वं द्वादशाङ्गुलम् ।

> प्रातर् भुक्त्वा च यतवाग् भक्षयेद् दन्तधावनम् ॥ **[१२४]**

गर्गः ।

> दशाङ्गुलं तु विप्राणां क्षत्रियाणां नवाङ्गुलम् ।

> अष्टाङ्गुलं तु वैश्यानां शूद्राणां सप्तसंमितम् ॥

> चतुरङ्गुलमात्रं तु नारीणां नात्र संशयः ।

> प्राङ्मुखस्य धृतिः सौख्यं शरीरारोग्यम् एव च ॥

> दक्षिणेन तथा कुष्ठं पश्चिमेन पराजयः ।

> उत्तरेण गवां नाशः स्त्रीणां परिजनस्य च ॥

विष्णुः: "न पालाशं दन्तधावनम् अद्यान् न चैव श्रेष्मातकारिष्टविभीतकधवधन्वनजम् । न कोविदारशमीपीलुपिप्पलेङ्गुदगुग्गुलुजम् । न बन्धूकनिर्गुण्ठीशिग्रुबिल्वकतिन्दुकजम् । न पारिभद्रवाल्मीकमोचक्यशल्मलीशणजम् । न मधुरं नाम्लं नोर्ध्वशुष्कम् । न सुशिरं न पूतिगन्धि न पिच्छलम्" । मोचक्यं दकलीजम् इत्य् अर्थः । व्यासः ।

> प्रतिपद्दर्शषष्ठीषु नवम्यां दन्तधावनम् ।

> पर्णैर् अन्यत्र काष्ठैस् तु जिह्वोल्लेखैस् तृणैश् च वा ॥

> कण्टकिक्षीरवृक्षोत्थं द्वादशाङ्गुलसंमितम् ।

> कनिष्ठकाग्रवत्स्थूलं पर्वार्धकृतकूर्चकम् ॥

> दन्तधावनम् उद्दिष्टं जिह्वोल्लेखनिका तथा ।

> शुद्ध्यर्थं प्रातर् उत्थाय भक्षयेद् दन्तधावनम् ॥

> श्राद्धे यज्ञे च नियमान् नाद्यात् प्रोषितभर्तृका ॥

श्राद्धकर्तुर् निषेधो ऽयं न भोक्तुः ।

> अलाभे दन्तकाष्ठानां निषिद्धायां तथा तिथौ ।

> अपां द्वादशगण्डूषैर् विदध्याद् दन्तधावनम् ॥

पुराणम् ।

> प्रतिपद्दर्शषष्ठीषु चतुर्दश्यष्टमीषु च ।

> नवम्यां भानुवारे च दन्तकाष्ठं विवर्जयेत् ॥

यमः ।

> चतुर्दश्यष्टमी दर्शः पूर्णिमा संक्रमो रवेः ।

> क्षुरस्त्रीतैलमांसानि दन्तकाष्ठं विवर्जयेत् ॥

उशना: "न दन्तकाष्ठं पाटयेन् नाङ्गुलीभिर् दन्तान् प्रक्षालयेत्" । स्मृत्यन्तर ।

> पालाशं काकुभं दार्भं नैवाद्यद् दन्तधावनम् ।

> अद्याच् चेन् निष्कृतिं तस्य वच्मि गाम् अवलोकयेत् ॥ **[१२५]**

कात्यायनः ।

> यथाहनि तथा प्रातर् नित्यं स्नायाद् अतन्द्रितः ।

> दन्तान् प्रक्षाल्य नद्यादौ गेहे वै तद् अमन्त्रवत् ॥

अमन्त्रवद् इति मन्त्रविस्तरनिषेधपरम् । यतो ऽयम् एवाहाह् ।

> अलप्त्वाद् धोमकालस्य बहुत्वात् स्नानकर्मणः ।

> प्रातः संक्षेपतः स्नानं होमलोपो विगर्हितः ॥

> अत्यन्तमलिनः कायो नवछिद्रसमन्वितः ।

> स्रवत्य् एष दिवा रात्रौ प्रातःस्नानं विशोधनम् ॥

> प्रातःस्नानं प्रशंसन्ति दृष्टादृष्टकरं हि तत् ॥

विष्णुः ।

> य इच्छेद् विपुनान् भोगांश् चन्द्रसूर्यग्रहोपमान् ।

> प्रातःस्नायी भवेन् नित्यं द्वौ मासौ माघफाल्गुनौ ॥

यमः ।

> प्रातःस्नायी च सततं द्वौ मासौ माघफाल्गुनौ ।

> देवान् पितॄन् समभ्यर्च्य सर्वपापैः प्रमुच्यते ॥ १।९८ ॥

> **हुत्वाग्नीन् सूर्यदै(दे)वत्याञ् जपेन् मन्त्रान् समाहितः ।**

श्रौतस्मार्ताग्निहवनं स्वशास्त्रानुसारेणानुष्ठाय स्वशाखाधीतान् सूर्यदै(दे)वत्यान् मन्त्रान् समाहित एकाग्रमना जपेत् । नृसिंहपुराणे ।

> पूर्वां संध्यां सनक्षत्राम् उपक्रम्य यथाविधि ।

> सावित्रीम् अभ्यसेत् तावद् यावद् आदित्यदर्शनम् ॥

> तत आवसथं प्राप्य होमं कुर्यात् सदा बुधः ।

> संध्याकर्मावसाने तु स्वयं होमो विधीयते ॥

> स्वयंहोमफलं यत् स्यात् तद् अन्येन न लभ्यते ।

> ऋत्विक्पुत्रो गुरुर् भ्राता भागिनेयो ऽथ विट्पतिः ॥

> एतैर् एव हुतं यत् स्यात् तद् धुतं स्वयम् एव तु ॥

विऋपतिर् जामाता । श्रौते त्व् आधानर्त्विजां मध्य एको ऽन्तेवासि वा जुहुयात् । तहाह आश्वलायनः: "स्वयं पर्वणि वा जुहुयात् । ऋत्विजाम् एक इतरं कालम् अन्तेवासी वा" । मनुः ।

> नैव कन्या न युवतिर् नाल्पविद्यो न बालिशः ।

> होता स्याद् अग्निहोत्रस्य नार्तो नासंस्कृतस् तथा ॥

यत् तु शौनकवचनम्, **[१२६]** "पाणिग्रहणादि गृह्यं परिचरेत् स्वयं पत्न्य् अपि वा पुत्रः कुमार्य् अन्तेवासी वा", तद् वैतानविषयेण मानवेन न विरुध्यते, गृह्यविषयत्वात् तस्य । एवम् अनाम्ना(माम्ना)तदक्षिणानि ऋत्विजैव कार्याणि । अनाम्नातदक्षिणानि स्वयम् आपद्य् ऋत्विजा । कात्यायनः ।

> असमक्षं तु दम्पत्योर् होतव्यं नर्त्विगादिना ।

> भवेद् अप्य् असमक्षं तु तयोर् हुतम् अनर्थकम् ॥

वराहपुराणे ।

> उदयान् निःसृतं सूर्यं यस् तु भक्त्या नरो द्विजः ।

> दध्यक्षताञ्जलीभिस् तु तिसृभिः पूजयेच् छुचिः ॥

> तस्य भावप्रसन्नस्य ह्य् अशुभं यत् समार्जितम् ।

> तत्क्षणाद् एव निर्दग्धं भस्मी भवति तस्य तत् ॥

दक्षः ।

> देवकार्यं ततः कृत्वा गुरुमण्डलदर्शनम् ।

> देवकार्यस्य सर्वस्य पूर्वाह्णस् तु विधीयते ॥

विष्णुपुराणम् ।

> स्वाचारांश् च ततः कुर्यात् पुमान् केशप्रसाधनम् ।

> आदर्शाञ्जनमङ्गल्यदूर्वाद्यालभनानि च ॥

ब्रह्माण्डपुराणे ।

> स्वम् आत्मानं घृते पश्येद् यदीच्छेच् चिरजीवितम् ।

कात्यायनः ।

> पापिष्ठं दुर्भगं मत्तं नग्नम् उत्कृत्तनासिकम् ।

> प्रातर् उत्थाय यः पश्येत् तत् कलेर् उपलक्षणम् ॥

> श्रोत्रियं सुभगं गां च ह्य् अग्निम् अग्निचितं तथा ।

> प्रातर् उत्थाय यः पश्येद् आपद्भ्यः स प्रमुच्यते ॥

> **वेदार्थान् अधिगच्छेच् च शास्त्राणि विविधानि च ॥ १।९९ ॥**

**वेदार्थान् अधिगच्छेद्** इत् साध्यस्य निर्देशः । **शास्त्राणि विविधानीति** साधनस्य । शास्त्राण्य् अधिगच्छेद् वेदार्थान् अधिगन्तुम् इति वाक्यार्थो भवति । एवं च वेदार्थाधिगमोपायभूतानाम् एव निगमनिरुक्तव्याकरणमीमांसादीनां शास्त्राणां परिग्रहो न बौद्धशास्त्रादीनाम् । अत एव तदधिगमम् उपपातकत्वेन वक्ष्यति । स्मृत्यर्थो वेदार्थशब्देनैव गृहीतः । वेदार्थानुष्ठानत्वात् तदधिगमस्य वेदादिधारणम् अर्थसिद्धम् । अत एवोपपातकवर्गे "अधीतस्य च नाशनम्" इति वक्ष्यति । दक्षः ।

> वेदस्वीकरणं पूर्वं विचारो ऽभ्यसनं जपः ।

> तद्दानं चैव शिष्येभ्यो वेदाभ्यासो हि पञ्चधा ॥ **[१२७]**

अत एव मनुः ।

> बुद्धिवृद्धिकारण्य् आशु धन्यानि च हितानि च ।

> नित्यं शास्त्राण्य् अवेक्षेत निगमांश् चैव वैदिकान् ॥

> वेदस्य पारं गत्वा तु भूयो भूयस् तम् अभ्यसेत् ।

> शास्त्रं च विमलं कुर्यान् न चाधीत्य त्यजेत् पुनः ॥

नियमाः पदार्थनिर्णयहेतवो निघण्टुप्रभृतयः ॥ १।९९ ॥

> **उपेयाद् ईश्वरं चैव योगक्षेमार्थसिद्धये ।**

योगो ऽपेक्षितलाभः, क्षेमस् तद्रक्षणम् । योगक्षेमार्थसिद्ध्यर्हम् ईश्वरं तत्प्रयोजनसंपादनसमर्थम् उपेयाद् उपगच्छेत् । गौतमः: "योगक्षेमार्थम् ईश्वरम् अधिगच्छेन् नान्यम् अन्यत्र देवगुरुधार्मिकेभ्यः" । मनुः ।

> दैवतान्य् अधिगच्छेत् तु धार्मिकांश् च द्विजोत्तमान् ।

> ईश्वरं चैव रक्षार्थं गुरून् एव च पर्वसु ॥

> **स्नात्वा देवान् पित्रॄंश् चैव तर्पयेद् अर्चयेत् तथा ॥ १।१०० ॥**

मधय्ंदिने यथाविधि स्नात्वा यथाविधि **देवान् पितॄंस् तर्पयेत्** । चकाराद् ऋषीन् मनुष्यांश् च । तथा देवादीन् अर्चयेत् पूजयेत् । शङ्खः ।

> नित्यं नैमित्तिकं काम्यं क्रियाङ्गं मलकर्षणम् ।

> क्रियास्नानं तथा षष्ठं षोढा स्नानं प्रकीर्तितम् ॥

> अस्नातस् तु पुमान् नार्हो जप्याग्निहवनादिषु ।

> प्रातःस्नानं तदर्थं तु नित्यस्नानं प्रकीर्तितम् ॥

> चण्डालशवयूपादि स्पृष्ट्वास्नातां रजस्वलां ।

> स्नानार्हस् तु यतः स्नाति स्नानं नैमित्तिकं हि तत् ॥

> पुष्प(प्य)स्नानादिकं यत् तु दैवज्ञविधिचोदितम् ।

> तद् धि काम्यं समुद्दिष्टं नाकामस् तत् प्रयोजयेत् ॥

> जप्तुकामः पवित्राणि अर्चिर्ष्यन् देवताह् पितॄन् ।

> स्नानं समाचरेद् यस् तु(त्तु) क्रियाङ्गं तत् प्रकीर्तितम् ॥

> मलापकर्षणं नाम स्नानम् अभ्यङ्गपूर्वकम् ।

> मलापकर्षणार्था तु प्रवृत्तिस् तस्य नान्यथा ॥

**[१२८]**	सरःसु देवखातेषु तीर्थेषु च नदीषु च ।

> क्रियास्नानं समुद्दिष्टं स्नानं तत्र क्रिया मता ॥

स्नानम् एतत् । क्रिया कार्यतया विहितेत्य् अर्थः ।

> तत्र काम्यं तु कर्तव्यं यथावद् विधिचोदितम् ।

> नित्यं नैमित्तिकं चैव क्रियाङ्गं मलकर्षणम् ॥

> तीर्थाभावे तु कर्तव्यम् उष्णोदकपरोदकैः ।

> स्नातस्य वह्नितप्तेन तथैव परवारिणा ॥

> शरीरशुद्धिर् विज्ञेया न तु स्नानफलं लभेत् ।

> अद्भिर् गात्राणि शुध्यन्ति तीर्थ्स्नानाद् भवेत् फलम् ॥

> सरःसु देवखातेषु तीर्थेषु च नदीषु च ।

> स्नानम् एव क्रिया यस्मात् स्नानं पुण्यतमं स्मृतम् ॥

दक्षः ।

> चतुर्थे तु तथा भागे स्नानार्थं मृदम् आहरेत् ।

> तिलपुष्पकुशादीनि स्नानं वा कृत्रिमे जले ॥

> मृत्तिका सप्त न ग्राह्या वल्मीके भूषिकास्थले ।

> अन्तर्जले श्मशाने च वृक्षमूले सुरालये ॥

> परस्नानावशिष्टा च श्रेयस्कामैः सदा बुधैः ॥

अष्टधा विभक्तस्याह्नश् चतुर्थभागे मृदाहरणं कुर्याद् इत्य् अर्थः । शातातपः ।

> शुचौ देशे तु संग्राह्या शर्कराश्मादिवर्जिता ।

> रक्ता गौरी तथा श्वेता मृत्तिका त्रिविधा स्मृता ॥

योगयाज्ञवल्क्यः ।

> शृणुष्व वक्ष्यते स्नानं सर्वपापप्रणाशनम् ।

> मृत्तिकां गोमयं दर्भान् पुष्पाणि सुरभीणि च ॥

> आहरेद् यावदर्थानि स्नानार्थं प्रयतः शुचिः ।

> गत्वोदकान्तं विधिवत् स्थापयेत् तु पृथक् क्षितौ ॥

> त्रिधा कृत्वा मृदं तां तु गोमयं तु विचक्षणः ।

> अधमोत्तममध्यानाम् अङ्गानां क्षालनं तु तैः ॥

> भागैः पृथक् पृथक् कुर्यात् क्षालने मृदसंकरः ॥

दक्षः ।

> मलापकर्षणं पार्श्वे मन्त्रतस् तु जले स्मृतम् ।

> संध्यास्नानं तूभयतः स्नानदेशाः प्रकीर्तिताः ॥

पार्श्वे तटे । **[१२९]** शौनकः ।

> नदीतीरे शुचौ देश आहरेन् मृत्तिकां कुशान् ।

> प्रयतो मृदम् आदाय दूर्वापामार्गगोमयान् ॥

> एकदेशे ततः कुर्यान् मृदा स्नानं ततः परम् ॥

वसिष्ठः ।

> मृदैकया शिरः क्षाल्यं द्वाभ्यां नाभेस् तथोपरि ।

> अधश् च तिसृभिः कायः षड्भिः पादौ तथैव च ।

> क्षालयेत् सर्वकायं तु द्विर् आचम्य यथाविधि ॥

शौनकः: "गायत्र्यादित्या अव हि ख्यातातो देवा इत् मृदम् अभिमन्त्रयेत्" । गायत्र्या ऋष्यादि प्रसिद्धम् । आदित्या अव हि ख्यातेति त्रित ऋषिः । आदित्या देवता । जगती छन्दः । "आदित्या अव हि ख्याताधि कुलाद् इव स्पशः । सुतीर्थम् अर्वतो यथानु नो नेषथा सुगमनेहसो व ऊतयः सुऊतयो व ऊतयः" । अतो देवा इति मेधातिथिऋषिः । विष्णुर् देवता । गायत्री छन्दः । "अतो देवा अवन्तु नो यतो विष्णुर् वि चक्रमे । पृथिव्याः सप्त धामभिः । ततः "यत इन्द्र," "स्वस्तिदा विशस्पतिः," "वि रक्षो वि मृधः," "इदं सु मे जनितः" इति मृदं प्रतिमन्त्रं प्रतिदिशं क्षिपेत् पूर्वादिक्रमेण । ततो यत इन्द्रेति भर्ग ऋषिः । इन्द्रो देवता । बृहती छन्दः ।

> यत इन्द्र भयामहे ततो नो अभयं कृधि ।

> मघवञ् छग्धि तव तन् न ऊतिभिर् वि द्विषो वि मृधो जहि ॥

स्वस्तिदा विशसो भारद्वाजऋषिः । इन्द्रो देवता । अनुष्टुप् छन्दः ।

> स्वस्तिदा विशस्पतिर् वृत्रहा विमृधो वशी ।

> वृषेन्द्रः पुर एतु नः सोमपा अभयंकरः ॥

> वि रक्षो वि मृधो जहि वि वृत्रस्य हनू रुज ।

> वि मन्युम् इन्द्र वृत्रहन्न् अमित्रस्याभिदासतः ॥

इदं सु मे विमद ऋषिः । इन्द्रो देवता । त्रिष्टुप् छन्दः ।

> इदं सु मे जरितरा चिकिद्धि प्रतीषं शापं नद्यो वहन्ति ।

> लोपाशः सिंहं प्रत्यञ्चमत्साः क्रोष्टा वराहं विरतक्त कक्षात् ॥

वसिष्ठः ।

> ततः संमार्जनं कुर्यान् मृदा पूर्वं तु मन्त्रवत् ।

> अश्वक्रान्ते रथक्रान्ते विष्णुक्रान्ते वसुंधरा ॥

> उद्धृतासि वराहेण कृष्णेन शतबाहुना ।

**[१३०]**	मृत्तिके त्वां च गृह्णामि प्रजया च धनेन च ॥

> मृत्तिके ब्रह्मदत्तासि काशपेनाभिमन्त्रिता ।

> मृत्तिके हर मे पापं यन् मया दुष्कृतं कृतम् ॥

> मृत्त्के देहि मे पुष्टिं त्वयि सर्वं प्रतिष्ठितम् ॥

अश्वक्रान्त इत्यादीनां यज्वक ऋषिः । मृत्तिका देवता । अनुष्टुप् धन्दः ।

> पुनश् च गोमयेनैवम् अग्रम् अग्रम् इति ब्रुवन् ।

> अग्रम् अग्रम् चरन्तीनाम् ओषधीनां वने वने ॥

> तासाम् ऋषभपत्नीनां पवित्रं कायशोधनम् ।

> त्वं मे रोगांश् च शोकांश् च पापं च नुद गोमय ॥

अग्रम् अग्रम् इति विश्वामित्र ऋषिः । गोमयो देवता । अनुष्टुप् छन्दः ।

> काण्डात् काण्डात् इति द्वाभ्याम् अङ्गम् अङ्गम् उपस्पृशेत् ।

दूर्वयेति शेषः ।

> काण्डात् काण्डात् प्ररोहन्ती परुषः परुषः परि ।

> एवा नो दूर्वे प्र तनु सहस्रेण शतेन च ॥

> या शतेन प्रतनोषि सहस्रेण विरोहसि ।

> तस्यास् ते देवीष्टके विधेम हविषा वयम् ॥ इति ।

अग्निर् ऋषिः । दूर्वा देवता । अनुष्टुप् धन्दः । तथा ।

> अपाछमयकिल्बिषम् अपकृत्यम् अपोर् अपः (?) ।

> अपामार्ग त्वम् अस्माकम् अप दुःस्वप्न्यं(प्नियं)सुव ॥

इति सिन्धुद्वीपदृष्टयापामार्गदेवतयानुष्टुभा मार्गेणाङ्गम् अङ्गम् उपस्पृशेत् । शौनकः: "अथ हिरण्यशृङ्गयापो देवरिप्स्वन्तर् इत्य् अप उपस्थाय सुमित्रा न इत्य् अपः स्पृष्ट्वा दुर्मित्रा इति बहिः क्षिपेत्" । हिरण्यशृङ्गयेति दीर्घतपा ऋषिः । इन्द्रो देवता । त्रिष्टुप् छन्दः । आपो देवीर् उपह्वय इति मेधातिथिर् ऋषिः । आपो गायत्री । अप्स्व् अन्तरिति शुनःशेपः, सुमित्रा न इति दुर्मित्रा इति च वामदेवः, आपो देवताः । यजुषी छन्दः । ततः,

> इन्द्रशुद्धादयश् चापः प्रविश्य मनसा जपेत् ।

> तत्रैव गायेत् सामानि अपि वा व्याहृतीर् जपेत् ॥

> शिवेन मेति(मा) जपित्वेदम् आप इत्य् अप आप्लवेत् ॥ **[१३१]**

आपो अस्मान् इति शेषः । "या सूर्य इति समापयेत् । ऽतरत् स मन्दी,ऽ ऽसमुद्रज्येष्ठा,ऽ इति सूक्ताभ्यां यत् किं चेदम् इमं मे गङ्ग इति पावनम्" । कुशैर् इति शेषः । तत्र — "एतो न्व् इन्द्रम्" इति ऋचस् तिरश्चीनाङ्गिरस इन्द्रो ऽनुष्टुप् । शिवेन मा चक्षुषेत्य् अग्निः । आपो जगती । इदम् आप इत्य् अम्बरीषः सिन्दुद्वीप आपो ऽनुष्टुप् । आपो अस्मान् इति वामदेव आपस् तिष्टुप् । याह् सूर्यो रश्मिभिर् वसिष्ठ आपस् त्रिष्टुप् । [तरत् स मन्दीर् इति गायत्री । समुद्रज्येष्ठा इति चतुर् ऋचं सूक्तम् ।वसिष्ठ आपस् त्रिष्टुप् ।] यत् किंचेदम् इति वसिष्ठो वरुणस् त्रिष्टुप् । इमं मे गङ्ग इति सिन्धुक्षित् प्रैयमेधो नद्यो जगती । ततः,

> स्नात्वाचान्तो वारिमध्ये त्रिः पठेद् अघमर्षणम् ।

"ऋतं च" इति तृचा(चेना)घमर्षणम् । अस्या अघमर्षण ऋषिः । भाववृत्तम् । अनुष्टुप् । चतुर्विंशतिमतात् ।

> स्नानाद् अनन्तरं तावत् तर्पयेत् पितृदेवताः ।

> उत्तीर्य पीषयेद् वस्त्रं संध्याकर्म ततः परम् ॥

पुराणात् ।

> नित्यं नैमित्तिकं काम्यं त्रिविधं स्नानम् उच्यते ।

> तर्पणं तु भवेत् तस्य अङ्गत्वेन प्रकीर्तितम् ॥

कार्ष्णाजिनिः ।

> नाभिमात्रे जले स्थित्वा चिन्तयेद् गतमानसः ।

तर्पयेच् चेति शेषः । नृसिंहपुराणम् ।

> पित्रर्षि(तॄषि)गणदेवादीन् अद्भिः संतर्पयेत् ततः ।

> देवान् देवगणांश् चैव मुनीन् मुनिगणान् अपि ॥

> पितॄन् पितृगणांश् चैव नित्यं संतर्पयेत् ततः ।

> दद्यात् सर्वग्रहेभ्यश् च ऋषिभ्यश् च जलं ततः ॥

> कृतापसव्यः स्वधया पितृभ्यस् तदनन्तरम् ॥

पुराणात् ।

> तर्पणं देवतानां तु कृत्वा वै प्राङ्मुखः शुचिः ।

> अधिकारी भवेत् पश्चात् पितॄणां तर्पणे सदा ॥

योगयाज्ञवल्क्यः ।

> अतो ऽन्यथा चेत् सव्येन तिलान् कृत्वा विचक्षणः ।

> दक्षिणे पितृतीर्थेन जलं सिञ्चेद् यथाविधि ॥

अतः स्थलस्थतर्पणात् । अन्यथा जलथतर्पण इत्य् अर्थः । तथा च स्मृत्यन्तरम् ।

**[१३२]**	बाहुं पूर्णं तिलैः कृत्वा जलथस् तर्पयेत् पितॄन् ।

> स्थलस्थेन न कर्तव्यं पितॄणां तृप्तिम् इच्छता ॥

> मुक्तहस्तेन दातव्यं न मुद्रां तत्र दर्शयेत् ॥

मुद्रा प्रदेशिन्यङ्गुष्ठाग्रसंयोगः । व्याघ्रः ।

> उभाभ्याम् अथ हस्ताभ्याम् उदकं यः प्रयच्छति ।

> स मूढो नरकं यात् कालसूत्रम् अवाक्शिराः ॥

यमस् तु ।

> द्वौ हस्तौ युग्मतः कृत्वा पूरयेद् उदकाञ्जलिम् ।

> गोशृङ्गमात्रम् उद्धृत्य जलमध्ये जलं क्षिपेत् ॥

अत्र व्यवस्थाम् आह कार्ष्णाजिनिः ।

> श्राद्धे विवाहकाले तु पाणिनैकेन दीयते ।

> तर्पणे तूभयेनैव विधिर् एष पुरातनः ॥ इति ।

अथ वा आश्वलायनीया दक्षिणेनैकहस्तेन कुर्युर् दक्षिणं प्रतीयाद् अनादेश इति परिभाषाबलात् । गोबि(भि)लः ।

> शुक्लैस् तु तर्पयेद् देवान् मनुष्याञ् शबलैस् तिलैः ।

> पितॄंस् तु तर्पयेत् कृष्णैस् तर्पयंस् तु सदा द्विजः ॥

> अङ्गस्थैर् यद् तिलैः कुर्याद् देवतापितृतर्पणम् ।

> रुधिरं तद् भवेत् तोयं प्रदाता किल्बिषी भवेत् ॥

> रोमसंस्थांस् तिलान् कृत्वा यस् तु तर्पयेत् पितॄन् ।

> पितरस् तर्पितास् तेन रुधिरेण मलेन च ॥

ततश् चालोमकाङ्गस्ततिलैस् तर्पणं न दोषाय । स्थलतर्पणविषयम् एतत् । मरीचिः ।

> तिलानाम् अप्य् अभावे तु सुवर्णरजतान्वितम् ।

> तदभावे निषिञ्चेत् तु दर्भैर् मन्त्रेण वा पुनः ॥

> सप्तभ्यां रविवारे च गृही जन्मदिने तथा ।

> भृत्यपुत्रकलत्रार्थी न कुर्यात् तिलतर्पणम् ॥

> पक्षयोर् उभयोर् जन्मसप्तम्यां निशि संध्ययोः ।

> विद्यापुत्रकलत्रार्थी तिलान् पञ्चसु वर्जयेत् ॥

> निम्बस्य भक्षणं तैलं तिलैस् तर्पणम् अञ्जनम् ।

> सप्तम्यां नैव कुर्वीत ताम्रपात्रे च भोजनम् ॥ **[१३३]**

षट्त्रिंशन्मतात् ।

> गजाश्वरथपृष्ठे तु नाव्यङ्गे चेष्टकाचिते ।

> न तर्पयेत् पितॄन् देवान् न स्थलस्थः स्थले क्वचित् ॥

हारीतः ।

> आर्द्रवासा जले कुर्यात् तर्पणाचमनं जपम् ।

> शुष्कवासाः स्थले कुर्यात् तर्पणाचमनं जपम् ॥

विष्णुः ।

> स्थले स्थित्वा जले यस् तु प्रयच्छेद् उदकं नरः ।

> नोपतिष्ठति तद्वारि पितॄणां तन् निरर्थकम् ॥

> यथाशुचि स्थलं वा स्याद् उदके देवताः पितॄन् ।

> तर्पयेत् तु यथाकामम् अप्सु सर्वं प्रतिष्ठितम् ॥

कार्ष्णाजिनिः ।

> देवतानां पितॄणां च जले दद्याज् जलाञ्जलिम् ।

> असंस्कृतप्रमीतानां स्थले दद्याज् जलं पुनः ॥

ततश् च स्थलस्थितेनासंस्कृताय जलाञ्जलिर् देय इत्य् अपि ज्ञेयम् ।

> स्नानवस्त्रं ततः पीड्यं पुनर् आचमनं चरेत् ।

> ये चैवास्मत्कुले जाता अपुत्रा गोरजा मृताः ॥

> ते गृह्णन्तु मया दत्तं वस्त्रनिष्पीडनोदकम् ॥

इति वस्त्रनिष्पीडनमन्त्रः । हारीतः ।

> जलार्द्रवासाः स्थलगो य आचामेन् नराधमः ।

> वस्त्रनिश्चोतनं तस्य प्रेतास् तत्र पिबन्ति हि ॥

दक्षः ।

> स्नात्वाचामेद् यदा विप्रः पादौ कृत्वा जले स्थले ।

> उभयोर् अप्य् असौ शुद्धस् ततः कार्यक्षमो भवेत् ॥

व्याघ्रः ।

> जलाशयाद् व्रजेत् तीव्रम् आपो अस्मान् ऋचं पठन् ।

> ततो वस्त्रद्वयं शुद्धं गृहीत्वा द्विर् उपस्पृशेत् ॥

जाबालिः ।

> स्नात्वा संगृह्य वस्त्रं च जङ्घे शोध्ये मृदम्भसा ।

> स्नानं कृत्वार्द्रवासास् तु विण्मूत्रं कुरुते यति ॥

> प्राणायामत्रयं कृत्वा पुनः स्नानेन शुध्यति ॥

गोबि(भि)लः ।

> स्नातो न मार्जयेद् अङ्गं नापसव्येन पाणिना ।

> न च निर्ध्(धू)नयेत् केशान् आचामेन् नैव चोत्थितः ॥

व्यासः ।

> न चानुलिम्पेद् अस्नातो वासो ऽप्य् एवं न निर्धुनेत् ।

> आर्द्र एव तु वासांसि स्नात्वा सेवेत मानवः ॥

**[१३४]**	यत् स्नानवस्त्रेण मुखं विमृज्यते स्नात्वा च यत् खादति दन्तधावनम् ।

> अन्योन्यपृष्टेन यदोपलिप्यते (?) तद् एति कृत्वा प्रजहाति लक्ष्मीः ॥

सत्यव्रतः ।

> ऊर्ध्वपुण्ड्रो मृदा शुभ्रो ललाटे यस्य दृश्यते ।

> चण्डाले ऽपि स शुद्धात्मा पूज्य एव न संशयः ॥

व्यासः ।

> आदाय परया भक्त्या गङ्गातीरोद्भवां मृदम् ।

> यश् चर्चयति गात्राणि तस्य धर्मो महान् भवेत् ॥

उशनाः

> स्नात्वा शिरो नावधुनेन् नाङ्गेभ्यस् तोयम् उद्धरेत् ।

> न च पूर्वध्तं वासो न तैलं न वसां स्पृशेत् ॥

योगयाज्ञवल्क्यः ।

> अभावे धौतवस्त्रस्य शाणक्षौमाविकानि च ।

> कुतपं योगपट्टं वा द्विवासा येन तद् भवेत् ॥

कुतपः कम्बलः । उत्तरीयविषयम् एतत् । तथा ।

> यो ऽसौ विस्तरशः प्रोक्तो स्नानस्य विधिर् उत्तमः ।

> असामर्थ्यान् न् कुर्याच् चेत् तत्रायं विधिर् उच्यते ॥

> स्नानम् अन्तर्जलं चैव मार्जनाचमने तथा ।

> जलाभिमन्त्रणं चैव तीर्थस्य परिकल्पनम् ॥

> अघमर्षणसूक्तेन त्रिर् आवृत्तेन नित्यशः ।

> स्नानाचरणम् इत्य् एतद् उपदिष्टं महात्मभिः ॥

तथा ।

> असामर्थ्याच् छरीरस्य कालशक्त्याद्यपेक्षया ।

> मन्त्रस्नानाद् इतः सप्त केचिद् इच्छन्ति सूरयः ॥

> मान्त्रं भौमं तथाग्नेयं वायव्यं दिव्यम् एव च ।

> वारुणं मानसं चैव सप्त स्नानान्य् अनुक्रमात् ॥

> आपोहिष्ठादिभिर् मान्त्रं मृदालम्बश् च पार्थिवम् ।

> आग्नेयं भस्मना स्नानं वायव्यं गोरजः स्मृतम् ॥

> यत् तु सातपवर्षेण तद् दिव्यं स्नानम् उच्यते ।

> वारुणं चावगाहं तु (हस् तु) मानसं विष्णुचिन्तनम् ॥

> शस्तस्नानं समुद्दिष्टं मन्त्रस्नानात् क्रमेण तु ।

> कालाद् देशाद् असामर्थ्यात् सर्वं तुल्यफलं स्मृतम् ॥

**[१३५]**	मानसं प्रवरं स्नानं केचिद् इच्छन्ति सूरयः ।

> आत्मतीर्थप्रशंसायां व्यासेन पठितं यतः ॥

तथा ।

> शं न आपस् तु द्रुपदाद् आपोहिष्ठाघमर्षणम् ।

> एतैश् चतुर्भिर् ऋङ्मन्त्रैर् मन्त्रस्नानम् उदाहृतम् ॥

> अप्रायत्ये समुत्पन्ने स्नानम् एव तु कारयेत् ।

> पूर्वोद्दिष्टैस् तथा मन्त्रैर् अन्यथा मार्जनं भवेत् ॥

जाबालः ।

> अशिरस्कं भवेत् स्नानं स्नानाशक्तौ तु कामिकम् ।

> आर्द्रेण वाससा वापि मार्जनं दैहिकं विदुः ॥

कात्यायनः ।

> मासद्वयं श्रावणादि सर्वा नद्यो रजस्वलाः ।

> तासु स्नानं न कुर्वीत वर्जयित्वा समुद्रगाः ॥

> धनुःसहस्राण्य् अष्टौ च गतिर् यासां न विद्यते ।

> न ता नदीशब्दवहा गर्तास् ते परिकीर्तिताः ॥

> उपाकर्मणि चोत्सर्गे प्रेतस्नाने तथैव च ।

> चन्द्रसूर्यग्रहे चैव रजोदोषो न विद्यते ॥

> स्वर्धुन्य् अम्भःसमानि स्युः सर्वाण्य् अम्भांसि भूतले ।

> कूपस्थान्य् अपि सोमार्कग्रहणे नात्र संशयः ॥

स्वर्धुनी गङ्गा । देवलः ।

> राहुदर्शनसंक्रान्तिविवाहात्ययवृद्धिषु ।

> स्नानदानादिकं कुर्युर् निशि काम्यव्रतेषु च ॥

> नद्याम् अस्तमये स्नानं वर्जयेत् तु सदा बुधः ।

> नद्यां स्नात्वा नदीम् अन्यां न प्रशंसेत् तु धर्मवैत् ॥

मनुः ।

> न स्नानम् आचरेद् भुक्त्वा नातुरो न महानिशि ।

> न वासोभिः सहाजस्रं नाविज्ञाते जलाशये ॥

नारायणः ।

> उप्वीती बद्धशिखः समागम्य यथागमम् ।

> पवित्रापाणिर् ॐकारं यज्ञेशं मनसा स्मरेत् ॥

> प्रातःसंध्याविधानेन छन्द आर्ष च दैवतम् ।

> स्मृत्वा चायम्य च प्राणान् आचामेद् धर्भपाणिना ॥

> आपः पुनन्तु मन्त्रेण आपो हि ष्ठेति मार्जनम् ।

**[१३६]**	प्रक्षिप्य चाञ्जलिं सम्यग् उद् उ त्यं चित्रम् इत्य् अपि ।

> तच् चक्षुर् देव इति च हंसः शुचिष्द् इत्य् अपि ॥

> एवं जपेद् ऊर्ध्वबाहुः सूर्यं पश्यन् समाहितः ।

> गायत्र्या तु यथाशक्ति ह्य् उपस्थाय दिवाकरम् ॥

> नोच्चैर् जप्यं बुधः कुर्यात् सावित्र्या च विशेषतः ॥ इति 

बृहस्पतिः ।

> मनःसंहरणं शौचं मौनं मन्त्रार्थचिन्तनम् ।

> अव्यग्रत्वम् अनिर्वेदो जपसंपत्तिहेतवः ॥ १।१०० ॥

_ब्रह्मयज्ञम् आह ।_

> **वेदाथर्वपुराणानि सेतिहासानि शक्तितः ।**

> जपयज्ञार्थसिद्ध्यर्थं विद्यां चाध्यात्मिकीं जपेत् ॥ १।१०१ ॥**

वेदान् ऋग्वेदादीन् अथर्ववेदपुराणानीतिहासान् भारतादीन् **विद्याम् आध्यात्मिकीम्** अध्यात्मसंबन्धिनीम् । उपनिषद्ग्रन्थम् इत्य् अर्थः । **शक्तितो** यथाशक्ति **जपेत्** । **जपयज्ञार्थसिद्ध्यर्थं** ब्रह्मयज्ञसिद्ध्यर्थम् । अध्यात्मविद्यायाः पृथग् उपादानं प्राधान्यार्थम् । वेदेत्य् उक्ते ऽथर्वग्रहणं वृत्तपूरणार्थम् । तथाङ्गिरसाम् उपलक्षणार्थम् । श्रुतौ "यद् अथर्वाङ्गिरसो मेदसः कुल्याः" इति श्रवणात् । मनुः ।

> अपां समीपे नियतो नैत्यकं विधिम् आस्थितः ।

> सावित्रीम् अप्य् अधीयीत गत्वारण्यं समाहितः ॥

> आदाव् आरभ्य वेदं तु स्नात्वोपर्य् उपरि क्रमात् ।

> यद् अधीते ऽन्वहं शक्त्या स स्वाध्याय इति स्मृतः ॥

शौनकः: "प्राग् वोगग् वा ग्रामान् निष्क्रम्याप उत्प्लुत्य यज्ञोपवीत्य् अक्लिन्नवासा दर्भाणां महद् उपस्तीर्य प्राक्कूलानां तेषु प्राङ्मुख उपविश्योपस्थानं कृत्वा दक्षिणोत्तरौ पाणी संधाय सपवित्रपाणिर् द्यावापृथिव्योः संधिम् ईक्षमाणः संमील्य यथा वा युक्तम् आत्मानं मन्येत तथा युक्तो ऽधीयीत स्वध्यायम् । ॐपूर्वा व्याहृतीः सावित्रीम् अन्वाह पच्छो ऽर्धर्चशः सर्वाम् इति तृतीयाम्" । युक्तः समाहितः । तथा: "स यावन् मन्येत तावद् अधीत्य्(त्यै)तया परिदधाति नमो ब्रह्मण इति" । परिधानशब्दान् निरभ्यासो भवति । **[१३७]** बृहस्पतिः ।

> स चार्वाक् तर्पणात् कार्यः पश्चाद् वा प्रातर् आहुतेः ।

> वैश्वदेवावसाने वा नन्यद् एति निमित्ततः ॥

सः, ब्रह्मयज्ञ इत्य् अर्थः । मनुः ।

> नैत्यके नास्त्य् अनध्ययो ब्रह्ममन्त्रं हि तत् स्मृतम् ।

> ब्रह्माहुतिहुतं पुण्यम् अनध्यायवषट्कृतम् ॥

तथा ।

> वेदोपकरणे चैव स्वाध्याये चैव नैत्यके ।

> नानुरोधो ऽस्त्य् अनध्याये होममन्त्रेषु चैव हि ॥

वेदोपकरणं वेदाङ्गम् । आपस्तम्बः: "अथ यदि वातो वा वायात् स्तनयेद् वा विद्योतते वा विस्फूर्जेद् वैकाम् ऋचम् एकं वा यजुर् एकं वा सामाभिव्याहरेत् । भूर् भुवः स्वः सत्यं तपः श्रअद्धायां जुहोमीति वैतत् ते नो हैवास्यैतद् अहः स्वाध्यायतपाप्तो भवति" । अत्र च वातो वायाद् इत्याद्यनध्यायोपलक्षणम् । ब्रह्मयज्ञानन्तरं देवादितर्पणं कार्यम् । तथा च बृहस्पतिः ।

> ब्रह्मयज्ञप्रसिद्ध्यर्थं विद्यां चाध्यात्मिकीं जपेत् ।

> जप्त्वा वा प्रणवं वापि ततस् तर्पणम् आरभेत् ॥

> वसित्वा वसनं शुक्लं स्थले विस्तीर्णबर्हिषि ।

> विधियज्ञस् तर्पणं कुर्याण् न पात्रे तु कदाचन ॥

> पात्राद् वा मूलम् आदाय शुभे पात्रान्तरे क्षितौ ।

> जलपूर्णे ऽथ वा गर्ते न स्थले तु विबर्हिषि ॥

योगयाज्ञवल्क्यः ।

> यद्य् उद्धृतं निषिञ्चेत तिलान् संमिश्रयेज् जले ।

> अन्यथा वामहस्ते तु ततस् तर्पणम् आचरेत् ॥

तथा ।

> अन्वारब्धेन सव्येन नाम्ना गोत्रेण चाप्य् अथ ।

> आवाह्य पूर्ववन् मन्त्रैर् आस्तीर्य च कुशाञ् शुभान् ॥

> प्रागग्रेषु सुरान् देवान् दक्षिणाग्रेषु वै पितॄन् ।

> सव्यं जानु तथान्वाच्य पाणिभ्यां दक्षिणामुखः ॥ **[१३८]**

पूर्ववन् मन्त्रैः पूर्व(र्व्ं) याज्ञवल्क्यसंहितायां श्राद्धप्रकरण उक्तैः "विश्वे देवास आगत" "उशन्तस् त्वा" इत्याद्युक्तैः (दिभिः) ।

> विश्वे देवास आगत शृणुता म इमं हवम् ।

> एदं बर्हिर् निषीदत ॥

> उशन्तस् त्वा हवामह उशन्तः समिधीमहि ।

> उशन्नुशत आ वह पितॄन् हविषे अत्तवे ॥ इति ।

कात्यायनः ।

> देवांस् तु देवतीर्थेन तर्पयेद् अक्षतोदकैः ।\

व्यासः ।

> एकैकम् अञ्जलिं देवा द्वौ द्वौ तु सनकादयः ।

> अर्हन्ति पितरस् त्रींस् त्रीन् स्त्रियस् त्व् एकैकम् अञ्जलिम् ॥

लिखितः: "उभाभ्याम् अपि हस्ताभ्यां संवृताङ्गुष्ठकाभ्यां प्राङ्मुखो यज्ञोपवीती प्रागग्रैः कुशैर् देवतातर्पणं देवतीर्थेन कुर्यात्" । योगयाज्ञवल्क्यः ।

> ब्रह्माणं तर्पयेत् पूर्वं विष्णुं रुद्रं प्रजापतिम् ।

> देवांश् छन्दांसि वेदांश् च ऋषींश् चैव तपोधनान् ॥

> आचार्याश् चैव गन्धर्वान् आचार्यतनयांस् तथा ।

> संवत्सरं सावयवं देवीश् चाप्सरसस् तथा ॥

> तथा देवान् नगान् नागान् सागरान् पर्वतांस् तथा ।

> सरितो ऽथ मनुष्यांश् च यक्षान् रक्षांसि चैव हि ॥

> पिशाचांश् च सुपर्णांश् च भूतान्य् अथ पशूंस् तथा ।

> वनस्पतींश् चौषधीश् च भूतग्रामं चतुर्विधम् ॥

विष्णुसमुच्च्यात् ।

> ततः कृत्वा निवीतं तु यज्ञसूत्रम् अतन्द्रितः ।

> प्राजापत्येन तीर्थेन मनुष्यांस् तर्पयेत् पृथक् ॥

कार्ष्णाजिनिः ।

> सनकश् च सनन्दश् च तृतीयश् च सनातनः ।

> कपिलश् चासुरिश् चैव वोढः पञ्चशिखस् तथा ॥

> एते ब्रह्मसुताः सप्त मनुष्याः परिकीर्तिताः ॥

पद्मपुराणात् ।

> मरीचिम् अत्र्यङ्गिरसौ पुलस्त्यं पुलहं क्रतुम् ।

> प्रचेतसं वसिष्ठं च भृगुं नारदम् एव च ॥

बौधायनः: "अथ दक्षिणतः प्राचीनावीती पितॄन् स्वधा नमस् तर्पयामि । पितामहान् स्वधा नमस् तर्पयामि । प्रपितामहान् स्वधा नमस् तर्पयामि । मातॄः स्वधा नमस् तर्पयामि" इत्यादि । **[१३९]** तथा: "अनुतीर्थम् अप उपसिञ्चति ऊर्जं वहन्तीर् अमृतं घृतं मधु पयः कीलालं परिस्रुतं स्वधा स्थ तर्पयत तृप्यत तृप्यत" इत्यादि । पुराणात् पुनर् अवसानाञ्जलिमन्त्रः ।

> ये मे कुले लुप्तपिण्डाः पुत्रदारविवर्जिताः ।

> तेषां हि दत्तम् अक्षय्यम् इदम् अस्तु तिलोदकम् ॥

मत्स्यपुराणे ।

> देवासुरास् तथा यक्षा नागा गन्धर्वराक्षसाः ।

> पिशाचा गुह्यकाः सिद्धाः कूष्माण्डास् तरवः खगाः ॥

> जलेचरा भूनिलया वाय्वाधाराश् च जन्तवः ।

> तृप्तिम् एते प्रयान्त्व् आशु मद्दत्तेनाम्बुनाखिलाः ॥

> नरकेषु च सर्वेषु यातनासु च ये स्थिताः ।

> तेषाम् आप्यायनायैतद् दीयते सलिलं मया ॥

> ये ऽबान्धवा बान्धवा वा ये ऽन्यजन्मनि बान्धवाः।

> ते तृप्तिम् अखिला यान्तु यश् चास्मत्तो ऽभिवाञ्छति ॥

योगयाज्ञवल्क्यः ।

> कव्यवाड् अनलः सोमो यमश् चैवार्यमा तथा ।

> अग्निष्वात्ताः सोमपाश् च तथा बर्हिषदो ऽपि च ॥

> यदि स्याज् जीवपितृक एतान् विद्यात् तदा पितॄन् ।

> येभ्यो वापि पिता दद्यात् तेभ्यो वापि प्रदापयेत् ॥

> वसून् रुद्रांस् तथादित्यान् नमस्कारस्वधान्वितान् ।

> एतांश् चैव प्रमीतांश् च प्रमीतपितृको द्विजः ॥

तर्पेयेद् इति शेषः । कव्यावाहम् अनलं तर्पयामीति प्रयोगः । असमर्थस्य संक्षेपतर्पणम् आह विष्णुपुराणम् ।

> आ ब्रह्मस्तम्बपर्यन्तं जगत् तृप्यत्व् इति ब्रुवन् ।

> दद्यात् पयोञ्जलींस् त्रींस् तु कुर्वन् संक्षेपतर्पणम् ॥

योगयाज्ञवल्क्यः ।

> निष्पीड्य स्नानवस्त्रं तु प्रक्षाल्य प्रयतः शुचिः ।

> देवानाम् अर्चनं कुर्याद् ब्रह्मादीनाम् अमत्सरः ॥

> विष्णुर् ब्रह्मा च रुद्रश् च विष्णुर् देवो दिवाकरः ।

> तस्मात् पूज्यतमं नान्यम् अहं मन्ये जनार्दनात् ॥ \

**[१४०]**	दद्यात् पुरुषसूक्तेन यः पुष्पाण्य् अप एव वा ।

> अर्चितं स्याज् जगद् इदं तेन सर्वं चराचरम् ॥

पूजायाम् असमर्थस्यैतत् । ब्रह्मयज्ञानन्तरं नृसिंहपुराणे ।

> ततो ऽर्घ्यं मानवे दद्यात् तिलपुष्पजलान्वितम् ।

> उत्क्षिप्य मूर्धपर्यन्तं हंसः शुचिषद् इत्य् अपि ॥

> जले देवं नमस्कृत्य ततो गृहगतः पुनः ।

> विधेः पुरुषसूक्तस्य तत्र विष्णुं समर्चयेत् ॥

हंसः शुचिषद् इति वामदेव ऋषिः । जगती छन्दः । सूर्यो देवता । तथा ।

> अप्स्व् अग्नौ हृदये सूर्ये स्थण्डिले प्रतिमासु च ।

> षट्स्व् एतेषु हरेः सम्यगर्चनं मुनिभिः स्मृतम् ॥

> अग्नौ क्रियावतां देवो दिवि देवो मनीषिणाम् ।

> प्रतिमास्व् अल्पबुद्धीनां योगिनां हृदये हरिः ॥

> आप आयतनं तस्य तस्मात् तासु सदा हरिः ।

> तस्य सर्वगतत्वाच् च स्थण्डिले भावितात्मनः ॥

> अ(आ)नुष्टुभस्य सूक्तस्य त्रिष्टुभ(ब)न्तस्य देवता ।

> पुरुष्ō यो जगद्बीजम् ऋषिर् नारायणः स्मृतः ॥

> प्रथमां विन्यसेद् वामे द्वितीयां दक्षिणे करे ।

> तृतीयां वामपादे तु चतुर्थीं दक्षिणे न्यसेत् ॥

> पञ्चमीं वामजानौ तु षष्ठीं वै दक्षिणे न्यसेत् ।

> सप्तमीं वामकुक्षौ तु अष्टमीं दक्षिणे न्यसेत् ॥

> नवमीं नाभिमध्ये तु दशमीं हृदये तथा ।

> एकादशीं कण्ठदेशे वामबाहौ तु द्वादशीम् ॥

> त्रयोदशीं दक्षिणे तु आस्यदेशे चतुर्दशीम् ।

> अक्ष्णोः पञ्चदशीं चैव षोडशीं मूर्ध्नि विन्यसेत् ॥

> एवं न्यासविधिं कृत्वा पश्चाद् ध्यानं समाचरेत् ।

> आद्ययावाहयेद् देवम् ऋचा तु पुरुष्ōत्तमम् ॥

> द्वितीययासनं दद्यात् पाद्यं चैव तृतीयया ।

**[१४१]**	अर्घ्यं चतुर्थ्या दातव्यं पञ्चम्याचमनीयकम् ॥

> षष्ठ्या स्नानं प्रदातव्यं सप्तम्या वस्त्रम् एव च ।

> यज्ञोपवीतम् अष्टम्या नवम्या त्व् अनुलेपनम् ॥

> पुष्पं दशम्या दातव्यम् एकादश्या तु धूपकम् ।

> द्वादश्या दीपकं दद्यात् त्रयोदश्या निवेदनम् ॥

> चतुर्दश्या नमस्कारं पञ्चदश्या प्रदक्षिणम् ।

> अर्चयित्वा तु देवेशं षोडश्या च विसर्जनम् ॥

> स्नाने वस्त्रे च नैवेद्ये दद्याद् आचमनीयकम् ।

> षण्मासात् सिद्धिम् आप्नोति एवम् एव समर्चयन् ॥

> ध्येयः सदा सवितृमण्डलमध्यवर्ती

> नारायणः सरसिजासनसंनिविष्टः ।

> केयूरवान् कनककुण्डलवान् किरीटी

> हारी हिरण्मयवपुर् धृतशङ्खचक्रः ॥ इति ।

योगयाज्ञवल्क्यः ।

> एवं संपूज्य देवेशं क्षणं ध्यात्वा निरञ्जनम् ।

> ततो ऽवलोकयेद् अर्कं हंसः शुचिषद् इत्य् ऋचा ॥

> स याति ब्रह्मणः सद्म स्नात्वेक्षित्वा न यात्य् अधः ॥

नरसिंहपुराणे ।

> अष्टाक्षरेण देवेशं नरसिंहं तथा स्वयम् ।

> गन्धपुष्पादिभिर् नित्यम् अर्चयेद् अच्युतं नरः ॥

> सर्वार्थदायी मन्त्रो ऽयं सर्वपापहरः परः ।

> सर्वदुःखहरः श्रीमान् सर्वशान्तिकरः स्मृतः ॥

> अष्टाक्षरस्य मन्त्रस्य ऋषिर् नारायणः स्मृतः ।

> छन्दश् च देवी गायत्री परमात्मा च देवता ॥

> गन्धपुष्पादिसकलम् अनेनैव निवेदयेत् ।

> प्रतिमाभ्यर्चितो विष्णुः प्रीतो भवति तत्क्षणात् ॥

> किं तस्य बहुभिर् मन्त्रैः किं तस्य बहुभिर् मखैः ।

> ॐ नमो नारायणायेति मन्त्रः सर्वार्थसाधकः ॥

पुराणात् ।

> शिवं भास्करम् अग्निं च केशवं कौशिकीम् अपि ।

> तायिनं चार्चयेन् नैति देवलोकाद् अधो गतिम् ॥ **[१४२]**

कौशिकी दुर्गा । तायी बुद्धः ॥ १।१०१ ॥

_ब्रह्मयज्ञम् उक्त्वा महायज्ञान् आह ।_

> **बलिकर्मस्वधाहोमस्वाध्यायातिथिसत्क्रियाः ।**

> भूतपित्रमरब्रह्ममनुष्याणां महामखाः ॥ १।१०२ ॥**

बलिकर्म भूतयज्ञः । स्वधा पितृयज्ञः । पितृभ्यो ऽन्नादिदानं स्वधाशब्देनोपलक्ष्यते । लौकिके ऽग्नाव् उ(औ)पासने वा सायं प्रातर् अत्र होमो देवयज्ञः । स्वाध्यायो ऽध्ययनविशेषो ब्रह्मयज्ञः । अतिथिपूजनं मनुष्ययज्ञः । एषाम् एव संज्ञान्वयम् आह मनुः ।

> अहुतं च हुतं चैव तथा प्रहुतम् एव च ।

> ब्राह्मं हुतं प्राशितं च पञ्च यज्ञाः प्रकीर्तिताः ॥

> जपो ऽहुतो हुतो होमः प्रहुतो भौतिको बलिः ।

> ब्राह्मं हुतं द्विजाग्र्यार्चा प्राशितं पितृतर्पणम् ॥ १।१०२ ॥

> **देवेभ्यश् च हुताद् अन्नच् छेषाद् भूतबलिं हरेत् ।**

देवेभ्यो ऽन्नेष्टौ हव्यं हुतशेषाद् अन्नाद् भूतेभ्यो बलिं हरेत् । अन्नम् अत्र पक्वम् । तथा ।

> शालाग्नौ विपचेद् अन्नं लौकिके वापि नित्यशः ।

> यस्मिन्न् एव पचेद् अन्नं तस्मिन् होमो विधीयते ॥

> लौकिके वैदिके वापि हुतोत्सृष्टे जले क्षितौ ।

> वैश्वदेवः प्रकर्तव्यः पञ्चसूनापनुत्तये ॥

आश्वलायनः: "अथ सायं प्रातः सिद्धस्य हविष्यस्य जुहुयात्" । कात्यायनः ।

> हविष्येषु यवा मुख्यास् तदनु व्रीहयः स्मृताः ।

> माषकोद्रवगौरादीन् सर्वालाभे ऽपि वर्जयेत् ॥

आपस्तम्बः: "न क्षारलवणहोमो विद्यते । परान्नसंसृष्टस्य हविष्यस्य होमः । उदीचीनं भस्मापोह्य तस्मिञ् जुहुयात् । तद्धुतम् अहुतम् अग्नौ भवति" इति । तस्यार्थः — क्षारलवनपरान्नसंसृष्टहविष्येण होमो ऽग्नौ न कार्यः । "आर्या अन्नसंस्कर्तारः स्युः । हासं श्वासं क्षवथुम् अभिमुखो ऽन्नं वर्जयेत् । **[१४३]** केशान् अङ्गं वासश् चालभ्याप उपस्पृशेत् । आर्याधिष्ठिता वा शूद्राः संस्कर्तारः स्युः" । तथा: "परोक्षम् अन्नं संस्कृतम् अग्नाव् अधिश्रित्याद्भिः प्रोक्षेत् तद् एव पवित्रम् इत्य् आचक्षते" । दक्षः ।

> पञ्चमे च तथा भागे संविभागो यथार्हतः ।

> पितृदेवमनुष्याणां कीटानां चोपदिश्यते ॥

व्यासः ।

> वैश्वदेवं प्रकुर्वीत स्वशाखाविहितं ततः ।

> संस्कृतान्नैर् हविष्यैश् च हविष्यव्यञ्जनान्वितैः ॥

> तैर् एवान्नैर् बलिं दद्याच् छेषम् आप्लाव्य वारिणा ।

> कृतापसव्यः स्वधया सर्वं दक्षिणतो हरेत् ॥

आपस्तम्बः: "बलीनां तस्य देशसंस्कारो हस्तेन परिमृज्यावोक्ष्य न्युप्य पश्चात् परिषेचनम्" ॥ 

> **अन्नं भूमौ श्वचण्डालवायसानां विनिक्षिपेत् ॥ १।१०३ ॥**

श्वादीनाम् अन्नं भूमौ निक्षिपेत् । चण्डालशब्दः पतितादिपरिग्रहार्थः । तथा च मनुः ।

> शुनां च पतितानां च श्वपचां पापरोगिणाम् ।

> वायसानां क्रिमीणां च शनकैर् निक्षिपेद् भुवि ॥

अत्र पतितग्रहणं कपालपाण्यादिपरिग्रहार्थम् । तथा च ब्रमाण्डपुराणम् ।

> पूर्वं देवैर् जिता दैत्याः संग्रामाच् च पराजिताः ।

> कपालपाणयो जग्मुः केचिन् नग्नव्रतास् ततः ॥

> केचिन् मुण्डास् त्व् अञ्जिताक्षाः कषायवसनास् ततः ।

> सान्त्व(त्व)ताश् च दुराचाराः शौचारारबहिष्कृताः ॥

> नरास्थिकेशसंछन्नाः केचिद् व्याजेन दानवाः ।

> अनाश्रमी व्रतस्थश् च जटी मुण्डी वृथा च यः ॥

> प्रायश्चित्तादिकं यश् च मूल्येन कथयेन् नरः ।

> निर्घृणो भिन्नमर्यादो नास्तिको वेदनिन्दकः ॥

> रोगिणां व्रतिनां यश् च सत्रिणां वाथ निन्दकः ।

> ऋषीणाम् अथ देवानां निन्दत्य् आत्मानम् एव यः ॥

**[१४४]**	प्रख्यापयति यो विप्रो नाभिमानश् च वेदयेत् ।

> कितवो मद्यपश् चैव क्रतूनां क्रयविक्रयी ॥

> वणिग् वार्धुषिको ग्रामप्रेषकः पिशुनस् तथा ।

> अगारदाही गरदः कुण्डाशी सोमविक्रयी ॥

> सामुद्रकृच् छिद्रकृच् च तैलिकः कूटकारकः ।

> गुरोश् चालीकनिर्बन्धी गुरोर् वञ्चयिता खलः ॥

> मत्तश् चोज्झितवेदश् घातको गुरुतल्पगः ।

> संकरस्त्रीरतो बन्धुर् नारीणां लम्पटस् तथा ॥

> निक्षेपहारी मायावी तथा कायचिकित्सकः ।

> क्रीणन् यो निन्दते(ति) द्रव्यं विक्रीणंश् च प्रशंसति ॥

> स्त्रीबालब्राह्मणानां च हन्ता गोघ्नः प्रपञ्चवान् ।

> वर्णसंकरकृद् यश् च कारुकश् च विकर्मकृत् ॥

> स्वजातिधर्मसंत्यागी परकर्मरतश् च यः ।

> पिबेच् छुक्रं च य पुंसां स च दुष्टो मुखेभगः ॥

> एते दैत्याः समाख्याता न तु सृष्टाः स्वयंभुवा ।

> यज्ञेषु रक्षसां भागो देय इत्य् एव संस्मरन् ॥

> विघ्नेभ्यो भूतिमद्भ्यश् च तेभ्यो दद्याद् गृहाद् बलिम् ।

> ब्राह्मणः स्यात् कृतयुगं पितरस् तत्र देवताः ॥

> त्रेतायुगं क्षत्रियश् च तत्र पूज्याश् च देवताः ।

> विज्ञेयं द्वापरं वैश्यस् तत्र बुद्धस् तु पूज्यते ॥

> शूद्रः कलियुगं तत्र पूज्याः पाषण्डिजातयः ॥ इति ।

भूतबलिदाने मन्त्रः ।

> ये भूताः प्रचरन्ति दिवा नक्तं बलिम् इच्छन्तो वितुदस्य प्रेष्याः ।

> तेभ्यो बलिं पुष्टिकामो हरामि मयि पुष्टिं पुष्टिपतिर् दधातु ॥ इति ।

व्यासः ।

> ऐन्द्रवारुणवावव्या याम्या वै नैरृतास् तथा ।

> वायसाः प्रतिगृह्णन्तु इमं पिण्डं मयार्पितम् ॥

> श्वानौ द्वौ शाव(श्याम)शबलौ वैवस्वतकुलोद्भवौ ।

> दत्वानेन विधानेन बलिं पश्चाद् उपस्पृशेत् ॥ **[१४५]**

अन्नहोमप्रभृति श्वादिभ्यो ऽन्नप्रक्षेपपर्यन्तं वैश्वदेवाख्यं कर्म सायं प्रातः कर्तव्यम् । यद् आह मनुः ।

> सायम् अन्नस्य सिद्धस्य पत्न्य् अमन्त्रं बलिं हरेत् ।

> वैश्वदेवं हि नामैतत् सायं प्रातर् विधीयते ॥

कर्तॄणां पुंसाम् अलाभे पत्नी वैश्वदेवं मन्त्ररहितं कुर्यात् । बलिग्रहणं वैश्वदेवोपलक्षणार्थम् । तथा च गौतमः ।

> सायं प्रातर् वैश्वदेवः कर्तव्यो बलिकर्म च ।

> अनश्नतापि सततम् अन्यथा किल्बिषी भवेत् ॥

तस्य प्रातर् उपक्रमः सायम् अपवर्गः । यद् आह लौगाक्षिः: "दिवाचरेभ्यो भूतेभ्य इति दिवा । नक्तंचरेभ्यो भूतेभ्य इति नक्तम्" ॥ १।१०३ ॥

> **अन्नं पितृमनुष्तेभ्यो देयम् अप्य् अन्वहं जलम् ।**

अन्नं पित्रादिभ्यो ऽन्वहं प्रतिदिनं देयम् । पुत्रिकापुत्रेण तु मातामहादिभ्यस् त्रिभ्यो द्व्यामुष्यायणैस् तूभयेभ्यः । तद् आय व्याघ्रः ।

> दद्यान् मातामहश्राद्धं नियमात् पुत्रिकासुतः ।

> उभयोर् अथ संबन्धात् (?) कुर्यात् स उभयोर् अपि ॥

अस्याम् उत्पन्नम् अपत्यं तव मम स्वधाकरं भवत्व् इति कन्यादातुर् वरेण सह संप्रतिपत्तौ कृतविवाहायाः पुत्र उभयसंबद्धः । मनुष्येभ्यो ऽतिथिभ्यो ऽन्वहं प्रतिदिनं देयम् । अन्वहम् इति प्रत्येकम् अभिसंबध्यते । अन्नाभावे जलम् । अत्रान्वहम् इति विधीयते ऽन्यद् अनूद्यते । मनुः ।

> कुर्याद् अहर् अहः श्राद्धम् अन्नाद्येनोदकेन वा ।

> पयोमूलफलैर् वापि पितृभ्यः प्रीतिम् आहरन् ॥

लघुहारीतः ।

> नित्यश्राद्धम् अदैवं स्याद् अर्घ्यपिण्डादिवर्जितम् ।

मत्स्यपुराणे ।

> नित्यं तावत् प्रवक्ष्यामि अर्घ्यावाहनवर्जितम् ।

> अदैवं तद् विजानीयात् पार्वणं पर्वसु स्मृतम् ॥

कात्यायनः ।

> अप्य् एकम् आशयेद् विप्रं पितृयज्ञार्थसिद्धये ।

> अदैवं नास्ति चेद् अन्यो भोक्ता भोज्यम् अथापि वा ॥

> अभ्युद्धृत्य यथाशक्ति किंचिद् अन्नं यथाविधि ।

> पितृभ्यो ऽथ मनुष्येभ्यो दद्याद् अहर् अहर् द्विजः ॥

> पितृभ्य इदम् इत्य् उक्त्वा स्वधाकारं च कारयेत् ॥ **[१४६]**

अदैवम् इत्यन्तम् एकं वाक्यम् । नास्ति चेद् अन्य इत्य् अपरम् । देवलः ।

> अघृतं भोजयन् विप्रः स्वगृहे सति सर्पिषि ।

> परत्र निरयं घोरं गृहस्थः प्रतिपद्यते ॥

> मिष्टम् अन्नं स्वयं भुक्त्वा पश्चात् कदशनं लघु ।

> ब्राह्मणं भोजयन् विप्रो निरयं विरम् आवसेत् ॥

शातातपः ।

> भूतयज्ञस् तथा श्राद्धं नित्यं त्व् अतिथितर्पणम् ।

> क्रमेणानेन कर्तव्यं स्वाध्याध्ययनं सदा ॥

नित्यम् इति श्राद्धविशेषणम् । प्रचेताः ।

> नाग्नौकरणं नावाहनं न पिण्डा न विसर्जनम् ।

> अनुव्रज्या दक्षिणा च त्रिभ्यश् चातिथिकल्पनम् ॥

त्रिभ्यश् चाधिकस्य विप्रस्याधिगतस्यातिथित्वं कल्प्यम् । मार्कण्डेयपुराणम् ।

> कुर्याद् अहर् अहः श्राद्धम् अन्नाद्येनोदकेन वा ।

> पितॄन् उद्दिश्य विप्रांस् तु भोजयेद् विप्रम् एव वा ॥

नारायणः ।

> नियुज्यैकम् अनेकं वा श्रोत्रियं प्राङ्मुखं सदा ।

> निवीती तद्गतमना ऋषीन् ध्यायन् समाहितः ॥

> आसनं चार्घ्यदानं च भुक्तवद्वाचनं ततः ।

> स्वशक्त्या चान्नम् उद्धृत्य हन्तेत्य् एवं प्रकल्पयेत् ॥

> **स्वाध्यायं चान्वहं कुर्यान् न पचेद् अन्नम् आत्मने ॥ १।१०४ ॥**

स्वशाखाध्ययनं स्वाध्यायो न तु स्वशाखैव, तस्या अकार्यत्वात् । ततश् च स्वशाखाध्ययनम् अन्वहम् अनुदिनं कुर्यात् । ब्रह्मयज्ञस्यैतत् पुनर् वचनम् अन्वहम् इति गुणविधानार्थम् । तथात्मार्थम् अन्नं न पचेत् । अत्रात्मनः कैवल्यं विवक्षितम् । तेन देवादीनाम् आत्मनश् च कृते पाको न दोषाय । यद् आह मनुः ।

> देवातिथिभृत्यानां पितॄणाम् आत्मनश् च यः ।

> न निर्वपति पञ्चानाम् उच्छ्वसन् न स जीवति ॥

एवं च ।

> अघं स केवलं भुङ्क्ते यः पचत्य् आत्मकारणात् ।

इति स्ववाक्येनाविरोधः । अत एव श्रुतिः: "केवलाघो भवति केवलादी" इति ॥ १।१०४ ॥

> **बालस्ववासिनीवृद्धगर्भिण्यातुरकन्यकाः ।**

> संभोज्यातिथिभृत्यांश् च दम्पत्योः शेषभोजनम् ॥ १।१०५ ॥**

**[१४७]**

बालादीन् अतिथींश् च भोजयित्वा भुक्तावशिष्टं दम्पती भुञ्जीयाताम् । असामर्थ्याद् बालस् तथा वृद्धः, परिणीता कन्या पितृगृहे स्थिता स्ववासिनी, गर्भपुष्ट्यर्थं गर्भिणी क्षीणत्वाद् आतुरो वचनाद् अतिथिर् गृहव्यापारसाधकत्वाद् भृत्याः । मनुः ।

> सुवासिनीः कुमारीश् च रोगिणो गर्भिणीस् तथा ।

> अतिथिभ्यो ऽग्र एवैनान् भोजयेद् अविचारयन् ॥

> अदत्वा तु य एतेभ्यः पूर्वं भुङ्क्ते ऽविचक्षणः ।

> स भुञ्जानो न जानाति श्वगृध्रैर् जग्धिम् आत्मनः ॥

श्वभिर् गृध्रैश् चात्मानं भक्ष्यमाणं न जानातीत्य् अर्थः । ततश् च बालप्रभृतिभिः सह भोजनं न प्रत्यवायायेति ॥ १।१०५ ॥

> **अपोशानेनोपरिष्टाद् अधस्ताच् चैव बुञ्जता ।**

> अनग्नम् अमृतं चैव कार्यम् अन्नं द्विजन्मना ॥ १।१०६ ॥**

अपोऽशानेय् उपनेता माणवकं प्रेष्यति । तेन च प्रेषेण तदर्थो ऽत्र लक्ष्यते — अपोशानेनेति । ततश् चापोशानेन भोजनाद् ऊर्ध्वं पुरस्ताच् च क्रियमाणेनान्नम् अनग्नम् अमृतं च द्विजातिना कार्यम् । वृद्धशातातपः ।

> परिधानम् अपोशानं पूर्वम् आच्छादनं परम् ।

> भवत्य् अन्नम् अनग्नं हि सोत्तरीयं तथामृतम् ॥

बौधायनः ।

> उपलिप्ते समे स्थाने शुचौ श्लक्ष्णसमन्विते ।

> चतुरश्रं त्रिकोणं तु वर्तुलं चार्धचन्द्रकम् ॥

> कर्तव्यम् आनुपूर्व्येण ब्राह्मणादिषु मण्डलम् ॥

ब्रह्मपुराणे ।

> अन्नं दृष्ट्वा प्रणम्यादौ प्राञ्जलिः कथयेत् ततः ।

> अस्माकं नित्यम् अस्त्व् एतद् इति भक्त्याथ वन्दयेत् ॥

बौधायनः: "सर्वावश्यकावसरेषु प्रक्षालितपाणिपादो ऽप आचम्य शुचौ संव्र्त्ते देशे प्राङ्मुख उपविश्योद्धृतम् आह्रियमाणं भूर् भुवः स्वर् ओम् इत्य् उपस्थाय वाचं यच्छेन् न्यस्तं तु महाव्याहृतिभिः । प्रदक्षिणम् अन्नम् उदकं परिषिच्य सव्येन पाणिनाविमुञ्चन्न् अमृतोपस्तरणम् असीति पुरस्ताद् अपः पीत्वा पञ्चान्नेन प्राणाहुतीर् **[१४८]** जुहोति श्रद्धायां प्राणे निविष्टो ऽमृतं जुहोमि शिवो मा विशाप्रदाहाय प्राणाय स्वाहा" । अपाने व्यान उदाने समाने निविष्ट इत्यादि यथालिङ्गम् अनुषङ्गः । "एवं पञ्चान्नेन तूष्णीं भूयो व्रतयेत् । प्रजापतिं मनसा ध्यायेत् । अथाप्य् उदाहरन्ति:

> आसीनः प्राङ्मुखो ऽश्नीयाद् वाग्यतो ऽन्नम् अक्त्सयन् ।

> अस्कन्दयंस् तन्मनाश् च भुक्त्वाग्निं समुपस्पृशेत् ॥

हुतानुमन्त्रणम् ऊर्ध्वहस्तः समाचरेत् । श्रद्धायां निविश्यामृतं हुतं शिवो मा शिवम् आविश प्राणम् अन्नेनाप्यायस्व" । श्रद्धायाम् अपाने श्रद्धायां व्याने श्रद्धायाम् उदाने श्रद्धायां समाने निविश्येत्यादि यथालिङ्गम् अनुषङ्गः । "ब्रह्मणि म आत्मामृतत्वायेत्य् अक्षरेणात्मानं योजयेत् । सर्वत्र क्रतुयाजिनाम् आत्मयाजी विशिष्यते । स एवम् एवाह रहः सायं प्रातर् जुहुयाद् अद्भिर् वा सायम्" । तथा ।

> ब्रह्मचारी गृहस्थश् च यो ऽनश्नंस् तु तपश् चरेत् ।

> प्राणाग्निहोत्रलोपेन अवकीर्णी भवेत् तु सः ॥

"अन्यत्र प्रायश्चित्तात् प्रायश्चित्ते तद् एव विधानम्" । प्रायश्चित्ते तद् एव विधानम् इति, प्रायश्चित्ते कर्तव्यम् इत्य् अर्थः । "अथाप्य् उदाहरन्ति —

> अन्तरा प्रातराशं च सायमाशं तथैव् च ।

> सदोपवासि भवति यो न भुङ्क्ते कदाचन ॥"

आपस्तम्बः: "आचम्य चोर्ध्वं पाणी धारयेद् आ प्रोदकीभावात् । ततो ऽग्निम् उपस्पृशेत्" । प्रगतम् उदकं याम्यां तौ प्रोदकौ । हारीतः: "न कार्ष्णायसे मृन्मये वाश्नीयात्" । विष्णुः: **[१४९]** "न गोब्राह्मणोपरागे ऽश्नीयात् । न राजव्यसने प्रवसितश् चाग्निहोत्री यदाग्निहोत्रं कुतं मन्येत तदाश्नीयात् । यदा कृतं मन्येत वैश्वदेवम् अपि पर्वणि च यदा पर्वकृतं मन्येत । नाश्नीयाच् चाजीर्णे नार्धरात्रे न मध्याह्ने न संध्ययोः । नार्द्रवासा नैकवासा न नग्नो न भिन्नासनगतो न शयनगतो न भिन्नभाजने नोद्धृतस्नेहं न दिवा धाना न रात्रौ तिलसंबद्धं दधि न सक्तून् न कोविदारवटपिप्पलशणशाकं नादत्वा नाहुत्वा नार्द्रपादो नानार्द्रकरमुखश् च नोच्छिष्टो घृतम् आदद्यात् । न चन्द्रार्कतारका निर्तीक्षेत न मूर्धानं स्पृशेत् । स्रग्व्य् अनुलिप्तश् च न निःशेषकृत् स्याद् अन्यत्र दधिमधुसर्पिःपयःसक्तुपललोदकेभ्यः । 

> नाश्नीयाद् भार्यया सार्धं नाकाशे न तथोत्थितः ।

> बहूनां प्रेक्षमाणानां नैकस्मिन् बहवस् तथा ॥

> शून्यालये वह्निगृहे देवागारे कथंचन ॥

ताम्ररजतसुवर्णशङ्खस्फटिकाश्मनां भिन्नम् अभिन्नम् इत्य् अदोषः" । मार्कण्डेयः ।

> न्यस्तपात्रस् तु भुञ्जीत पञ्च ग्रासान् महामुने ।

> शेषम् उद्धृत्य भोक्तव्यं श्रूयताम् अत्र कारणम् ॥

> विप्रुषां चोपसंस्पर्शः पादचैलरजस् त्व् अधः ।

> मुखेन भुङ्क्ते विप्रो ऽपि पित्रर्थे न तु लिप्यते ॥

पैतृके भोजने भूमिपात्रप्रतिष्ठापनं न लेपनीयम् इत्य् अर्थः । विष्णुपुराणे ।

> अश्नीयात् तन्मना भूत्वा पूर्वं तु मधुरं रसम् ।

> लवणाम्लौ तथा मध्ये कटुतिक्तादिकांस् तथा ॥

> प्राग् द्रव्यं पुरुषो ऽश्नीयान् मध्ये न कठिनाशनः ।

> अन्ते पुनर् द्रवाशी तु बलारोग्ये न मुञ्चति ॥

शातातपः ।

> विद्यमानेन हस्तेन ब्राह्मणो ऽज्ञानदुर्बलः ।

> तोयं पिबति वक्त्रेण श्वासौ जायेत नान्यथा ॥

> उद्धृत्य वामहस्तेन यस् तोयं पिबति द्विजः ।

> सुरापानेन तत्तुल्यं मनुर् आह प्रजापतिः ॥

> हस्तौ प्रक्षाल्य गण्डूषं यः पिबेद् अविचक्षणः ।

> सदेवांश् च पितॄंश् चैव आत्मानं चैव घातयेत् ॥

गण्डूषो भोजनान्नचुलकः । **[१५०]** ब्रह्मपुराणे ।

> यस् तु पाणितले भुङ्क्ते यस् तु फूत्कारसंयुतम् ।

> प्रसृताङ्गुलिभिर् यश् च तस्य गोमांसवच् च तत् ॥

> नाजीर्णे भोजनं कुर्यात् स्याच् चेन् नातिबुभुक्षितः ।

> हस्त्यश्वरथयानोष्ट्रप्रासादस्थो न भक्षयेत् ॥

> श्मशानाभ्यन्तरस्थो वा देवालयगतो ऽपि वा ।

> शयनस्थो न भुञ्जीत न पाणिस्थं न चासने ॥

> नार्द्रवासा नार्द्रशिरा न वायज्ञोपवीतवान् ।

> न प्रसारितपादो न पादारोपितपादकः ॥

> नावसक्तिकसंस्थश् च न च पर्यङ्किकास्थितः ।

> न वेष्टितशिराश् चापि नोत्सङ्गकृतभाजनः ॥

> नैकवस्त्रो दुष्टमध्ये सोपानत्कः सपादुकः ।

> न चर्मोपरि संस्थश् च चर्मवेष्टितपार्श्ववान् ॥

> ग्रासशेषं च नाश्नीयात् पीतशेषं पिबेन् न च ।

> शाकमूलफलेक्षूणि दन्तच्छेदेन भक्षयेत् ॥

> सेचयेन् नान्नम् अन्नेन विक्षिप्तं पात्रसंस्थितम् ।

> बहूनां भुञ्जतां मध्ये न चाश्नीयात् त्वरान्वितः ॥

> वृथा न विकिरेद् अन्नं नोच्छिष्टः कुत्रचिद् व्रजेत् ॥

शङ्खः: "नानियुक्तो ऽग्रासनं गच्छेत् । नाग्रासनस्थः प्रथमम् अश्नीयात् । नाधिकं दद्यान् न प्रतिगृह्णीयात्" । बृहस्पतिः ।

> न स्पृशेद् वामहस्तेन भुञ्जानो ऽन्नं कदाचन ।

> न पादं न शिरो बस्तिं न पदा भाजनं स्पृशेत् ॥

आपस्तम्बः: "मनाग् भुञ्जीत तथा प्रासादकृतभूमौ भुञ्जीत" । देवलः ।

> भुक्तोच्छिष्टं समादाय सर्वस्मात् किंचिद् आचमेत् ।

> उच्छिष्टभागधेयेभ्यः सोदकं निर्वपेद् भुवि ॥

अत्र मन्त्रः ।

> रौरवे ऽपुण्यनिलये पद्मार्बुदनिवासिनाम् ।

> प्राणिनां पूर्वभूतानाम् अक्षय्यम् उपतिष्ठताम् ॥ इति ।

> भुक्त्वाचामेद् यथोक्तेन विधानेन समाहितः ।

> शोधयेन् मुखहस्तौ च मृद्भिर् घर्षणैर् अथ ॥ **[१५१]**

व्यासः ।

> अद्भिः प्राणान् समालभ्य नाभिं पाणितलेन च ।

> भुक्त्वा चैव प्रतिष्ठेत न चाप्य् आर्द्रेण पाणिना ॥

> आचान्तो ऽप्य् अशुचिस् तावद् यावत् पात्रम् अनुद्धृतम् ।

> उद्धृते ऽप्य् अशुचिस् तावद् यावन् नोन्मृज्यते मही ॥

विष्णुपुराणे ।

> स्वस्थः प्रशान्तचित्तस् तु कृतासनपरिग्रहः ।

> अभिष्टदेवतानां तु कुर्वीत स्मरणं नरः ॥

> अग्निर् आप्यययन् धातुं पार्थिवं पवनेरितः ।

> दन्तावकाशं नभसा जरयत्वस्तु मे मुखम् ॥

> अन्नं बलाय मे भूमेर् अपाम् अग्न्यनिलस्य च ।

> भवत्व् एतत् परिणतौ ममास्तु विहितं सुखम् ॥

> प्राणापानसमानानाम् उदानव्यानयोस् तथा ।

> अन्नं पुष्टिकरं चास्तु ममास्तु विहितं सुखम् ॥

> अगस्तिर् अग्निर् वडवानलश् च भुक्तं मयान्नं जरयन् त्व् अशेषम् ।

> सुखं च मे तत् परिमाणसंभवं यच्छन्त्व् अरोगो मम चास्तु देहे ॥

> विष्णुः समस्तेन्द्रियदेहभेदप्रधानभूतो भगवान् यथैकः ।

> सत्येन तेनान्नम् अशेषम् अन्तराद् आरोग्यदो मे परिणामम् एतु ॥

> विष्णुर् अत्ता तथैवान्नं परिणामश् च वै यथा ।

> सत्येन तेन मद्भुक्तं जीर्यत्व् अन्नम् इदं तथा ॥

> इत्य् उच्चार्य स्वहस्तेन परिमृज्य तथोदरम् ।

> अनायासप्रदायीनि कुर्यात् कर्माण्य् अतन्द्रितः ॥

> नाद्यात् सूर्यग्रहात् पूर्वम् अह्नि सायं शशिग्रहात् ।

> ग्रहकाले च नाश्नीयात् स्नात्वाश्नीयाच् च मुक्तयोः ।

> स्नात्वा दृष्ट्वा परे ऽहन्य् अद्याद् ग्रस्तास् तमितयोस् तथा ॥

स्मृत्यन्तरम् ।

> भुक्त्वाङ्गुलितलं घृष्ट्वा नेत्रयोर् यत् प्रदीयते ।

> अचिरेणैव तद् वारि तिमिराणि व्यपोहति ॥

तथा ।

> शर्यातिं च सुकन्यां च च्यवनं शक्रम् अश्विनौ ।

> भोजनान्ते स्मरेन् नित्यं चक्षुरोगैर् बाध्यते ॥ १।१०६ ॥

**[१५२]**

> **अतिथित्वे तु वर्णानां देयं शक्त्यानुपूर्वशः ।**

ब्राह्मणादीनां वर्णानाम् अतिथिभावे सति ब्राह्मणादिक्रमेण ते भोजयितव्याः, यदि शक्नुयात् । अशक्तस्य ब्राःमणातिथिभोजनं नियतम् । यद् आह बौधायनः: "अथातः पञ्च महायज्ञास् तान्य् एव महासत्राणि, देवयज्ञः पितृयज्ञो ब्रह्मयज्ञो भूतयज्ञो मनुष्ययज्ञ इत्य् अहर् अहर् देवेभ्यः स्वाहा कुर्याद् ओदपाराद् अथैनं पितृयज्ञं समाप्नोति । अहर् अहः स्वाध्यायम् अधीयीता प्रणवाद् अथैनं ब्रह्मयज्ञं समाप्नोति । अहर् अहर् भूतेभ्यो बलिं हरेद् आ पुष्पेभ्यो ऽथैनं भूतयज्ञं समाप्नोति । अहर् अहर् ब्राह्मणेभ्यो ऽन्नं दद्याद् आ मूलफलशाकेभ्यो ऽथैनं मनुष्ययज्ञं समाप्नोति" । अतश् चातिथिपूजाया अकरणे निन्दा ब्राह्मणातिथिपूजनाकरणविषयैव । यद् आह विष्णुः ।

> अतिथिर् यस्य भग्नाशो गृहस्थस्य तु गच्छति ।

> तस्मात् सुकृतम् आदाय दुष्कृतं तु प्रयच्छति ॥

अत एव मनुः क्षत्रियादीनाम् इच्छयातिथ्यं कार्यम् इत्य् आह ।

> यदि त्व् अतिथिधर्मेण क्षत्रियो गृहम् आव्रजेत् ।

> भुक्तवत्सु तु विप्रेषु कामं तम् अपि भोजयेत् ॥

> वैश्यशूद्राव् अपि प्राप्तौ कुटुम्बे ऽतिथिधर्मिणौ ।

> भोजयेत् सह भृत्यैस् ताव् आनृशंस्यं प्रयोजयन् ॥ इति ।

आनृशंस्यम् अनैष्ठुर्यम् ॥

> **अप्रणोद्यो ऽतिथिः सायम् अपि वाग्भूतृणोदकैः ॥ १।१०७ ॥**

सायमगतो ऽतिथिर् अप्रणोद्यो ऽप्रत्याख्येयः । आशयितव्य इत्य् अर्थः । यद् आह मनुः ।

> अप्रणोद्यो ऽतिथिः सायं सूर्योढो गृहमेधिना ।

> काले प्राप्तस् त्व् अकाले वा नास्यानश्नन् गृही वसेत् ॥ इति ।

अशनाभावे तु वाग्भूतृणोदकैर् अप्य् अप्रणोद्यः । अप्य् एतैर् आतिथ्यं कुर्याद् इत्य् अर्थः । तथा च आपस्तम्बः: "काले स्वामिन्नाव् अन्नार्थिनं न प्रत्याचक्षीयाताम् अन्नाभावे भूमिर् उदकं तृणानि कल्याणी वाग् इत्य् एतानि" ॥ १।१०७ ॥

> **सत्कृत्य भिक्षवे भिक्षा दातव्या सव्रताय च ।**

**[१५३]**

भिक्षवे यतये सव्रताय ब्रह्मचारिणे च सत्कृत्य पूजयित्वा भिक्षा देया । ग्रासपरिमितम् अन्नं भिक्षा । नृसिंहपुराणे ।

> भिक्षां च भिक्षवे दद्यात् परिव्राड्ब्रह्मचारिणे ।

> अकल्पितान्नाद् उद्धृत्य सर्वव्यञ्जनसंयुतम् ॥

> अकृते वैश्वदेवे तु भिक्षार्थं गृहम् आगते ।

> उद्धृत्य वैश्वदेवार्थं भिकां दत्वा विसर्जयेत् ॥

गौतमः: "स्वस्तिवाच्य भिक्षादानम् अप्पूर्वम्" अप्पूर्वम् उदकपूर्वम् । यतिविषयम् एतत् । मार्कण्डेयपुराणे ।

> ग्रासप्रमाणा भिक्षा स्याद् अग्रं ग्रासचतुष्टयम् ।

> अग्रं चतुर्गुणं तत् तु हन्तकारं विदुर् बुधाः ॥

> भोजनं हन्तकारं वा अग्रं भिक्षाम् अथापि वा ।

> अदत्वा तु न भोक्तव्यं यथाविभवम् आत्मनः ॥

नित्यश्राद्धातिथ्याभ्यां कर्मान्तरम् एतत् । विष्णुः: "भिक्षुकाभावे चाग्रं गोभ्यो दद्याद् अग्नौ वा प्रक्षिपेत् । भुक्ते ऽप्य् अन्ने विद्यमाने न भिक्षुकं प्रत्याचक्षीत" । गृहस्थेन भुक्ते ऽप्य् अन्ने तस्मिन् विद्यमान् इत्य् अर्थः । चकाराद् गोग्रासादिसंग्रहः । यद् आह ऋष्यशृङ्गः ।

> गवां ग्रासं च कुर्वीत नित्यम् एव दिने दिने ।

महाभारते ।

> घासमुष्टिं परगवे सान्नं दद्यात् तु यः सदा ।

> अकृत्वा स्वयम् आहारं स्वर्गलोकं स गच्छति ॥

ब्रह्मपुराणे ।

> सौरभेय्यः स्वर्गहिताः पवित्राः पुण्यराशयः ।

> प्रतिगृह्णन्तु मे ग्रासं गावस् त्रैलोक्यमातरः ॥

> दद्याद् अनेन मन्त्रेण गवां ग्रासं सदैव हि ।

> गवां कण्डूयनं घासं ग्रासम् आह्निकम् एव वा ॥

> दत्वा भवेन् नृणां पुण्यं गोप्रदानसमं नृणाम् ॥

भिक्षादानं नैवेदादिदानोपलक्षणम् । यद् ब्रह्मपुराणम् ।

> विप्रेभ्यश् चाथ तद् देयं ब्रह्मणे यन् निवेदितम् ।

> वैष्णवं सात्वतेभ्यश् च भस्माङ्गेभ्यश् च शांभवम् ॥

> सौरं गोभ्यश् च शाक्तेभ्यो देवीभ्यो यन् निवेदितम् ।

**[१५४]**	स्त्रीभ्यश् च देयं मातृभ्यो यद् यत् किंचिन् निवेद्यते ॥

> भूतप्रेतपिशाचेभ्यो यत् तद् भूमौ निधापयेत् ॥

> **भोजयेच् चागतान् काले सखिसंबन्धिवान्धवान् ॥ १।१०८ ॥**

सखा मित्रम् । संबन्धिनः श्वशुरविवाह्यादयः । बान्धवा मातृपक्ष्याः । एतान् भोजनकाले प्राप्तान् भोजयेत् । भुक्तवति गृहस्थे प्राप्तान् प्रति मनुर् आह ।

> इतरान् अपि सख्यादीन् संप्रीत्या गृहम् आगतान् ।

> प्रकृत्यान्नं यथाशक्ति भोजयेत् सह भार्यया ॥

अतश् च वाक्याद् गम्यते भुक्तवति भर्तरि भार्या भुञ्जीतेति ॥ १।१०८ ॥

> **महोक्षं वा महाजं वा श्रोत्रियायोपकल्पयेत् ।**

> सत्क्रियान्वासनं स्वादुभोजनं सूनृतं वचः ॥ १।१०९ ॥**

महान्तम् उक्षाणं बलीवर्दं तदलाभे ऽजं श्रोत्रियाय मधुपर्कार्हाय गृहम् आगतायोपकल्पयेत् पचेत् संस्कुर्याद् इति यावत् । तथा च श्रुतिः: "अतिथिर् वा एष एतस्यागच्छति यः सोमः क्रीतस् तस्माद् एतद् यथा राज्ञे वा ब्राह्मणाय वा महोक्षं वा महाजं वा पचेत् तद् उ ह मानुषम्" इति । तथा च बह्वृचब्राह्मणम्: "यावन्तः खलु वै राजानम् अनुयन्ति तेभ्यः सर्वेभ्य आतिथ्यं क्रियते ऽग्निं मन्थन्ति सोमे राजन्य् आगते तद् यथैवादो मनुष्यराज आगते ऽन्यस्मिन् वार्हत्य् उक्षाणं वा वेहतं वा क्षदन्त एवम् एवास्मा एतत् क्षदन्ते यद् अग्निं मन्थन्त्य् अग्निर् ह देवानां पशुः" । ततश् च यः कश्चिद् आह श्रोतिर्यायोपकल्पयेद् वाचा प्रतिपादयेन् न तु हिंस्याद् इति, तच् छ्रुतिविरुद्धम् । न "न हिंस्यात् सर्वभूतानि" इति निषेधो मधुपर्काङ्गभूतां हिंसाम् उपसंक्रामत्य् अग्नीषोमीयहिंसाम् इव । अत एव मनुः।

> मधुपर्के च सोमे च पितृदैवतकर्मणि ।

> अत्रैव पशवो हिंस्या नान्यत्रेत्य् अब्रवीन् मनुः ॥

तथा च गृह्यकृच् छौनकः: "आचान्तोदकाय गां वेदयन्ते हतो मे पाप्मा पाप्मा मे हत इत् जपित्व्ॐ कुरुतेति कारयिष्यन् माता रुद्राणां दुहिता वसूनाम् इति जपित्वोम् उत्सृजतेत्य् उत्स्रक्ष्यन् नामाम्सो मधुपर्को भवर्ति" । **[१५५]** अत्र महोक्षमहाजोपकल्पनमुखेन मधुपर्को विधीयते । तथा सत्क्रिया पूजा, अन्वासनं तस्मिन्न् उपविष्ट उपवेशनम् । स्वादुभोजनं सर्पिष्मद् अन्नम् । तथा च वसिष्ठः: "अथाप्य् उदाहरन्ति — क्षत्रियायाभ्यागताय सर्पिष्मद् अन्नम् पचतीति" । सूनृतं वचः कल्याणी वाग् इत्य् एतानि कर्तव्यानि ॥ १।१०९ ॥

> **प्रतिसंवत्सरं त्व् अर्घ्याः स्नातकाचार्यपार्थिवाः ।**

> प्रियो विवाह्यश् च तथा यज्ञं प्रत्य् ऋत्विजः पुनः ॥ १।११० ॥**

प्रत्यब्दं स्नातकादयो ऽर्घ्या मधुपर्केण पूज्याः । स्नातकः समावृत्तः । आचार्य उक्तलक्षणः । पार्थिवो राजन्यः । प्रियो मनोज्ञः । विवाह्यः स्नुषाया जामातुश् च पिता । ऋत्विज उक्तलक्षणाः । ते सांवत्सरिकमधुपर्कपूजिताः प्रतियज्ञं पुनर् अर्घ्याः । चकारः श्वशुरादिपरिग्रहार्थः । तथा च शौनकः: "ऋत्विजो वृत्वा मधुपर्कम् आहरेत् । स्नातकायोपस्थिताय राज्ञे चाचार्यश्वशुरपितृव्यमातुलानां च" इति । अत्र चोपथितग्रहणात् स्नातकादयो गृहम् आगता एवार्हणीया इति गम्यते । स्नातकपार्थिवादीनां श्रोत्रियत्वे सत्य् अर्हणम्, अन्यथा

> महोक्षं वा महाजं वा श्रोत्रियायोपकल्पयेत् ।

इति विरोधः स्यात् ॥ १।११० ॥

_अतिथौ श्रोत्रिये च यथा वर्तितव्यं तथोक्तम् । अधुना तयोर् लक्षणम् आह ।_

> **अध्वनीनो ऽतिथिर् ज्ञेयः श्रोत्रियो वेदपारगः ।**

तथा च मनुः ।

> एकरात्रं हि निवसन्न् अतिथिर् ब्राह्मणः स्मृतः ।

> अनित्यं हि स्थितो यस्मात् तस्माद् अतिथिर् उच्यते ॥

यश् च यथाविधि वेदाध्ययनस्य पारं गतवान् स श्रोत्रियः । वेदशब्देनात्र स्वशाखोच्यते । तथा च आपस्तम्बः: "धर्मेण वेदानां चैकैकम् अधीत्य श्रोत्रियो भवति" । अध्येतृभेदेनैकम् इति वीप्सोपपत्तिः । अत एव बौधायनः: "एकां शाखाम् अधीत्य श्रोत्रियो भवति" इति ॥

> **मान्याव् एतौ गृहस्थस्य ब्रह्मलोकम् अभीप्सतः ॥ १।१११ ॥**

**[१५६]**

एताव् अतिथिश्रोत्रियौ ब्रह्मलोककामेन गृहस्थेन मान्यौ पूज्यौ । नित्यस्याप्य् अस्यानुषङ्गिकं फलम् एतद् इति वचनसामर्थाद् गम्यते । श्रोत्रियस्य स्नातकपार्थिवत्वादिविशिष्टस्य मधुपर्करूपम् अर्हणम् उक्तं श्रोत्रियत्वमात्रेणातिथित्वमात्रेण वा विशिष्टस्य माननम् अनेन फलाय विधीयत इत्य् अनुसंधेयम् ॥ १।१११ ॥

_किं च_ ।

> **परपाकरुचिर् न स्याद् अनिन्द्या मन्त्रणाद् ऋते ।**

अनिन्द्यम् आमन्त्रयितारं वर्जयित्वा परस्यान्नं नाभिलषेत् । कात्यायनः: "अनिन्द्येनामन्त्रितो नापक्रमेत् । आमन्त्रितो वान्यद् अन्नं न प्रतिगृह्णीयात् ॥ 

> **वाक्पाणिपादचापल्यं वर्जयेच् चातिभोजनम् ॥ १।११२ ॥**

वागादीनां चापल्यम् असंयतत्वं वर्जयेत् । अत्र गौतमः: "न शिश्नोदरपाणिपादचक्षुर्वाक्चापलानि कुर्यात् । अतिभोजनं च वर्जयेत्", अनारोग्यादिहेतुत्वात् । तथा च मनुः ।

> अनारोग्यम् अनायुष्यम् अस्वर्ग्यं चातिभोजनम् ।

> अपुण्यं लोकविद्विष्टं तस्माट् तत् परिवर्जयेत् ॥

ब्रह्मपुराणे ।

> कुर्यात्क्षीरान्तम् आहारं न तु पश्चात् पिबेद् दधि ।

> जठरं पूरयेद् अर्धम् अन्नैर् भागं जलेन च ॥

> वायोः संचरणार्थाय चतुर्थम् अवशेषयेत् ॥ १।११२ ॥

> **अतिथिं श्रोत्रियं तृप्तम् आ सीमान्तम् अनुवर्जेत् ।**

अतिथिं श्रोत्रियं च तृप्तं सन्तम् आ सीमान्तं यावद् अनुव्रजेत् । त्रिविधा सीमा — वास्तुसीमा, ग्रामसीमा, क्षेत्रसीमेति । सा चानुव्रजनीयगुणापेक्षया व्यवस्थापनीया । यद् आह मनुः ।

> आसनावसथौ शय्याम् अनुव्रज्याम् उपासनम् ।

> उत्तमेषूत्तमं कुर्याद् धीने हीनं समे समम् ॥ इति ।

गच्छतो ऽनुव्रज्योक्ता । यदि कुतो ऽपि हेतोर् निवसति तदा यत् कार्यं तद् आह शङ्खः: **[१५७]** "सहासीत प्रदोषे ऽनुज्ञाप्य शयीत पूर्वं प्रतिबुध्येत प्रस्थितम् अनुव्रजेत् । समभ्यनुञ्जातो निवर्तेत" ॥

> **अहःशेषं समासीत शिष्टैर् इष्टैश् च बन्धुभिः ॥ १।११३ ॥**

अहःशेषम् अवशिष्टदिनभागं शिष्टैर् उक्तलक्षणैर् इष्टैः प्रियैश् च बन्धुभिश् च संबन्धिभिर् आसीत । तत्र दक्षः ।

> भुक्त्वा तु सुखम् आस्थाय तद् अन्नं परिणामयेत् ।

> इतिहासपुराणाभ्यां षष्ठसप्तमकौ नयेत् ॥

> अष्टमे लोकयात्रा तु बहिः संध्या ततः परम् ॥ इति ॥

लोकयात्रा लोकस्थितिः ॥ १।११३ ॥

> **उपास्य पश्चिमां संध्यां हुत्वाग्नींस् तान् उपास्य च ।**

> भृत्यैः परिवृतो भुक्त्वा नातितृप्त्याथ संविशेत् ॥ १।११४ ॥**

पश्चिमां सायं संध्यां यथाविधि उपास्य वन्दित्वाग्नीन् वैतानान् औपासनं वा विधिवद् धुत्वा तान् उपास्याराध्य तद्दै(द्दे)वत्यम् अमन्त्रजपादिना भृत्यैः पुत्रादिभिः परिवृतः समावृतो ऽनतितृप्त्या भुक्त्वावश्यककार्यान्तरं कृत्वा संविशेत्, स्वापार्थं शय्यायाम् अङ्गयष्टिं विन्यसेत् । दक्षः ।

> होमो भोजनकालश् च यश् चान्यद् गृहकृत्यकम् ।

> कृत्वा चैव ततः पश्चात् स्वाध्यायं किंचिद् आचरेत् ॥

> प्रदोषपश्चिमौ यामौ वेदाभ्यासेन तौ नयेत् ।

> यामद्वयं शयानस् तु ब्रह्मभूयाय कल्पते ॥

आपस्तम्बः: "सदा निशायां दारान् प्रत्य् अलंकुर्वीत" । दारशब्देनात्र ज्येष्ठा सद्भार्योच्यते । तां प्रय् एवात्मानम् अलंकुर्वीत । नान्यां प्र्तीत्यर्थः । विष्णुः: "नार्द्रपादः स्वप्यान् नोत्तरापरशिरा न नग्नो नानुवंशं नाकाशे न पालाशे शयने न पञ्चदारुकृते न गजभग्नकृते न च्छिन्ने नाग्निप्लुष्टे न घटसिक्तद्रुमजे न श्मशानशून्यालयदेवतायतनेषु न चपलमध्ये नारिमध्ये न **[१५८]** धान्यगोगुरुहुताशनसुराणाम् उपरि नोच्छिष्टो न दिवा स्वप्यात् । न संध्यायां न सभस्मनि देशे नार्द्रे न पर्वतमस्तके" । उशना: "न तैलाभ्यक्तशिराः स्वपेत् । नादीक्षितः कृष्णचर्मणि" । कृष्णो ऽत्र हरिणः ॥ १।११४ ॥

> **ब्राह्मे मुहूर्ते चोत्थाय चिन्तयेद् आत्मनो हितम् ।**

रात्रेर् उपान्त्यो मुहूर्तो ब्राह्मः, तस्मिन्न् उत्थाय निद्रां हित्वात्मनो हितं चिन्तयेद् विमृशेत् । श्रेयश् च त्रिवर्गात्मकम् । यद् आह मनुः ।

> धर्मार्थाव् उच्यते श्रेयः कामार्थौ धर्म एव च ।

> अर्थ एवेह वा श्रेयांस् त्रिवर्ग इति तु स्थितिः ॥

धर्माथकामास् त्रिवर्गः । तथैतच् च श्रेयो ऽद्येत्थं मया साधनीयम् इति चिन्तयेत् परिभावयेत् ।

> ब्राह्मे मुहूर्ते भुध्येत धर्मार्थाव् अनुचिन्तयेत् ।

> कायक्लेशांश् च तन्मूलान् वेदतत्त्वार्थम् एव च ॥

व्यासः ।

> किं नु मे स्याद् इदं कृत्वा किं नु मे स्याद् अकुर्वतः ।

> इति संचिन्त्य कार्याणि धीरः कुर्वीत वा न वा ॥

> उत्थ्यायोत्थाय बोद्धव्यं किम् अद्य सुकृतं कृतम् ।

> दत्तं वा दापितं वापि वाक्सत्या वापि भाषिता ॥

> उत्थायोत्थाय बोद्धव्यं महद् भयम् उपस्थितम् ।

> मरणव्याधिशोकानां किम् अद्य निपतिष्यति ॥

> यस्यां रात्र्यां व्यतीतायां न किंचिच् छुभम् आचरेत् ।

> तम् एव वन्ध्यं दिवसम् इति विद्याद् विचक्षणः ॥

> **धर्मार्थकामान् स्वे काले यथाशक्ति न हापयेत् ॥ १।११५ ॥**

धर्माङ्गभूते काले धर्मं कुर्यात् । न तद्भाध(धे)नार्थकामौ । एवं धर्माविरुद्धे ऽर्थकाले **[१५९]** ऽर्थम् एव । तथा तदुभयानवरुद्धे काले कामम् । इत्थं यथाशक्ति धर्मार्थकामेभ्यो न हापिता भवन्ति । तथा च गौतमः: "न पूर्वाह्णमधाह्नान् अफलान् कुर्याद् यथाशक्ति धर्मार्थकामेभ्यस् तेषु तु धर्मोत्तरः स्यात्" । मनुः ।

> परित्यजेद् अर्थकामौ स्यातां धर्मविवर्जितौ ।

> धर्मं चाप्य् असुखोदर्कं लोकसंक्रुष्टम् एव च ॥ १।११५ ॥

_मान्यत्वनिमित्तानि सक्रमकान्य्(ण्य्) आह ।_

> **विद्याकर्मवयोबन्धुवित्तैर् मान्या यथाक्रमम् ।**

> एतैः प्रभूतैः शूद्रो ऽपि वार्धके मानम् अर्हति ॥ १।११६ ॥**

विद्यादिभिस् तद्वन्तो वयोबन्धुवित्तैर् यथानिर्देशकर्मं मान्या भवन्ति । कर्मवयोबन्धुवित्तविद्भिर् विद्यावान् मान्यो वयोबन्धुवित्तवद्भिः कर्मवान् बन्धुवित्तवद्भ्यां वयस्वान् । एवं वित्तवता बन्धुमान् न पुनर् अन्यथा । विद्या पुराणन्यायेत्य् अत्रोक्ता । कर्म विहितक्रिया । वयो मानयितृवयोऽपेक्षयाधिकम् । बन्धवो ज्ञातयः । वित्तम् अर्थः । एतैर् युक्ता द्विजा मान्या भवन्ति । विद्यादिमतां समवाये यथाक्रमं क्रमानतिक्रमेण मानः कार्यः, पूर्वं पूर्वम् उत्तराद् गरीय इत्य् अर्थः । एतैः कर्मादिभिर् गुणैः प्रत्येकं प्रभूतैर् युक्तो वार्धके सति शूद्रो नमस्कारव्यतिरिक्तं मानम् अर्हति । वार्धकम् अत्राशीतेर् उत्तरम् । यद् आह गौतमः: "शूद्रो ऽप्य् अशीतिको वरः" इति । तथा जातिर् अपि मान्यत्वहेतुर् इत्य् आह स एव: "वित्तबन्धुकर्मजातिविद्यावयांसि मान्यानि परबलीयांसि । श्रुतं तु सर्वेभ्यो गरीयस् तन्मूलत्वाद् धर्मस्य" । जातिर् मान्यत्वकारणम् । उत्कृष्टगुणविद्यायुक्तस् तु हीनजातिर् अप्य् उत्कृष्टजातेर् मान्यो भवति । यद् आह मनुः ।

> वित्तं बन्धुर् वयः कर्म विद्या भवति पञ्चमी ।

> एतानि मान्यस्थानानि गरीयो यद् यद् उत्तरम् ॥

> पञ्चानां त्रिषु वर्णेषु भूयांसि गुणवन्ति च ।

> यत्र स्युः सो ऽपि मानार्हः शूद्रो ऽपि दशमीं गतः ॥

वर्षशतस्योत्तमो दशमो भागो दशमी । संख्यातो भूयांसि, प्रकर्षतो गुणवन्ति । **[१६०]** तेन जातिम् अनादृत्य बहुविद्यो ऽल्पविद्येन मान्यः । प्रकृष्टविद्यश् चाप्रकृष्टविद्येन । एवं कर्मादिष्व् अपि ॥ १।११६ ॥

> **वृद्धभारिनृपस्नातस्त्रीरोगिवरचक्रिणाम् ।**

> पन्था देयो नृपस् तेषां मान्यः स्नातस् तु भूपतेः ॥ १।११७ ॥**

वृद्धो दशमीस्थः, "चक्रिणो दशमीस्थस्य्" इति [स्मृतिः] । वयसो ऽन्तिमावस्था दशमी । भारी भारवान् । नृपो राजन्यः । स्नातः स्नातकः । स्त्रीरोगिणौ प्रसिद्धौ । वरः कन्याम् उद्वोढुं प्रवृत्तः । चक्री शकटवाहकः । एषां पन्था देयः । पथि मिलितेष्व् एतेषु मार्गाद् अपसर्तव्यम् इति । पथि तेषां। समवेतानां नृपो मान्यः । नृपस्य च स्नातको मान्यः स चेद् ब्राह्मणः । यद् आह आपस्तम्बः: "राज्ञः पन्था ब्राह्मणेन समेत्य तु ब्राह्मणस्यैव पन्था यानस्य भाराभिनिहितस्यातुरस्य स्त्रिया इति सर्वैर् दातव्यो वर्णज्यायसां चेतरैर् वर्णैर् अशिष्टपतितमत्तोन्मत्तानाम् आत्मस्वस्त्ययनार्थेन सर्वैर् एव दातव्यः" इति । स्त्री चात्र गर्भिणी ज्ञेया । यद् आह बौधायनः ।

> पन्था देयो ब्राह्मणाय गवे राज्ञे ह्य् अचक्षुषे ।

> वृद्धाय भारतप्ताय गर्भिण्यै दुर्बलाय च ॥

शङ्खलिखितौ: "पन्था देयो बालप्रव्रजितविद्याशिल्पगुणप्रकृष्टेभ्यः" इति ॥ १।११७ ॥

> **इज्याध्ययनदानानि वैश्यस्य क्ष्त्रियस्य च ।**

> प्रतिग्रहो ऽधिको विप्रे याजनाध्यापने तथा ॥ १।११८ ॥**

इज्यादिकर्माणि वैश्यक्षत्रिययोः, चकाराद् विप्रस्यापि धर्मसाधनानि । प्रतिग्रहादीनि तु विप्रस्यैव वृत्तिसाधनानि । अधिकत्वं प्रतिग्रहादेर् अप्य् असाधारण्यम् । ब्राह्मणस्यैव प्रतिग्रहादिर् इत्य् अर्थह् । अत एव विप्र इति विषयसप्तमी । अनन्यत्रभा(न्यभा)वश् च विष्यः । अतो ब्राह्मणस्यैव प्रतिग्रहादिवृत्तित्रयम् । यत् पुनः: "अब्राह्मणाद् अध्ययनम् आपत्काले विधीयते" इति, तद् अध्यापनमात्रकर्तृत्वम् अब्राह्मणस्याभ्यनुजानाति, न तु वृत्तित्वम् अपि । अत एवानन्तरम् आह मनुः ।

> अनुव्रज्या च शुश्रूषा यावद् अध्ययनं गुरोः । इति । **[१६१]**

अनुव्रज्यैव शुश्रूषेत्य् अर्थः । अब्राह्मणो ब्राह्मणस्य यावद् अध्ययनं तावद् एव गुरुः । पश्चाद् ब्राह्मण एवाध्यापितो गुरुः । यद् आह गौतमः: "आपत्कल्पो ब्राह्मणस्याब्राह्मणाद् विद्योपयोगस् तदनुगमनं शुश्रूषा । समाप्ते ब्राह्मणो गुरुः" इति । एवं च: "अजीवन्तः स्वधर्मेणानन्तरां पापीयसीं वृत्तिम् आतिष्ठेरन् न तु कदाचिज् ज्यायसीम्" इति वसिष्ठवचनम्(नं ना)समञ्जसं भवति । इज्याधयनम् इत्य् अत्रेज्याग्रहणेन दानाध्ययनव्यतिरिक्ता द्विजातिधर्मा लक्ष्यते ॥ १।११८ ॥

> **प्रधानं क्षत्रिये कर्म प्रजानां परिपालनम् ।**

प्रधानं मुख्यं क्ष्त्रिये प्रजानां परिपालनम् । प्रधानं प्रजापरिपालनाख्यं कर्म धर्महेतुत्वाच् च । वक्ष्यति हि — पुण्यषड्भागम् आदत्त इत्यादिना प्रसङ्गतः पुण्यषड्भागस्यार्थषड्भागस्य चोपादानम् इति ॥

> **कुसीदं कृषिवाणिज्ये पाशुपाल्यं विशः स्मृतम् ॥ १।११९ ॥**

कुसीदं स्वर्णादेर् वृद्ध्युपजीवनम् । कृषिः प्रसिद्धा । वाणिज्यं वणिक्कर्म । ततश् च धान्यादि स्मर्धं गृहीत्वा महार्घं दीयत इति वाणिज्यम् । पाशुपाल्यं पशुरक्षणम् । तत् सर्वं वैश्यस्य मुख्यं वृत्तिकर्म ॥ १।११९ ॥

> **शूद्रस्य द्विजशुश्रूषा तयाजीवन् वणिग् भवेत् ।**

> शिल्पैर् वा विविधैर् जीवेद् द्विजातिहितम् आचरेत् ॥ १।१२० ॥**

शूद्रस्य द्विजशुश्रूषा मुख्या वृत्तिः । ब्राह्मणशुश्रूषा तु धर्मो ऽपि । यद् आह मनुः ।

> विप्रसेवैव शूद्रस्य विशिष्टं कर्म कीर्त्यते ।

> यद् अतो ऽन्यद् धि कुरुते तद् भवेत् तस्य विष्फलम् ॥

विशिष्टम् उत्कृष्टम् । धर्मवृत्तिहेतुत्वात् । निष्फलं धर्मरहितम् इत्य् अर्थः । ततश् च क्षत्रियवैश्यसेवा शूद्रस्य वृत्त्यर्थैव । तद् आह स एव ।

> शूद्रस् तु वृत्तिम् आकाङ्क्षन् क्षत्रम् आराधयेद् यदि ।

> धनिनं चाप्य् उपाराध्य वैश्यं शूद्रो जिजीविषुः ॥

**[१६२]**	स्वर्गार्थम् उभयार्थं वा ब्राह्मणं न विरोधयेत् ।

> या तु ब्राह्मणशब्दस्य सा ह्य् अस्य कृतकृत्य्ता ॥

द्विजैश् च तस्य यथाशक्ति वृत्तिर् विधेयेत्य् आह स एव ।

> प्रकल्प्यते ऽस्य तैर् वृत्तिः स्वकुटुम्बाद्य् अथार्हतः ।

> शक्तिं चावेक्ष्य दाक्ष्यं च भृत्यानां च परिग्रहम् ॥

> उच्छिष्टम् अन्नं दातव्यं जीर्णानि वसनानि च ।

> पुलाकाश् चैव धान्यानां जीर्णाश् चैव परिच्छदाः ॥

अपुष्टतण्डुलानि धान्यानि पुलाकाः । परिच्छद उपकरणं । तया द्विजशुश्रूषया न जीवंस् तदा वणिग् भवेत् । वणिज्यया जीवेद् इत्य् अर्थः । शिल्पैर् वा विविधैश् चित्रकर्मादिभिर् जीवेत्,

> अश्क्नुवंस् तु शुश्रूषां शूद्रः कर्तुं द्विजन्मनाम् ।

> पुत्रदारात्यये प्राप्ते जीवेत् कारुककर्मभिः ॥

इति च स्मरणान्तरात् । तथा: "यादृशेन कर्मणा क्रियमाणेन द्विजातिशुश्रूषानर्हो न भवति तानि कर्माणि प्रचरणीयानि । यैः प्रचरितैः शुश्रूष्यन्ते द्विजातयस् तानि शिल्पानि कारुकर्माणि च" इति, तत्रापि द्विजातिहितम् आचरणीयम् । तथा च देवलः: "शूद्रधर्मो द्विजातिशुश्रूषा पापवर्जनं कलत्रादिपोषणं कर्षणपशुपालनभारोद्वहनपण्यव्यवहारचित्रकर्मनृत्तगीत-वेणुवीणामुरजमृदङ्गवादनानि" इति । शूद्राधिकारे नरसिंहपुराणम् ।

> अयाचितः प्रदाता स्यात् कृषिं वृत्त्यर्थम् आश्रयेत् ।

> पुराणं शृणुयाच् चैव नरसिंहस्य पूजनम् ॥

महाभारते ।

> दूराच् छूद्रेणोपचर्यो ब्राह्मणो ऽग्निर् इव ज्वलन् ।

> संस्पृश्य परिचर्यस् तु वैश्येन क्षत्रियेण च ॥

पुराणश्रवणविधौ भविष्यत्पुराणे ।

> शूद्राणां पुरतो वैश्या वैश्यानां क्षत्रियास् तथा ।

> क्षत्रियाणां तथा विप्राः शृण्वन्त्य् एकाग्रतः स्थिताः ॥ १।१२० ॥

_शूद्रवृत्तीर् अभिधाय धर्मम् आह_ ।

> **भार्यारतिः शुचिर् भृत्यभर्ता श्राद्धक्रियापरः ।**

> नमस्कारेण मन्त्रेण पञ्च यज्ञान् न हापयेत् ॥ १।१२१ ॥**

भार्यायाम् एव रतिर् यस्य स यथोक्तः । अनेन च भार्याव्यभिचारपरिहारो धर्मत्वेनास्य विधीयते । **शुचिः** शास्त्रीयशौचकर्ता स्यात् । **भृत्यभर्ता** भृत्यानां पुत्रकलत्रादीनां पोषकः । **श्राद्धक्रियापरः** श्राद्धानुष्ठाननिष्ठः । उक्तान् पञ्च यज्ञान् नमस्कारात्मकेन **मन्त्रेण** कुर्यात्, **न** पुनर् अनधीतमन्त्रत्वेन तान् **हापयेत्** त्यजेत् । मन्त्रशब्दो ऽत्र सकलमन्त्रकार्यनमस्कारविनियोगार्थः । अन्यथा समानार्थतया स्वाहाकारस्वधाकारयोर् एव कार्ये स्यात् । <span style="text-decoration:underline;">ननु</span> च शूद्रो ऽनग्निः कथम् अग्निसाध्यकर्माधिकारी स्यात् । न चास्य विवाहाग्निर् अस्तीति वाच्यम् । शूद्रस्य विवाहहोमाभावात् । न ह्य् अमन्त्रको ऽस्ति होमः । न च शूद्रो मन्त्रवान् । नमस्कारश् च पञ्चयज्ञेष्व् एव मन्त्रकारे विधीयते । न विवाहे ऽपि । तस्माद् अग्निसाध्येषु कार्येष् वक्तव्यो ऽस्याधिकारहेतुः । <span style="text-decoration:underline;">उच्यते</span> — अनग्नेर् अपि शूद्रस्य वैश्वदेवादिकर्माणि लौकिके ऽग्नौ कार्याणि तं प्रत्य् एवेह विहितत्वात् । यथा निषादस्थपतीष्टिः । किंचिद् द्विजातीनाम् अपि वैश्वदेवकर्म न विवाहाग्निनियतं किं पुनः शूद्रस्य । यत् तु गौतमेन शूद्रम् अधिकृत्योक्तम्: "पाकयज्ञैः स्वयं यजेतेत्य् एके", तल् लौकिकाग्निविषयम् ॥ १।१२१ ॥

_अधुना सर्ववर्णसाधारणं धर्मम् आह ।_

> **अहिंसा सत्यम् अस्तेयं शौचम् इन्द्रियनिग्रहः ।**

> दानं दमो दया क्षान्तिः सर्वेषां धर्मसाधनम् ॥ १।१२२ ॥**

अहिंसाविहितवधवर्जनम् । सत्यं यथार्थवचनम् । तच् च भूतहितम् एव योज्यम्, "सत्यं भूतहितं प्रोक्तम्" इति व्यासवचनात् । सत्यम् अपि प्रियम् एव वाच्यम्,

> सत्यं भूयात् प्रियं ब्रूयान् न ब्रूयात् सत्यम् अप्रियम् ।

> प्रियं च नानृतं ब्रूयाद् एष धर्मः सनातनः ॥

इति मनुवचनात् । अस्तेयम् अदत्तास्वीकारः । शौचम् अभक्ष्यपरिहारादि । तथा ।

> शौचं तु द्विविधं प्रोक्तं बाह्यम् आभ्यन्तरं तथा । \
> मृज्जलाभ्यां स्मृतं बाह्यं भावशुद्धिस् तथान्तरम् ॥

इन्द्रियनिग्रहो निषिद्धेभ्यो विषयेभ्य इन्द्रियानां निवारणम् । दानं **[१६४]** प्रत्युपकानानपेक्षया पात्रे स्वधनप्रतिदानम् । दमो निषिद्धान् मनोव्यापारोपरमः । दया भूतहितैषित्वम् । क्षान्तिः क्षमा कोपवर्जनम् । "क्षमा द्वंद्वसहिष्णुत्वम्" इति स्मृत्यन्तरम् । दमः क्षंआर्जवं दानम् इति तु पाठे — आर्जवम् अकौटिल्यम्, समचित्तता वा, "आर्जवं समचित्तता" इति वचनान्तरात् । सर्वेषाम् एव वर्णानाम् अहिंसादि प्रत्येकं धर्मसाधनं भवति, तेषाम् एवात्र प्रकृतत्वात् । धर्मो ऽत्रापूर्वात्मको ऽभिमतः । अत्र व्यासः ।

> आनृशंस्यम् अहिंसा च प्रसादः संविभागिता ।

> श्राद्धकर्मातिथेयं च सत्यम् अक्रोध एव च ॥

> स्वेषु दारेषु संतोषः शौचं नित्यानसूयता ।

> आत्मज्ञानं तितिक्षा च धर्मः साधारणो नृप ॥

तथा ।

> सत्यं दमस् तपः संतोषो ह्रीः क्षमार्जवम् ।

> ज्ञानं शमो दया ध्यानम् एष धर्मः सनातनः ॥

> सत्यं बूतहितं प्रोक्तं मनसो दमनं दमः ।

> तपः स्वधर्मवर्जित्वं शौचं संकरवर्जनम् ॥

> संतोषो विषयत्यागो ह्रीर् अकार्यनिवर्तनम् ।

> क्षमा द्वन्द्वसहिष्णुत्वम् आर्जवं समचित्तता ॥

> ज्ञानं तत्त्वार्थसंबोधः शमश् चित्तप्रशान्तता ।

> दया भूतहितैषित्वम् एष धर्मः सनातनः ॥

बृहस्पतिः।

> दया क्षमानसूया च शौचानायासमङ्गलम् ।

> अकार्पण्यम् अस्पृहत्वं सर्वसाधारणानि तु ॥

> परे वा बन्धुवर्गे वा मित्रे द्वेष्टरि वा सदा ।

> आपन्ने रक्षितव्यं तु दयैषा परिकीर्तिता ॥

> ब्राह्मो चाध्यात्मिके चैव दुःखे चोत्पादिते क्वचित् ।

> न कुप्यति न वा हन्ति सा क्षमा परिकीर्तिता ॥

> न गुणान् गुणिनो हन्ति स्तौति मन्दगुणान् अपि ।

> नान्यदोषेषु रमते सानसूया प्रकीर्तिता ॥

> अभक्ष्यपरिहारश् च संसर्गश् चाप्य् अनिन्दितैः ।

> स्वधर्मे च व्यवस्थानं शौचम् एतत् प्रकीर्तितम् ॥

**[१६५]**	शरीरं पीड्यते येन सुशुभेनापि कर्मणा ।

> अत्यन्तं तन् न कर्तव्यम् अनायासः स उच्यते ॥

> प्रशस्ताचरणं नित्यं नाप्रशस्तप्रवर्तनम् ।

> एतद् धि मङ्गलं प्रोक्तम् ऋषिभिस् तत्त्वदर्शिभिः ॥

> स्तोकाद् अपि प्रदातव्यम् अदीनेनान्तरात्मना ।

> अहन्य् अहनि यत् किंचिद् अकार्पण्यं तद् उच्यते ॥

> यथोत्पन्नेन संतोषः कर्तव्यो ह्य् अन्नवत् तु वा ।

> परस्याचिन्तयित्वार्थं सास्पृहा परिकीर्तिता ॥

शरीरम् अत्यन्तं पीडयते येन तन् न कर्तव्यम् इत्य् अर्थः ॥ १।१२२ ॥

> **वयोबुद्ध्यर्थवाग्वेशश्रुताभिजनकर्मणाम् ।**

> आचरेत् सदृशीं वृत्तिम् अजिह्माम् अशठां तथा ॥ १।१२३ ॥**

वयः शरीरावस्था बाल्ययौवनादिः । बुद्धिः प्रज्ञा । अर्थो वित्तम् । वाग् भाषणम् । वेशो वस्त्रकचादिविन्यासः । श्रुतं गुरुतः पुराणादिविद्याधिगमः । अभिजनः कुलम् । कर्म योगादि । एषां वृत्तिं स्थितिं सदृशीं परस्परानुरूपाम् अमत्सराम् अजिह्माम् अकुटिलाम् अशठां वाचरेत् । एतद् उक्तं भवति — वयःकर्मार्थश्रुताभिजनानां प्रत्येकम् अनुरूपवेशभाषणबुद्धिवृत्तिः कार्येति । तथा च बृहस्पतिः ।

> यथा विद्या यथा कर्म यथा वित्तं यथा वयः ।

> जनस् तथैव वर्तेन वेशादिभिर् अनुद्धतः ॥ १।१२३ \\

_एवं प्रसङ्गेनाभिधाय प्रकृतं द्विजं प्रत्य् आह ।_

> **त्रैवार्षिकाधिकान्नो यः स सोमं हि पिबेद् द्विजः ।**

वर्षत्रयं यावद् भृत्यभरणपर्याप्ताद् अन्नाद् अधिकं यस्य विद्यते स द्विजः सोमं पिबेत् । सोमेन यजेतेत्य् अर्थः । मनौ तु विशेषः ।

> यस्य त्रैवाषिकं भक्तं पर्याप्तं भृत्यतृप्तये ।

> अधिकं वापि विद्येत स सोमं पातुम् अर्थति ॥

> अतस् त्व् अल्पीयसि द्रव्ये यः सोमं पिबति द्विजः ।

> स पीतसोमपूर्वो ऽपि न तस्याप्नोति तत् फलम् ॥ **[१६६]**

नित्यसोमयागविषयम् एतत् । यत आह विष्णुः: "त्रैवार्षिकान्नः प्रत्यब्दं सोमेन यजेत । अभावे वैश्वनर्या" इति । <span style="text-decoration:underline;">ननु</span> "द्वादश रात्रीर् दीक्षितो भृतिं चिन्वीत" इति विधिसामर्थ्याद् याचितेनैव ऋत्विजां भृतिः कार्येति व्यर्थस् त्रैवार्षिकाधिकान्नो य इति वचनारम्भः । <span style="text-decoration:underline;">मैवम्</span> । एतद्वाक्यारम्ब्यसामर्थाद् एवैतद् गम्यते — भिक्षमाणस्यालाभे ऽल्पलाभे वा पूर्वार्जितेनापि धनेन यथोक्तं दक्षिणादानं कार्यं न पुनर् अदानम्, दक्षिणाल्पदानं वेति । यत् तु कल्पसूत्रादौ श्रुतौ च "दातव्यैव यज्ञे दक्षिणा भवत्य् अल्पिकापि" इत्यादिवचनम्, तत्रैवार्षिकान्नेनाधिकारिणा प्रारब्धे क्रतौ विनष्टे पूर्वार्जिते धने भिक्षितस्य चापर्याप्तौ द्रष्टव्यम् । अथ वा सदस्य् अप्रसर्पकात्रेयादिभ्यो दानं ब्राह्मणभोजनं च प्रागर्जितेनैव धनेन कार्यं न तु याचितेन । तस्य दक्षिणादान एव नियोगाद् इत्य् अर्थवान् नियमाय वाक्यारम्भः । 

> **प्राक्सौमिकीः क्रियाः कुर्याद् यस्यान्नं वार्षिकं भवेत् ॥ १।१२४ ॥**

सोमयागानुष्ठानात् प्राग् याः क्रिया अगनिहोत्राद्यास् ताः सति वार्षिके भृत्यभरणसमर्थे ऽन्ने कार्याः । एतच् च काम्यविषयं न नित्यविषयं तच् छ्रुतिविरोधप्रसङ्गात् ॥ १।१२४ ॥

> **प्रतिसंवत्सरं सोमः पशुः प्रत्ययनं तथा ।**

> कर्तव्याग्रयणेष्टिश् च चातुर्मास्यानि चैव हि ॥ १।१२५ ॥**

> एषाम् असंभवे कुर्याद् इष्टिं वैश्वानरीं द्विजः ।**

संवत्सरे संवत्सरे सोमयागः कर्तव्यः । पशुयागश् चायने ऽयने । तथाग्रयणेष्टिर् नवैर् व्रीहिभिः श्यामाकैर् यवैश् च कुर्यात् । "सस्यान्ते नवसस्येष्ट्या" इत्य् अत्र च सस्यशब्देन शरद्वसन्तौ लक्ष्येते । प्रायेण हि तर(स्य) शरद्वसन्तयोः पुराणयोर् अन्तो भवतीति । अत एव आश्वलायनः: "यदा वर्षस्य तृप्तः स्याद् अथाग्रयणेन यजेत" इति । एतच् च व्रीह्याग्रयणविषयम् । यवाग्रयणं तु वसन्त एव । तत्रैव हि तेषां नवत्वम् । श्यामाकाग्रयणं शरदि वर्षासु वा । उभयत्र तेषां नवत्वात् । तथा चातुर्मास्यानि स्वकाले कर्तव्यानि । "अथ चातुर्मास्यानि चैत्र्यां पौर्णमास्यां फाल्गुन्याम्" इति लौगाक्षिः । एतावता सोमयागादीनि कर्माण्य् **[१६७]** अनूद्याल्पधनत्वेनैषाम् असंभवे तत्कार्ये वैश्वानरीं वैश्वानरदै(दे)वत्याम् इष्टिं कुर्याद् इति विदधाति । इष्टिशब्दः सोमकार्ये क्रियमाणायाम् अपि वैश्वानर्यां श्रौतवैश्वानरेष्ट्यङ्गवर्गप्राप्त्यर्थः । अन्यथा "तत्कार्यापत्त्या तद्धर्मलाभः" इति इति न्यायात् सौमिकधर्मप्राप्तिः स्यात् । स्मार्तत्वेन वा स्मार्तीतिकर्तव्यता स्यात् । यत् तु मनुवाक्यम्,

> इष्टिं वैश्वानरीं नित्यं निर्वपेद् अब्दपर्यये ।

> कॢप्तानां पशुसोमानां निष्कृत्यर्थम् असंभवे ॥

इति, तद् अपि सोमादिकार्य एवेष्टिं विदधाति । न तु पश्चात्करणप्रायश्चित्ततया निष्कृतिशब्दस्तु(श्रु?)तेर् निष्कृतिसंभवेनावश्यकर्तव्यताम् इष्टेर् आचष्टे । अत एवानन्तरम् आह ।

> आपत्कल्पेन यो धर्मं कुरुते ऽनापदि द्विजः ।

> स नाप्नोति फलं तस्य परत्रेति विचारितम् ॥

> विश्वैश् च देवैः साध्यैश् च ब्राह्मणैश् च महर्षिभिः ।

> आपत्सु मरणाद् भीतैर् विधेः पर्तिनिधिः कृतः ॥ इति ।

अतश् च वैश्वानरीयेष्टिः प्रैनिधिर् न तु प्रायश्चित्तम् इति गम्यते । अत्र चैषाम् इति सोमादीनां चातुर्मास्यान्तानां परामर्शो न तु पशुसोमयोर् एव, प्रकरणाविशेषात् । यत् तु मनुनोक्तम्: "कॢप्तानां पशुसोमानाम्" इति, तत् प्रदर्शनार्थम्, अन्यथा बहुवनानुपपत्तेः । सोमादीनां प्रत्येकसंभवभेदेनेष्टिः प्रयोज्या द्रव्याभावात् पाश्चात्यसंभवे वैश्वानरी न तु हेत्वन्तरात् । तथा च शङ्खः ।

> त्रैवार्षिकाधिकान्नस् तु पिबेत् सोमम् अतन्द्रितः ।

> इष्टिं वैश्वानरीं कुर्यात् तथैवाल्पधनो द्विजः ॥ इति ॥ १।१२५ ॥

> **हीनकल्पं न कुर्वीत सति द्रव्ये फलप्रदम् ॥ १।१२६ ॥**

अधिकारिणं प्रति सर्वाङ्गोपसंहारी प्रयोगविधिः शक्याङ्गोपसंहारी च । तत्र शक्याङ्गोपसंहारिणः प्रयोगविधेर् यद् विषयीभूतं कर्म तद् धीनकल्पम् । यत्र तत्फलप्रदं काम्यं कर्म तद् धीनकल्पं न कार्यम् । अत्र हेतुः सति द्रव्ये फलप्रदम् इति । द्रव्ये सति फलप्रदं यस्माद् भवति । द्रव्यशब्दः सर्वाङ्गोपलक्षणार्थः । सति द्रव्ये सति सर्वाङ्गानुष्ठाने कर्म फलप्रदं भवति यस्मात् । अत्र च फलप्रदशब्दः **[१६८]** सकृच् चारितः काकाक्षिन्यायेन हेतुहेतुमद्भ्यां सह संबध्यते । फलप्रदं कर्म हीनकल्पं न कार्यम् । सति द्रव्ये तत् फलप्रदं भवति । [तथा च मनुः:

> प्रभुः प्रथमकल्पस्य यो ऽनुकल्पेनु(न) वर्तते ।

> न सांपरायिकं तस्य दुर्मतेर् विद्यते फलम् ॥ ]

अत्र च सति द्रव्य इति प्रथमकल्पसामर्थ्योपलक्षणार्थम् ॥ १।१२६ ॥

> **चण्डालो जायते यज्ञकरणाच् छूद्रभिक्षितात् ।**

> यज्ञार्थं लब्धम् अददद् भासः कको ऽपि वा भवेत् ॥ १।१२७ ॥**

यो यज्ञार्थं शूद्राद् भिक्षेत स प्रेत्य चण्डालो भवति । तथा च मनुः ।

> न यज्ञार्थं धनं शूद्राद् विप्रो भिक्षेत धर्मवित् ।

> यजमानो हि भिक्षित्वा चण्डालः प्रेत्य जायते ॥

> ये शूद्राड़् अभिगम्यार्थं ह्य् अग्निहोत्रम् उपासते ।

> ऋत्विजस् ते हि शूद्रस्य ब्रह्मवादिषु गर्हिताः ॥

> तेषां सततयज्ञानां वृषलान् उपसेविनाम् ।

> पदा मस्तकम् आक्रम्य दाता दुर्गाणि संतरेत् ॥

शूद्राद् धनम् उअपादायाग्नीन् य उपाधत्ते तद्विषयम् एतद् वाक्यद्वयम् । तथा च यज्ञार्थं लब्धं धनं समग्रं यज्ञोपयोगि यो न करोति स भासः काको वा भवेत् । भासः पक्षिविशेषः । अत्र मनुः ।

> यज्ञार्थम् अर्थं भिक्षित्वा यो न सर्वं प्रयच्छति ।

> स याति भासतां विप्रः काकतां वा शतं समाः ॥ १।१२७ ॥

> **कुसूलकुम्भीदान्यो वा त्र्याहिको ऽश्वस्तनो ऽपि वा ।**

> जीवेद् वापि शिलोञ्छेन श्रेयान् एषां परः परः ॥ १।१२८ ॥**

कुसूलं कोष्ठिका तत्परिमितम् एव धानं यस्य स कुसूलधान्यः, कुसूलाद् ऊनपरिमाणं धान्यावपनं कुम्भी तत्परिमाणधान्यो वा गृहस्थो भवेत् । त्र्यहनिर्वाहपर्याप्तम् **[१६९]** एव धानं यस्य स त्र्याहिकः, स वा स्यात् । अश्वस्तननिर्वाहधान्यं विद्यते यस्य सो ऽश्वस्तनः, स वा स्यात् । परित्यक्तव्रीह्यादिइकणश उ(णिशो)पादानं शिलम् । पतितै(कै)ककण(स्योपादान]म् उञ्छम् । शिलं चोञ्छं च शिलोञ्छम्, तेन वा जीवेत् । एषाम् उक्तवृत्तिमतां परः परः पूर्वस्मात् पूर्वस्माच् छ्रेयान्, अतिशयेन प्रशस्तः । स्वर्गादिलोकजयकारणम्, धर्मातिशयवत्त्वात् । अत्र च मनुः ॥

> कुसूलधान्यको वा स्यात् कुम्भीधान्यक एव वा ।

> त्र्यहैहिको वापि भवेद् अश्वस्तनिक एव वा ॥

> चतुर्णाम् अपि चैतेषां द्विजानां गृहमेधिनाम् ।

> ज्यायान् परः परो ज्ञेयो धर्मतो लोकजित्तमः ॥

> षट्कर्मको भवेत् तेषां त्रिभिर् अन्यः प्रवर्तते ।

> द्वाभ्याम् एकश् चतुर्थस् तु ब्रह्मसत्त्रेण जीवति ॥

षट्कर्मशब्देन यजनयाजनादीनि ब्राह्मणकर्माणि निर्दिशति तदन्तर्गतस्य प्रतिग्रहादिवृत्तित्रयस्य विधानार्थम् । त्रिभिर् अन्यः प्रवर्तत इति कुम्भीधान्यस्यापि वृत्तित्रयविधिः । द्वाभ्याम् एक इति त्र्यहैहिकस्य याजनाध्यापनानुज्ञा । प्रतिग्रहो ऽपि कुत्सिताद् अपि स्याद् इति तद्वर्जनम् । चतुर्थो ऽश्वस्तनः स ब्रह्मसत्त्रेणाध्यापनेन जीवेद् इति । एवं च ब्राह्मणस्यैव कुसूलधान्यत्वादयो धर्माः । न ह्य् अन्यस्य प्रतिग्रहादिवृत्तिसंभवः ॥ १।१२८ ॥

**इति श्रीविद्याधरवंशप्रभवश्रीशिलाहारनरेद्रजीमूतवाहनान्ययप्रभूत-**

**श्रीमदपरादित्यदेवविरचिते याज्ञवल्क्यधर्मशास्त्रनिबन्धे**

**गृहस्थधर्मप्रकरणम्**

## स्नातकव्रतप्रकरणम्
**अथ सटीकयाज्ञवल्क्यस्मृतौ**

**स्नातकव्रतप्रकरणम् — ५**

> **न स्वाध्यायविरोध्यर्थम् ईहेत न यतस् ततः ।**

> न विरुद्धप्रसङ्गेन संतोषी च भवेत् सदा ॥ १।१२९ ॥**

स्वाध्यायाधिगमविरोधिनम् अर्थं नेच्छेत् । तदविरोधिनम् अपि यतस् ततो नेहेत, यतस् ततो निषिद्धआद् दातुर् इत्य् अर्थः । न च विरुद्धेन कर्मणा द्यूतादिना प्रसङ्गेन च गीतादिना । प्रसङ्ग आसक्तिः । तद्धेतुत्वाद् गीतादिः प्रसङ्गः । अथ वा प्रसङ्गो ऽनिष्टाषत्तेः, **[१७०]** यद्य् अस्मै नैतद् ददमीदं मे ऽनिष्टम् एष करिष्यतीत्य् एवं भयजननरूपः । यथोत्पन्नेन च संतोषी संतुष्टो भवेत् । अत्र च मनुः ।

> संतोषं परम् आस्थाय सुखार्थं संयतो भवेत् ।

> संतोषमूलं हि सुखं दुःखमूलं विपर्ययः ॥

अत्र च प्रकरणे प्रतिवाक्यम् इदं कार्यम् इदं वर्जनीयम् इति प्रतिपादनद्वारेण तद्विषयः संकल्प इदं करिष्ये नेदं करिष्य इति मनोव्यापाररूपो व्रतशब्दवाच्यो विधीयते । "तस्य व्रतम्" इत्य् उपक्रम्य श्रुताव् एषां विधानात् । अत एव वसिष्ठः: "अथातः स्नातकस्य व्रतानि" इत्य् आरभ्यैतानि विहितवान् । एते च संकल्पाः समावर्तनानन्तरम् एव कार्याः स्नातकं प्रति विहितत्वात् ॥ १।१२९ ॥

_यतो ऽर्थ ईहितव्यस्तम् आह ।_

> **राजान्तेवासियाज्येभ्यः सीदन्न् इच्छेद् धनं क्षुधा ।**

क्षुधाअवसीदन् राजादीनाम् अन्यतमाद् **धनम् इच्छेत्** । प्रतिग्रहादिना लिप्सेत । राजग्रहणं विशुद्धस्य दातुर् उपलक्षणार्थम् ।

> **दम्भिहैतुकपाषण्डिबकवृत्तींश् च वर्जयेत् ॥ १।१३० ॥**

लोकवशीकरनार्थं धर्मकारी दम्भी, हेत्वाश्रयणेन श्रुतिस्मृत्युक्तधर्मदूषयिता युक्तिबलेन सर्वत्रसंशयकारी च हैतुकः, वेदबाह्यागमविहितकारी पाषण्डी । उक्ताश्रमव्यतिरिक्तश् च बकस्य वृत्तिर् एव वृत्तिर् यस्य स बकवृत्तिः । एतान् वर्जयेत् । एभिर् न संव्यवह्रेयुर् इत्य् अर्थः । मनुः ।

> पाषण्डिनो विकर्मस्थान् बैडालव्रतिकाञ् शठान् ।

> हैतुकान् बकवृत्तींश् च वाङ्मात्रेणापि वर्जयेत् ॥

निषिद्धकारिणो विकर्मस्थान् । बैडालव्रतिकादीन् स एवाह ।

> धर्मध्वजी सदालुब्धश् छद्मिको लोकदांभिकः ।

> बैडालव्रतिको ज्ञेयो हिंस्रः सर्वाभिसंधिकः ॥

> यस्य दर्मधव्जो नित्यं सुराध्वज इवोच्छ्रितः ।

> प्रच्छन्नानि च पापानि बैडालं नाम तद्व्रतम् ॥

> अधोदृष्टिनैकृतिकः स्वार्थसाधनतत्परः ।

> शठो मिथ्याविनीतश् च बकवृत्तिर् उदाहृतः ॥

शठः स्तब्धः । **[१७१]** अत्र विष्णुधर्मेषु पृष्टपाषण्डिलक्षणं कथंचित् पाषण्डिदर्शनसंलापस्पर्शनप्रायश्चित्तसंजातजिज्ञासं दाल्भ्यं प्रति पुलस्त्यं उवाच ।

> श्रुतिस्मृत्युदितं धर्मं वर्णाश्रमविभागजम् ।

> उल्लङ्घ्य ये प्रवर्तन्ते स्वेच्छया कूटयुक्तिभिः ॥

> विकर्माभिरता मूढा युक्तिप्रागल्भ्यदुर्मदाः ।

> पाषण्डिनस् ते दुःशीला नरकार्हा नरधमाः ॥

> तांस् तु पाषण्डिनः पापान् विकर्मस्थांश् च मानवान् ।

> बैडालव्रतिनश् चैव नित्यम् एव च नापलपेत् ॥

> संभाष्यैताञ् शुचिषदं चिन्तयेद् अच्युतं बुधः ।

> शरीरम् अन्तःकरणोपघातैर् वाचश् च विष्णुर् भगवान् अशेषम् ।

> शमं नयन्त्व् अस्तु ममेह शर्म पापाद् अनन्ते हृदि संनिविष्टे ॥

> अन्तः शुद्धिं बहिः शुद्धिं शुद्धो ऽन्तर् मम यो ऽच्युतः ।

> स करोत्व् अमले तस्मिञ् शुचिर् एवास्मि सर्वदा ॥

> बाह्योपघाताद् अनघो विद्वांश् च भगवान् अजः ।

> शुद्धिं नयत्व् अनन्तात्मा विष्णुश् चेतसि संस्थितः ॥

> एतत् संभाष्य जप्तव्यं पाषण्डिभिर् इहाधमैः ।

> नमः शुचिपदे चोक्त्वा सूर्यं पश्येच् च वीक्षितैः ॥

तथा ।

> पाषण्डिनो दुराचारा दुष्टान्नगुणवादिनः ।

> असंस्कृतान्नभोक्तारो व्रात्याः संस्कारवर्जिताः ॥

> पाषण्डाः पापकर्माणो दाम्भिकाः शठबुद्धयः ।

> वर्णसंकरकर्तारो धर्मव्याजोपजीविनः ॥

> निःशौचा वक्र्मतयो नान्यद् अस्तीति वदिनः ।

> एवंविधास् ते सन्मार्गाद् वेदप्रोक्ताद् बहिष्कृताः ॥

> क्रियाकलापं निन्दन्त ऋग्यजुःसमलक्षणम् ।

> आत्मानं च परांश् चैव कुर्वन्ति नरकस्थितौ ॥

> तेषां दर्शनसंभाषस्पर्शनानि नरैः सदा ।

> परित्याज्यानि दृष्टे च प्रोक्तं संभाषणे तथा ॥

> संस्पर्शे च बुधः स्नात्वा शुद्धे(ध्ये)च् छुचिषदं स्मरन् ।

> अधमानां सदैवैषाम् आलापस्पर्शनं त्यजेत् ॥

**[१७२]**	प्राकृतो ऽपि जनः किं तु यः सदाचारपालकः ।

> यतस् ते वैदिकं कर्म निन्दन्त्य् अकृतबुद्धयः ॥

> पाषण्डिनाम् अशेषाणाम् अप्रीतिर् वेदकर्मणि ।

> ते ह्य् अधोगामिनः प्रोक्ता आसुरं भावम् आश्रिताः ॥

तथा ।

> तन्मोहितानाम् अचिराद् विवेको याति संक्षयम् ।

> क्षीणज्ञाना विकर्माणि कुर्वन्त्य् अहर् अहर् नराः ॥

> निजवर्णात्मकं धर्मं परित्यज्य विमोहिताः ।

> धर्मबुद्ध्या ततः पापं कुर्वन्त्य् अज्ञानमोहिताः ॥

> ज्ञानावलेपश् तत्रैव ततस् तेषां प्रजायते ।

> सुहृद्भिर् वार्यमाणास् ते पण्डितैश् च दयालुभिः ॥

> प्रयच्छन्त्य् उत्तरं मूढाः कूटयुक्तसमन्वितम् ।

> ततस् ते स्वयम् आत्मानम् अन्यं चल्पमतिं नरम् ॥

> विकर्मणां योजयन्तश् च्यावयन्ति स्वधर्मतः ॥

विष्णुपुराणम् ।

> क्रियाहानिर् गृहे यस्य मसम् एकं प्रजायते ।

> तस्यावलोकनात् सूर्यं पश्येत मतिमान् नरः ॥

> किं पुनर् यस् तु संत्यक्तत्रयीः (यिः) सर्वात्मना द्विजः ।

> पाषण्डियोगिभिः पापैर् वेदवादविरोधिभिः ॥

> पाषण्डिनो विकर्मस्थान् बैडालव्रतिकाञ् शठान् ।

> हैतुकान् बकवृत्तींश् च वाङ्मात्रेणापि नार्चयेत् ॥

> बुधैर् आलापसंसर्गसहास्याश् चातिपापिभिः ।

> पाषण्डिभिर् दुराचरैस् तस्मात् तान् परिवर्जयेत् ॥

> एते नग्नास् तथा ख्याता दृष्ट्वा श्राद्धोपघातकाः ।

> एषां संभाषनात् पुण्यं दिनम् एकं प्रणश्यति ॥

> एतान् पाषण्डिनः पापान् नित्यम् एव तु नालपेत् ।

> पुण्यं नश्यन्ति संभाषाद् एतेषां तद्दिनोद्भवम् ॥

स्कन्दपुराणे ।

> कृतघ्नं मानवं दृष्ट्वा नारकेष्व् अपि कुत्सितम् ।

> शुद्ध्यर्थं देवि द्रष्टव्याः सोमानलदिवाकराः ॥

सोमादीनां यथासंभवं विकल्पः ॥ १।१३० ॥

> **शुक्लाम्बरधरो नीचकेशश्मश्रुनखः शुचिः ।**

शुक्लवस्त्रधरो भवेत् । तथा नीचकेशादिश् च भवेत् । नीचानि कृत्तानि केशश्मश्रुनखानि यस्य स तथोक्तः । तथा शुचिः प्रयतः सर्वदा स्यात् । गौतमः: "न रक्तम् उल्बणम् अन्य्द्धृतं वा वसो बिभृयात् । निर्णिज्य तु कामम्" । अन्यधृतं तु प्रक्षाल्य कामं बिभृयाद् इत्य् अर्थः । मानवे ऽपरो विशेषः ।

> न जीर्णमलवद्वासा भवेच् च विभवे सति ।

तथा ।

> उपानहौ च वासश् च धृतम् अन्यैर् न धारयेत् ।

> उपवीतम् अलंकारं छत्रं कनकम् एव च ॥

विष्णुपुराणे ।

> सदानुपहतं वस्त्रं प्रशस्त्राश् च तथौषधीः ।

> गारुडानि च रत्नानि बिभृयात् प्रयतो नरः ॥

मार्कण्डेयपुराणे ।

> न चापि रक्तवासाः स्याच् चित्रासितधरो ऽपि वा ।

> न च कुर्याद् विपर्यासं वाससोर् न च भाषणे ॥

> वर्ज्यं च विदशं वस्त्रम् अत्यन्तोपहतं च यत् ॥

महाभारते ।

> अन्यद् एव भवेद् वासः शयनीये ऽन्यद् एव तु ।

> अन्यद् रथ्यासु देवानाम् अर्चायाम् अन्यद् एव हि ॥

> **न भारादर्शने ऽश्नीयान् नैकवासा न संस्थितः ॥ १।१३१ ॥**

भार्यां पश्यंस् तया च दृश्यमानस् तथैकवासाश् च तिष्ठन् नाश्नीयात् ॥ १।१३१ ॥

> **न संशयं प्रपद्येत नाकस्माद् अप्रियं वदेत् ।**

> नाहितं नानृतं चैव न स्तेनः स्यान् न वार्धुषी ॥ १।१३२ ॥**

संशयं जीवनसंशयं न प्रपद्येत । अथ वा निश्चिते ऽर्थे संशयम् अतिशङ्कां न कुर्यात् । अप्रियम् अहितम् । अनृतं च शास्त्रीयकारणं विना न वदेत् । स्तेनो वा वार्धिषी वा न स्यात् । मनुः ।

> नाविनीतैर् व्रजेद् धुर्यैर् न चक्षुर्व्याधिपीडितैः ।

> न भिन्नशृङ्गाक्षिखुरैर् न वालधिविरूपितैः ॥

> नातिकाल्यं नातिसायं नातिमध्यंदिने स्थिते ।

> नाज्ञातेन च संगच्छेन् नैको न वृषलैः सह ॥

> गवां च यानं पृष्ठेन सर्वदैव विगर्हितम् ॥ **[१७४]**

विष्णुः: "न रात्रौ वृक्षमूलम् अधितिष्ठेत् । न सूनाबन्धनागारौ न वृथ च नदीं तरेत् । न देवताभ्यः पितृभ्यश् चोदकम् अप्रदाय कूलम् अधितिष्ठेत् । न कूपम् अवलोकयेत् । न लङ्घयेत् । नैको ऽध्वानं प्रपद्येत । नाधार्मिकैः सार्धं न द्विषद्भिः । न संध्ययोर् नासंनिहितपानीयं नातितूर्णं न संततम्" । बौधायनः: "न पतितेन स्त्र्या चाध्वानं व्रजेत्" । विष्णुपुराणे ।

> वर्षातपादिषु छत्री दण्डी रात्र्यटवीषु च ।

> शरीरत्राणकामो वै सोपानत्कः सदा व्रजेत् ॥

> नोर्ध्वं न तिर्यग् दूरं वा निरीक्षण् पर्यटद् बुधः ।

> युगमात्रं महीपृष्ठं नरो गच्छेद् विलोकयन् ॥

तथा ।

> न दुष्टं यानम् आरोहेत् कूलच्छायां न संश्रयेत् ।

> नैकः शून्याटवीं गच्छेन् न च शून्ये गृहे वसेत् ॥

देवीपुराणे ।

> नासहायो व्रजेद् रात्रौ नोत्पथे न चतुष्पथे ॥

आपस्तम्ब: "न श्रोत्रियम् अनभिभाष्य व्यतिव्रजेद् अरण्यं न स्त्रियम्" । पैठीनसिः: "न गोब्राह्मणाग्न्यन्तरेण व्यपेयात् । अनुज्ञाप्य वा व्रजेत् । यमः: 

> संनिकृष्टाव् अधीयानौ यो ऽन्तरा व्रजति द्विजः ।

> स भासरासभानां च योनिं न व्रजति पापकृत् ॥ इति ।

"नाकस्माद् अप्रियं वदेत्" इत्य् उक्तम्, तत्प्रसङ्गाद् अन्यद् अप्य् उच्यते । तत्र "दोषाः" इत्य् अनुवृत्तौ देवलः: "तत्र परुषवचनम् अपवादः पैशुन्यम् अनृतं वृथालापो निष्ठुरम् इति वाङ्मयाश् च षट् । परेषां देशकुलजातिविद्याशिल्परूपवृत्तावारपरिच्छदशरीरकर्माजीवनानां तत् प्रत्यक्षं दोषवचनम् ।

> यच् चान्यत् क्रोधसंत्रासजननं निन्दितं वचः ।

> परुषं तच् च विज्ञेयं तथान्यच् च तथाविधम् ॥

> चक्षुष्मान् इति लुप्ताक्षं चण्डालं ब्राह्मणेति च ।

> प्रशंसानिन्दनं द्वेषात् परुषात् तद् विशिष्यते ॥

> वृषलं वृषलेत्य् उक्त्वा पतितं पतितेति वा ।

> सत्येनापि च दोषः स्यान् मिथ्या द्विगुणभाग् भवेत् ॥

तेषाम् एव परुषवचनानां प्रोक्षम् उदाहरणम् अपवादः । गुरुनृपनिबन्धुभर्तृमित्रसकाशे **[१७५]** ऽर्थोपघातार्थं दोषोपाख्यापनं पैशुन्यम् । अनृतं द्विविधम्: असत्यं विसंवादश् चेति । तत्र दृष्टश्रुतानुमितानाम् अन्यथा वचनम् असत्यम् । प्रागभ्युपगतानाम् असंप्रवर्तनं विसंवादः" इति ।

> रागाद् द्वेषाद् भयाल् लोभाद् दाक्षिण्याच् छङ्कया ह्रिया ।

> दम्भात् प्रमादतश् चापि नरस्योत्पद्यते ऽनृतम् ॥

> परप्राणोपघाताच् च परद्रव्यापहारतः ।

> विशिष्टो ऽनृतवादस् तु न वृथा कथनादिषु ॥

> तस्माद् अनृतहेतूंस् तान् नात्मन्य् उत्पादयेत् क्वचित् ।

> उत्पन्नान् वा प्रशमयेत् कारणैस् तद्विघातिभिः ॥

> देशराजप्रवादाच् परार्थपरिकल्पनात् ।

> नर्महासप्रसङ्गाच् च विज्ञेयं व्यर्थभाषणम् ॥

> गुह्याङ्गनाङ्गसंज्ञानां वचनं निष्ठुरं विदुः ।

> यद् अन्यद् वा वचो नीचं स्त्रीपुंसोर् मैथुनाश्रयम् ॥

> इत्य् एवं षड्विकल्पस्य दुष्टवाक्यस्य भाषणम् ।

> इह चामुत्र तत् त्यक्त्वा नाना(न)र्थम् अधिगच्छति ॥

> हिताहितं मनुष्याणां केवलं वचसि स्थितम् ।

> तस्मात् संयोजयेद् वाचम् अप्रमत्तः परीक्ष्य च ॥

> दुश्चिकित्स्यतमं पश्चाद् दुरुक्तं हि वचो भवेत् ।

> क्षिप्रं विनिपतेच् चापि वचनं दोषसंहितम् ॥

अत्र यमः ।

> प्रत्यक्षं वा परोक्षं वा पतितं यदि पश्यति ।

> प्रत्यादेशो न कर्तव्यो रक्षेद् आत्मानम् आत्मना ॥

केनापि प्रमाणेन विदितं पतितं न प्रत्यादिशेत्, न कथयेद् इत्य् अर्थः । तत्संयोगाद् आत्मानं रक्षेत् ।

> यानि मिथ्याभिशस्तानां पतन्त्य् अश्रूणि रोदनात् ।

> तानि पुत्रान् पशून् घ्नन्ति तूर्णं मिथ्याभिशंसिनाम् ॥

दक्षः ।

> अनृतं पारदार्यं च तथाभक्ष्यस्य भक्षणम् ।

> अगम्यागमनं चैव् हिंसा स्तेयं तथैव च ॥

> अश्रौतधर्माचरणं मैत्रधर्मबहिष्कृतम् ।

> एतानि नव कर्माणि निषिद्धानि विवर्जयेत् ॥ **[१७६]**

मैत्रं मैत्री । बहिष्करणं त्यागः । देवलः ।

> गृहे पररहस्यानि नैवोपशृणुयात् क्वचित् ।

> न ब्रूयात् पररन्ध्राणि प्रकाशे जनसंसदि ॥

यमः ।

> नैव ब्रूयान् न शृणुयाद् दुष्टवाक्यं कथंचन ।

> ब्राह्मणानां विशेषेण कदचिद् अपि केनचित् ॥

> दुष्टवाक्यं न वक्तव्यं ब्राह्मणानां कथंचन ।

> तूष्णीम् आसीत निन्दायां न ब्रूयात् किंचिद् उत्तरम् ॥

> ब्राह्मणानां परीवादं नैव कुर्यान् न कारयेत् ।

> यद् ब्राह्मणेषु कुशलं तद् एवाशु समाचरेत् ॥

> ब्राह्मणानां परीवादो निन्दा यत्र प्रवर्तते ।

> कर्णौ तत्र पिधातव्यौ गन्तव्यं वा ततो ऽन्यतः ॥ १।१३२ ॥

_किं च ।_

> **दाक्षायणी ब्रह्मसूत्री वेणुमान् सकमण्डलुः ।**

दाक्षायणं सुवर्णम्, ब्रह्मसूत्रं यज्ञोपवीतम्, वेणुर् वंशः । एतद्वान् कमण्डलुसहितश् च भवेत् । मनुः ।

> वैणवीं धारेयद् यष्टिं सोदकं च कमण्डलुम् ।

> यज्ञोपवीतं वेदं च शुभे रौक्मे च कुण्डले ॥

वेदो दर्भमुष्टिः । रौक्मे सौवर्णे । लौगाक्षिः: "अनुपसृष्टं सुवर्णं धारयेत्" । अनुपसृष्टं कालिकारहितम् । बौधायनः: "स्नातको ऽन्तर्वासाः सोत्तरीयं वैणवं दण्डं धारयेत् सोदकं च कमण्डलुम् । द्वे यज्ञोपवीते उष्णीषम् अजिनम् उपर्य् उपानहौ छत्रं च" । 

_अपि च ।_

> **कुर्यात् प्रदक्षिणं देवमृद्गोविप्रवनस्पतीन् ॥ १।१३३ ॥**

देवादीन् प्रदक्षिणं कुर्यात् । दक्षिणहस्तभागे कुर्वन् गच्छेद् इत्य् अर्थः । मनुः ।

> मृदं गां दैवतं विप्रं घृतं मधु चतुष्पथम् ।

> प्रदक्षिंअं प्रकुर्वीत प्रज्ञातंश् च वनस्पतीन् ॥

मृदम् उद्धृताम् । मार्कण्डेयः ।

> चतुष्पथं नमस्कुर्यात् प्रख्यातांश् च वनस्पतीन् ।

> मङ्गल्यानि च सर्वाणि पथि कुर्यात् प्रदक्षिणम् ॥

> अमङ्गल्यानि वामानि कर्तव्यानि विजानता ॥ इति ।

> औषधानि नियुक्तानि धान्यं कृष्णं च यद् भवेत् ।

> कार्पासं च तृणं सुष्कं शुष्कगोमयम् एव च ॥

> इन्धनं च तथाङ्गारं यत्र सर्पौ तथाशुभौ ।

> अभ्यक्तो मलिनः पाण्डुस् तथा नग्नश् च मानवः ॥

> मुक्तकेशो गदार्तश् च कषायाम्बरधारकः ।

> उन्मत्तकस् तथा षण्डो दीनश् चाथ नपुंसकम् ॥

> अयः पङ्कं तथा चर्म केशाबन्धनम् एव च ।

> तथैवोद्धृतसाराणि पिण्याकदीनि यानि च ॥

> चण्डालश्वपचाद्याश् च नरा बन्धनपालकाः ।

> वधकाः पापकर्माणो गर्भिणी स्त्री तथातुरः॥

> तुषभस्मकपालास्थिभिन्नभाण्डानि यानि च ।

> रिक्तानि चैव भाण्डानि मृतं साक्रन्दम् एव च ॥

> एवमादीनि चान्यानि अशस्तान्य् अभिदर्शने ।

> अशस्तो वाद्यशब्दश् च भिन्नभैरवझर्झरः ॥

> एहीति पुरतः शब्दः शस्यते न तु पृष्टतः ।

> गच्छेति पश्चाद् धर्मज्ञ पुरस्तात् तु विगर्हितः ॥

> क्व यासि तिष्ठ मा गच्छ किं ते तत्र गतस्य च ।

> अन्ये शब्दाश् च ये ऽनिष्टास् ते विपत्तिकराः स्मृताः ॥

> ध्वजादिषु तथा स्थानं क्रव्यादीनां विगर्हितम् ।

> स्खलनं वाहनानां च वस्त्रसंघस् तथैव च ॥

> निर्गच्छतश् च द्वारादौ शिरस्य् आहननं भवेत् ।

> छत्रध्वजादिवस्त्राणां पतनं चाशुभं भवेत् ॥

> वायुश् च कर्कशो रूक्षः सर्वदिग्भ्यः समुत्थितः ।

> प्रतिलोमस् तथा नीचो विज्ञेयो भयकृद् द्विजः ॥

> अनुकूलो मृदुः स्निग्धः सुखस्पर्शः शुभावहः ।

> क्रूरा रूक्षस्वराश् चण्डाः क्रव्यादाश् च विगर्हिताः ॥

**[१७८]**	अप्रशस्ते तथा ज्ञेये परिवेश(ष)प्रवर्षणे ।

> दृष्टे निमित्ते प्रथमम् अमङ्गल्यविनाशनम् ॥

> शंकरं संस्तुयाद् विद्वांस् तथैव मधुसूदनम् ।

> द्वितीयं तु ततो दृष्टे प्रतीपं प्रविशेद् गृहम् ॥

सहजं नपुंसकम् । पुमान् एव कारणान्तराड् अपेतपुंस्त्वः षण्डः ।

> अथेइष्टानि प्रअवक्ष्यामि मङ्गलानि तथानघ ।

> श्वेताः सुमनसः श्रेष्टाः पूर्णकुंभस् तथैव च ॥

> जलजानि च पुष्पाणि मांसं मत्याश् च भार्गव ।

> गावस् तुरङ्गमातङ्गौ बद्ध एकपशुस् त्व् अजः ॥

> त्रिदशाः सुहृदो विप्रा ज्वलितश् च हुताशनः ।

> गणिकाश् च महाभाग दूर्वा चार्द्रं च गोमयम् ॥

> रुक्मं रूप्यं तथा ताम्रं सर्वरत्नानि चाप्य् अथ ।

> ओषधयो ऽपि च धर्मज्ञ वचा सिद्धार्थकास् तथा ॥

> नृवर्धमानयानं च भद्रपीठं तथैव च ।

> खड्गं चक्रं पताकां च मृदम् आयुधम् एव च ॥

> राजलिङ्गानि सर्वाणि शवं रुदितवर्जितम् ।

> घृतं दधि पयश् चैव फलानि विविधानि च ॥

> स्वस्तिकं वर्धमानं च नद्यावर्तं सकौस्तुभम् ।

> नद्यश् च चित्रविन्यस्ता मङ्गलानि पराणि च ॥

> अक्षताश् च तथा मुख्यास् तथा दर्पणम् एव च ।

> अञ्जनं रोचना चैव भृङ्गारं माक्षिकं तथा ॥

> शङ्खम् इक्षुस् तथा भक्ष्या वाचश् चैव तथा शुभाः ।

> वादित्राणां शुभः शब्दो गम्भीरश् च मनोहरः ॥

> गान्धारषड्जऋषभा ये च शब्दास् तथा स्वराः ।

> मेधाः शस्ताः शुभाः स्निग्धा गजबृंहितशब्दिताः ॥

> अनुलोमा तडिच्छस्ता शक्रचापं तथैव च ।

> अनुलोमा ग्रहाः शस्ता दिक्पतिस् तु विशेषतः ॥

> आस्तिक्यं श्रद्दधानत्वं तथा पूज्याभिपूजनम् ।

**[१७९]**	शस्त्रान्य् एतानि धर्मज्ञ यच् च स्यान् मनसः शुभम् ॥

> मनसस् तुष्टिर् एवात्र परं व्रजनकारणम् ।

> एकतः सर्वलिङ्गानि मनसस् तुष्टिर् एकतः ॥

> यानोत्सुकत्वं मनसः प्रहर्षः सुस्वप्नलाभो विजयप्रवादः ।

> मङ्गल्यसिद्धिप्रवणं मनश् च ज्ञेयानि नित्यं विजयावहानि ॥

आरूढनरं यानं नृवर्धमानम् । देवस्नानार्थं पीठं भद्रपीठम् । नन्द्यावर्तादयः सुवर्णदार्वादिकृताः संनिवेशा ज्योतिःशास्त्रवास्तुविद्याप्रसिद्धाः । विष्णुः: "व्यङ्गं दृष्ट्वा निवर्तेत विरक्तमुण्डजटिलवामनप्रव्रजितांश् च लवणरज्जुनिगडांश् च । वीणाचन्दनार्द्रशाकोष्णीषालंकारकुमारीस् तु प्रस्थानकाले ऽभिनन्देत्" इति ॥ १।१३३ ॥

> **न मेहेत नदीछायावर्त्मगोष्ठाम्बुभस्मसु ।**

नद्यादिषु मेहनं मूत्रपुरीषोत्सर्गं न कुर्यात् । नद्याम् अनुदकायाम् । सोदकायां पुनर् अम्बुग्रहणाद् एव निषेधः सिद्धः । छायायां लोकोपजीव्यायाम् । तथा च वसिष्ठः: "न नद्यां मेहनं कुर्यान् न पथि न च भस्मनि । न गोमये न कृष्टे नोप्ते न शाद्वलोपजीव्यच्छायासु" । गोष्ठो गोव्रजः । तथा मनुः ।

> न मूत्रं पथि कुर्वीत न भस्मनि न गोव्रजे ।

> न फालकृष्टे न जले न चित्यां न च पर्वते ॥

> न जीर्णदेवायतने न वल्मीके कदाचन ।

> न ससत्त्वेषु गर्तेषु न गच्छन् न पथि स्थितः ॥

> न नदीतीरम् आसाद्य न च पर्वतमस्तके ॥

पर्वतग्रहणे सत्य् अपि यत् पर्वतमस्तकग्रहणं तद् अत्यन्तापदि मस्तकाद् अन्यत्रानुग्रहार्थम् । यमस् तु ।

> तुषाङ्गारकपालानि देवतायतनानि च ।

> राजमार्गश्मशानानि क्षेत्राणि च खलानि च ॥

देवलः: "न चत्वरोपद्वारयोर् मूत्रपुरीषे कुर्यात् । न कृष्टक्षेत्रे न सस्यपूर्णे न यज्ञभूमौ न यज्ञियानां वृक्षाणाम् अधस्तात्" । **[१८०]** विष्णुः: "नोषरे न पराशुचौ । नोद्यानोदकसमीपयोः । नाकाशे मूत्रपुरीषे कुर्यात्" । शङ्खलिखितौ: "नासंवृते मूत्रपुरीषे उत्सृजेत् । न सान्तर्वासा न निर्वासाः" ।

> **न प्रत्यग्न्यर्कगोसोमसंध्याम्बुस्त्रीद्विजन्मनः ॥ १।१३४ ॥**

अग्न्यादीन् प्रति अग्न्याद्यभिमुखस् तान् पश्यन् व न मेहेत् । तथा च गौतमः: "न वाय्वग्निविप्रादियापो देवता गाश् च प्रति पश्यन् वा मूत्रपुरीषामेध्यान्य् उदस्येत् । नैता देवताः प्रति पादौ प्रसारयेत्" । यमः ।

> प्रत्य् आदित्यं न मेहेत न पश्येद् आत्मनः सकृत् ।

> दृष्ट्वा सूर्यं निरीक्षेत गाम् अग्निं ब्राह्मणं तथा ॥

> प्रत्य् अदित्यं प्रत्य् अनिलं प्रति गां च प्रति द्विजम् ।

> प्रति सोमं प्रति जलं प्रति संध्ये च नित्यशः ॥

> हन्ति मेहयतः प्रज्ञां प्रति पन्थानम् एव च ।

> मेहयन्ति य एतांश् च ते भवन्ति गतायुषः ॥

आपस्तम्बः: "न सोपानत्को मूत्रपुरीषे कुर्यात्" ॥ १।१३४ ॥

_किं च ।_

> **नेक्षेतार्कं न नग्नां स्त्रीं न च संसृष्टमैथुनाम् ।**

> न च मूत्रं पुरीषं वा नाशुची राहुतारकाः ॥ १।१३५ ॥**

सूर्यं विवस्त्रां स्त्रीं स्त्रियम्, तथा संबद्धमैथुनाम्, मूत्रं पुरीषं च न पश्येत् । अशुचिश् चेद् राहुतारकाश् च । मनुः ।

> नेक्षेतोद्यन्तम् आदित्यं नास्तं यान्तं कदचन ।

> नोपसृष्टं न वारिस्थं न मध्यं नभसो गतम् ॥

विष्णुः: "नादित्यम् ईक्षेत वाससातिरोहितं न चादर्शजलाद्युपगतम्" । हारीतः: "न नग्नां स्त्रियं पुरुषं वा वीक्षेत नोदयास्तमयौ चन्द्रार्कौ" । गौतमः: "न नग्नां परयोषितम् ईक्षेत" । आश्वलायनः: "न नग्नां स्त्रियम् ईक्षेतान्यत्र मैथुनात्" । स्वभार्याविषयम् एतत् । मनुः ।

> नाश्नीयाद् भार्यया सार्धं नैनाम् ईक्षेत चाश्नतीम् ।

> क्षुवन्तीं जृम्भमाणां वा न चासीनां यथासुखम् ॥

**[१८१]**	नाञ्जयन्तीं स्वके नेत्रे न चाभ्यक्तामनावृताम् 

> न पश्येत् प्रसुवन्तीं वा तेजस्कामो द्विजोत्तमः ॥

विष्णुः: "न क्रुद्धस्य गुरोर् मुखम् ईक्षेत । न तैलोदकयोः स्वां छायां न मलवत्यादर्शे न पत्नीं भोजनसमये न स्त्रियं नग्नां कंचन मेहमानं न चालानभ्रष्टं कुञ्जरं न च विषमस्थं वृषादियुद्धं नोन्मत्तं न मत्तम्" । देवलः:

> पतितव्यङ्गचण्डालोच्छिष्टान् वा नावलोकयेत् ।

> अनुदृष्टिगतैर् एतैर् असंभाषो नृणां वरम् ॥ १।१३५ ॥

> **अयं मे वज्र इत्य् एवं सर्वं मन्त्रम् उदीरयन् ।**

> वर्षत्य् अप्रावृतो गच्छेत् स्वपेत् प्रत्यक्शिरा न च ॥ १।१३६ ॥**

देवे वर्षत्य् अप्रावृतशिराः "अयं मे वज्रः पाप्मानम् अपहनत्" इति मन्त्रम् उच्चारयन् गच्छेत् । प्रत्यक्शिराः स्वापं च वर्जयेत् ॥ १।१३६॥

_अपि च ।_

> **ष्ठीवनासृक्शकृन्मूत्रविषाण्य् अप्सु न निक्षिपेत् ।**

> पादौ प्रतापयेन् नाग्नौ न चैनम् अभिलङ्घयेत् ॥ १।१३७ ॥**

ष्ठीवनं मुखेन त्यज्यमानं लालादि, असृग् रुधिरम्, शकृत् पुरीषम्, मूत्रविषे प्रसिद्धे । रेतांसीति पाठे रेतो ऽपि प्रसिद्धम् । एतान्य् उदके न संक्षिपेत् । पादप्रतापनाभिलङ्घने अग्निं प्रति न कुर्यात् । यमः ।

> चैत्यवृक्षं न वा छिन्द्यान् नाप्सु श्लेष्माणम् उत्सृजेत् ।

> न शुक्रं न विषं मूत्रं न पुरीषं न लोहितम् ॥

> नास्थिभस्मकपालानि न केशान् न च कण्टकान् ॥

चितौ भवो वृक्षश् चैत्यः । [चितिः] श्मशानम् । मनुः ।

> नाग्निं मुखेनोपधमेन् नग्नां नेक्षेत च स्त्रियम् ।

> नामेध्यं प्रक्षिपेद् अग्नौ न च पादौ प्रतापयेत् ॥

> अधस्तान् नोपदध्याच् च न चैनम् अभिलङ्घयेत् ।

> न चैनं पादतः कुर्यान् न प्राणाभाधम् आचरेत् ॥

कात्यायनः ।

> जुहूषंश् च हुते चैव पाणिसूर्मीस्फ्यदारुभिः ।

> न कुर्याद् अग्निधमनं न कुर्याद् व्यजनादिना ॥

**[१८२]**	मुखेनैव धमेद् अग्निं मुखाद् एव व्यजायत ।

> नाग्निं मुखेनेति च यल् लौकिकं योजयन्ति तत् ॥

विष्णुः: "नासृङ् न विषम् अग्नौ प्रक्षिपेत्" । देवलः ।

> अग्नौ न प्रक्षिपेद् अग्निम् अद्भिर् न शमयेत् तथा ॥

आपस्तम्बः: "अग्निं नाप्रयत आसीदेद् इषुमात्राद् इत्य् एके खट्वायां च नोपदध्यात्" । गौतमः: "नाग्निम् अपश् च युगपद् धारयेत्" ॥ १।१३७ ॥

_अपि च_ ।

> **जलं पिबेन् नाञ्जलिना शयानं न प्रबोधयेत् ।**

> नक्षैः क्रीडेत धर्मघ्नैर् व्याधितैश् च न संविशेत् ॥ १।१३८ ॥**

सव्यदक्षिणौ हस्तौ युक्ताव् अञ्जलिः । तेन जलं न पिबेत् । शयानं निद्रितं न प्रबोधयेत् । अक्षैर् न क्रीडेत् । धर्मघ्नैः पतितादिभिर् व्याधितैश् च पुरुषैः सह न संविशेत् । अत्र च संवेशनं संकरोपलक्षणार्थम् । अत एव मनुः ।

> न संविशेत पतितैर् न चण्डालैर् न पुक्कसैः ।

> न मूर्खैर् नावलिप्तैश् च नान्त्यैर् नान्त्यवसायिभिः ॥

> सहासनं भोजनं च पतितैः सह वर्जयेत् ।

> उपपातकिभिश् चान्यैः कुर्वद्भिः कर्म निन्दितम् ॥

क्रीडाग्रहणं व्यसनमात्रोपलक्षणार्थम् । तथा च मनुः ।

> न नृत्येन् नैव गायेच् च न वादित्राणि वादयेत् ।

> नास्फोटयेन् न क्ष्वेडेच् च न च रक्तं विरागयेत् ॥

रक्तम् अनुरक्तम् । अनिषिद्धे ऽर्थे न विरागयेत् । विरागयुक्तं न कुर्याद् इत्य् अर्थः । तथा ।

> न कुर्वीत वृथा चेष्टां न वार्यञ्जलिना पिबेत् ।

> नोत्सङ्गे भक्षयेद् भक्ष्यं न जातु स्यात् कुतूहली ॥

नित्ययोगे ऽतिशये वा प्रत्ययः ॥ १।१३८ ॥

_किं च_ ।

> **विरुद्धं वर्जयेत् कर्म प्रेतधूमं नदीतरम् ।**

> केशभस्माङ्गारजलकपालेषु न संस्थितम् ॥ १।१३९ ॥**

**[१८३]**

आयुरारोद्यादिविरुद्धं कर्म प्रेतधूमं नदीतरणं च केशादिष्व् अवस्थानं च वर्जयेत् । मनुः ।

> बालातपं प्रेतधूमं वर्ज्यं भिन्नं तथसनम् ।

> न च्छिन्द्यान् नखरोमाणि दन्तैर् नोत्पाटयेन् नखान् ॥

> न मृल्लोष्टं न मृद्नीयान् न छिन्द्यत् करजैस् तृणम् ।

> न कर्म निष्फलं कुर्यान् नायत्याम् असुखोदयम् ॥

> लोष्टमर्दी तृणच्छेदी नखखादी च यो नरः ।

> स विनाशं व्रजत्य् आशु सूचको ऽसुचिर् एव च ॥

आयतिः परिणामः । कर्मशब्देनत्र संकल्प उच्यते । तस्य निष्फलतां मिथ्यात्वं संकल्पितानुष्ठानरूपं न कुर्यात् । लोष्टमर्दनादिषु ताच्छील्यं वर्ज्यम् । तथा ।

> न संहताभ्यां पाणिभ्यां कण्डूयेतात्मनः शिरः ।

> न स्पृशेच् चैनद् उच्छिष्टो न च स्न्यायद् विना ततः ॥

ततः शिरसा विनेत्य् अर्थः ।

> केशग्रहान् प्रहारांश् च शिरस्य् एतानि वर्जयेत् ।

> शिरःस्नातश् च तैलेन नाङ्गं किंचिद् उपस्पृशेत् ॥

तैलेन शिरःस्नातस् तेनैव तैलेन नाङ्गं किंचिद् उपस्पृशेद् इत्य् अन्वयः । अथ वान्येनापि तैलेन तद् अहर् अङ्गं नोपस्पृशेत् । विष्णुः: "न संहताभ्यां पाणिभ्यां शिर उदरं च कण्डूयेत" । नदीतरणं चात्र बाहुभ्यां सांशयिकप्लवेन [च] वर्जयेत् । तथा च मनुः: "न बहुभ्यां नदीं तरेत्" । वसिष्ठः: "नावं च सांशयिकीं नाधिरोहेत्" । मनुः ।

> अधितिष्ठेन् न केशांश् च भस्मास्थिकपालिकाः ।

> न कार्पासास्थि न तुषान् दीर्घम् आयुर् जिजीविषुः ॥

तथा ।

> उद्वर्तनम् अपस्थानं (?) भक्तं विण्मूरम् एव च ।

> श्लेष्मनिष्ठ्यूतवान्तानि नाधितिष्ठेत् तु कामतः ॥

विष्णुः: "न चतुष्पथम् अधितिष्ठेन् न रात्रौ वृक्षमूलं न शून्यालयं न सूनाबन्धनागारम्" । गौतमः: "अमेध्यं नधितिष्ठेत्" । शङ्खलिखितौ: "नाहेः पदम् अधितिष्ठेत् । न तृणशर्कराकूटेषु तिष्ठेत्" । पदं सथानम् । **[१८४]** आपस्तम्बः: "पाणिसमूहं ब्राह्मणस्य नाप्रोक्षितम् अधितिष्ठेत्" । ब्राह्मणेन पाणिनोपलिप्तम् अप्रोक्षितं नधितिष्ठेद् इत्य् अर्थः ॥ १।१३९ ॥

_किं च_ ।

> **नाचक्षीत धयन्तीं गां नाद्वारेण विशेत् क्वचित् ।**

> न राज्ञः प्रतिगृह्णीयाल् लुब्धस्योच्छाश्त्रवर्तिनः ॥ १।१४० ॥**

धयन्तीं वत्सं पाययन्तीं गां परस्मै नाचक्षीत न कथयेत् । द्वारं विहाय ग्रामं न प्रविशेत् । लुब्धस्य सति धने व्ययम् अकुर्वाणस्योच्छास्त्रवर्तिनो ऽतिक्रान्तशास्त्रस्य च राज्ञो धनं न प्रतिगृह्णीयात् । बौधायनः: "गां पाययन्तीं न पर्स्मै ब्रूयात्" । मनुः ।

> अद्वारेण च नातीयाद् ग्रामं वा वेश्म वावृतम् । 

गौतमः: "न म्लेच्छाशुच्यधार्मिकैः सह संभाषेत । संभाष्य पुण्यकृतो मनसा ध्यायेत् । ब्राह्मणेन सह वा संभाषेत । अधेनुं धेनुंभव्येति ब्रूयात् । अभद्रं भद्रम् इति ब्रूयात् । कपालं भगालम् इति । मणिधनुर् इतीन्द्रधनुः । गां धयन्तीं परस्मै नाचक्षीत । न चैनां वारयेत्" । विष्णुः: "न परक्षेत्रे चरन्तीं गाम् आचक्षीत नोत्पातं प्रदर्शयेत्" । मनुः: "कुलाकुलं रहस्यार्थं संचरेन् नानिमित्तितः" । कुलं गृहम् । वसिष्ठः: "नावृतो यज्ञं गच्छेद् यदि व्रजेत् प्रदक्षिणं पुनर् आव्रजेत्" । गौतमः: "न यज्ञम् अवृतो गच्छेद् दर्शनाय तु कामम्" । मनुः: "नमस्कर्तुं व्रजेत् कामं दिदृक्षुर् यज्ञकर्म वा" ॥ १।१४० ॥

> **प्रतिग्रहे सूनिचक्रिध्वजिवेश्यानराधिपाः ।**

> दुष्टा दशगुणं पूर्वात् पूर्वाद् एते यथोत्तरम् ॥ १।१४१ ॥**

प्रतिग्रहविषये सूनिप्रभृतीनां यो य उत्तरः स पूर्वस्माद् दशगुणदोषो भवति । **[१८५]** अतस् तत्प्रतिग्रहो दशगुणदोषो भवति । अतस् तत्प्रतिग्रहं वर्जयेत् । सूना प्राणिवधस्थानम्, तद्वान् सूनी प्राणिघतकः । चक्री तैलिकः । ध्वजी सुराविक्रयी । परहृदयं विवशयतीति वेश्या । यद् वा वेशेन जीवतीति वेश्या । वेशः शृङ्गारः । नराधिपो राजा । स च पूर्वोक्तविशेषण एव दुष्टः, तदीयस्य प्रतिग्रहस्य निषिद्धत्वात् । तथा च मनुः ।

> दश सूनासहस्राणि यो वाहयति सौनिकः ।

> तेन तुल्यः स्मृतो राजा घोरस् तस्य प्रतिग्रहः ॥

> यो राज्ञः प्रतिगृह्णाति लुब्धस्योच्छाश्त्रवर्तिनः ।

> स पर्यायेण यातीमान् नरकान् एकविंशतिम् ॥

> तामिस्रम् अन्धतामिस्रं महारौरवरौरवौ ।

> नरकं कालसूत्रं च महानरकम् एव च ॥

> संजीवनं महावीचिं तापनं संप्रतापनम् ।

> संघातं च सकाकोलं कुड्मलं पूतिमृत्तिकम् ॥

> लोहशङ्कुम् ऋबीसं च पन्थानं शल्मलां नदीम् ।

> असिपत्रवनं चैव लोहचारकम् एव च ॥

> एतद् विदन्तो विद्वांसो ब्राह्मणा ब्रह्मवादिनः ।

> न राज्ञः प्रैगृह्णन्ति प्रेत्य श्रेयोऽभिकाङ्क्षिणः ॥ १।१४१ ॥

_अध्ययनविध्यङ्गान्य् आह_ ।

> **अध्यायानाम् उपाकर्म श्रावण्यां श्रवणेन वा ।**

> हस्तेनौषधिभावे वा पञ्चम्यां श्रावणस्य तु ॥ १।१४२ ॥**

अधीतन्त इति अध्यायाः स्वाध्यायाः । तेषां संस्कारकम् उपाकर्माख्यं कर्म श्रावण्यां पौर्णमास्यां कार्यम् । चन्द्रमसा युक्तः श्रवणो नक्षत्रं यस्यां सा श्रावणी । अथ वा श्रवणे नक्षत्रे सप्तम्यर्थे श्रवणशब्दाद् एनप्रत्ययः । अथ वा श्रावणस्य पञ्चम्यां हस्ते नक्षत्रे चोपाकर्म कार्यम् ओषधिभावे सति । ओषधीनां व्रीहिप्रभ्र्तीनां भवः प्रादुर्भावो ऽङ्कुरोदय इति यावत् । एतच् च विशेषणं श्रावणीश्रवणयोर् अपि ग्राह्यम् । यदा श्रावण्यां न प्रादुर्भावस् तदा भाद्रपदश्रवणेन कार्यम् । अत्र मनुः ।

**[१८६]**	श्रावण्यां प्रौष्ठपद्यां वाप्य् उपाकृत्य यथाविधि ।

> युक्तश् छन्दांस्य् अधीयीत मासान् विप्रो ऽर्धपञ्चमान् ॥

धन्दांस्य् उपाकृत्य तान् एव पञ्चमान् एव मासान् अधीयीत । अर्धः पञ्चमो मसो येषां ते तथोक्ताः । उपाकर्मप्रभृति सार्धांश् चतुरो मासाञ् शुक्लकृष्णपक्षेषु निरन्तरं स्वाध्यायम् अधीयीतेत्य् अर्थः । पुराणात् ।

> उपाकर्मणि चोत्सर्गे यथाकालं समेत्य च ।

> ऋषीन् दर्भमयान् कृत्वा पूजयेत् तर्पयेत् ततः ॥

तथा ।

> गौतमादिन् ऋषीन् सप्त कृत्वा दर्भमयान् द्विजः ।

> पूजयित्वा यथाशक्ति तर्पयेद् ऋचम् उद्धरेत् ॥

गृहस्थस्यापि ग्रहणाध्ययनाधिकारं ज्ञापयितुं तत्प्रकरणे ऽध्ययनविधिः । अत एव शौनकः: "समवृत्तो ब्रह्मचारिकल्पेन यथान्यायम् इतरे । जायोपेयेत्य् एके" इति ॥ १।१४२ ॥

_उत्सर्जनविधिम् आह_ ।

> **पौषमसस्य रोहिण्याम् अष्टकायाम् अथापि वा ।**

> जलान्ते छन्दसां कुर्याद् उत्सर्गं विधिवद् बहिः॥ १।१४३ ॥**

पुष्येण युक्ता पौर्णमासी पौषी सा यस्मिन् मासि स पौषः । तस्य रोहिण्यां चन्द्रयुक्तायां तस्यैव चाष्टकायां कृष्णाष्टम्याम् इत्य् अर्थः । जलान्ते जलसंनिधौ ग्राह्माद् बहिश् छन्दसां वेदानाम् उत्सर्गं परित्यागं कुर्यात् । अत्र छन्दोभिस् तदध्ययनं लक्ष्यते । येन प्रकारेणोपाकर्मप्रभृति शुक्लकृष्णपक्षेषु वेदाध्ययनं कृतं तत्प्रकारम् इदानीं परित्यजेत्, न तु सर्वात्मना । अत एव मनुः ।

> अतः परं तु छन्दांसि शुक्लेषु नियतः पठेत् ।

> वेदाङ्गानि रहस्यं च कृष्णपक्षेषु संपठेत् ॥

इत्य् उत्सर्गानन्तरं कर्माध्ययने प्रकारान्तरम् उक्तवान् । उत्सर्गश् च यथाविधि यथागृह्यशास्त्रात् कर्तव्यः । अत्र च मनुः ।

> पुष्ये तु छन्दसां कुर्याद् बहिर् उत्सर्जनं द्विजः ।

> माघशुक्लस्य वा प्राप्ते पूर्वाह्णे प्रथमे ऽहनि ॥

श्रावण्यां यद्य् उपाकरणं तदोत्सर्जनं पौषस्य शुक्लप्रतिपदि पूर्वाह्णे । अथ प्रोष्ठपद्यां तदा माघस्य ॥ १।१४३ ॥

**[१८७]**

_उपाकर्मण्य् उत्सर्गे च कृते ऽध्ययनकालविधिशेषत्वेन दिनविशेषपर्युदसम् आह_ ।

> **त्र्यहं प्रेतेष्व् अनध्यायः शिष्यर्त्विग्गुरुबन्धुषु ।**

> उपाकर्मणि चोत्सर्गे स्वशखाश्रोत्रिये तथा ॥ १।१४४ ॥**

त्र्यहम् अहोरात्रत्रयम् अनध्यायो ऽध्ययनवर्जनं कार्यम् । अत्र निमित्तं शिष्यर्त्विग्गुरुबन्धुषु प्रेतेष्व् इति । गुरुर् आचार्यो ग्राह्यः । तथा च मनुः ।

> त्रिरात्रम् आहुर् आशौचम् आचार्ये संस्थिते सति । इति ।

बन्धवो ऽत्रासपिण्डाः, सपिण्डेषु दशाहादिविधानात् । उपाकर्मोत्सर्गयोः कृतयोस् त्रिरात्रम् अनध्याय इत्य् अनुषङ्गः । मनुस् तूत्सर्गे पक्षिणीम् एकाहं त्रिरात्रं च विकल्पेनानध्यायम् आह ।

> यथाशास्त्रं तु कृत्वैवम् उत्सर्गं विधिवद् बहिः ।

> विरमेत् पक्षिणीं रात्रिं यद् वाप्य् एकम् अहर्निशम् ॥ इति ।

स्वशाखायाः श्रोत्रियो ऽध्येतरि मृते तथा त्र्यहम् अनध्याय इत्य् अर्थः । आपस्तम्बः: "श्रावण्यां पौर्णमास्याम् अनध्यायम् उपाकृत्य मासं प्रदोषे नाधीयीत । तथा प्रवचनयुक्तो वर्षाशरदं मौथुनं वर्जयेत् । तथोपाकरणादि । आ उत्सर्जनाद् अध्यापयितुर् नियमो लोभसंहरणं मांसं श्राद्धं मैथुनं वर्जयेत् । ऋताव् एव जायां यायात्" । समावृत्तविषयम् एतत् । अत एव शौनकः: "अधीयीत समावृत्तो ब्रह्मचारिकल्पेन यथान्यायम् इतरे जायोपेयेत्य् एके, प्राजापत्यं तत्" इति । तज्जायोपगमनं प्राजापत्यम् इत्य् अर्थः ॥ १।१४४ ॥

**[१८८]**

_किं च_ ।

> **संध्यागर्जितनिर्घातभूकम्पोल्कानिपातने ।**

> समाप्य वेदं द्युनिशम् आरण्यकम् अधीत्य च ॥ १।१४५ ॥**

सायं प्रातः संध्ययोर् मेघध्वनाव् असंध्ययोर् अपि निर्घाते भूमिचलन उल्कापाते वेदाध्ययनं समाप्यारण्यकवेदभागं चाधीत्य द्युनिशम् अहोरात्रम् अनध्यायः कार्यः । हारीतः: "सायंसंध्यास्तनिते रात्रिं नाधीयीरन् । प्रातःसंध्यास्तनिते चाहोरात्रम्" । आपस्तम्बः: "संधावनु स्तनिते रात्रिम् । स्वप्नपर्यन्तं विद्युति । उपव्युषं यावता गां कृष्णां रोहिणीम् इति शम्याप्रासाद् विजानीयाद् एतस्मिन् काले विद्योतमाने सप्रदोषम् अहर् अनध्यायः । दह्रे ऽपररात्रे स्तनयित्नुना । ऊर्ध्वम् अर्धरात्राद् इत्य् एके" । अस्यार्थः: संधावनु अहोरात्रसंधिलक्षिते काले स्तनिते मेघध्वनौ रात्रिम् अन्तरां नधीयीत । स्वप्नपर्यन्तं स्वप्नवर्जनान्तं यावत् । आन्याय्याद् उत्थानाद् इत्य् अर्थः । उपव्युषम् अपव्युषसि विद्युति द्योतमानायाम् । अथ वा शम्याप्रासपरिमिते देशे स्थिता गौः कृष्णा लोहितेति वा विज्ञायते । यदापररात्रे द्योतमानायां विद्युति प्रदोषसहितम् अहर् अनध्यायः । दह्रे ऽल्पे ऽपररात्रे स्तनयित्नुना गर्गितेन निमित्तेन सप्रदोषम् अहर् अनध्यायः । अथ वोर्ध्वम् अर्धरात्रात् स्तनयित्नौ जाते सप्रदोषम् अहर् अनध्याय इति । मनुस् तु निर्घागादिष्व् आकालिकम् अनध्यायम् आह ।

> निर्घाते भूमिचलने ज्योतिषां चापसर्जने ।

> एतान् आकालिकान् विद्याद् अनध्यायान् ऋताव् अपि ॥

ऋताव् अपि वर्षास्व् अपीत्य् अर्थः । आकालिको निमित्तसमयपर्यन्तः । तथा ।

> चौरौर् उपप्लुते ग्रामे संभ्रमे चाग्निकारिते ।

> आकालिकम् अनध्यायं विद्यात् सर्वाद्भुतेषु च ॥ इति ।

ततश् चाकालिकाहोरात्रयोर् विकल्पः । एवं कल्पान्तरेष्व् अपि । यमः ।

> शक्रध्वजनिमित्तेषु उल्कापाते तथैव च ।

> अनध्यायस् त्रिरात्रं तु भूमिकम्पे तथैव च ॥ **[१८९]**

वसिष्ठः: "उल्काविद्युत्समासे त्रिरात्रम् उल्काविद्युत्सज्योतिषम् अपर्ताव् आकालिकम्" । उल्कायां वसन्ते वर्षासु विद्युति दृष्टायाम् सज्योतिषम् अनध्यायः । दिवेत्य् अर्थः । अपर्ताव् उक्ताद् ऋत्तोर् अन्यत्र विद्युत्य् उल्कायां वा द्योतमानायाम् अकालिके द्वितीये ऽहनि दर्शनकालं यावद् अनध्यायाः कर्तव्य इत्य् अर्थः ॥ १।१४५ ॥

_अपि च_ ।

> **पञ्चदश्यां चतुर्दश्याम् अष्टम्यां राहुसूतके ।**

> ऋतुसंधिषु भुक्त्वा वा श्राद्दिकं प्रतिगृह्य वा ॥ १।१४६ ॥**

शुक्लकृष्णयोः पक्षयोः पञ्चदश्यां चतुर्दश्याम् अष्टम्यां च तथा राहुसूतके चन्द्रसूर्योपगाग ऋतुसंधिषु ऋतूनां वसन्तादीनां परस्परसंधिषु श्राद्धिकं भुक्त्वा प्रतिगृह्य चाहोरात्रम् अनधायः कार्यः । राहुसूतकं राहुदर्शनम् । श्राद्धसंबद्धं श्राद्धिकम् । तत्पक्वं भुक्त्वामं च प्रतिगृह्याहोरात्रं नाधीयीत । नृसिंहपुराणात् ।

> महानवम्यां द्वादश्यां भरण्याम् अपि चैव हि ।

> तथाक्षततृतीयायां शिष्यान् नाध्यापयेद् द्विजः ॥

> माघमासे तु सप्तम्यां रथाख्यायां तु वर्जयेत् ।

> नीयमानं शवं दृष्ट्वा महीस्थं वा द्विजोत्तमः ॥

महानवमी, अश्वयुक्शुक्लपक्षस्य । महाद्वादशी कार्तिकशुकपक्षस्य । भरणी प्रोष्ठपद्यनन्तरा । अक्षततृतीया वैशाखशुक्लपक्षस्य । रथाख्या सप्तमी माघशुक्लपक्षस्य । नाधीयीतेय् अनुवृत्तौ गौतमः: "कार्तिकीफाल्गुन्याषाधीपौर्णमसीस् तिस्रो ऽष्टकास् त्रिरात्रम् अनत्याम् एके" । उक्तपौर्णमासीप्रभृतित्रिरात्रम् इत्य् अर्थः । अष्टकाशब्देनाष्टकाकर्माङ्गभूतं सप्तम्यादित्रिरात्रम् उपलक्ष्यते । अन्त्याष्टका माघी । ताम् एवानध्ययननिमित्ताम् एक आहुः । पाइठीनसिः: "पौषप्रभृतयः कृष्णे भवा तिस्रो ऽष्टका मार्गशीर्षप्रभृतय इत्य् एके" । शौनकस् तु: "हेमन्तशिशिरयोश् चतुर्णाम् अपरपक्षाणाम् अष्टमीष्व् अष्टकाः" इत्य् आह । शातातपः: 

> पञ्चदश्यां चतुर्दश्याम् अष्टकासु महोत्सवे ।

> प्रदोषे च त्रयोदश्याम् अष्टम्यां प्रतिपद्य् अपि ॥ **[१९०]**

> मेधाकामस् त्रयोदश्यां चतुर्दश्यां च सर्वदा ।

> सप्तम्यां च प्रदोषेषु न स्मरेन् नापि कीर्तयेत् ॥

मनुः ।

> प्रतिगृह्य द्विजो विद्यान् एकोद्दिष्टस्य केतनम् ।

> त्र्यहं न कीर्तयेद् ब्रह्म राज्ञो राहोश् च सूतके ॥

> यावद् एकानुदिष्टस्य गन्धो लेपश् च तिष्ठति ।

> विप्रस्य विदुषो देहे तावद् ब्रह्म न कीर्तयेत् ॥

केतनं निमन्त्रणम् । एकानुदिष्टम् एकोद्दिष्टम् । एवं च राहुसूतक एकाहत्रिरात्रयोर् विकल्पः । राहुसूतकं राहुदर्शनम् । अत एव हारीतः: "उपाध्याये राजनि च मृते श्रोत्रिये च मृते सब्रह्मचारिणि च चन्द्रारकयो राहुदर्शने शक्रध्वजपतन आचार्ये च मृते त्रिरात्रम्" इति ॥ १।१४६ ॥

_किं च_ ।

> **पशुमण्डूकनकुलश्वाहिमार्जारमूषकैः ।**

> कृते ऽन्तरे त्व् अहोरात्रं शक्रपाते तथ्ōच्छ्रये ॥ १।१४७ ॥**

अन्तरं शिष्योपाध्याययोर् मध्यतो गमनम् । तस्मिन् पशुमण्डूकदिभिः कृते ऽहोरात्रम् अनध्यायः । मध्यगमनात् प्रभृति सूर्योदयं यावद् इत्य् अर्थः । तथा शक्रपाते शक्रोच्छायोपलक्षिते काले । प्रोष्ठपद्यनन्तरं भरण्यां श्रक्रपातः । प्रोष्ठपदस्यैव शुक्लद्वादश्यां शक्रोच्छ्रायः । तद् आह गर्गः ।

> सिंहं गते दिनकरे सितचारुपक्षे हर्याद्यपादम् उपगच्छति वै शशाङ्के ।

> उत्तिष्ठते विविधमन्दिरवृन्दवन्द्यो याम्यां ततो दिशि निषीदति वज्रपाणिः ॥ इति ।

अत्र च हरिशब्देन हरिदैवतं श्रवणम् उपलक्ष्यते । तद् अपि च प्रदर्शनार्थम् । यतः स एवाह ।

> द्वादश्यां तु सिते पक्षे मासि प्रोष्ठपदे तथा ।

> सक्रम् उत्थापयेद् राजा विस्वश्रवणवासवे ॥ इति ।

विश्वशब्देन वैश्वदेवम् उत्तराषाढानक्षत्रम् उपलक्ष्यते । वासवशब्देन वसुदैवतं धनिष्ठानक्षत्रम् । तेन द्वादश्याम् एव शक्रोच्छ्रायः । गौतमः: **[१९१]** "अन्तरागमने पुनर् उपसदनम् । श्वनकुलमण्डुकमार्जाराणां त्र्यहम् उपवासो विप्रवासश् च । प्राणायामो घृतप्राशनं चेतरेषाम् । श्मशानाध्ययने चैवम्" । येन केनचिद् अन्तरा गमने कृत उपसदनं कार्यम् । उपसदनं च पाणिना पाणिम् उपसंगृह्येत्यादिना यत् प्रत्यहं विहितं तद् एव पुनः कर्तव्यम् । श्वाद्यन्तरागमने त्रिरात्रम् उपवासः । त्र्यहं च विवसेद् इति । यत् तु वसिष्ठः: "अधीयानानाम् अन्तरागमने ऽहोरात्रम् अभोजनम् । त्रिरात्रम् अनभिषेको विवासा(स)श् चान्योन्येन श्वमार्जारनकुलशीघ्रगाणां त्व् अहोरात्रम्" इत्य् आह, तत् त्रिरात्रोपवासासमर्थविषयम् । प्राणायामो घृतप्राशनं चेतरेषाम् इति । श्वादिव्यतिरिक्तानाम् अन्तरागमन इत्य् अर्थः ॥ १।१४७ ॥

_किं च_ ।

> **श्वक्रोष्टुगर्दभोलूकसामबाणार्तविःस्वने ।**

> अमेध्यशवशूद्रान्त्यश्मशानपतितान्तिके ॥ १।१४८ ॥**

> देशे ऽशुचाव् आत्मनि च विद्युत्स्तनितसंप्लवे ।**

> भुक्त्वार्द्रपाणिर् अम्भोऽन्तर् अर्धरात्रे ऽतिमारुते ॥ १।१४९ ॥**

> पांसुवर्षे दिशां दाहे संध्यानीहारभीतिषु ।**

> धावतः पूतिगन्धे च शिष्टे च गृहम् आगते ॥ १।१५० ॥**

> खरोष्ट्रयानहस्त्यश्वनौवृक्षेरिणरोहणे ।**

> सप्तत्रिंशद् अनध्यायान् एतांस् तात्कालिकान् विदुः ॥ १।१५१ ॥**

श्वादीनां निःस्वने शब्दे श्रूयमाणे तत्कालम् अनध्यायः । क्रोष्टा गोमायुः । उलूको ऽमङ्गल्यपक्षी । बाणो वीणाविशेषः । आर्तो दुःखितः । श्वादयः प्रसिद्धाः । तथामेध्यादीनाम् अन्तिके संनिधाने । अन्त्यः शुद्रान् निष्कृष्टः । तथा देशस्यात्मनश् चाशौचे, तथा विद्युत्संप्लवे । संप्लवः पुनः पुनर् भवनम् । तथा भुक्त्वा यावद् आर्द्रपाणिः । तथाम्भसो मध्ये, अर्धरात्रे रात्रेर् मधमे यामद्वये च, तथातिमारुते ऽतिशयेन वाति वायौ । तथा पांसुवर्षे ऽद्बुतविशेषे दिशां दाहे च तथा संध्ययोः, तथा नीहारे धूमिकायां, भीतौ च चौरादिकृतायाम् । तथा घावतो ऽनध्यायः । तथा पूतिगन्धे, तथोक्तलक्षणे शिष्टे गृहम् आगते, खरादीनाम् आरोहणे च । यानं रथादि । इरिणम् ऊषरम् । एताञ् श्वक्रोष्टुप्रभृतिनिःस्वनादिनिमित्तान् सप्तत्रिंशद् अन्धायांस् तात्कालिकान् निमित्तकाले कर्तव्यान् विदुर् मुनयः । अत्र विशेषः । तथा मनुः । 

**[१९२]**	सामध्वनाव् ऋग्यजुषी नाधीयीत कदाचन ।

अनध्यायानुवृत्तौ बौधायनः: "नृत्यगीतवादित्ररुदितशब्देषु तावन्तं कालम् आर्तौ च" । आपस्तम्बः: "श्मशाने सर्वतः शम्याप्रासात् । श्मशानवच् छूद्रपतितौ समानागार इत्य् एके । शूद्रायां तु प्रेक्षणप्रतिप्रेक्षणयोर् अनध्यायः । ब्रह्माध्येष्यमाणो मलवद्वाससेच्छन् संभाषितुं ब्राह्मणेन संभाष्य तया संभाषेत संभाष्य तु ब्राह्मणेनैव संभाष्याधीयीत" । यमः ।

> श्लेष्मान्तकस्य छायायां शल्मलेर् मधुकस्य च ।

> कदाचिद् अपि नाध्येयं कोविदारकपित्थयोः ।

तथा ।

> न संग्रामे न सेनायां विवादे कलहे तथा ।

हारीतः: "ब्राह्मणागमने ऽर्घ्यादीनि दत्वानुज्ञाप्याधीयीरन्" । तथा ।

> न वृक्षस्थो न तीर्थस्थो न चाप्सु न सभासु च ।

> बहुसंकीर्णमधे च नाधीयीत कचाचन ॥

> शयानः प्रौढपादश् च कृत्वा चैवावसक्थिकाम् । \
> नाधीयीतामिषं जग्ध्वा सूतकान्नाद्यम् एव च ॥

तथा ।

> श्वखरोष्ट्रे च रुदति पङ्क्तौ न च पठेद् द्विजः ।

> नाधीयीत श्मशानान्ते ग्रामान्ते गोव्रजे ऽपि वा ॥

तथा ।

> रुधिरे च स्रुते गात्राच् छस्त्रेण च परिक्षते ।

गौतमः: "ऊर्ध्वं भोज्नाद् उत्सवे प्राधीतस्य निशायां चतुर्मुहूर्तं नित्यम् एके नगरोत्सवे । उपनयनाद् ऊर्ध्वं भोजनाद् अहोरात्रम् अनध्यायः प्राधीतस्याध्ययने प्रथमं प्रवृत्तस्य भोजनाद् ऊर्ध्वम् अनुत्सवे ऽपि पूर्ववद् अनध्यायः" । निशायां चतुर्मुहूर्तम् । एतच् च त्रयोदश्याम् । तथा च उशना: "त्रयोदश्यां प्रथमांश् चतुरो मुहूर्तान् नाधीयीत" । तस्यानध्याय इत्य् अनुवृत्तौ वसिष्ठः: "मिथुनव्यपेतायां च शय्यायां वाससा च मिथुनव्यपेतेनानिर्णिक्तेन" इति । सर्वे चैते ऽनध्याया धर्मनैपुणकामेन विद्यानैपुणकामेन च वर्जनीयाः, प्रत्यवायाविशेषात् । तथा च यमः ।

**[१९३]**	छिद्रान्य् आहुतिर् द्विजातीनाम् अध्यायान् मनीषिणः ।

> छिद्रेभ्यः स्रवति ब्रह्म ब्राह्मणेन यद् अर्जितम् ॥

> आयुः प्रजां पशून् मेधां कृन्तामि सुकृतं च यत् ।

> अनध्यायेष्व् अभ्यसतो ब्रह्म व्याहरतस् तथा ॥

यत् तु मनुवचनम्,

> द्वाव् एव वर्जयेन् नित्यम् अनध्यायौ प्रयत्नतः ।

> स्वाध्यायभूमिं चाशुद्धाम् आत्मानं चाशुचिं द्विजः ॥

इति, तद् ब्रह्मयज्ञाध्ययनविषयम्, तत्प्रकरणाधीतवचनमूलत्वात् । ब्रह्मयज्ञं प्रकृत्य हि तैत्तिरीयकाः समामनन्ति: "तस्य वा एतस्य यज्ञस्य द्वाव् अनध्यायौ यद् आत्माशुचिर् यद् देशः" इति ॥ १।१४८–१५१ ॥

_एवम् अनध्यायान् उक्त्वा प्रकृतम् आह_ ।

> **देवर्त्विक्स्नातकाचार्यराज्ञां छायां परस्त्रियाः ।**

> नाक्रामेद् रक्तविण्मूत्रष्ठीवनोद्वर्तनानि च ॥ १।१५२ ॥**

देवादीनां छायां रक्तादीनि च नाक्रामेन् नाधितिष्ठेत् । ऋत्विगाचार्ययोः स्नातकोपादानेनैव ग्रहणसिद्धौ पृथगुपादानात् स्नातकशब्दो ऽचिरसमावृत्ते वर्तते । यद् वा ऋत्विगाचार्याभ्याम् अन्यस्नातकस्य छायायाम् अनाक्रमण(ं?) मन्तव्यम् । देवा देवप्रतिमाः । ष्ठीवनं मुखप्रच्युतं लालादि । उद्वर्तनम् अङ्गोत्सादनद्रव्यम् । अत्र मनुः ।

> देवतानां गुरो राज्ञः स्नातकाचार्ययोस् तथा ।

> नाक्रामेत् कामतश् छायां बभ्रुणो दीक्षितस्य च ॥

बभ्रु कपिलं गवादि यमः ।

> देवद्विजगुरुप्राज्ञस्नातकाचार्यमन्त्रिणाम् ।

> नाक्रामेत् क्रामतश् छायां कपिलस्य च गुरोर् अपि ॥

> स्वां तु नाक्रामेच् छायां क्लीबेन पतितेन च ।

> चण्डालेन द्विषद्भिश् च नित्यं रोगान्वितेन च ॥

विष्णुः: "ब्राह्मणदेवगुरुबन्धुदीक्षितानां छायां नातिक्रामेत्" । प्रसङ्गाद् अन्यद् अप्य् उच्यते, तत्र मनुः ।

> मध्यंदिने च रात्रौ च श्राद्धं भुक्त्वा च सामिषम् ।

> संध्ययोर् उभयोश् चैव न सेवेत चतुष्पथम् ॥ **[१९४]**

तथा ।

> वैरिणं नोपसेवेत सहायांश् चैव वैरिणः ।

> अधार्मिकं तस्करं च परस्यैव च योषितम् ॥

शङ्खलिखितौ: "नोद्धतकुहकैः सहैकतस् तिष्ठेत्" ॥ १।१५२ ॥

_किं च_ ।

> **विप्राहिक्षत्रियात्मानो नावज्ञेयाः कथंचन ।**

विप्रसर्पक्षत्रिया आत्मा च नावमन्तव्याः । अत्र मनुः ।

> क्षत्रियं चैव सर्पं च ब्राह्मणं च बहुश्रुतम् ।

> नावमन्येत वै भूष्णुः कृशान् अपि कदाचन ॥

> एतत् त्रयं हि पुरुषान् निर्दहत्य् अवमानितम् ।

> तस्माद् एतत् त्रयं नित्यं नावमन्येत बुद्धिमान् ॥

> नात्मानम् अवमन्येत पूर्वाभिर् असमृद्धिभिः ।

> आत्मानं न शपेद् रोषान् निरुक्को न स्वपेद् दिवा ॥

> न नक्तं विलिखेद् भूमिं गाश् च रात्रौ न संस्पृशेत् ॥

तथा ।

> ब्राह्मणान् नृपतीन् वृद्धान् स्वांश् च शान्ताञ् शिशून् अपि ।

> नाक्रोशेन् नावमन्येत पूजयेद् दैवतं तथा ॥

किं च ।

> **आ मृत्योः श्रियम् आकाङ्क्षेन् न किंचिन् मर्मणि स्पृशेत् ॥ १।१५३ ॥**

यावज्जीवं स्रियम् अन्विच्छेत् । ततश् च तां दुर्लभां मत्वा तदुपायानुष्ठाने मन्दादरेण न भवितव्यम् इति तात्पर्यार्थः । तथा च कम् अपि शत्रुम् उदासीनं वा मर्मणि न स्पृशेत् । परदोषप्रकाशनं वर्जयेद् इत्य् अर्थः । तथा च मनुः ।

> हीनाङ्गान् अतिरिक्ताङ्गान् विद्याहीनान् वयोऽतिगान् ।

> रूपद्रविणहीनांश् च जातिहीनांश् च नाक्षिपेत् ॥ १।१५३ ॥

_अपि च_ ।

> **दूराद् उच्छिष्टविण्मूत्रपादाम्भांसि समुत्सृजेत् ।**

दूरतो गृहाद् उच्छिष्टादीनि प्रक्षिपेत् ॥

_किं च_ ।

> **श्रुतिस्मृत्युदितं सम्यङ् नित्यम् आचारम् आचरेत् ॥ १।१५४ ॥**

तथाचारो नाम लौकिककर्माश्रयः पुरुषनिःश्रेयसोपकारस्य विधिः **[१९५]** प्रतिषेधो वा । तत्र श्रुतिविहिता आचारा गोलक्षणप्रभृतयः । यथा कर्तरी कर्णकर्तव्य इत्यादयः । आचारविषयाणि तु स्मृतिवाक्यानि प्रदर्श्यन्ते । तत्र व्यासः ।

> श्रीकामः सर्वदा स्नानं कुर्वीतामलकैर् नरः ।

> सप्तमीं पञ्चमीं चैव पर्वकालं विवर्जयेत् ॥

पर्वात्रामावास्या । यद् आह स एव ।

> अमावास्यानवम्योश् च सप्तम्यां च विशेषतः ।

> धात्रीफलानि यत्नेन दूरतः परिवर्जयेत् ॥

धात्री — आमलकी । तथा ।

> सप्तम्यां न स्पृशेत् तैलं नीलवस्त्रं न धरयेत् ।

> न धात्र्यामलकैः स्नायान् न कुर्यात् कलहं नरः ॥

> वीर्यहानिः प्रजाहानिर् यशोहानिस् तथैव च ।

> हन्त्य् एतत् त्रितयं यस्मात् तस्माद् धात्रीं विवर्जयेत् ॥

तथा ।

> षष्ठ्य् अष्टमी पञ्चमी पक्षद्वयचतुर्दशी ।

> अत्र संनिहितं पापं तैले मांसे क्षुरे भगे ॥

> षष्ट्यां तैलम् अनायुष्यम् अष्टम्यां पिशितं तथा ।

> चतुर्दर्श्यां कामभोगम् अमावास्या क्षुरक्रिया ॥

> मांसाशने पञ्चदशी तैलाभ्यङ्गे चतुर्दशी ।

> अष्टमी ग्राम्यधर्मे च ज्वलन्तम् अपि पातयेत् ॥

ग्राम्यधर्मो मैथुनम् ।

> तैलं न संस्पृशेद् आमं वृक्षादींश् छेदयेन् न च ।

> पक्षादौ च रवौ षष्ठ्यां विरिक्तायां तथा तिथौ ॥

> दशम्यां तैलम् अपृष्ट्वा न स्नायाद् अविचक्षणः ।

> चत्वारि तस्य नश्यन्ति आयुः प्रज्ञा यशो धनम् ॥

> मोहात् प्रतिपदं षष्ठीं कुहूं रक्तां तथा तिथिम् ।

> तैलेनाभ्यज्यमानस् तु चतुर्भिर् अपहीयते ॥

> पञ्चमीं दशमीं चैव पौर्णमासीं त्रयोदशीम् ।

> तृतीयां चैव यस् तैलं नरः समुपसेवते ॥

> अभ्यङ्गात् स्पर्शनाद् वापि भक्षणाच् च तथैव च ।

> चतुर्णां तस्य वृद्धिः स्याद् धनापत्यबलायुषाम् ॥ **[१९८]**

वृद्धमनुः ।

> आहारं मैथुनं निद्रां संध्याकाले विवर्जयेत् ।

> कर्म वाध्ययनं वापि तथा दानप्रतिग्रहौ ॥

> आहाराद् व्याधिम् आप्नोति गर्भो रौद्रश् च मैथुनात् ।

> स्वपनः स्याद् अलक्ष्मीकः कर्म चैवात्र निष्फलम् ॥

> अध्येता नरकं याति दानान् नाप्नोति तत्फलम् ।

> प्रतिग्रही भवेत् पापी तस्मात् संध्यासु वर्जयेत् ॥

शातातपः ।

> अमा वै सोमवारेण रविवारेण सप्तमी ।

> चतुर्थी भौमवारेण विषुवत्सदृशं फलम् ॥

> अमावास्या भवेद् वारो यदा भूमिसुतस्य वै ।

> जाह्नवीस्नानमात्रेण गोसहस्रफलं भवेत् ॥

वृद्धवसिष्ठः ।

> सर्वेषाम् एव वर्णानां सूतकं राहुदर्शने ।

> सचैलं च भवेत् स्नानं सूतकान्नं च वर्जयेत् ॥

सूतकान्नं राहुसूतकान्नम् । तथा ।

> त्रिदशाः स्पर्शसमये तृप्यन्ति पितरस् तथा ।

> मनुष्या मध्यकाले च मोक्षकाले च राक्षसाः ॥

स्पर्शकाल एव देवपितृदै(दे)वत्यं कर्म कुर्याद् इत्य् अर्थः । तथा ।

> प्रच्छन्नानि च दानानि ज्ञानं च निरहंकृतम् ।

> तपांसि च सुगुप्तानि तेषां फलम् अनन्तकम् ॥

तथा ।

> एका गौः स्वस्थचित्तस्य आतुरस्य च यच्छतम् ।

> सहस्रं म्रियमानस्य तच् च तानि च तत्समम् ॥

तथा ।

> कनकाश्वतिला नागा दासीगृहमहीरथाः ।

> कन्यका कपिला चेति महादानानि वै दश ॥

> दत्वा यो ऽनुस्मरेद् दानं प्रतिगृह्य च याचते ।

> उभौ तौ नरकं यातः प्रतिग्राहकयाचकौ ॥

अनुस्मरणं पश्चात्तापः । तथा ।

> सर्वत्र गुणवद्दानं श्वपाकादिष्व् अपि स्थितम् ।

> देशे काले विधानेन पात्रे दत्तं विशेषतः ॥

**[१९९]**	असतो ऽपि समादाय साधुभ्यो यः प्रयच्छति ।

> धनस्वामिनम् आत्मानं स तारयति दुस्तरात् ॥

तथा ।

> द्वाव् एवाप्सु प्रवेष्टवौ गले बद्ध्वा महाशिलाम् ।

> धनवन्तम् अदातारं दरिद्रं चातपस्विनम् ॥

तथा ।

> उपावृत्तस्य पापेभ्यो यस् तु वासो गुणैः सह ।

> उपवासः स विज्ञेयः सर्वभोगविवर्जितः ॥

> पुष्पालंकारवस्त्राणि गन्धमाल्यानुलेपनम् ।

> उपवासे न दुष्येत् तु दन्तधावनवर्जितम् ॥

> उपवासे तथा श्राद्धे न खादेद् दन्तधावनम् ।

> दन्तानां काष्ठसंयोगो हन्ति सप्त कुलानि वै ॥

ततश् च पत्रादिनोपवासे दन्तधावनं कार्यम् । श्राद्धे भोक्ता च न तु काष्ठेन । देवलः ।

> ब्रह्मचर्यं तथा शौचं सत्यम् आमिषवर्जनम् ।

> व्रतेष्व् एतानि चत्वारि वरिष्ठानीति निश्चयः ॥

> स्त्रीणां तु प्रे(वी)क्षनात् स्पर्शात् ताभिः संकथनाद् अपि ।

> निष्यन्दते ब्रह्मचर्यं न दारेष्व् ऋतुसंक्रमात् ॥

अत्रायम् अर्थः: स्त्रीणां परस्त्रीणां वीक्षणात् स्वभावेन चित्तेनेत्य् अर्थः । ताभिर् अन्यस्त्रीभिर् एव संकथनात् संयोगप्रलापाच् च ब्रह्मचर्यं दशम्याद्युपवासनिमित्तं निष्यन्दते नश्यतीत्य् अर्थः । न दारेष्व् ऋतुसंक्रमाद् इति । दारेषु वीक्षणात् स्पर्शात् संकथनात् स्वगृहव्यवहारकथाप्रपञ्चाच् च तद् ब्रह्मचर्यं न नश्यति, तथर्तुसंक्रमात् । संक्रमणं संतानोत्पादनार्थं संभोग ऋतोः संक्रमस् तस्माद् अपि व्रतादौ सेव्यमानाद् ब्रह्मचर्यं न निष्यन्दते न नश्यतीति । स्वदारेषु वीक्षणादेर् ब्रह्मचर्यनिष्यन्दाभाव उपवासेष्व् असिधाराव्रतनिमित्तत्वाद् इति ।

> असकृज्जलपानाच् च ताम्बूलस्य च भक्षणात् ।

> उपवासः प्रदुष्येत् तु दिवा स्वापाच् च मैथुनात् ॥

मैथुनं चात्रर्तुकालव्यतिरिक्तविषयम् ।

> सायम् आद्यन्तयोर् अह्नोः सायं प्रातश् च मध्यमे ।

> धर्मोपवासी कुर्वीत नैव भकचतुष्टयम् ॥

धर्मग्रहणं प्रायश्चित्तस्य व्युदासार्थम् ।

**[२००]**	दशम्याम् एकभक्तस् तु मांसमैथुनवर्जितः ।

> एकादश्याम् उपवसेत् पक्षयोर् उभयोर् अपि ॥

> गृहीत्वौदुम्बरं पात्रं वारिपूर्णम् उदङ्मुखः ।

> उपवासं तु गृह्णीयाद् यद् वा संकल्पयेद् बुधः ॥

> देवतास् तस्य तुष्यन्ति कामितं तस्य सिध्यति ।

> अन्यथा तु वृथा मर्त्याः क्लिश्यन्ति स्वल्पबुद्धयः ॥

औदुम्बरं ताम्रम् । यद् वोपवासाद् अन्यद् व्रतं संकल्पयेद् इत्य् अर्थः ।

> एकादश्यां निराहारो भूत्वाहम् अपरे ऽहनि ।

> भोक्ष्यामि पुण्डरीकाक्षः गतिर् मम भवाच्युत ॥

पुराणात् ।

> केशवो मार्गशीर्षे स्यात् पौषे नारायणः स्मृतः ।

> माधवो माघमासे तु गोविन्दः फाल्गुने तथा ॥

> चैत्रे मासे भवेद् विष्णुर् वैशाखे मधुसूदनः ।

> त्रिविक्रमो ज्येष्ठमास आषाढे वामनो भवेत् ॥

> श्रावणे श्रीधरो ज्ञेयो कृषीकेशस् ततः परम् ।

> पद्मनाभश् चाश्वयुजे ततो दासोदरो मतः ॥

> सर्वेष्व् एव तु मसेषु नरकारिर् मलिम्लुचे ।

> श्रीर् वै वागीश्वरीकान्ताक्रियाशक्तिविभूतयः ॥

> इच्छा प्रीती रतिश् चैव माया धीर् महिमेति च ।

> एताभिः शक्तिभिः शुक्लद्वासशीषु सह क्रमात् ॥

> वासुदेवो द्वादशसु पूजनीय उपोषितैः ।

> तथैव कृष्णपक्षे तु शक्तियुक्तो ऽर्च्यते द्विजैः ॥

> कृष्णो ऽनन्तो ऽच्युतश् चक्री वैकुण्ठो ऽथ जनार्दनः ।

> उपेन्द्रो यज्ञपुरुषो वासुदेवस् तथा हरिः ॥

> योगीश्वरो द्वादशमः(कः) पुण्डरीकाक्ष एव च ।

> रुक्मिणी च प्रिया प्रीतिः शक्तिः सिद्धिश् च पञ्चमी ॥

> तथा श्रीर् महिमा लक्ष्मीः कान्तिश् च नवमी मता ।

> प्राप्तिः प्राकाम्यसंज्ञा च लघिमा द्वादशी स्मृता ॥

तथा ।

> उच्चारयेद् व्रतस्यान्ते देवस्य पुरतः स्थितः ।

> अज्ञानतिमिरान्धस्य व्रतेनानेन केशव ॥

**[२०१]**	प्रसादाभिमुखो भूत्वा ज्ञानचक्षुःप्रदो भव ।

> यज् जन्मनः प्रभृति देहलयान्तम् अज्ञः पापं करोमि वपुषा मनसा च वाचा ।

> क्लेशोपतापितमतिस् त्रिपदैस् त्रिरूपं तन् नाशयाच्युत मम व्रतसुप्रसन्न ॥

> अज्ञानान्धेन यत् किंचिन् मया खण्डं व्रतं कृतम् ।

> भगवंस् त्वत्प्रसादेन तद् अखण्डम् इहास्तु मे ॥

> यथाखण्डं जगत् सर्वं त्वम् एव पुरुषोत्तम ।

> तथा खण्डम् अखण्डं मे व्रतं भवतु केशव ॥ इति ।

तथा ।

> न शङ्खेन पिबेत् तोयं नाश्नीयात् कूर्मसूकरौ ।

> एकादश्यां न भुञ्जीत पक्षयोर् उभयोर् अपि ॥

एतत् पुत्रवद्गृहिव्यतिरिक्तविषयम् । यत उक्तं स्मृत्यन्तरे ।

> कृष्णपक्षे तु संक्रान्त्यां ग्रहणे वापि पुत्रवान् ।

> उपवासं न कुर्वीत सुतबन्धुधनक्षयात् ॥

मत्स्यपुराणात् ।

> दिनक्षये ऽर्कसंक्रान्त्यां ग्रहणे चन्द्रसूर्ययोः ।

> उपवासं न कुर्वीत पुत्रपौत्रसमन्वितः ॥

कूर्मपुराणात् ।

> संक्रान्त्यां कृष्णपक्षे च रविशुक्रदिने तथा ।

> एकादश्यां न कुर्वीत उपवासं सपारणम् ॥ 

इत्यादि । यत् तु,

> ब्रह्महा स सुरापः स्यात् स्वस्तेयी गुरुतल्पगः ।

> विवेचयति यो मोहाद् एकादश्यौ सितासिते ॥

इति पुराणवचनम्, यत् तु (च्च) विष्णुधर्मोत्तरे,

> अतिक्रामति यो मोहाद् एकादश्याउ सितासिते ।

> उपवासे स मूढात्मा विष्णुलोकं न पश्यति ॥

इति, यच् च मत्स्यपुराणम्,

> एकादश्यां निराहारो यो भुङ्क्ते द्वासशीदिने ।

> शुक्ले वा यदि वा कृष्णे तद्व्रतं वैष्णवं महत् ॥

इति, तत् पुत्रवद्गृहस्थव्यतिरिक्तविषयम् । यथा कृष्णैकादश्यादौ पुत्रवतो गृहस्थस्यानधिकारः, तथा दिनक्षये ऽपि । तद् उक्तं कूर्मपुराणे ।

**[२०२]**	द्वौ तिथ्यन्ताव् एकवारे यस्मिन् स्यात् स दिनक्षयः ।

> तस्मिन् स्नानं जपो होमो नोपवासो गृहाश्रमे ॥

प्रक्रान्तैकादशीव्रतस्यासामर्थ्ये वराहपुराणम् ।

> असामर्थ्ये शरीरस्य व्रते च समुपस्थिते ।

> कारेयेद् धर्मपत्नीं वा पुत्रं वा नियमान्वितम् ॥

एकादशीव्रतं सूतके मृतके ऽपि न त्याज्यम् । यत् उक्तं तत्रैव ।

> परमापदम् आपन्नो हर्षे वा समुपस्थिते ।

> सूतके मृतके चैव न त्याज्यं द्वादशीव्रतम् ॥

तथा ।

> सूतके ऽपि नरः स्नात्वा प्रणम्य मनसा हरिम् ।

> एकादश्यां न भुञ्जीत व्रतम् एवं न लुप्यते ॥

> द्वादश्यां तु तथा भुक्त्वा सूतकान्ते जनार्दनम् ।

> पूजयित्वा विधानेन भोजयेच् च द्विजोत्तमम् ॥

> मृतके ऽपि न भुञ्जीत एकादश्यां सदा नरः ।

> द्वादश्यां तु समश्नीयात् स्नात्वा विष्णुं प्रणम्य च ॥

एकादशीव्रतस्य कथंचिद् अतिक्रमे यत् कार्यं तद् वराहपुराण एवोक्तम् ।

> एकादशी विप्लुता चेत् परतो द्वादशी स्थिता ।

> उपोष्या द्वादशी तत्र यदीच्छेत् परमं पदम् ॥

विप्लुता केनापि हेतुनातिक्रान्तोपवासा । नित्यं चैकादशीव्रतम् इति तत्रैवोक्तम् ।

> एकादश्यां न भुञ्जीत पक्षयोर् उभयोर् अपि ।

> एकादश्यां तु भुञ्जानो विष्णुलोकं न पश्यति ॥ इति ।

काम्यस्याप्य् असमापने दोषम् आह ।

> परिगृह्य व्रतं सम्यग् एकादश्याम् उपोषणम् ।

> न समापयते यस् तु स याति नरकं नरः ॥

व्रतान्तरे ऽप्य् आह ।

> यो गृहीत्वा व्रतं मोहाद् एकादश्यादिकं नरः ।

> न समापयते तस्य गतिः गतिः पापीयसी भवेत् ॥

अनुत्पन्नपुत्रेणाविशेषेणैवैकादशीव्रते प्रक्रान्ते सति पुत्रे जाते प्रतिषिद्धोपवासरेषु यत् कर्तव्यं तद् उक्तं वायुपुराणे ।

**[२०३]**	उपवासनिषेधे तु भक्ष्यं किंचित् प्रकल्पयेत् ।

> न दुष्यत्य् उपवासेन उपवासफलं भवेत् ॥

भक्ष्यप्रकल्पनम् इति (मपि) तत्रैवोक्तम् ।

> नक्तं हविष्यान्नम् अनोदनं वा फलं तिलाः क्षीरम् अथाम्बु वाज्यम् ।

> यत् पञ्चगव्यं यदि वापि वायुः प्रशस्तम् अत्रोत्तरम् उत्तरं च ॥

नक्तं चा(च) नियत एव काले कार्यम्,

> यदा तु पाङ्मुखी छाया पुरुषाद् द्विगुणा भवेत् ।

> तदा नक्तं विजानीयाद् अनक्तं त्व् अन्यथा भवेत् ॥

इति स्मृत्यन्तरदर्शनात् । यद् अपि स्मृत्यन्तर्म् उक्तम् (?),

> एकादश्यां न भुञ्जीत पक्षयोर् उभयोर् अपि ।

> वनस्थयतिधर्मो ऽयं शुक्लाम् एव सदा गृही ॥

इति, तत्रापि गृहिशब्दः पुत्रवद्गृहिविषयः, पूर्वोक्तवचनानुरोधात् । वनस्थादिशब्दः प्रदर्शनार्थः । तेनापुत्रं गृहिणम् अपि संगृह्णाति । दिनक्षयविशेषे नक्तविधिम् आह ।

> एकादशी कला मात्रा द्वादशी च क्षयं गता ।

> क्षीणा सा द्वादशी ज्ञेया नक्तं तत्र विधीयते ॥

पुत्रवद्गृहिविषयश् चायं नियमः । अपुत्रस् तूपवसेद् एव । तद् उक्तं पुराणे ।

> एकादशी द्वादशी च रात्र्यन्ते च त्रयोदशी ।

> तत्र क्रतुशतं पुण्यं त्रयोदश्यां तु पारणम् ॥ इति ।

> दशम्य् एकादशी विद्धा द्वादशी च क्षयं गता ।

> नक्तं तत्र प्रकुर्वीत नोपवासो विधीयते ॥

अयम् अर्थः — एकादशीदिने दशमी विद्यते द्वादशीदिने तु नैकादशी त्रयोदशीदिने च न द्वादशी तत्र नक्तं कुर्यान् नोपवासम् इति । इति श्लोकद्वय एक एव विषयो ऽपुत्रवत्पुत्रवद्गृहिभेदेनोक्त इति विचार्यम् । यदा पुनः संपूर्णैकादशी भूत्वा द्वितीयदिने पुनर् भवेत् । तृतीयदिने च द्वादशी तदा पूर्वाम् एकादशीं हित्वा द्वितीयाम् उपवसेत् । यद् उक्तं स्मृत्यन्तरे,

**[२०४]**	कला काष्ठापि द्वादस्या यदि याद् अपरे ऽहनि ।

> द्वादश द्वादशीह्(र्ह)न्ति पूर्वस्याम् पारणे कृते ॥ इति ।

अस्मिन्न् एव विषये यदि तृतीये ऽहनि द्वादशी न दृश्यते तदा गृहिणः पूर्वस्याम् एकादश्याम् उपवासः । यतेर् उत्तरस्याम् । यद् उक्तं पुराणे,

> संपूर्णैकादशी यत्र प्रभाते पुनर् एव सा ।

> उत्तरां तु यतिः कुर्यात् पुर्वाम् उपवसेद् गृही ॥

अस्मिन्न् एव विषये यतेः पारणानुग्रहं स्मरति ।

> संपूर्णैकदशी यत्र प्रभाते पुनर् एव सा ।

> तत्र क्रतुशतं पुण्यं त्रयोदश्यां तु पारणम् ॥ इति ।

तथा च स्कन्दपुराणे ।

> कलाप्य् एकादशी यत्र द्वादस्यनुगता भवेत् ।

> दिनक्षये ऽपि सा पूज्या यतीनाम् उत्तमा तिथिः ॥

यद् अपि बौधायनेनोक्तम्,

> कलाप्य् एकादशी यत्र परतो द्वादशी भवेत् ।

> तत्र क्रतुशतं पुण्यं त्रयोदश्यां तु पारणम् ॥ इति,

> एकादशीं कलायुक्ताम् उपोष्य द्वादशीं नरः ।

> त्रयोदश्यां तु यो भुङ्क्ते विष्णुसायुज्यम् ऋच्छति ॥

इति, तद् अपि यतिविषयम् एव, विष्णुसायुज्यफलश्रवणात् । क्रतुशतपुण्यविधानं तु स्तुतिपरं न स्वार्थविधिपरम् । यद् अपि स्कन्दपुराणे ।

> दिनक्षये ऽर्कसंक्रान्त्यां ग्रहणे चन्द्रसूर्ययोः ।

> उपवासस् तु कर्तव्यो विष्णुसायुज्यम् इ(ऋ)च्च्छति ॥

इति, तद् अपि पुत्रवद्गृहिव्यतिरिक्तमुमुक्षुपुरुषविषयम् । एकस्मिन्न् एव श्लोके चैते श्लोकास् त्रयोदशीपारणनिषेधसूचकाः पुत्रवतो गृहस्थस्येति ज्ञेयम् । इति अत्र गृहस्थयतिव्यव्स्था । यद् अपि कूर्मपुराणे,

> द्विस्पृग् एकादशी यत्र तत्र संनिहितो हरिः ।

> ताम् एवोपवसेत् कामम् अकामो विष्णुतत्परः ॥

इति, तद् अपि पूर्वेण समानविषयम् । ये तु पुत्रिणो गृहिणस् तेषाम् अस्यां नक्तविधिर् इत्य् अनुसंधेयम् । दशमीं द्वादशीं च या स्पृशति सा द्विस्पृक् । **[२०५]** यत् तु नारदेनोक्तम्,

> दशमीशेषसंयुक्ताम् उपोष्य द्वादशीं किल ।

> संवत्सरकृतेनेह नरो धर्मेण मुच्यते ॥

इति, तथा,

> दशम्यनुगता यत्र तिथिर् एकादशी भवेत् ।

> तत्रापत्यविनाशः स्यात् परेत्य नरकं व्रजेत् ॥

इति, तद् द्वितीये ऽहन्य् एकादश्यां सत्यां वेदितव्यम् । तदभावे तु पुत्रवतां गृहिणां दशमीविद्धैकादश्यां नकम् अन्येषाम् उपवास इत्य् उक्तं भवेत् । अत एव महाभारतम् ।

> दशमीशेषसंयुक्ता गान्धार्या समुपोषिता ।

> तस्याः पुत्रशतं नष्टं तस्मात् तां परिवर्जयेत् ॥

शल्यपरिहारे तु फलम् अविकलम्,

> विशल्या द्वादशी यत्र तत्र संनिहितो हरिः ।

> उपोष्यैकाम् अपि हि तां गर्भवासं न पश्यति ।

इति तत्र स्मरणात् । यस् तु त्रयोदश्यां पारणनिषेधो यथा कूर्मपुराणे तावत्,

> एकादश्याम् उपोष्यैव द्वादश्यां पारणं स्मृतम् ।

> त्रयोदश्यां न तत् कुर्याद् द्वादशद्वादशीक्षयात् ॥

स्कन्दपुराणे,

> उपोष्यैकादशीं यस् तु तर्योदश्यां तु पारणम् ।

> करोति तस्य नश्यन्ति द्वादश्यो द्वादशैव तु ॥

इत्यादिः, स गृहिविषयः । त्रयोदशीपारणं यत्रैकादश्याम् आश्रीयमाणायां प्रसज्यते तां गृही नोपवसेद् इति तस्यार्थः । अत एवोक्तम् ।

> उत्तरां तु यतिः कुर्यात् पूर्वाम् उपवसेद् गृही । इति ।

यस् तु त्रयोदशीपारणविधिः, यथा तावद् बौधायनीये,

> कलाप्य् एकादशी यत्र परतो द्वादशी भवेत् ।

इत्यदिः, स ब्रह्मचारिवनस्थविषयः । एकादशीद्वैधे सति द्वितीयैकादशी व्रात्यादिना कार्येति तस्य तात्पर्यम् । त्रयोदशीपारणनिषेधश् चोदयव्यापिन्यां द्वादश्याम् असत्यां वेदितव्यः, न पुनस् तस्यां सत्याम् अपि त्रयोदशीसमये पारणनिवारणपरः । तथा सत्य् अदृष्टार्थः स्यात् । अन्यथा पुनर् एकादशीद्वैधे सत्य् एकस्यां गृहिणोपवसः कार्य इत्य् अपेक्षितार्थविधायकः सन् दृष्टार्थः । **[२०६]** मार्कण्डेयः ।

> एकभक्तेन नक्तेन तथैवायाचितेन च ।

> उपवासेन दानेन न निर्द्वादशिको भवेत् ॥

अत्रैकभक्तादिविधानम् उपवासासमर्थं प्रतिषिद्धोपवासं वा प्रति द्रष्टव्यम् । पुत्रवतो गृहिणो यस्याम् एकादश्यां कृष्णपक्षार्कसंक्रान्तिदिनक्षयवशाद् उपवासो विषिद्धस् तस्याम् अपि कृच्छ्राद्यनुषङ्गप्राप्तौ न निषिध्यते । यद् आह स्मृतिमीमांसायां जैमिनिः,

> आदित्ये ऽहनि संक्रान्तौ ग्रहणे चन्द्रसूर्ययोः ।

> उपवासो न कर्तव्यो गृहिणा पुत्रिणा तथा ॥

> तन्निमित्तोपवासस्य निषेधो ऽयम् उपाहृतः ।

> नानुषङ्गकृतो ग्राह्यो यतेर् नित्यम् उपोषणम् ॥ इति ।

तन्निमित्तोपवासस्येत्य् अयंशब्दः प्रकृतत्वाद् एकादशीविषयः, न शुद्धादित्या(त्य)दिनादिविषयः । आदित्यदिनसंक्रान्त्योर् एकादश्युपवासनिषेधं प्रति निमित्तत्वेनात्रोपादाद् ध्य् अप्रकृतत्वम् । राहुदर्शनस्य त्व् एकादश्याम् असंभवात् पृथग् एवोपवासनिषेधहेतुत्वम् । तन् न कृच्छ्राद्यनुषङ्गप्राप्तोपवासकृतो निषेधो ऽत्र ग्राह्यः । यतः परिव्राजकस्य नित्यम् अनिषिद्धम् उपोषणम् । 

- <span style="text-decoration:underline;">अन्ये पुनर्</span> अन्यथा पठन्ति वर्णयन्ति च:

> आदित्ये ऽहनि संक्रान्तौ ग्रहणे चन्द्रसूर्ययोः ।

> पारणं चोपवासं च न न कुर्यात् पुत्रवान् गृही ॥

तन्निमित्तोपवासस्यादित्यवाराभि(दि)निमित्तस्योपवासस्य निषेधो नैकादशीनिमित्तस्यावर्जनीयादित्यवाराद्यनुषङ्गगतस्य । यस्मान् नित्यम् एकादश्याम् उपोषणम् इति । अत्र व्याख्यायते — आदित्ये ऽहनीत्यादिवाक्यम् एकादश्युपवासप्रकरणपठितम् असति विरोधे प्रकरणं बाधित्वा व्याख्येयम् । हेतुश् चोपवासनित्यत्वरूपो न समञ्जसः । यतो नित्यस्यापि षोडशिग्रहणादेर् दृश्यते प्रतिषेधः । न चास्य नञः प्रसज्यप्रतिषेधत्वम् । किं तु पर्युदासवृत्तित्वम् । तथा सत्य् उपवासविधिनैकवाक्यता । प्रतिषेधे तु नानावाक्यत्वम् । तस्मात् सदृशवस्तुपरिग्रहकारी पर्युदासः । अपि च — 

> प्रधानत्वं विधौ यत्र प्रतिषेधे ऽप्रधानता ।

> पर्युदासः स विज्ञेयो यत्रोत्तरपदेन नञ् ॥ **[२०७]**

यथाब्राह्मणम् आनय ।

> अप्राधान्यं विधौ यत्र प्रतिषेधे प्रधानता ।

> प्रसज्यप्रतिषेधो ऽयं क्रियया सह यत्र नञ् ॥

यथाश्राद्धभोजी । पर्युदासवृत्तिश् चैवं व्याख्येया । पुत्रवद्गृहिव्यतिरिक्त आदित्यवारादियुक्तायाम् एकादश्याम् उपवसेत् । अथ वा पुत्रवान् गृहस्थ उपवासाद् अन्यत् तदा व्रतं कुर्याद् इति । एवं च तस्याम् आदित्यदिनादियुक्तायाम् एकादश्याम् उपवासविधिर् एव नस्तीति "न कुर्यात् पुत्रवान् गृही" इत्य् अनेन प्रतिपाद्यते । यथा "दीक्षितो न ददाति न जुहोति" इति न पुनर् विहितः सन् प्रतिषिध्यते । तस्मात् पूर्वैव व्याख्या ज्यायसी । यत् तु हारीतेनोक्तम्,

> त्रयोदश्यां यदा न स्याद् द्वादशी घटिकाद्वयम् ।

> दशम्यैकादशी मिश्रा सैवोपोष्या सदा तिथिः ॥ 

इति, यद् अपि ऋष्यशृङ्गेणोक्तम्,

> पारणाहे न लभ्येत द्वादशी कलयापि चेत् ।

> तदानीं दशमीविद्धाप्य् उपोष्यैकादशी तिथिः ॥

इति, यद् अपि मत्स्यपुराणम्,

> एकादशी दशाविद्धा परतो ऽपि न वर्धते ।

> गृहिभिर् यतिभिश् चैव सैवोपोष्या सदा तिथिः ॥

इति, तत् सर्वम् अपुत्राणां गृहिणाम् उपवासविधायकं वचनजातं द्रष्टव्यम् । सपुत्राणां पुनर् अस्मिन् विषये नक्तविधिः पर्दर्शित एव । कूर्मपुराणम् ।

> कांस्यं मांसं मसूरं च चणकं कोरदुषकान् ।

> शाकं मधु परान्नं च उपावत्स्यन् विवर्जयेत् ॥

उपावत्स्यन्न् उपवसन्न् इत्य् अर्थः । कांस्यं कांस्यपात्रे भोजनम् । ततश् च दशम्याम् एतद् व्रतम् । मत्स्यपुराणम् ।

> कांस्यं मांसं सुरां क्षौद्रं तैलं वितथभाषणम् ।

> व्यायामं प्रवासं च दिवा स्वप्नम् अथाञ्जनम् ॥

> तिलपिष्टं मसूरं च द्वादशैतानि वैष्णवः ॥

त्यजेद् इति शेषः ।

> कांस्यमांसपरकीयभोजनक्षारतैलमधुमद्यमैथुनम् ।

> द्वादशीषु परिवर्जयन् नरः कंससूदनतनौ निलीयते ॥

विष्णुः: "मार्गशीर्षशुक्लैकासश्याम् उपोषितो द्वादश्यां भगवन्तं वासुदेवम् अभ्यर्चयेत् । पुष्पधूपानुलेपनदीपनैवेद्यैर् वह्निब्राह्मणतर्पणैश् च व्रतम् एतत् संवत्सरं पूर्णं कृत्वा पापेभ्यः पूतो भवति । यावज्जीवं कृत्वा श्वेतद्वीपम् आप्नोति । उभयपक्षे द्वादशीत्य् एवं संवत्सरेण स्वर्गलोकं प्राप्नोति । यावज्जीवं विष्णुलोकम्" । तथा ।

> पञ्चदशी पौर्णमासी पञ्चमीद्वादशीद्वयम् ।

> संवत्सरम् अभुञ्जानः सततं विजितेन्द्रियः ॥

> मुच्यते सर्वपापेभ्यः स्वर्गलोकं च गच्छति ॥

पुराणात् ।

> चैत्राषाढाश्वयुक्पौषद्वादश्यः सितपक्षगाः ।

> एता विशिष्टा उभयद्वादश्यो नामतः स्मृताः ॥

तथा ।

> माघमासस्य शुक्ला या द्वादशी परमा तिथिः ।

> भीमसेनद्वादशी सा द्वादशीभ्यो विशिष्यते ॥

यमः ।

> अयने विषुवे चैव चन्द्रसूर्यग्रहे तथा ।

> कृतोपवासाः सलिलं सर्वपापैः प्रमुच्यते ॥

> कृतोपवासाः सलिलं ये युगादिदिनेषु च ।

> दास्यन्त्यन्नादिसहितं तेषां लोका महोदयाः ॥

> दृश्येते सहितौ यस्यां दिवि चन्द्रबृहस्पती ।

> पौर्णमासी तु महती प्रोक्ता सांवत्सरेण सा ॥

> तस्यां दानोपवासाद्यम् अक्षयं परिकीर्तितम् ।

> तथैव द्वादशी शुक्ला या स्याच् छ्रवणसंयुता ॥

सांवत्सरो ज्योतिर्वित् । स्मृत्यन्तरे ।

> मासाख्यर्क्षे चन्द्रगुरू तस्मात् पञ्चदशे रविः ।

> पूर्णिमा जीववारे तु महाशब्दा तु सा तिथिः ॥

> हरिक्षेत्रे च गङ्गायां समुद्रे नैमिषे तथा ।

> महाशब्दतिथौ स्नानं दानं श्राद्धम् अनन्तकम् ॥

अथ श्रीश्रवणद्वादशीनिर्णयः ।

> यदा च शुक्लद्वादश्यां नक्षत्रं श्रवणं भवेत् ।

> तदा सा तु महापुण्या द्वादशी विजया स्मृता ॥

**[२०९]**	यदान्यस्याम् अपि तिथौ शुभायां श्रवणं भवेत् ।

> होमस् तत्रोपवासश् च सहस्राश्वफलप्रदः ॥

> श्रवणे संगमाः पुण्याः कुरुक्षेत्रसमा मताः ।

> वेशेषाद् बुधसंयुक्ते तृतीयायां विशेषतः ॥

> बुधश्रवणसंयुक्ता तृतीया यदि लभ्यते ।

> तत्र दानोपवासाद्यम् अक्षयं परिकीर्तितम् ॥

> श्रवणेन सिता तत्र द्वादशी लभ्यते क्वचित् ।

> उपोष्यैकादशीं तत्र द्वादश्याम् अर्चयेद् धरिम् ॥

> याः काश्चित् तिथयः प्रोक्ताः पुण्या नक्षत्रयोगतः ।

> तास्व् एव तद् व्रतं कुर्याच् छ्रवणद्वादशीं विना ॥

श्रवणद्वादश्यां विहितम् एकादश्यां कुर्याद् इत्य् अर्थः । तथा च मत्स्यपुराणम् ।

> द्वादश्यां शुक्लपक्षे तु नक्षत्रं श्रवणं यदि ।

> उपोष्यैकादशीं तत्र द्वादश्याम् अर्चयेद् धरिम् ॥

एतच् चैकादश्यविद्धायां श्रवणद्वादश्यां वेदितव्यम् । तद्विद्धा तु द्वादश्यैवोपोष्या । तद् उक्तं तत्रैव ।

> द्वादशी श्रवणास्पृष्टा स्पृशेद् एकादशीं यदि ।

> स एव वैष्णवो योगो विष्णुशृङ्खलसंज्ञितः ॥

> तस्मिन्न् उपोष्य विधिवन् नरः संक्षीणकल्मषः ।

> प्राप्नोत्य् अनुत्तमां सिद्धिं पुनरावृत्तिदुर्लभाम् ॥

शवणास्पृष्टा श्रवणसंयुक्ता । श्रवणाशब्दः स्त्रीलिङ्गो ऽप्य् अस्ति । श्रवण(णा)स्पृष्टेति वदन् स्वल्पे ऽपि श्रवणयोगे द्वादश्युपवासादियोग्या भवतीति गमयति । तथा च मत्स्यपुराणम् ।

> द्वादशी श्रवणास्पृष्टा कृत्स्ना पुण्यतमा स्मृता ।

> न तु सा तेन संयुक्ता तावत्य् एव प्रशस्यते ॥

एकादशीरहितापि श्रवणद्वादश्य् उपोष्या । यद् आह मार्कण्डेयः ।

> श्रवणर्क्षसमायुक्ता द्वादशी यदि लभ्यते ।

> उपोष्या द्वादशी तत्र त्रयोदश्यां तु पारणम् ॥ इति । **[२१०]**

अयम् अनुपक्रान्तैकादशीव्रतविधिः । तदुपक्रमे त्व् एकादश्याम् एवोपवासः । द्वादश्यां तु पूजामात्रविधिः । तद् उक्तम् ।

> असमाप्ते व्रते पूर्वे नैव कुर्याद् व्रतान्तरम् ॥ इति ।

यस् तूपवासद्वयासमर्थस् तं प्रति भविष्योत्तरे विहितम् ।

> उपोष्य द्वादशीं पुण्यां विष्णुऋक्षेण संयुताम् ।

> एकादश्यो(श्यु)द्भवं पुण्यं नरः प्राप्नोत्य् असंशयम् ॥

> एवम् एकादशीं मुक्त्वा द्वादशीं समुपोषयेत् ।

> पूर्वोपवासनं पुण्यं नरः प्राप्नोत्य् असंशयम् ॥

न हि श्रवणद्वादश्यां पारणासंभवाच् चोपवासजो दोषः ।

> एकादशीम् उपोष्यैव द्वादशीं समुपोषयेत् ।

> न चात्र विधिलोपः स्याद् उबहोर् दैवतं हरिः ॥

इति विष्णुशृङ्खलपक्षे पुनर् एकस्माद् एवोपवासाच् छ्रवणद्वादशीव्रतकार्यं च प्रसङ्गात् सिध्यति । विष्णुरहस्यम् ।

> द्वादश्याम् उपवासो ऽत्र त्रयोदश्यां तु पारणम् ।

> निषिद्धम् अपि कर्तव्यम् आज्ञेयं पारमेश्वरी ॥

तथा ।

> श्रवणेन समायुक्ता मासि भाद्रपदे हि या ।

> द्वादशी सा महापुण्या नाम्ना तु विजया स्मृता ॥

> तस्यां स्नातो विधानेन सर्वतीर्थफलं लभेत् ।

> अर्चयित्वाच्युतं भक्त्या लभेत् पुण्यं दशाब्दिकम् ॥ इति 

तथा श्रीजन्माष्टमीविचारः ।

> प्राजापत्यर्क्षसंयुक्ता या स्यान् नभसि चाष्टमी ।

> मुहूर्तम् अपि लभ्येत उपोष्या सा महाफला ॥

प्राजापत्यर्क्षं रोहिणी । नभसि श्रावणे । तथा ।

> मुहूर्तम् अप्य् अहोरात्रे यस्मिन् युक्तैव लभ्यते ।

> अष्टमीं रोहिणीम् ऋक्षं सुपुण्यां ताम् उपावसेत् ॥

अत्राष्टम्याः प्राधान्यम् । रोहिणी तु तद्विशेषणम् । न च सातत्येन **[२११]** नक्षत्रयोगो ऽत्रापेक्षणीयः । मुहूर्तम् अपीति वचनात् । न च सप्तमीविद्धाप्य् एषा त्याज्या । तद् उक्तं भविष्यत्पुराणे ।

> कार्या विद्धापि सप्तम्या रोहिणीसहिताष्टमी ।

> तत्रोपवासं कुर्वीत तिथिभान्ते च पारणम् ॥ इति ।

अस्यार्थः — यदि सप्तमी मुहूर्तमात्रं परतो रोहिण्याल्पकालव्याप्ताष्टमी द्वितीयदिने तु नैवाष्टमी रोहिणी च कंचित् कालं विद्यत एव, तदा सप्तमीविद्धाष्टमी कार्या । पारणं तु नवमीदिने नक्षत्रे व्यतीत इत् । यदा पुनर् द्वितीयदिने ऽल्पम् अपि कालम् अष्टमी विद्यते तदा सप्तमीविद्धाष्टमी त्याज्या । तद् उक्तं पद्मपुराणे ।

> वर्जनीया प्रयत्नेन सप्तमीसंयुताष्टमी ।

> अविद्धायां स कृष्णायां जातो देवकिनन्दनः ॥

> पूर्वविद्धा यथा नन्दा वर्जिता श्रवणान्विता ।

> तथाष्टमी पूर्वविद्धा सऋक्षापि हि वर्जिता ॥

> पूर्वविद्धाष्टमी या तु उदये प्रथमे ऽहनि ।

> मुहूर्तेनापि संयुक्ता संपूर्णा साष्टमी भवेत् ॥

> सप्तमीसंयुताष्टम्यां भूत्वा ऋक्षं द्विजोत्तम ।

> प्राजापत्यं द्वितीये ऽह्नि मुहूर्तं वै भवेद् यदि ॥

> तदा व्रतं द्वितीये ऽह्नि प्रोक्तं व्यासादिभिः पुरा ॥ इति ।

पूर्वविद्धाष्टमीति । अष्टमीदिने त्रुटिमात्रेणापि सप्तम्या विद्धा सूर्योदयस्पृष्टाष्टमी चेत् स्यान् नाष्टमीत्वेन ग्राह्या । नवमीदिने घटिकाद्वयम् अपि चेत् स्यात् सैव परिपूर्णाष्टमी भवेद् इत्य् अर्थः । भविष्तत्पुराणम् ।

> अष्टम्यां चाथ रोहिण्यां न कुर्यात् पारणं क्वचित् ।

> हन्यात् पुरा कृतं कृट्स्नम् उपवासार्जितं फलम् ॥

> तिथिर् अष्टगुणं हन्ति नक्षत्रं च चतुर्गुणम् ।

> तस्मात् प्रयत्नतः कुर्यात् तिथिभान्ते च पारणम् ॥

भान्तो नक्षत्रान्तः । **[२१२]** तथा ।

> जयन्त्याम् उपवासश् च महापातकनाशनः ।

> स कार्यः सुमहाभक्त्या पूजनीयश् च केशवः ॥

श्रावणकृणाष्टमी रोहिणीयुक्ता जयन्ती ॥

**इति श्रीजन्माष्टमीनिर्णयः ॥**

मार्कण्डेयः ।

> सिंहादित्ये कृष्ण(शुक्ल?)पक्षे चतुर्थ्यां चन्द्रदर्शनम् ।

> मिथ्याभिदूषणं कुर्यात् तस्मात् पश्येन् न तं तदा ॥

पुराणात् ।

> शुक्लाष्टम्यां तु माधस्य दद्याद् भीष्माय यो जलम् ।

> संवत्सरकृतं पापं तत्क्षणाद् एव मुञ्चति ॥

> वैयाघ्रपद्यगोत्राय सांकृत्यप्रवराय च ।

> अपुत्राय ददाम्य् एतत् सलिलं भीष्मवर्मणे ॥

> कृत्वा नीराजनं राजा बलवृद्ध्यै यथाबलम् ।

> शोभनं खञ्जनं पश्येज् जलगोष्ठादिसंनिधौ ॥ \
> न रक्तं खञ्जनं पश्येन् न पीतं कृष्णम् एव वा ।

> पूर्णस्वस्तिकभद्राणां पश्येद् अन्यतमं न्र्पः ॥

पद्मपुराणात् ।

> तुलामकरमेषेषु प्रातःस्नायी सदा भवेत् ।

> ब्रह्मचर्यं हविष्यान्नं महापातकनाशनम् ॥

तथा ।

> तुलायां तिलतैलेन सायंसंध्यासमागमे ।

> अष्टाङ्गदीपं यो दद्यान् मासम् एकं निरन्तरम् ॥

> सम्यक् श्रीपतये भक्त्या स श्रिया न वियुज्यते ।

> दामोदराय नभसि तुलायां लोहया सह ॥

> प्रदीपं तु प्रयच्छामि नमो ऽनन्ताय वेधसे ॥

इति दीपदानमन्त्रः । नभस्य् आकाश इत्य् अर्थः । तथा ।

> कार्त्तिके नवमी शुक्ला पितॄणाम् उत्सवाय सा ।

> तस्यां स्नानं हुतं दत्तम् अनन्तफलदं भवेत् ॥

लिङ्गपुराणात् ।

> अष्टम्यां च चतुर्दश्यां यः शिवं संशितव्रतः ।

> मुमुक्षुः पूजयोन्नित्यं स लभेतेप्सितं फलम् ॥

विष्णुः ।

> सूर्यग्रहणतुल्या च शुक्ला माधस्य सप्तमी ।

> अरुणोदयवेलायां तस्यां स्नानं महाफलम् ॥ **[२१३]**

तथा ।

> माघमासस्य सप्तम्याम् उदयत्य् एव भास्करे ।

> विधिवत् तत्र च स्नानं महापातकनाशनम् ॥

तथा ।

> पुनर्वसौ बुधोपेता चैत्रमाससिताष्टमी ।

> स्रोतःसु विधिवत् स्नात्वा वाजपेयफलं लभेत् ॥

> अशोकैर् अर्चयेद् उग्रम् अशोककलिकां पिबेत् ॥

उग्रः शिवः ।

> चैत्रे मासि सिताष्टम्यां ये पिबन्ति पुनर्वसौ ।

> अशोकस्याष्टकलिकां न ते शोकम् अवाप्नुयुः ॥

> त्वाम् अशोक शिवाभीष्टं मधुमां(मा)ससमुद्भवम् ।

> पिबामि शोकसंत्यक्तं माम् अशोकं सका कुरु ॥।

इति पानमन्त्रः । तथा ।

> चैत्रकृष्णचतुर्दश्याम् अङ्गारकदिनं यदा ।

> पिशाचत्वं पुनर् न स्याद् गङ्गायां स्नानम् अभोजनम् ॥

मार्कण्डेयः ।

> एकादश्यां सिते पक्षे ऋक्षं चैव पुनर्वसुः ।

> नाम्ना सा विजया ख्याता तिथीनाम् उत्तमा तिथिः ॥

> एकादश्यां सिते पक्षे पुष्यर्क्षं यदि सत्तम ।

> द्वादश्यां वा तदाशेषपपक्षयकरं द्वयम् ॥

व्यासः ।

> शुक्लपक्षे तृतीयायां चतुर्थ्यां चैव भारत ।

> पञ्चम्यां कृष्णपक्षस्य स्नातः किम् अनुशोचते ॥

> शुक्ले वा यदि वा कृष्णे चतुर्थी वा चतुर्दशी ।

> भौमवारेण पुण्यासौ सोमवारे कुहूर् यथा ॥

तथा ।

> अमा वै सोमवारेण रविवारेण सप्तमी ।

> चतुर्थी भौमवारेण विषुवत् सदृशं फलम् ॥

> सिनीवाली कुहूर् वापि यदि सोमदिने भवेत् ।

> गोसहस्रफलं दद्यात् स्नानं वै मौनिना कृतम् ॥

> द्विजेन्द्रसुतसंयुक्ता परिपूर्णा सिताष्टमि ।

> तस्यां नियमकर्तारो न स्युः खण्डितसंपदः ॥

द्विजेन्द्रसुतः सोमसुतः । बुध इति यावत् । **[२१४]** तथा ।

> बृहस्पतिद्वितीयायां शुक्लायां विधिपूजनम् ।

> कृत्वा नक्तं समश्नीयाल् लभेद् भूमिम् अभीप्सिताम् ॥

विधिर् ब्रह्मा, तत्पूजनं च गायत्र्या कार्यम् । अथ प्रसङ्गात् खण्डतिथिविषयाणि कानिचिद् वाक्यानि लिख्यन्ते । तत्र प्रतिपादादितिथिषु यान्य् अवश्यकार्याणि कर्माणि तानि तासां द्वैविध्ये सति किं सूर्योदयव्यपिनीषु कार्याणि किं वा तदस्तमयव्यापिनीष्व् इति संशये पक्षद्वये ऽप्य् अनुग्राहकाणि कानिचिद् वाक्यानि दृश्यन्ते । यद् आह देवलः ।

> यां तिथिं समनुप्राप्य अस्तं याति दिवाकरः ।

> सा तिथिः सकला ज्ञेया स्नानदानजपादिषु ॥

> यां तिथिं समनुप्राप्य उदयं याति भास्करः ।

> सा तिथिः सकला ज्ञेया दानाध्ययनकर्मसु ॥

> आगतां तिथिम् उत्सृज्य तिथिशेषं न योजयेत् ।

> ज्वलन्तम् अग्निम् उत्सृज्य न हि भस्मनि हूयते ॥

एतद्विरोधपरिहाराय विष्णुधर्मोत्तरे शिवगीताः ।

> एकादश्य् अष्टमी षष्ठी द्वितीया च चतुर्दशी ।

> त्रयोदशी अमावास्या उपोष्याः स्युः परान्विताः ॥

अत्र कृष्णपक्षस्यैव त्रयोदशीचतुर्दश्यौ ग्राह्ये । तथा च निगमः ।

> षष्ठ्य् अष्टमी तथा दर्शः कृष्णपक्षे त्रयोदशी ।

> एताः परयुताः पूज्याः पराः पूर्वयुतास् तथा ॥

परा उत्तराः । ततश् च षष्ठ्यादीनां यथासंख्यं पराः सप्तमीनवमीचतुर्दशीप्रतिपदो भवन्ति । तथा ।

> एकादश्य् अष्टमी षष्ठी शुक्लपक्षे चतुर्दशी ।

> पूज्याः परमेण संयुक्ताः ॥

परेण तिथिनेत्य् अर्थः । तथा ।

> युग्माग्नियुगभूतानां षण्मुन्योर् वसुरन्ध्रयोः ।

> रुद्रेण द्वादशी युक्ता चतुर्दश्या च पूर्णिमा ॥

**[२१५]**	प्रतिपत्स्व् अप्य् अमावास्या तिथ्योर् युग्मं महाफलम् ।

> एतद् व्यस्तं महादोषं हन्ति पुण्यं पुराकृतम् ॥

अत्र तिथ्योर् युग्मम् इत्य् अभिधानाद् युग्माग्न्यादिशब्दा द्वितीयातृतीयादितिथिविशेषोपलक्षणार्था विज्ञायन्ते । ततश् च युग्माग्न्योर् द्वितीयातृतीययोर् युग्मभूतानां चतुर्थीपञ्चम्योर् युग्मम् इत्य् एवं तिथियुग्मनिर्देशो द्रष्टव्यः । एवं च सति दशमीशुक्लत्रयोदशीशुक्लप्रतिपदां पूर्वोत्तरतिथियुग्मानि त्याज्यानि भवन्ति । यच् च देवलवचनम्: "यां तिथिं समनुप्राप्य" इत्यादि तद् यासां तिथीनां द्वितीयादीनाम् उत्तरतिथिविद्धानाम् उपादेयत्वम् उक्तं तद्विषयं ग्राह्यम् । यच् च तेनैवोक्तम्,

> यां तिथिं समनुप्राप्य अस्तं याति दिवाकरः ।

इति, तद् अपि यास् तिथयः पूर्वतिथिविद्धाः सत्यो ग्राह्यास् तद्विषयम् । यच् च बौधायनेनोक्तम्,

> सा तिथिस् तद् अहोरात्रं यस्याम् अभ्युदितो रविः ।

> वर्धमानस्य पक्षस्य ह्रासे ऽप्य् अस्तमयं प्रति ॥

तत् परविद्धत्वेन पूजानां द्वितीयादितिथीनाम् उदयव्यापिनीनाम् उपादेयत्वम् अनूद्य तासाम् एव क्षयगामित्वेनोदयव्यापित्वे ऽसति पूर्वविद्धत्वे ऽप्य् उपादेयतां विधत्ते । यदा पुनर् द्वितीयादिविहितं कर्म समग्रम् उदयव्यापिद्वितीयादौ कर्तुम् अशक्यं तद्विपरीतायां च शक्यं तदा किं कार्यम् इत्य् अपेक्षिते भविष्यत्पुराणम् ।

> व्रतोपवासस्नानादौ घटिकैका यदा भवेत् ।

> उदये सा तिथिर् ग्राह्या विपरीतापि पैतृके ॥ इति ।

यत् तु मार्कण्देयेनोक्तम्,

> शुक्लपक्षे तिथिर् ग्राह्या यस्याम् अभ्युदितो रविः ।

> कृष्णपक्षे तिथिर् ग्राह्या यस्याम् अस्तमितो रविः ॥

इति, तत्र शुक्लपक्षशब्देन देवकार्यम् उपलक्ष्यते, तस्य प्रायः शुक्लपक्षे विहितत्वात् । कृणपक्षशब्देन च पितृकार्यम् । देवकार्यं च यद् (?) उदयव्यापिन्यां विधीयते तत् प्रतिषिद्धतिथिवेधानतिक्रमेण ग्राह्यम् । पितृकार्ये पुनर् अपराह्णव्यापिनी वेधविधिम् अनादृत्यैव ग्राह्या । यत् स्मृत्यन्तरे,

> मध्याह्नव्यापिनी या स्यात् तिथिः पूर्वा परापि वा ।

> तत्र कर्माणि कुर्वीत वृद्धिह्रासाव् अकारणम् ॥ इति ।

इदं चैकोद्दिष्टविषयम्, तस्य मध्याह्ने विहितत्वात् । "श्राद्धादाव् आपराह्णिकी" इति वचनात् पैतृके कर्मणि तिथिवेधो न दुष्यतीति गम्यते । अत एवओपवासयोग्यतां वेधविशेषे तिथिविशेषाणाम् आह गार्ग्यः । **[२१६]**

> एकादश्य् अष्टमी षष्ठी पूर्णमासी चतुर्दशी ।

> अमावास्या तृतीया च ता उपोष्याः परान्विताः ॥

पारिशेष्याद् अन्याः पूर्वविद्धा एवोपवासे ग्राह्या इति गम्यते । यत् तु निगमवाक्यम्: "युग्माग्नियुगभूतानि" इत्यादौ पौर्णमासीतृतीययोः पूर्वविद्धयोर् उपादेयत्वम् उक्तम्, तद् एकादश्य् अष्टमीत्यादिगार्ग्यवचनाविरोधेनोपवासव्यतिरिक्तकर्मविषयं ग्राह्यम् । चतुर्दश्याश् च शुक्लाया एव परविद्धायाः पूज्यता । यद् आह बौधायनः ।

> एकादश्य् अष्टमी षष्ट्ःई शुक्लपक्षे चतुर्दशी ।

> पूज्याः परेण संयुक्ताः पराः पूर्वेण संयुताः ॥ इति ।

कृष्णचतुर्दशी तु परविद्धा हेयैव,

> एतद् व्यस्तं महादोषं हन्ति पुण्यं पराकृतम् ।

इति वचनसामर्थात् । द्वितीयादितिथीनां पूर्वतिथिवेधे सति द्वितीये ऽहन्य् अवश्यं षष्ठ्यादितिथिर् निःसरतीति तादृशे विषये नागादिवेधो हेय इत्य् एवंपरम् । यदा तु स्वल्पया पञ्चम्यादिकया तिथ्या षष्ठ्यादिविद्धापि षष्ठ्यादिर् उपादेया । काम्यान्य् अपि कर्माणि प्रक्रान्तानि सन्त्य् आवश्यकान्य् एव । एवं च सति द्वादशाष्टादशादिशब्दाः षष्ठ्यादीनां परविद्धत्वसंभवज्ञापनार्था न विवक्षितस्वार्था इत्य् एवं विधेयम् । "दिक्पञ्चदशाभिस् तथा" इत्य् अत्र दिग् इति दशमीत्य् अर्थः । नक्षत्रे तूपवसनीये किम् अस्तमयव्यापि तद् ग्राह्यम् अन्यथा वेति संशये शंकरगीताः ।

> उपोषितव्यं नक्षत्रं यस्मिन्न् अस्तम् इयाद् रविः ।

> यत्र वा युज्यते ना(रा)म निशीथं शशिना सह ॥ इति ।

एतच् च तिथिविशेषयोगानपेक्षे नक्षत्र एवोपोषितव्ये द्रष्टव्यम् । यत्र तु नक्षत्रयुक्ता तिथिस् तिथियुक्तं वा नक्षत्रं कर्माङ्गतया विहितं तत्रोदयप्रभृति सातत्येन तद्योगो ऽपेक्षणीयो रोहिण्यष्टमीं श्रवणद्वादशीं च विहाय । ततश् चायम् अर्थः सिद्धो भवति — आवश्यकव्रतादिकर्मकाले लभ्यमाना तिथिर् निषिद्धवेधा हेया । उपादेयवेधा तु कर्मकालाव्यापिन्य् अपि स्वीकार्येति । नित्यं नैमित्तिकं च कर्मावश्यकं प्रक्रान्तं च सदावश्यकम् एव । प्रक्रम्यमाणं तु तत् संकल्पकालव्यापिन्याम् **[२१७]** एव विहितायां तथावारम्भणीयम्, संकल्पस्यैव व्रतत्वात् । स चौचित्यात् प्रातर् एव कार्यः । मनुः ।

> वेदोतितं स्वकं कर्म नित्यं कुर्याद् अतन्द्रितः ।

> तद् धि कुर्वन् यथाशक्ति प्रप्नोति परमां गतिम् ॥

नित्यम् अकाम्यम् इत्य् अर्थः । पर्मा गतिर् मुक्तिः । कर्म च परमात्मज्ञानसहितं क्रियमाणं मुक्तये कल्पत इति व्याख्येयम्, वचनान्तरवशात् । तथा ।

> इन्द्रियार्थेषु सर्वेषु न प्रसज्येत कामतः ।

> अतिप्रसक्तिं चैतेषां मनसा संनिवर्तयेत् ॥

तथा ।

> अग्निहोत्रं च जुहुयाद् आद्यन्ते द्युनिशोः सदा ।

> दर्शने(र्शेन) चार्धमासान्ते पूर्णमासेन चैव हि ॥

> सस्यान्ते नवसस्येष्ट्या तथर्त्वन्ते द्विजो ऽध्वरैः ।

> चतुर्षु चतुर्षु मसेषु चातुर्मास्यादियागैः ।

> पशुना ह्य् अयनस्यान्ते समान्ते सौमिकैर् मखैः ॥

अह्नोर् निशायाश् चाद्यन्ताव् अग्निहोत्रप्रयोगं प्रति कालत्वेन विधानाद् योग्याव् इति ताभ्यां स्वसंबन्धी पूर्व उत्तरश् च काल उपलक्षितो ऽत्र विधीयते । अत एवापराह्णे सायंहोमस्योपक्रमः । प्रदोषे तु समाप्तिः । उदितहोमिनां पुनरुदित आदित्ये । एवम् अर्धमासान्तस्याप्य् अत्यन्तसूक्षमत्वाद् दर्शपूर्णमसप्रयोगसमर्थकाललक्षकत्वम् । अत एव कल्पसूत्रकाराः ।

> पक्षान्ता उपवस्तव्याः पक्षादयो ऽभियष्टव्याः । इति ।

पक्षान्तः पञ्चदशी, पक्षादिः प्रतिपत् । तत्रोपवासस् तीर्थस्नानाग्न्यन्वाधानादिकर्मकलापः पाणिसंस्पर्शनादिप्रयोगो ऽभीज्या । एतच् च प्रतिपत्पञ्चदश्योः सूर्योदयास्तमयव्यापित्वे सति तथा कृष्णशुक्लप्रतिपदोश् चन्द्रस्यादर्शनपूर्णोदयवत्त्वे सति द्रष्टव्यम् । यदा पुनर् एकस्मिन्न् एवाहनि पूर्णश् चन्द्र उदेति न दृश्यते वा तदा तद् अहर् एव यागः । यद् आह आपस्तम्बः: "यद् अहः पुरस्ताच् चन्द्रमाः पूर्न उत्सर्पेत् तां पूर्णमासीम् उपवसेच् छ्वः पूरितेति वा" । तथा: "यद् अहर् न दृश्यते तद् अहर् अमावास्या वा श्वो न द्रष्टार इति वा" इति । यदप्य् (यद्यप्य्) उपवासश् चन्द्रमसं वाविज्ञाय संपूर्णं वा विज्ञायाग्नीन् अन्वदधातीयादिभिर् **[२१८]** वचनैश् चन्द्रादर्शनसंपूर्णोदयवत्य् अहनि विहितः । तथापि यागस्य प्रधान्यात् तत्काले दर्शनादिभिर् यथा न बाध्यते तथोपवसथस्य कालो ग्राह्यः, "अङ्गगुणविरोधे च तादर्थ्यात्" इत् न्यायात् । तस्माद् अतिक्षये तिथीनां यस्मिन्न् एवाहोरात्रे चन्द्रस्यादर्शनं पूर्णोदयो वा भवति तदादृश्यमाने चन्द्रमस्यमावास्योपवासः । यदा तु दिनद्वयव्यपि चन्द्रादर्शनं पूर्णोदयो वा भवति तत्रैव वा विषये प्रतिपत्पञ्चदाश्योर् दिवा संधिश् चत् स्यात् तदा पूर्वेद्युर् उपोष्य दिवासंधिमत्य् अहनि यष्टव्यं नोत्तरेद्युश् चन्द्रदर्शनादियुक्ते ऽपि संधिमत्य् अहनीज्यया हि संधिसंनिधिर् अनुगृहीतो भवति । चन्द्रादर्शनादियुक्तोत्तरेद्युर् इष्टौ च विप्रकृष्टः । विप्रकृष्टश् च (-ष्टाच् च) यागकालात् संनिकृष्टो यागकालो ज्यायान् । "दिवासंधियुक्तायां हविषा पौर्णमास्यां यजेतामावस्यम् (?) अमावास्यायां यजेत" इति श्रुतिः । पूर्णमास्यमावास्याशब्दौ हि पञ्चदश्योः प्रसिद्धौ न तु प्रतिपदि । अत एव "संधिम् अभितो यजेत" इति श्रुत्यन्तरम् । अभित उबहत इत्य् अर्थः । तत्र दिवासंधौ संधेः पूर्वत्र यागो रात्रिसंधौ तूत्तरत्र पूर्वह्णे । सर्वेष्व् अपि च पक्षेषु यागः प्रातःकाल एव, "अथ प्रातः प्रातर्हुते ऽग्निहोत्रे" इत्यादिवक्यात् । अत एव बौधायनः: "अत्रोदाहरन्त्य् ऊर्ध्वं मध्यरात्रात् पूर्णमस्यां चन्द्रमाः पूर्यते । स एतं चापररात्रं पूर्णो भवति । सर्वं चाहर् उत्तरस्या रात्रेर् आ मध्यरात्राद् अथामावास्यायाम् औपवसथ्ये ऽहन्य् ऊर्ध्वं मध्यंदिनाच् चन्द्रमसादित्यो रभते स एवं चापराह्णं न भवति । सर्वां च रात्रिम् उत्तरस्य चाह्न आ मध्यंदिनाद् एतं संधिम् अभितो यजेत" इति । अस्यार्थः — अत्रोदाहरन्ति श्रुतिम् इति शेषः । पूर्णमास्याम् इति विषयनिर्देशः । ऊर्ध्वं मध्यरात्राच् चन्द्रमाः पूर्यते पूर्णमासी प्रवर्तत इत्य् उक्तं भवति । सैतम् अपररात्रम् अनन्तरं च सर्वम् अहर् उत्तरस्या रात्रेर् आ मध्यरात्राद् अनुवर्तते  ततो विच्छिद्यते सो ऽयं रात्रिसंधिर् उक्तः । अथामावास्याविषय्ते । औपवसथीये(थ्ये) ऽहनित् यागदिनात् पूर्वेद्युर् ऊर्ध्वं मधंदिनाच् चन्द्रमसादित्यो रभते ऽमावास्या प्रवर्तते । सैतम् अपराह्णम् अनन्तरां सर्वां रात्रिम् उत्तरस्याह्न आ मध्यंदिनाद् अनुवर्तते । ततः प्रतिपद् भवति । स एष दिवासंधिर् एतं रात्रिसंधिम् **[२१९]** अभिव्याप्य संधेः पूर्वेद्युर् अग्नीन् अन्वाधायोत्तरेद्युर् यजेत । तथैतं दिवासम्धिम् अभिलक्ष्य तदहः प्रातर् यजत इति । एवं श्रुतिम् उदाहृत्य तद्गतौ मध्यरात्रमधंदिनशब्दौ व्याख्यातुम् आह: "रात्रिर् हि पूर्णमास्यां संधेया भवत्य् अहर् अमावस्यायाम्" इति । तेन श्रुतिगतौ मध्यरातमधंदिनशब्दौ रात्रिसंधिदिवासंध्योर् उपलक्षकौ न विवक्षिताव् इति प्रतिपदितं भवति । अनयोश् च पूर्णमास्यमावास्याविषयश्रुत्योः प्रदर्शनार्थत्वं वक्तुम् उत्तरं सूत्रम्: "द्वे पौर्णमास्यौ द्वे अमावस्ये पूर्वां पूर्वां । पौर्णमासीम् उत्तराम् उत्तराम् अमावस्याम्"। इति । अयम् अर्थः — रात्रिसंधिदिवासंधिमत्यौ द्वे पूर्णमास्यौ । तत्र दिवासंधिः पूर्वामावास्या पूर्णमासी वा, रात्रिसंधिस् तूत्तरा । तत्र पूर्वामावास्योक्ता न तु पूर्णमासी ताम् उपमाव्याजेनाह — पूर्वां पूर्वां पूर्णमासीम् इति । अयम् अर्थः — पूर्वाम् अवावास्याम् इव पूर्वाम् पौर्णवासीं जानीयाद् इति । ततश् च दिवासंधिम् अस्यां पूर्णमास्यां यागः पूर्वेद्युर् उपवास इति सिद्धम् । तथोत्तरा पूर्णमास्य् उक्ता न त्व् अमावास्या तां पूर्णमासीं निरूपयन्न् आह: उत्तराम् उत्तराम् अमावास्याम् इति । उत्तरां पूर्णमासीम् इत्वोक्ताम् उत्तराम् अमावास्यां जानीयाद् इति । ततश् च रात्रिगतम् अमावास्याप्रतिपत्संधिम् उपवासयागयोर् मध्ये कुर्याद् इत्य् अर्थः । एवं तावत् संधिसंनिधिर् एवानुग्राह्यो न तूपवसथस्य चन्द्रादर्शनसंपूर्णोदयकालत्वम् इति बौधायनमतम् । 

- <span style="text-decoration:underline;">केचित्</span> तु कल्पसूत्रकारा दिवासंधिमत्य् अहन्य् उपवासः कार्यः । उत्तरेद्युश् च यागः । यदि तस्मिन्नहनि चन्द्रस्यादर्शनं संपूर्णोदयो वा स्याद् इत्य् आहुः । तत्रोभाव् अपि शस्त्रार्थाव् अविशेषात् । किं तु यत्सूत्रप्रत्ययेन ये ऽनुतिष्ठन्ति तेषां तद् उक्त एव शास्त्रार्थ उदितानुदितशास्त्रार्थव्द् इति । पिण्डपितृयज्ञे तु यद् औपवसथ्य एवाहनि नापराह्णे ऽमावास्यास्ति तदा संदेहः । किम् औपवसथ्य एवाहनि स कार्य उत यजनीय इति । तत्र <span style="text-decoration:underline;">केचिद्</span> आहुः: "तस्मात् पूर्वेद्युः पितृभ्यः क्रियत उत्तरम् अहर् देवान् यजन्ते । पितृभ्य एतद् यज्ञं निष्क्रीय यजमानः प्रतनुते" इत्यादिश्रुतिवाक्यबलात्, तथाग्न्याधानं प्रकृत्य "अथापराह्णे पिण्डपितृयज्ञेन चरन्ति" इति कल्पसूत्रकारवचनाद् औपवस्थ्य एवाहनि कार्य इति । यत् पुनः **[२२०]** "अमावास्यायाम् अपराह्णे पिण्डपितृयज्ञेन चरन्ति" इति वचनम्, तत्रामावास्याशब्द औपवसथ्यदिनोपलक्षणार्थो ऽन्यथा पूर्वोक्तवचनविरोधः स्याद् इति । 

- <span style="text-decoration:underline;">तद् असत्</span> । न ह्य् अमावास्यायाम् अपराह्ण इत्य् अत्रामावास्याशब्द औपवसथ्यम् अहर् उपलक्षयतीति । किं च न प्रमाणम् अस्ति । अत्र ह्य् अमावास्याशब्दार्थो ऽङ्गत्वेन विधीयते । न च विधौ लक्षणोचिता । तस्मात् "पूर्वेद्युः पितृभ्यः क्रियते" इत्य् अत्र पूर्वेद्युःशब्दो ऽनुवादको ऽर्थवादत्वात् । अनुवदकस्य यथाप्राप्तिलक्षणाश्रयणम् अदोषः । तेन पूर्वेद्युःशब्दो ऽमावास्याम् उपलक्षयति, तस्याम् एव पितृयज्ञस्य विहितत्वात् । भवति चामावास्या संपूर्णा सती यजनीयदिनापेक्षया पूर्वेद्युःशब्दबोध्या । यच् च "अथापराह्णे पिण्डपितृयज्ञेन चरन्ति" इति, तद् औपवसथ्ये ऽहन्य् अपराह्णव्याप्य् अमावास्याविषयं ग्राह्यम् । "भूते कव्यादिकी क्रिया" इत्य् एतद् अपि तद्विषयम् एव, न पुनः शुद्धचतुर्दश्युपवासदिनविषयम्, अमावास्याविधायकदिनश्रुतिविरोधात् । तस्माच् छुद्धचतुर्दश्युपवासपक्षे यजनीय एवाहन्य् अपराह्णे ऽमावास्यायां दक्षिणाग्निम् उद्धृत्य पिण्डपितृयज्ञः कार्यः । क्रमस् त्व् अग्न्यन्वाधानेन सह तस्य न कॢप्तः । अङ्गत्वे ऽपि न कॢप्त एव यतः कालादिविशिष्टतया प्राप्तेषु पदार्थेषु क्रमः कल्प्यते । अत एव "अमावस्यायां पूर्वेद्युर् वेदिं करोति" इति वेदिप्रकर्षे ततः प्राचां पदार्थानाम् अप्रतिकर्ष इति । मनुः ।

> न शूद्राय मतिं दद्यान् नोच्छिष्टं न हविष्कृतम् ।

> न चास्योपदिशेद् धर्मान् न चास्य व्रतम् आदिशेत् ॥

> यो ह्य् अस्य धर्मम् आचष्टे यश् चैवादिशति व्रतम् ।

> सो ऽसंवृतं नाम तमः सह तेनैव गच्छति ॥

व्रतं प्रायश्चित्तम् । यमः ।

> वृषलाध्यापकश् चैव वृषलाध्यापितश् च यः ।

> ताव् उभौ नरके घोरे वसेतां शरदां सतम् ॥


> शङ्खलिखितौ: "कृसरपायसापूपसांसदधिमधुघृतकृष्णाजिनानि शूद्रेभ्यो न दद्यान् नोपस्कृतं किंचिद् अन्यत्र प्रकृतात्" । आपस्तम्बः: "नाब्राह्मणायोच्छिष्टं प्रयच्छेत् । दन्तांस्थप्त्वा तद् एतस्मिन्न् अवधाय प्रयच्छेत्।" । **[२२१]** दन्तांस्थप्त्वा दन्तैर् अवलिख्य तद् दन्तलग्नम् अन्नम् उच्छिष्टे विधाय प्रयच्छेद् इत्य् अर्थः । तथा क्रोधादीन् भूतदाहीयान् दोषान् वर्जयेत् । तान् स एवाह: "भूतदाहीयान् दोषान् उदाहरिष्यामः क्रोधो हर्षो [रोषो] लोभो मोहो दम्भो द्रोहो मृषोद्यम् अत्याशपरिवादावसूयाकाममन्युरानात्म्यम् अयोगः" इति । तत्र पित्रादिष्व् अननुशासनीयेषु कोपः क्रोधः । हर्षो गर्वः । अनुशासनीयेषु कोपो रोषः । विहितधनव्ययपराङ्मुखत्वं लोभः । अन्यायार्जनं च । अविवेको मोहः । अत्याशो ऽत्यशनम् । मनुः शोकः । आनात्म्यं नैरात्म्यबुद्धिः । विहितेष्व् असमाधिर् अयोगः । हारीतः: "औदररैतसकामजक्रोधजार्थजान् अग्नीन् यथावन् नियच्छेत् । औदरात् सर्वकामकर्मेन्द्रियभावदोषाः संभवन्ति । यैर् उपस्पृष्टो सत्त्वशुद्धिर् इत्य् आचार्याः । अथ पौंस्नात् साहसाद् रेतस् तस्य बीजं तद् अनृताव् उत्सर्गे दोषः स्याद् ऋताव् उत्सर्गे तद् ब्रह्मचर्येण व्याख्यातम् । तद् एवादिप्रकृतत्वाज् जगतः प्रथमं संकल्पात् कामः संभवत्य् आशयात् प्रवर्तते । स्नेहाग्निर् बध्नाति स इच्छालक्षणो नैकविधः कामो येनाभिभूतो ऽतृप्त एव कामानां लोके ह्य् अनेकजन्मसंसारे कामावर्ते निमज्जति । स एको ऽनलः कामः । कामो हि भगवान् वैश्वानर इति श्रुतिः । तस्य संकल्पो नियमनम् । स व्याख्यातः । कामगीतौ चात्र श्लोकौ भवत:

> प्रवृत्तौ वा निवृत्तौ वा सर्वतः प्रतिभूर् अहम् ।

> सर्वार्थेषु यथार्थो ऽहं मदृते नास्ति किंचन ॥

> यो मां यथार्थं सर्वार्थे सर्वभूतेषु पश्यति ।

> सो ऽध्वनः पारम् आप्नोति नेतरे कामवादिनः ॥ इति ।


> क्रोधाग्निना परिभूतः स्वेषाम् अप्य् अबहुमतो ऽनभिगमनीयो ऽविश्वसनीयश् च भवति । कार्याकार्यवाच्यावाच्यानि न वितर्कयति । हितवादिनो गुरून् अतिक्रामत्य् आविष्टः प्रेतलोकायात्मानं गमयति । तत्र घोरां निरयप्रायां यातनाम् अनुभूय क्रूरक्रव्यादासु तिर्यग्योनिषु जायते । तत्र सर्वासां प्रजानां वाच्यो भवति । क्रमशो मनुष्यतां प्राप्य **[२२२]** सर्वजनविद्विष्टताम् उपैति । क्रोधो हि तमोरूपः । तस्य क्षमा नियमनम् । स व्याख्यातः । लोभाग्निनाभिभूतः पुण्यार्थेष्व् (?) उपयुज्यमानम् अतिक्रामन्तम् आत्मानं मन्यते । असद्वित्तानाम् अप्य् उपादानम् इच्छति । तत्रार्थानुषङ्गात् सो ऽपि तिर्यग्योनिषु जायते । लोभो हि तमोरूपः । तस्य संतोषो नियमनम् । सो ऽपि व्याख्यातः । एवं ह्य् आह ।

> औदरो रैतसश् चाग्निः कामजः क्रोधजो ऽर्थजः ।

> एते वै निर्जिता येन स वै पञ्चतपाः स्मृतः ॥

> वचोवेगं मनसः क्रोधवेगं जिह्वावेगं चोदरोपस्थवेगम् ।

> एतान् वेगान् धरयेद् यस् तु विप्रस् तं वै ब्रूयुर् ब्रह्मिष्ठं वा मुनिं वा ॥"

पौंस्नात् पुरुषव्यापारात् । साहसाद् बलोद्भवात् । तस्य पुंसः । तदनृताव् इति । तत् तस्माद् एवं तद्ब्रह्मचर्येणेति । तद् एवेति । पर्वापर्वसाधारणं स्वदारगमनरूपम् आद्यं तद् एव पर्ववर्जनरूपं द्वितीयम् । एवम् ऋतुगमननियमात्मकं तृतीयम् ऊर्ध्वरेतस्कत्वं चतुर्थम् । संकल्पो विषयसौन्दर्यज्ञानम् । कामो विषयेच्छा । आशयः पौनःपुन्येन भावनम् । नष्टं नाशम् । उपयुङ्क्त आकाङ्क्षते । विष्णुः ।

> त्रिविधं नरकस्येह द्वारं नाशनम् आत्मनः ।

> कामः क्रोधस् तथा लोभस् तस्माद् एतत् त्रयं त्यजेत् ॥

आपस्तम्बः: "मनसा वाचा घ्राणेन चक्षुषा श्रोत्रेण त्वक्शिश्नोदरारम्भनानास्रवान् परिवृञ्जानो ऽमृतत्वाय कल्पते" । मनःप्रभृतीनाम् आरम्भाणां व्यापारान् आस्रावान् पुरुषः सङ्गहेतून् परिवृञ्जानः परित्यजन्न् अमृतत्वाय मुक्तये कल्पते समर्थो भवति । देवलः: "अथातः पापदोषान् मनोवाक्शरीरजान् व्याख्यास्यामः । तत्र मोहरागद्वेषमानलोभमदशोकममत्वाहंकारभयहर्षमोघचिन्ताश् चेति द्वादश मानसाः । 

> तेषां च त्रिविधो मोहः संभवः सर्वपाप्मनाम् ।

> अज्ञानं संशयज्ञानं मिथ्याज्ञानम् इति त्रिकम् ॥

> विज्ञानं सर्वविद्यानाम् अर्थानां स्वयम् ऊहनम् ।

> दोषैर् अदर्शनं चेति ज्ञानम् अज्ञानम् अन्यथा ॥

> अश्रेयःश्रेयसोर् मध्ये भ्रमणं संसयो भवेत् ।

> मिथ्याज्ञानम् इति प्राहुर् अहिते हितदर्शनम् ॥

**[२२३]**	भवत्य् अधर्माद् अज्ञानम् अविद्या तच् च संशयः ।

> उभाभ्याम् अन्यथाज्ञानं पापिष्ठम् उपजायते ॥

> अज्ञानाद् दुःखसंप्राप्तिः संशयाद् बध्यते पुनः ।

> मिथ्याज्ञानात् पतत्य् एवं मूढस् तामिस्रयोनिषु ॥

मनुः ।

> आचार्यं च प्रवक्तारं पितरं मातरं गुरुम् ।

> न हिंस्याद् ब्राह्मणं गाश् च सर्वांश् चैव तपस्विनः ॥

> ब्राह्मणायावगूर्यैव द्विजातिर् वधकाम्यया ।

> शतं वर्षाणि तामिस्रे नरके परिवर्तते ॥

> ताडयित्वा तृणेनापि संरम्भान् मतिपूर्वकम् ।

> एकविंशतिम् आजातीः पापयोनिषु जायते ॥

> अयुध्यमानस्योत्पाद ब्राह्मणस्यासृग् अङ्गतः ।

> दुःखं सुमहद् आप्नोति प्रेत्याप्राज्ञतया नरः ॥

> शोणितं यावतः पांसून् संगृह्णाति महीतलात् ।

> तावन्त्य् अब्दसहस्राणि तत्कर्ता नरके वसेत् ॥

> न कदाचिद् द्विजे तस्माद् विद्वान् अवगुरेद् अपि ।

> न ताडयेत् तृणेनापि न गात्रात् स्रावयेद् असृक् ॥

> अवगूर्य त्व् अब्दशतं सहस्रम् अभिहन्य तु ।

> जिघांसया ब्राह्मणस्य नरकं प्रतिपद्यते ॥

देवलः ।

> नावगाहेद् अपो नग्नो वह्निं नाभिव्रजेत् पदा ।

> शिरोऽभ्यक्तावशिष्टेन तैलेनाङ्गं न लेपयेत् ॥

वसिष्ठः: "नेष्टकाभिः फलानि शातयेत् । न फलेन फलम् । न कल्ककुहको भवेत्" । 

कल्को दम्भः । कुहको वशीकारादिस् तद्वान् न भवेद् इत्य् अर्थः ।

"न म्लेच्छभाषां शिक्षेत" । देवलः: "नावेक्षेताशुचिः कूपं घर्षयेन् न पदा पदम्" । 

तथा ।

> सुहृन्मरणम् आर्तिं वा न स्वयं श्रावयेत् परान् ।

> अतिभोगेन मित्राणि बालिश्यान् नैव पीडयेत् ॥

> दाक्षिण्याद् धि दरिद्रो ऽपि सहते मित्रपीडनम् ॥ **[२२४]**

मनुः ।

> यद् यत् परवशं कर्म तत् तद् यत्नेन वर्जयेत् ।

> यद् यद् आत्मवशं तु स्यात् तत् तद् यत्नेन सेवयेत् ॥

> सर्वं परवशं दुःखं सर्वम् आत्मवशं सुखम् ।

> एतद् विद्यात् समासेन लक्षणं सुखदुःखयोः ॥

> यत् कर्म कुर्वतो ऽस्य स्यात् परितोषो ऽन्तरात्मनः ।

> तत् प्रयत्नेन कुर्वीत विपरीतं तु वर्जयेत् ॥

यत् कर्म धर्मम् इत्य् अर्थः । शङ्खलिखितौ ।

> "आपत्स्व् अपि हि कष्टासु परस्वं कामयेत न ।

> नाभक्ष्यं भक्षयेत् किंचिन् न पूर्वचरितं चरेत् ॥

> नर्षिपितृदेवताः कीर्तयेत् ।

स्वकीयान् ऋषीन् इष्टदेवताः पितॄंश् च न कीर्तयेद् इत्य् अर्थः । 

> "नागाधोदकम् अवगाहेत । न स्त्रियं विवसनाम् ईक्षेत । न पुरुषम् अन्यत्र 

> स्वाभाव्यात्" । 

स्वाभाव्याद् अकामत इत्य् अर्थः ।


> "न पादेन पादं प्रक्षालयेत् । न दर्भैः परिमृज्यात् । न महाजनविरोधं कुर्यात् । न गोष्ठीभिः संबध्येत् । न गणबन्धुसमवायं प्रविशेत् । नायाज्यं याजयेत् । नानुयोगं प्रब्रूयात्" ।

अनुयोगो धनदानार्थम् अनुवाकम् अधीष्वेत्य् अध्ययनादेशः ।


> "न ब्रह्मविक्रयम् इच्छेत् । न वाह्यमाने वाहय गाम् इति ब्रूयान् न परिषन्मध्ये स्वैरवाक् स्यात्" ।

परिषत्कार्यानुवादित्वं स्वैरवाक्त्वम् ।

> "नानियुक्तो ऽग्रासनं गच्छेन् नाभ्यधिकं दद्यान् न प्रतिगृह्णीयात्" ।

भोज्यम्। इति शेषः ।

> "नोन्मत्तमूकान् संस्कुर्यात्" ।

नोपनयीतेत्य् अर्थः ।

> "न वधबन्धसमवायं गच्छेत्" ।

वधबन्धप्रयोजनं समवायं मेलकं न गच्छेत् ।

> "न दावम्" ।

दावो वनवह्निः ।

> "न दम्पत्योर् अन्तरम् । नर्षीणां प्रभवं न नदीनां न महात्मनाम्" ।

प्रभव उत्पत्तिस्थानम् । **[२२५]**


> "न मद्यं दद्यात् । न प्रतिगृह्णीयात् । न धर्मं ख्यापयेत् । नाधर्मं संवृतं कुर्यात् । नापसव्यं परिदद्यात् । न भूमिं विलिखेत् । न पादेनाभिहन्यात् । नाङ्गमुखवादित्राणि कुर्यात् । न कूपश्वभ्राणि विलोकयेत् । न लोकविद्विष्टानि समाचरेत् । सर्वं विरुद्धं परिहरेत्" ।

हारीतः: 	"न गोर् मूत्रपुरीषाभ्याम् उद्विजेत् । न पथि शिखा विसृजेत्" ।

शिखाः केशाः ।


> व्रीहिनिकषणतृणकुट्टनलोष्टचन्दनलेखनकरजदशनवीणावादनानि वर्जयेत् । आत्मस्तवावमानांश् च मद्यशुक्तविकारांश् च वर्जयेत् । न रक्ताम् अगन्धां स्रजम् आबध्नीयात् । अन्यत्र काञ्चनकमलकुवलेभ्यः । नाशुचिक्लिन्नपूतिभिर् दारुभिर् अग्निम् इन्धीत । नाग्निवेलयोः प्रवसेत् । पर्वसु चापत्सु प्रोषितो ऽग्निवेलायां वाग्यतस् तां प्रतिदिशं मनसा ध्यायेत् । अनुपस्थाय मन्त्रतो हुतं ज्ञात्वा प्रति व एना इत्य् उपस्थायाभिभाषेत ।


> प्रति व एना नमसाहम् एमि सूक्तेन भिक्षे सुमतिं सुराणाम् ।


> रराण ता मरुतो वेद्याभिर् निहेलो धत्त वि मुचध्वम् अश्वान् ॥


> नादर्भम् अग्निं परिचरेत् । नायज्ञियैर् जुहुयात् । हुतशेषं ब्राह्मणाय दद्यात् । माषमसूरमधुमांसपरन्नमैथुनानि व्रत्ये ऽहनित् वर्जयेत् ।

व्रत्यम् अग्न्यन्वाधानदिनम् ।


> नोच्चैर् निशायाम् अभिभाषेत । नोत्तरीयान्तरीयविनिमयं कुर्यात् । न देवगुरुब्राह्मणपरीवादं कुर्यात् । न चैषां दीयमानं प्रति वारयेत् । स्तेयिनो हि प्रमीताः पूर्वधनिनाम् उपकाराय जायन्ते । तस्मान् न स्तेयं कुर्यान् न कारयेत् । नावमन्येत ।


> निन्दां मृत्युपदं प्राहुर् निकृतिं तमसः पदम् ।


> सर्वभूतात्मभूतत्वाद् आर्जवं ब्रह्मणः पदम् ॥


> पापाद् वोपसर्गाद् व्याधिसंक्रमणयोगात् सिद्ध्यदर्शनाच् च तस्मात् पृथक्शौचाः श्रेयांसः ।


> आसनं शयनं यानम् अन्तर्धाय समाचरेत् ।


> न चैकभोजनं प्राहुर् ब्राह्मणानां स्वकैर् अपि ॥

व्यासः ।

> यूकामत्कुणदंशादीन् खादतः स्वात्मनस् तनुम् ।

> पुत्रवत् परिरक्षन्ति ते नराः स्वर्गगामिनः(णः) ॥ **[२२६]**

कालिकापुराणे ।

> सोपानत्को देवगृहम् आरुहेद् यस् तु मानवः ।

> स याति नरकं घोरं तामिस्रं नाम नमतः ॥

बृहस्पतिः ।

> एकपङ्क्त्युपविष्टा ये न स्पृशन्ति परस्परम् ।

> भस्मना कृतमर्यादा न तेषां संकरो भवेत् ॥

> अग्निना भस्मना चैव सलिलेन विशेषतः ।

> द्वारेण स्तम्भमार्गेण षड्भिः पङ्क्तिर् विभिद्यते ॥ इति ।

हारीतः ।

> शुचिं देवाश् च रक्षन्ति रक्षन्ति पितरः शुचिम् ।

> शुचेर् बिभ्यति रक्षांसि ये चान्ये दुष्टचारिणः ॥

> भ्रष्टशौचं नरं दृष्ट्वा प्रहिंसन्तीह रक्षसाः ।

> यक्षाः पिशाचा भूतानि ये चाने ऽप्य् एवमादयः ॥

> ज्ञानं दानं तपस् त्यागो मन्त्रकर्मविधिक्रियाः ।

> मङ्गलाचारनियमाः शौचभ्रष्टस्य निष्फलाः ॥

> द्वौ मासौ पाययेद् वत्सं तृतीये द्विस्तनं दुहेत् ।

> चतुर्थे त्रिस्तनं शेषं यथान्यायं यथाबलम् ॥

> नस्तनं दमनं बाले वाहनं च न शस्यते ।

> वृद्धानां दुर्बलानां च प्रजापतिवचो यथा ॥

नस्तनं नासिकाभेदः । तथा ।

> वृद्धान् नातिवदेज् जातु न च संप्रेषयेद् अपि ।

> नासीनः स्यात् स्थितेष्व् एवम् आयुर् अस्य निरस्यति ॥

तथा ।

> गृहे पारावता धन्याः शुका वै शारिकास् तथा ।

> गृह एते प्रशस्ताः स्युस् तथा वै तैलपायिकाः ॥

> उपदीपकाश् च गृध्राश् च कपोता भ्रमरास् तथा ।

> निवसेरन् यदा तत्र शान्तिम् एव तदाचरेत् ॥

> अमङ्गल्यानि चैतानि दिवाक्रोशो महात्मनाम् ।

> महात्मनां च गुह्यानि वक्तव्यानि न कर्हिचित् ॥

> पानीयस्य क्रिया नक्तं न कार्या भूतिम् इच्छता ।

> भुक्त्वा प्रसाधनं वर्ज्यं वर्ज्याश् च निशि सक्तवः ॥

> प्राङ्मुखः श्मश्रुकर्माणि कारयेत् तु सदा नरः ।

> उदङ्मुखो वा राजेन्द्र तथायुर् विन्दते महत् ॥ **[२२७]**

तथा ।

> सुतस्त्रियाश् च शयनं सह भोज्यं च वर्जयेत् ।

> आहारं मैथुनं निद्रां संध्यकाले विवर्जयेत् ॥

> कर्म चाध्ययनं चैव तथा दानप्रतिग्रहौ ।

> गोखरोष्ट्रं च नारोहेन् न च गच्छेद् दिवा स्त्रियम् ॥

> स्नानं चङ्क्रमणं स्वप्नं दिग्वासा न समाचरेत् ॥

विष्णुः: "न सर्वशस्त्रैः क्रीडेत देवब्राह्मणशास्त्रमहात्मनां परिवादं वर्जयेत् । पर्वसु न तृणम् अपि च्छिन्द्यात्" । विष्णुपुराणम् ।

> विरोधं नोत्तमैर् गच्छेन् नाधमैश् च सदा बुधः ।

> विवादश् च विवाहश् च तुल्यरूपैर् नृपेष्यते ॥

स्मृत्यन्तरम् ।

> मद्यविक्रयसंधानदानादानानि नाचरेत् ।

उशना ।

> तिथिं पक्षस्य न ब्रूयान् न नक्षत्राणि निर्दिशेत् ।

आपस्तम्बः ।

> संपादयति यो विप्रः स्नानं तीर्थफलं जपम् ।

> संपादी बध्यते दोषैस् तस्य संपद्यते फलम् ॥

पैठीनसिः ।

> अपेयं हि सदा तोयं रात्रौ मध्यमयामयोः ।

> स्नानं चैव न कर्तव्यं तथैवाचमनक्रिया ॥

> मत्तप्रमत्तोन्मत्तपतितैः सह संभाषं न कुर्वीत ।

प्रमत्तः प्रमादशीलः ।

> नापुष्पितं वृक्षम् आरोहेत् । तथा नान्यस्मै दीयमानं प्रति वदेत् ॥

मार्कण्डेयः ।

> बलिं स्नानभुवं चैव श्मशानबलिम् एव च ।

> न गच्छेद् बन्धनागारं वध्यभूमिं च गर्हिताम् ॥

> अन्तःपुरं वित्तगृहं परद्यूतगृहं तथा ।

> नोर्ध्वजानुश् चिरं तिष्ठेद् वत्सतन्त्रीं च न लङ्घयेत् ॥

> समाल्यो नाचरेत् स्नानं न द्विवासा विकारणम् ।

विकारणं निर्निमित्तम् ।

> म्लेच्छवेशो न कर्तव्यो म्लेच्छभाषा तथैव च ॥

> नासंवृतमुखः कुर्याद् ध्(घ्)आस्यं जृम्भां तथैव च ।

> गोपयेज् जन्मनक्षत्रं धनसारं गृहे मलम् ॥

**[२२८]**	वेगरोधो न कर्तव्यस् त्व् अन्यत्र क्रोधवेगतः ।

> नोपेक्षितव्यो व्याधिः स्यान् मृत्युर् अल्पो ऽपि भार्गव ॥

> न हुं कुर्याच् छवं पूर्वं बिभृयान् नाग्निवारिणी ॥

शङ्खलिखितौ: "नापो ऽग्निं चैकतो धारयेत्" । एकत एकस्मिन् हस्तपादौ । मार्कण्डेयः ।

> न भुक्तमात्रस्यायस्येन् नीचसेवां च वर्जयेत् ।

> पादं पदा च नाक्रामेन् न कण्डूयेन् न शोधयेत् ॥

> वेदशास्त्रनरेन्द्राग्निदेवनिन्दां विवर्जयेत् ।

> निरासनस्य सुप्तस्य तिष्ठतश् च तथैव च ॥

> तथा भुक्तवतो नित्यं स्नातस्य रुषितस्य च ।

> यात्रायुद्धोत्सुकस्यापि श्मश्रुकर्म विवर्जयेत् ॥

> पुष्पाण्य् अकालरूढानि फलान्य् अपि तथैव च ।

> विकारवच् च यत् किंचित् तत् प्रयत्नेन वर्जयेत् ॥

विकारवद् अद्भुतम् ।

> दिवा कपित्थच्छायां च रात्रौ दधि शमीं तथा ।

> कार्पासं दन्तकाष्ठं च शक्राद् अपि हरेच् छ्रियम् ॥

> अष्टमीं च तथा षष्ठीं नवमीं च चतुर्दशीम् ।

> वर्जयेच् छिरसो ऽभ्यङ्गं पर्वसंधिं तथैव च ॥

> तथैवामलकैः स्नानं सप्तमीषु विवर्जयेत् ।

> विना तु सततं स्नानं न स्नायाद् दशमीषु च ॥

> अमावस्यासु सर्वासु नववस्त्रं न धारयेत् ।

> गोगजाश्वाजपुच्छेषु खरस्य च विशेषतः ॥

> यल् लग्नम् उदकं तस्माद् विप्रुषं दूरतस् त्यजेत् ।

> शूर्पवातनखाग्राम्बु स्नानवस्त्रघटोदकम् ॥

> मार्जनीरेणुकेशाम्बु हन्ति पुण्यं पुरा कृतम् ।

> माल्यानुलेपनाद् अग्रं न प्रदद्यात् तु कस्यचित् ॥

> अन्यत्र देवताविप्रगुरुभ्यो भृगुनन्दन ।

> न गच्छेद् गर्भिणीं नारीं मलिनां सितमूर्धजाम् ॥

> रजस्वलां भुक्तवतीं नायोनौ न बुभुक्षितः ।

> न स्वपेद् येषु देशेषु तेषु देशेषु चाप्य् अथ ॥

> दीक्षितो वर्जयेद् यत्नात् कृत्वा श्राद्धं च मानवः । **[२२९]**

दीक्षितो ऽनुन्मुक्तदीक्षः । पुराणात् ।

> क्रियां यः कुरुते मोहाद् अनाचम्येह नास्तिकः ।

> भवन्ति हि वृथा तस्य क्रियाः सर्वा न संशयः ॥

शातातपः ।

> अजाविरेणुसंस्पर्शाद् आयुर् लक्ष्मीश् च हीयते ।

> श्वकाकोष्ट्रखरोलूकसूकरग्राम्यपक्षिणाम् ॥

बैजवापः ।

> रथाश्वगजधान्यानां गवां चैव रजः शुभम् ।

> अप्रशस्तं समूहिन्यजाविरासभवाससाम् ॥

समूहिनी मार्जनी । षट्त्रिंशन्मतात् ।

> प्रक्षाल्य हस्तौ गृह्णीयाद् ओषध्यमलके नरः ।

> श्रसो मुण्डनं कृत्वा पुनः प्रक्षालयेत् तु तत् ॥

मनुः ।

> मङ्गलाचारयुक्तः स्यात् प्रयतात्मा जितेन्द्रियः ।

> जपेच् च जुहुयाच् चैव विनिपातो न विद्यते ॥

> वेदम् एवाभ्यसेन् नित्यं यथाकालम् अतन्द्रितः ।

> तं ह्य् अस्याहुः परं धर्मम् उपधर्मो ऽन्य उच्यते ॥

> वेदाभ्यासेन सततं शौचेन तपसैव च ।

> अद्रोहेण च भूतानां जातिं स्मरति पौर्विकीम् ॥

> पौर्विकीं संसरञ् जातिं ब्रह्मैवाभ्यसते पुनः ।

> ब्रह्माभ्यासेन चानन्तम् अजस्रं फलम् अश्नुते ॥

> सावित्राञ् जातिहोमांश् च कुर्यात् पर्वसु नित्यशः ॥

जातिर् जन्म । सवितृदै(दे)वत्यान् दुरितशान्तिप्रयोजनान् आज्यहोमान् कृष्णशुक्लपञ्चदशीषु सदा कुर्याद् इत्य् अर्थः ।

> अष्टकासु पितॄन् अर्चेन् नित्यम् अन्वष्टकासु च ।

स्वगृह्योक्तविधानेनेति शेषः । नित्यं सर्वदेत्य् अर्थः ।

> अभिवाद्य च वृद्धांश् च दद्याच् चैवासनं स्वकम् ।

> कृताञ्जलिर् उपासीत गच्छतः पृष्ठतो ऽन्वियात् ॥

> नास्तिक्यं वेदनिन्दां च देवतानां च कुत्सनम् ।

> द्वेषं स्तम्भं च मानं च क्रोधं तैक्ष्ण्यं च वर्जयेत् ॥ **[२३०]**

नास्ति दैवम् इति मतिर् यस्य स नास्तिकः । तस्य भावो नास्तिक्यम् । वेदेर्ष्याप्रामाण्याध्यवसायो निन्दा । देवतानां ब्रह्मादीनां कुत्सनं निन्दनम् । यथा — ब्रह्मा दुहितरम् अगात् । ईशो ब्रह्मणः शिरश् चिच्छेदेति । स्तम्भो ऽहंकाराद् अप्रणामः । मानो ऽहंकारः । क्रोधो ऽक्षमा । तैक्ष्ण्यं वाक्पारुष्यम् ।

> अधार्मिको नरो यो हि यस्य चाप्य् अनृतं धनम् ।

> हिंसारतिश् च यो नित्यं नेहासौ सुखम् एधते ॥

> न सीदन्न् अपि धर्मेण मनो ऽधर्मे निवेशयेत् ।

> अधार्मिकाणां पापानाम् आशु पश्यन् विपर्ययम् ॥

> नाधर्मश् चरितो लोके सद्यः फलति गौर् इव ।

> शनैर् आवर्तमानस् तु कर्तुर् मूलानि कृन्तति ॥

> यदि नात्मनि पुत्रेषु नो चेत् पौत्रेषु नप्तृषु ।

> न त्व् एवं हि कृतो धर्मः कर्तुर् भवति निष्फलः ॥

> न धर्मस्यापदेशेन पापं कृत्वा व्रतं चरेत् ।

> व्रतेन पापं प्रच्छाद्य कुर्वन् स्त्रीशुद्रदम्भनम् ॥

धर्मच्छलेन प्रायश्चित्तं न कुर्याद् इत्य् अर्थः ।

> अलिङ्गी लिङ्गवेशेन यो वृत्तिम् उपजीवति ।

> स लिङ्गिनां हरत्य् एनस् तिर्यग्योनौ च जायते ॥

आश्रमिणो लिङ्गिनः । तेषां लिङ्गैर् दण्डादिभिः स्वयम् अलिङ्गी तद्वृत्तिं भिक्षाप्रतिग्राहादिकां य उपजीवति स आश्रमिणां पापं तिर्यग्योनिं चाश्नुते ।

> यमान् सेवेत सततं न नित्यं नियमान् बुधः ।

> यमान् पतत्य् अकुर्वाणो नियमान् केवलान् भजन् ॥

> शौचम् इज्या तपो दानं स्वाध्यायोपस्थनिग्रहौ ।

> व्रतोपवासौ मौनं च स्नानं च नियमा दश ॥

> आनृशंस्यं क्षमा सत्यम् अहिंसा दम आर्जवम् ।

> ध्यानं प्रसादो माधुर्यं मार्द्रवं च यमा दश ॥

> न विस्मयेत् तपसा वदेद् दृष्ट्या च नानृतम् ।

> नार्तो ऽप्य् अपवदेद् विप्रान् न दत्तं परिकीर्तयेत् ॥

> यज्ञो ऽनृतेन क्षरति तपः क्षरति विस्मयात् ।

> आयुर् विप्रावमानेन दानं तु परिकीर्तनात् ॥ **[२३१]**

विस्मयः श्लाघा । एवमादिश्रुतिस्मृतिभ्य आचारो वेदितव्यः । सर्वश् च स्नातकेनावश्यं कार्यः । तद् आह मनुः ।

> आचाराल् लभते ह्य् आयुर् आचाराद् ईपिसिताः प्रजाः ।

> आचाराद् धनम् अक्षय्यम् आचारो हन्त्य् अलक्षणम् ॥

> दुराचारो हि पुरुषो लोके भवति निन्दितः ।

> दुःखभागी च सततं व्याधितो ऽल्पायुर् एव च ॥

> सर्वलक्षणहीनो ऽपि सर्वदाचारवान् नरः ।

> श्रद्दधानो ऽनसूयश् च शतं वर्षाणि जीवति ॥ १।१५४ ॥

_किं च_ ।

> **गोब्राह्मणानलान्नानि नोच्छिष्टो न पदा स्पृशेत् ।**

उच्छिष्टो गवादि न स्पृशेत् । अनुच्छिष्टो ऽपि पदा । उच्छिष्टो ऽत्राशुचिः । मनुः ।

> स्पृष्ट्वैतानि शुचिर् नित्यम् अद्भिर् प्राणान् उपस्पृशेत् ।

> गात्राणि चैव सर्वाणि नाभिं पाणितलेन तु ॥

प्राणशब्देनात्र तत्स्थानानि मूर्धन्यच्छिद्राणि श्रोत्रादीनि लक्ष्यन्ते । गात्रशब्देनाप्य् उरोमूर्धस्कन्धा उच्यन्ते । तत्स्पर्शस्याचमनप्रकरणे शुद्धिहेतुत्वदर्शनात् । शुद्ध्यर्थं चेदं प्राणादिस्पर्शनं विधीयते ॥

_किं च_ ।

> **न निन्दाताडने कुर्यात्**

परस्य निन्दां ताडनं च न कुर्यात् ।

_अत्रापवादम् आह_ ।

> **पुत्रं शिष्यं च ताडयेत् ॥ १।१५५ ॥**

शिक्षार्थम् अनयोस् ताडनानुग्रहो नान्यथा । तद् आह मनुः ।

> परस्य दण्डं नोद्यच्छेत् क्रुद्धो नैनं निपातयेत् ।

> अन्यत्र पुत्राच् छिष्याद् वा शिक्षार्थं ताडयेत् तु तौ ॥

शिष्यः शासनीयः । पुत्रस्य पृथग्ग्रहणं गोबलीवर्दन्यायेन । अत एव विष्णुः: "शास्यं शासेत् ताडयेत्" इति शास्यशब्दम् एव प्रयुक्तवान् । अत्र नियमम् एवाह ।

> अधोभागे शरीरस्य नोत्तमाङ्गे न वक्षसि ।

> अतो ऽन्यथा तु प्रहरन् पापयुक्तो भवेन् नरः ॥ **[२३२]**

शरीरस्याधोभागे नाभेर् अधस्तात् ताडयेत् । उत्तमाङ्गे शिरसि वक्षसि न ताडयेत् । अधोभागनियमेनैव शिरोवक्षसोर् व्यावृत्तिसिद्धौ तयोः पृथङ्निषेधस् ततो ऽन्यत्रोत्तरकाये पि ताडननुग्रहार्थः । अत एव विष्णुः: "शास्यं ताडयेत् तं तु वेणुदलेन रज्ज्वा वा पृष्ठत एव" इति । अन्यथा प्रहरन् गुरुर् अपि पापवान् स्यात् ॥ १।१५५ ॥

> **कर्मणा मनसा वाचा यत्नाद् धर्मं समाचरेत् ।**

अत्र यत्नाद् इति विधीयते । अन्यद् अनूद्यते । तथा च सति कर्मणेतिपदम् अनुवाचकत्वाद् वाङ्मनःशब्दसाहचर्याच् च लक्षणया शरीरे वर्तते । ततश् चायम् अर्थो भवति — शरीरेण यं धर्मं तपश्चर्यादिकम् आचरेत्, यं च मनसा यागदानादिकम्, यं च वाचा वेदाध्ययनादिकम्, तं यत्नाद् आदरात् समाचरेत्, न प्रमाद्येद् इत्य् अर्थः । धर्मस्य सर्वपुरुषार्थहेतुत्वात् । अत एव मनुः ।

> धर्मं शनैः संचिनुयाद् वल्मीकम् इव वप्रिकाः ।

> न पुत्रदारं न ज्ञातिर् धर्मस् तिष्ठति केवलः ॥

> एकः प्रजायते जन्तुर् एक एव विलीयते ।

> एको ऽनुभुङ्क्ते सुकृतम् एक एव च दुष्कृतम् ॥

> मृतं शरीरं संत्यज्य काष्ठलोष्टसमं क्षितौ ।

> विमुखा बान्धवा यान्ति धर्मस् तम् अनुगच्छति ॥

> तस्माद् धर्मं सहायार्थं नित्यं संचिनुयाच् छनैः ॥

अत्रापवादम् आह ।

> **अस्वर्ग्यं लोकविद्विष्टं धर्म्यम् अप्य् आचरेन् न तु ॥ १।१५६ ॥**

अस्वर्ग्यम् अनामुष्मिकम् ऐहिकफलं लौकिकैर् विद्विष्टं निन्दितं धर्म(र्म्य)म् अपि शास्त्रविहितम् अपि नाचरेद् अभिचारादिकम् । विहितो हि बौधायनेनाभिचारः क्वचिद् इष्यते । यथा: "षट्स्व् अनभिचरन् पतति" इति । मनुर् अपि ।

> क्षत्रियो बाहुवीर्येण तरेद् आपदम् आत्मनः ।

> धनेन वैश्यशूद्रौ तु जपहोमैर् द्विजोत्तमः ॥

> स्ववीर्याद् राजवीर्याच् च स्ववीर्यं बलवत्तरम् ।

> तस्मात् स्वेनैव वीर्येण निगृह्णीयाद् अरीन् द्विजः ॥ इति । **[२३३]**

तस्माद् अभिचारो मधुपर्कादौ गोवधो विध्वानियोगः शूद्राविवाह इत्यादयो ऽस्वर्ग्यत्वाल् लोकविद्विष्टत्वाद् विहिता अपि न कार्या विशेषेण कलियुगे । अत एव स्मरन्ति ।

> गोपशुं देवरात् पुत्रं सत्रयागं कमण्डलुम् ।

> सुराप्रयोगं भिक्षुं च न कुर्वीत कलौ युगे ॥

भिक्षुः परमहंसः । तथा ।

> अक्षता नरमेधश् च गोयज्ञश् च कमण्डलुः ।

> देवराच् च सुतोत्पत्तिः कलौ पञ्च विवर्जयेत् ॥

अत एव मधुपर्के ऽनुकल्पस्मरणम् । यन् मार्कण्डेयः ।

> माधुपर्किकपश्वर्थे ततो मात्रां निवेदयेत् ।

> सहिरण्यं बीजपात्रं द्रविणेन सदैव तु ॥

> पशुः कलौ न कर्तव्य इत्य् आह भगवान् भृगुः ॥

माधुपर्किकपशुर् अत्र गौर् एव । मधुपर्के "तस्मा असिपाणिर् गां प्राह" इत्यादौ गोहननक्रियानियोगादेः स्मरणात् कलौ गोहनन्स्य निषेधोपपत्तेश् च ॥ १।१५६ ॥

> **मातृपित्रतिथिभ्रातृजामिसंबन्धिमातुलैः ।**

> बालवृद्धातुराचार्यवैद्यसंश्रितबान्धवैः ॥ १।१५७ ॥**

> ऋत्विक्पुरोहितामात्यभार्यादाससनाभिभिः ।**

> विवादं वर्जयित्वा तु सर्वांल् लोकाञ् जयेद् गृही ॥ १।१५८ ॥**

मात्रादिभिर् विवादं कलहं वर्जयित्वा सर्वान् भूरादींल् लोकाञ् जयति भुङ्क्ते । जामयो भगिनीप्रभृतयः स्ववासिन्यः । संबन्धिनो वैवाह्याः । वैद्यो भिषग् वेदविद्यावान् वा । संश्रित आश्रितः शिष्य इति यावत् । सनाभयः सपिण्डाः । अन्ये प्रसिद्धाः । मनुस् तूक्तविवादान् वर्जयतः सर्वपापक्षयम् आचार्यादिभिर् जितस्य च ब्रह्मलोकादिजयफलम् आह ।

> बालवृद्धातुऐर् वैद्यैर् ज्ञातिसंबन्धिबान्धवैः ।

> मातापितृभ्यां जामीभिर् भ्रात्रा पुत्रेण भार्यया ॥

> दुहित्रा दासवर्गेण विवादं न समाचरेत् ॥

> एतांस् त्यजन् विवादांश् च सर्वपापैः प्रमुच्यते ।

> एतैर् जितैश् च जयति सर्वांल् लोकान् इमान् गृही ॥

अत्र चैतैर् इति वक्ष्यमाणाचार्याभिप्रायम् ।

**[२३४]**	आचार्यो ब्रह्मलोकेशः प्राजापत्ये पिता प्रभुः ।

> अतिथिस् त्व् इन्द्रलोकेशो देवलोकस्य चर्त्विजः ॥

> जामयो ऽप्सरसां लोके वैश्वदेवस्य बान्धवाः ।

> संबन्धिनो ऽपां लोकस्य पृथिव्या मातृमातुलौ ॥

> आकाशेशास् तु विज्ञेया बालवृद्धकृशातुराः ।

> भ्रात ज्येष्ठः समः पित्रा भार्या पुत्रः स्विका तनुः ॥

> छाया स्वो दासवर्गस् तु दुहिता कृपणं परम् ।

> तस्माद् एतैर् अधिक्षिप्तः सहेतासंज्वरः सदा ॥

कृपाविषयः (?) । असंज्वरो ऽसंतप्तः ॥ १।१५७ ॥

_अपि च_ ।

> **पञ्च पिण्डान् अनुद्धृत्य न स्नायात् परवारिषु ।**

परकीयवारिभ्यः पञ्च पिण्डान् अनुद्धृत्य बहिर् अनुत्क्षिप्य तेषु स्नानं न कुर्यात् । अनेन चार्थाद् वक्ष्यमाणमुख्यस्नानाङ्गजलालाभे परवारिष्व् अपि पिण्डोद्धरणपूर्वकं स्नानं विधीयते । यानि तु जलानि स्वामिना यथाशास्त्रं परोपकारायोत्सृष्टानि तेभ्यः पिण्डा नोद्धर्तव्याः, परकीयत्वाभावात् । अत्र मनुः ।

> परकीयनिपानेषु न स्नायाद् धि कदाचन ।

> निपानकर्तुः स्नात्वा तु दुष्कृतांशेन लिप्यते ॥

बौधायनः ।

> न कदाचिद् बुधः स्नायात् परखाते जलाशये ।

> अननुद्धृत्य कूपे वा मृत्पिण्डान् पञ्च सप्त वा ॥

_इदानीं मुख्यानि स्नानाङ्गजलान्य् आह_ ।

> **स्नायान् नदीदेवखातह्रदेशु च सरःसु च ॥ १।१५९ ॥**

नद्यादिषु स्नायात् । नदी स्रवन्ती । देवैः खातम् इति यत् स्मर्यते तद् देवखातम् । नदीजलम् अविच्छिन्नप्रवाहं ह्रदः । सरः स्थावरम् अकृत्रिमं जलम् । चकाराद् गर्तप्रस्रवणादिष्व् अपि । तथा च मनुः ।

> नदीषु देवखातेषु ह्रदेषु च सरःसु च ।

> स्नानं समाचरेन् नित्यं गर्तप्रस्रवणादिषु ॥

गर्तस्वरूपम् आह कात्यायनः ।

> धनुःसहस्राण्य् अष्टौ च गतिर् यासां न विद्यते ।

> न ता नदीशब्दवहा गर्तास् ते परिकीर्तिताः ॥ इति । **[२३५]**

न ता आपो नदीशब्दवहा इत्य् अर्थः । पर्वतादेः स्तोको जलप्रवाहः प्रस्रवणम् । अत्र च प्राशस्त्यक्रमम् आह मार्कण्डेयः ।

> भूमिष्ठम् उद्धृतात् पुण्यं ततः प्रस्रवणोदकम् ।

> ततो ऽपि सारसं पुण्यं तस्मान् नादेयम् उच्यते ॥

> तीर्थतोयं ततः पुण्यं नाङ्गं पुण्यं तु सर्वतः ॥

योगयाज्ञवल्क्यः ।

> प्रभूते विद्यमाने तु उदके सुमनोहरे ।

> नाल्पोदके द्विजः स्नायान् नदीं चोत्सृज्य कृत्रिमे ॥

> त्रिरात्रफलदा नद्यो याः काश्चिद् असमुद्रगाः ।

> समुद्रगास् तु पक्षस्य मासस्य सरितां पतिः ॥

त्रिरात्रफलदास् त्रिरात्रोपवासफलदा इत्य् अर्थः । एवं पक्षमासयोर् अपि । प्रसङ्गात् समुद्रस्नानादिविषयं किंचिद् उच्यते । तत्र स्मृत्यन्तरम् ।

> अश्वत्थसागरौ चैव न स्प्रष्टव्यौ कदाचन ।

> अश्वत्थं मन्दवारेषु सागरं पर्वणि स्पृशेत् ॥

मन्दः शनैश्चरः । पर्वामावास्या पूर्णमासी च । तथा ।

> सिन्धोः सेतोः सरस्वत्या गङ्गायाः पुरुषोत्तमात् ।

> नापर्वणि सरिन्नाथं स्पृशेद् अन्यत्र कुत्रचित् ॥

तथा ।

> कर्तुं प्रवृत्तो विधिवत् स्नानश्राद्धादिकां क्रियाम् ।

> कृत्तिं प्रत्यभिमन्त्र्येह क्षिपेत् पाषाणसप्तकम् ॥

> पिप्पलादसमुत्पन्ने कृत्ते लोकभयंकरि ।

> पाषाणं ते मया दत्तम् आहारार्थं प्रकल्पितम् ॥

व्यासः ।

> अग्निश् च ते योनिरिला च देहो रेतोधा विष्णुर् अमृतं च नाभिः ।

> एतद् ब्रुवन् पाण्डव सत्यवाक्यं ततो ऽवगाहेत पतिं नदीनाम् ॥

> आजन्मशतसाहस्रं यत् पापं कुरुते क्वचित् ।

> मुच्यते सर्वपापेभ्यः स्नात्वैवं लवणाम्भसि ॥

> अन्यथा तु कुरुश्रेष्ठ देवयोनिर् अपां पतिः ।

> कुशाग्रेणापि कौन्तेय न स्प्रष्टव्यो महोदधिः ॥

स्मृत्यन्तरम् ।

> वपनं चोपवासं च सर्वतीर्थेषु करयेत् ।

मरीचिः ।

> नभोनभस्ययोर् मध्ये सर्वा नद्यो रजस्वलाः ।

> तासु स्नानं न कुर्वीत देवर्षिपितृतर्पणम् ॥ **[२३६]**

मार्कण्डेय ।

> आदित्यदुहिता गङ्गा प्लक्षजाता सरस्वती ।

> रजसा नाभिभूयन्ते ये चान्ये नदसंज्ञकाः ॥

कुरुक्षेत्रे या सरस्वती सा प्लक्षजाता । स्मृत्यन्तरात् ।

> कालिन्दी गोमती गङ्गा पवित्रा देवनिर्मिता ।

> सामान्याद् गुणयोगाच् च रजो नाभिभवत्य् अतः ॥

निगमः ।

> गङ्गा धर्मद्रवः पुण्या यमुना च सरस्वती ।

> अन्तर्गतरजोयोगाः सर्वाहेषु च चामलाः ॥

गार्ग्यः ।

> प्रत्यावृत्ते ऽम्भसि स्नानं वर्ज्यं नद्यां द्विजातिभिः ।

> तस्यां रजकतीर्थं च दशहस्तेन चोपरि ॥

निगमः ।

> प्रतिस्रोतो रजोयोगो रथ्याजलनिवेशनम् ल्

> गङ्गायां न प्रदुष्यन्ति स हि धर्मद्रवः स्वयम् ॥

> याः शोषम् उपगच्छन्ति ग्रीष्मे कुसरितो भुवि ।

> तासु स्नानं न कुर्वीत प्रावृष्य् अम्बुदर्शनात् ॥

योगयाज्ञवल्क्यः ।

> अग्राह्यास् त्व् अग्रिमा आपो नद्याः प्रथमवेगितः ।

> प्रक्षोभिताश् च केनापि पार्श्वतीर्थविनिःसृताः ॥

अग्रिमा नवाः । तथा च स्मृत्यन्तरम् ।

> अजा गावो महिष्यश् च ब्राह्मण्यश् च प्रसूतिकाः ।

> दशरात्रेण शुध्यन्ति भूमिष्ठं च नवोदकम् ॥

तीर्थं जलावतरणमार्गः । व्यासः ।

> नद्या यच् च परिभ्रष्टं नद्या यच् च विवर्जितम् ।

> गतप्रत्यागतं यच् च तत् तोयं परिवर्जयेत् ॥

> नद्याम् अस्तमिते स्नानं वर्जयेत् सर्वदा नरः ।

> नद्यां स्नातो नदीम् अन्यां न प्रशंसेत धर्मवित् ॥

> अन्तर्धाय च न स्नायान् न च तीर्थे जलान्तरे ।

> न मेहेत जलद्रोण्यां स्नातुं च न नदीं तरेत् ॥

अस्यार्थः — नदीतो भ्रष्टं नद्या विनिर्गत्य ततो विच्छिन्नं नद्या सह संगमार्थम् अभिप्रवृत्तं तद् असंगतं यत् तत् तया वर्जितम् आवर्ते गतप्रत्यागतम् । अन्तर्धाय वस्त्रादिना । तीर्थान्तरे च तीर्थान्तरजलेन न स्नायाद् इति ॥ १।१५९ ॥

_किं च_ ।

> **परशय्यासनोद्यानगृहयानानि वर्जयेत् ।**

**[२३७]	अदत्तानि**

परशय्यादीनि परेणादत्तानि वर्जयेत् । तदुपजीवनं वर्जयेद् इत्य् अर्थः । उद्यानम् उपवनम् । प्रसिद्धम् अन्यत् । अत्र मनुः ।

> यानशय्यासनान्य् अस्य कूपोद्यानगृहाणि च ।

> अदत्तान्य् उपयुञ्जान एनसः स्यात् तुरीयभाक् ॥

**इति श्रीविद्याधरवंशप्रभवश्रीशिलाहारनरेन्द्रजीमूतवाहनान्वयप्रभूत-**

**श्रीमदपरादित्यदेवविरचिते याज्ञवल्कीयधर्मशास्त्रनिबन्धे**

**स्नातकव्रतप्रकरणम् ॥ ५ ॥**

## भोज्याभोज्यभक्ष्याभक्ष्यप्रकरणम्
**अथ सटीकयाज्ञवल्क्यस्मृतौ**

**भोज्याभोज्यभक्ष्याभक्ष्यप्रकरणम् ॥ ६ ॥**

_अधुना भोज्याभोज्यभक्ष्याभक्ष्यप्रकरणम् आरभते । तत्राभोज्यान्य् आह ।_

> **अग्निहीनस्य नान्नम् अद्याद् अनापै ॥ १।१६० ॥**

सत्य् अप्य् अधिकारे श्रौतस्मार्ताग्निपरिग्रहम् अकुर्वत उत्सृष्टाग्नेश् चान्नम् अनापदि न भुञ्जीत ॥ १।१६० ॥

> **कदर्यबद्धचौराणां क्लीबरङ्गावतारिणाम् ।**

> वैणाभिशस्तवार्धुष्यगणिकागणदीक्षिणाम् ॥ १।१६१ ॥**

> चिकित्सकातुरक्रुद्धपुंश्चलीमत्तविद्विषाम् ।**

> क्रूरोग्रपतितव्रात्यदाम्भिकोच्छिष्टभोजिनाम् ॥ १।१६२ ॥**

> अवीरस्त्रीस्वर्णकारस्त्रीजितग्रामयाजिनाम् ।**

> शस्त्रविक्रयकर्मारतन्तुवायश्ववृत्तिनाम् ॥ १।१६३ ॥**

> नृशंसराजरजककृतघ्नवधजीविनाम् ।**

> चैलधावसुराजीवसहोपपतिवेश्मनाम् ॥ १।१६४ ॥**

> एषाम् अन्नं न भोक्तव्यं सोमविक्रयिणस् तथा ।**

**[२३८]**

कदर्यादीनां सोमविक्रयिणश् चान्नं न भोक्तव्यम् । कदर्यो यो लोभाद् विद्यमानम् अपि धनं न भुङ्क्ते न च ददाति । तद् उक्तम् ।

> आत्मानं धर्मकृत्यं च पुत्रदारांश् च पीडयन् ।

> लोभाद् यः पितरौ भृत्यान् स कदर्य इति स्मृतः ॥

बद्धो निगडितः । चौरः स्तेनः । क्लीबः पण्डः । रङ्गावतारी नटादिः । वैणो वीणावादनजीवी, वेणुच्छेदनजीवी वा । अभिशस्तः पापकारित्वेनाधिक्षिप्तः । वार्धुष्यं निषिद्धवृद्ध्युपजीवनम् । तेन च तद्वांल् लक्ष्यते । आत्मस्तुतिपरनिन्दाकर्ता वा वार्धुषिकः । तथा च विष्णुः ।

> यस् तु निन्देत् परं जीवं प्रशंसत्य् आत्मनो गुणान् ।

> स वै वार्धुषिको नाम ब्रह्मवादिषु गर्हितः ॥ इति ॥

गणिका वेश्या । गणः सङ्घः । तदन्नम् अन्यस्याभोज्यम् । दीक्षी दीक्षितः, तस्य च प्राग् अग्नीषोमीयवपाहोमाद् अभोज्यान्नता । तथा च श्रुतिः: "अशितव्यं वपायां हुतायाम्" इति । आपस्तम्बस् तु "पूर्वम् अपि वपाहोमाद् यज्ञार्थे द्रव्ये पृथक् कृते यद् अवशिष्टं तद् दीक्षितस्यापि भोक्तव्यम्" इत्य् आह । दीक्षितः क्रीतराजकः । अग्नीषोमीयसंस्थायाम् एव वपायां हुतायां दीक्षितस्य भोक्तव्यम् । "यज्ञार्थे वा निर्दिष्टे शेषाद् भुञ्जीरन्" इति ब्राह्मणम् इति । चिकित्सकश् चिकित्सावृत्तिः । असम्यक्चिकित्सक इतरो ऽपि । आतुरो रोगार्तः । क्रुद्धः कुपितः । पुंश्चली व्यभिचारिणी । मत्तो धनादिना । विप्राद् अन्यो मद्येन वा । विद्विट् शत्रुः । क्रूरः स्थिरक्रोधः । उग्रः परदुःखोत्पादनपटुः । क्षत्रियाच् छूद्रायाम् उत्पन्नो वा । पतितो ब्रह्महत्यादिकर्ता स्तेनाद् अन्यः, तस्य चौरशब्देन संगृहीततात् । अथ वा पतिताद् अन्यश् चौरशब्देनोच्यते । व्रात्यः पतितसावित्रीकः । दाम्भिकः ख्यातिलाभादिप्रयोजनधर्मानुष्ठानः । उच्छिष्टभोजी परोच्छिष्टभोजनशीलः । अवीरा पतिपुत्ररहिता । स्वर्णकारः प्रसिद्धः । स्त्रीजितः स्त्रीपरतन्त्रः । ग्रामयाजको ऽनेकयाजकः । शस्त्रविक्रयी खड्गादिविक्रयजीवी । कर्मारो लोहकारः । तन्तुवायो वस्त्रस्यूतस्य कर्ता, पाटितवस्त्रसंधायको वा । श्ववृत्तवान् सेवकः । यद् वा शुनां वृत्तं वर्तनम् अस्ति यस्मिन् स श्ववृती श्ववल् लुब्धक इत्य् अर्थः । स चानिषुचार्य् एवाभोज्यान्न इत्य् आह गौतमः: "मृगयुर् अनिषुचारी" इति । इषुचारिणस् तु भोज्यम् इत्य् आह विष्णुः: "न मृगयोर् इषुचारिणः परिवर्ज्यम् अन्नम्" इति । नृशंसो घातकः । राजा भूपो न तु क्षत्रियः । रजको वस्त्रादिरागकर्ता । कृतघ्न **[२३९]** उपकारनाशकः । वधजीवी प्राणिवधेन यो जीवति । चैलधावो वस्त्रप्रक्षालकः । सुराजीवः सुराजीविकः । सहोपपतिवेश्मा निजभार्याजारसहितगृहः । सोमविक्रयी सोमलताविक्रयी । 

> प्रसङ्गाद् अन्यद् अप्य् उच्यते । भविष्यत्पुराणम् ।

> अभोज्यं ब्राह्मणस्यान्नं वृषलेन निमन्त्रितम् ।

> तथैव वृषलस्यान्नं ब्राह्मणेन निमन्त्रितम् ॥

पैठीनसिः: "सांवत्सरघाण्टिकग्रामकूटान्नं विषम् । तथा परिवित्तिपरिविद्धानविद्धप्रजननवृषलीपतिदिधिषूपतिपुनर्भूपुत्राणां रुधिरम्" । सांवत्सरो नक्षत्रजीवी । घाण्टिको घण्टाशिल्पः । तद् उक्तम्: "राज्ञां संबोधसमये घण्टाशिल्पास् तु घाण्टिकाः" । ग्रामकूटकः प्रसिद्धः । परिवित्त्यादीनां लक्षणं श्राद्धप्रकरणे लक्ष्यते । विद्धप्रजननो विद्धलिङ्गः । यमः ।

> चक्रोपजीवी गान्धर्वः कितवस् तस्करस् तथा ।

> ध्वजी दारोपजीवीच शूद्राध्यापकयाजकौ ॥

> कुलालश् चित्रकर्मा च वार्धुषी चर्मविक्रयी ॥

चक्रोपजीवी शाकटिकः । गान्धर्वो गायनः । ध्वजी मद्यविक्रयी । तथा ।

> यथा जलं निर्गमनेष्व् अपेयं नदीगतं तत् पुनर् एव पेयम् ।

> तथान्नपानं विधिपूर्वम् आगतं द्विजातिपात्रान्तरितं न दुष्यति ॥

निर्गमनानि रथ्योदकप्रवाहाः ।

> ब्राह्मणस्य सदाश्नीयात् क्षत्रियस्य तु पर्वसु ।

> प्रकृतेषु च वैश्यस्य न शूद्रस्य कदाचन ॥

प्रकृतेषूत्सवेषु च ।

> तथा राजभृतस्यान्नं चौरस्यान्नं तथैव च ।

> सूतके मृतके चान्नं स्वर्गस्थम् अपि पातयेत् ॥

> अवलिप्तस्य मूर्खस्य दुष्टवृत्तस्य दुर्मतेः ।

> अन्नम् अश्रद्दधानस्य यो भुङ्क्ते भ्रूणहा तु सः ॥

आतित्यपुराणे ।

> विष्णुं जामातरं मन्येत् तस्य मन्युं न कारयेत् ।

> अप्रजायां तु कन्यायां नाश्नीयात् तस्य वै गृहे ॥

> गान्धर्वे चैव राजन्यः कुर्याद् वै गमनागमम् ॥ **[२४०]**

> ब्र(ब्रा)हमदेयां न वै कन्यां दत्वाश्नीयात् कदाचन ।

> अथ भुञ्जीत मोहाद् यः पूयाशी नरके वसेत् ॥

ब्राह्मादिविवाहचतुष्टयपरिणीता ब्राह्मदेया । वसिष्ठः ।

> श्रद्दधानस्य भोक्तव्यं चौरस्यापि विशेषतः ।

> न त्व् एवं बहुयाज्यस्य यश् चोपनयते बहून् ॥

अभोज्यम् इत्य् अनुवृत्ताव् आपस्तम्बः: "यश् च सर्वान् वर्जयेत सर्वान्नाशी च" । शङ्खलिखितौ: "भीतावगीतरुदिताक्रन्दितावाक्रुष्टक्षुतपरिभुक्तविस्मितोन्मत्तावधूतराजपुरोहितान्नानि वर्जयेत्" । कदर्याद्यन्नभोजने मनुः प्रायश्चित्तम् आह ।

> भुक्त्वातो ऽन्यतमस्यान्नम् अमत्या क्षपणं त्र्यहम् ।

> मत्या भुक्त्वाचरेत् कृच्छ्रं रेतो विण्मूत्रम् एव च ॥

अतिकृच्छ्रे कृच्छ्रशब्दः, "एषाम् अन्नभोजनेष्व् अतिकृच्छ्रः" इत् शङ्खवचनात् ॥ १। १६१–१६४ ॥

> **गोघ्रातं शकुनोच्छिष्टं पदा स्पृष्टं च कामतः ॥ १।१६५ ॥**

> पिशुनानृतिनोश् चैव तथा चाक्रिकबन्दिनाम् ।**

> अनर्चितं वृथामांसं केशकीटसमन्वितम् ॥ १।१६६ ॥**

> शुक्तं पर्युषितोच्छिष्टं श्वस्पृष्टं पतितेक्षितम् ।**

> उदक्यास्पृष्टसंघुष्टं पर्यायान्नं च वर्जयेत् ॥ १६७ ॥**

गोघ्रातादिकम् अन्नं वृथामांसं च वर्जयेत् । शकुनः पक्षी । पिशुनो दोषसूचकः । अनृती मिथ्यावादी । चाक्रिकस् तैलिकः । अभिशस्तपतितचाक्रिकतैलिक इति भेदस्मरणाच् छाकटिको वा । वन्दी स्तावकः । अनर्चितम् अवज्ञादत्तम् । वृथामांसं श्राद्धादिप्रयोजनशून्यं मांसम् । शुक्तं कालवशाद् अलम् । पर्युषितम् अन्येद्युः सिद्धम् । उच्छिष्टं भुक्त्वा(क्ता)वशिष्टम् । संघुष्टं को भोक्ष्यत इत्य् अभिक्रुष्टम् । पर्यायान्नं क्रमान्नं रविदिने ऽस्य सोमदिने ऽस्य गृहे भोक्तव्यम् इति । पर्याचान्तम् इति पाठे पर्याचान्तं बाहुलङ्घितम् । श्वग्रहणं काकादीनां प्रदर्शनार्थम् । पतितग्रहणं चण्डालादीनाम् । **[२४१]** भविष्यत्पुराणम् ।

> जातिदुष्टं क्रियादुष्टं कालाश्रयविदूषितम् ।

> संसर्गाश्रयदुष्टं च सहृल्लेखं स्वभावतः ॥

जातिदुष्टादीनाम् उदाहरणान्य् आह ।

> लशुनं गृञ्जनं चैव पलाण्डुं कवकानि च ।

> वार्ताकनालिकालाबु उपेयाज् जातिदूषितम् ॥

> न भक्षयेत् क्रियादुष्टं यद्दृष्टं पतितैः पृथक् ।

> कालदुष्टं च विज्ञेयं ह्य् अस्तनं चिरसंस्थितम् ॥

> दधि भक्ष्यं विकारेषु मधुवर्जं तद् इष्यते ।

> सुरालशुनसंस्पृष्टं पीयूषादिसमन्वितम् ॥

> संसर्गदुष्टम् एतद् धि शुद्रोच्छिष्टवद् आचरेत् ।

> शूद्रोच्छिष्टं तु विज्ञेयं पूर्वं शूद्रेषु दर्शितम् ॥

> विचिकित्सा तु हृदये यस्मिन्न् अन्ने प्रजायते ।

> सहृल्लेखं तु विज्ञेयं पुरीषं तु स्वभावतः ॥

> रसदुष्टं विकाराद् धि रसस्येति निदर्शनात् ।

> पायसक्षीरपूपादि तस्मिन्न् एव दिने यथा ॥

अलाबुर् अत्र दीर्घालाबोर् इतरः । दीर्घस्य श्राद्धार्हत्वात् । अदीर्घस्य जातिदुष्टस्य पलाण्डुवन् निन्दितस्य श्राद्देयत्वानुपपत्तेः । अत एव,

> अलाबुं ग्रीवकं चाणुं कर्करीं त्रपुसीं तथा ।

इति दीर्घालाबोः श्राद्धार्हत्वात् । इतरस्य च "पिप्पलीसमुकमृषभूस्तृणासुरीसर्षपसुरस-कूष्माण्डालाबुवार्ताकपालक्यातण्डुलीयककुसुम्भपिण्डमूलकमहिषीक्षीराणि वर्जयेत्" इत्य् अश्राद्देयत्वम् । हारीतः ।

> पलाण्डुं लशुनं शुक्तं निर्यासांश् चेति सर्वशः ।

> कुध्वन्दुं श्वेतवार्ताकं कुम्भाण्डं च न भक्षयेत् ॥

कुम्भाण्डो दाडिमसदृशः फलविशेषः । देवलः ।

> न बीजान्य् उपयुञ्जीत रोगापत्तिम् ऋते बुधः ।

> फलान्य् एषाम् अनन्तानि बीजानां हि विनाशयेत् ॥ **[२४२]**

वसिष्ठः: "उच्छिष्टम् अगुरोर् अभोज्यं स्वम् उच्छिष्टम् उच्छिष्टोपहतं च" । आपस्तम्बः: "अप्रयतोपहतम् अन्नम् अप्रयतं न त्व् अभोज्यम् । यस्मिंश् चान्ने केशः स्याद् अन्यद् वामेध्यम् अमेध्यैर् अवमृष्टं कीटो वामेध्यसेवी । मूषकलाङ्गं वा पदा वोपहतं सिचा वा शुना वापात्रेण वा दृष्टं सिचा वोहपतं दास्या वा नक्तम् आहृतं भुञ्जानं वा यत्र शूद्र उपस्पृशेद् अनर्हद्भिर् वा समानपङ्क्तौ भुञ्जानेषु वा यत्रानुत्थायोच्छिष्टं प्रयच्छेद् आचामेद् वा कुत्सयित्वा वा यत्रान्नं दद्युर् मनुष्यैर् अवघ्रातम् अन्यैर् वामेध्यैः" । अस्यार्थः — अप्रयतेनाशुचिना पुरुषेण स्पृष्टम् अन्नम् अशुचि भवति, न पुनस् तद् अभोज्यम् । अप्रयतस्यान्नस्याग्न्यधिश्रयणमद्भिर् वा प्रोक्षणम्, हिरण्येन वा छागमुखेन वा स्पर्शनं प्रयतत्वं करोति । अशुचिशूद्रस्पृष्टं त्व् अभोज्यम् एव । मूषकला मूषपुरीषम् । मूषो मूषकस् तदङ्गं वा पुच्छादि यस्मिन् अन्ने तद् अभोज्यम् इति वाक्यपरिसमाप्तिः । सिचा वस्त्रान्तेनोपहतं दस्या दासेन वा नक्तम् आहृतम् । देवलः ।

> अवलीढं श्वमार्जारध्वाङ्क्षकुक्कुटमूषकैः ।

> भोजने नोपयुञ्जीत तद् अमेध्यं हि सर्वतः ॥

> विशुद्धम् अपि चाहारं मक्षिकाक्रिमिजन्तुभिः ।

> केशरोमनखैर् वापि दूषितं परिवर्जयेत् ॥

ब्रह्मपुराणात् ।

> उच्छिष्टेन तु शूद्रेण संस्पृष्टः परिवेषकः ।

> द्रव्यहस्तश् च यत् किंचिद् दद्यात् तच् च न भक्षयेत् ॥

तथा ।

> शूद्रभुक्तावशिष्टं तु नाद्याद् भाण्डस्थितं त्व् अपि ।

वसिष्ठः ।

> घृतं वा यदि वा तैलं विप्रो नाद्यान् नखस्रुतम् ।

> यमस् तद् अशुचि प्राह तुल्यं गोमांसभक्षणैः ॥

तथा ।

> हस्तदत्ताश् च ये स्नेहा लवणं व्यञ्जनानि च ।

> दातारं नोपतिष्ठन्ति भोक्त्का भुङ्क्ते तु किल्बिषम् ॥

> तस्माद् अन्तरितं देयं वर्णेनैव तृणेन वा ।

> प्रदद्यान् न तु हस्तेन नायसेन कदाचन ॥

ब्रह्मपुराणे ।

> एकेन पाणिना दत्तं शूद्राद् अन्नं न भक्षयेत् ।

**[२४३]**	घृतं तैलं च लवणं पानीयं पायसं तथा ॥

> भिक्षा च हस्तदत्तापि न ग्राह्या यत्र कुत्रचित् ॥

शङ्खलिखितौ: "नापणीयम् अन्नम् अश्नीयात् । न द्विः पक्वं न पर्युषितम् अन्यत्र रागचरुषाडवदधिगुडदधिगोधूमयवपिष्टविकारेभ्यः" । शङ्खः ।

> अपूपाः सक्तवो धानास् तक्रं दधि घृतं मधु ।

> एतत् पण्येषु भोक्तव्यं भाण्डलेपो न चेद् भवेत् ॥

आपस्तम्बः ।

> द्वाव् एवाश्रमिणौ भोज्यौ ब्रह्मचारि गृही तथा ।

> मुनेर् अन्नम् अभोज्यं स्यात् सर्वेषां लिङ्गिनां तथा ॥

> सूतके मृतके भुङ्क्ते गृहीते शशिभास्करे ।

> छायायां हस्तिनो भुङ्क्ते न भूयः पुरुषो भवेत् ॥ १।१६५–१६७॥

_शूद्रविशेषान्नभोजननिषेधार्थम् आह_ ।

> **शूद्रेषु दासगोपालकुलमित्रावसूरिणः ।**

> भोज्यान्ना नापितश् चैव यश् चात्मानं निवेदयेत् ॥ १।१६८ ॥**

शूद्रेष्व् इति निर्धारणे सप्तमी । तेन शूद्राणां मध्ये दासादयो भोज्यान्नाः । नान्ये शूद्राः । दासः क्रीतादिः । गोपालो गवां पाता । कुलं स्वक्षेत्रकर्षकः । तथा च देवलः ।

> स्वदासो नापितो गोपः कुम्भकारः कृषीवलः ।

> ब्राह्मणैर् अपि भोज्यान्नाः पञ्चैते शूद्रयोनः ॥

यद् वा कुलस्य मित्रं कुलमित्रम् । कुलं वंशः । मित्रं प्रसिद्धम् । अवसूरी संभूय समुत्थायितया सहकर्षकः । नापितः प्रसिद्धः । यश् च शूद्रो ऽक्रीत एव द्विजायात्मानं वा वाङ्मनःकायकर्मभिर् निवेदयति ददाति । दासादयो यदीयास् तस्यैव ते भोज्यान्नाः । हारीतः ।

> कुलमित्रं कुलपुत्रो भैक्ष्यदः शिष्यकः सुहृत् ।

> भवेद् यस्य सुखं लाभे भये त्राता च यो भवेत् ॥

> एते शूद्रेषु भोज्यान्ना मनो यत्र विभाव्यते ॥

कुलं कर्षकस् तत्पुत्रः कुलपुत्रः । सुहृन्मित्रम् । विभाव्यते प्रसीदति । उक्तव्यतिरिक्तशूद्रविषये मनुर् आह ।

**[२४४]**	नाद्याच् छूद्रस्य पक्वान्नं विद्वान् आश्राद्धिनो द्विजः ।

> आददीतामम् एवास्माद् अवृत्ताव् एकरात्रिकम् ॥

अश्राद्धी श्राद्धानर्हो ऽसच्छूद्र इति यावत् । कानिचित् पक्वान्नान्य् अन्येषां भोज्यानि । यथा सुमन्तुर् आह ।

> गोरसं चैव सक्तूंश् च तैलं पिण्याकम् एव च ।

> अपूपान् भक्षयेच् छूद्राद् यश् चा (यच् चा)न्यत् पयसा कृतम् ॥

तथा ।

> कटु पक्वं स्नेहपक्वं पायसं दधिसक्तवः ।

> एतान्य् अशूद्रान्नभुजो भोज्यानि मनुर् अब्रवीत् ॥

अशूद्रान्नभुजो द्विजस्य । अङ्गिराः ।

> स्वपात्रे यच् च विन्यस्तं दुग्धं तच् छुचि नित्यशः ।

> पात्रान्तरगतं ग्राह्यं शूद्रात् स्वगृहम् आगतम् ॥

> शूद्रवेश्मनि विप्रेण क्षीरं वा यदि वा दधि ।

> निवृत्तेन न भोक्तव्यं शूद्रान्नं तद् अपि स्मृतम् ॥

निवृत्तेन शूद्रान्नभोजनान् निवृत्तेनेत्य् अर्थः । विष्णुपुराणे ।

> संप्रोक्ष्य विद्वान् गृह्णीयाच् छूद्रान्नं गृहम् आगतम् ।

शङ्खः ।

> गृहाश्वरथभूम्यर्थे गवार्थे च विशेषतः ।

> श्रोत्रियेणापि भोक्तव्यं शूद्रान्नं तु यमो ऽब्रवीत् ॥

दक्षः ।

> शूद्रान्नरसपुष्टाङ्गस् त्व् अधीयानो ऽपि नित्यशः ।

> जुह्वन् वापि जपन् वापि गतिम् इष्टां न विन्दति ॥

वसिष्ठः ।

> शूद्रान्नेनोदरस्थेन मैथुनं यो ऽधिगच्छति ।

> यस्यान्नं तस्य ते पुत्रा अन्नाच् छुक्रं प्रवर्तते ॥

हारीतः ।

> शूद्रान्नेन् तु भुक्तेन जठरस्थेन यो मृतः ।

> स वै खरत्वम् उष्ट्रत्वं शूद्रत्वम् उपगच्छति ॥

अङ्गिराः ।

> षण्मासान् यो द्विजो भुङ्क्ते शूद्रस्यान्नं विगर्हितम् ।

> स च जीवन् भवेच् छूद्रो मृतः श्वा चाभिजायते ॥

एवं च सति यः शूद्रान्नभोजनानुग्रहः स आपद्विषय एव ज्ञेयः ॥ १।१६८ ॥

_पर्युषितं न भोक्तव्यम् इत्य् अस्यापवदम् आह_ ।

> **अन्नं पर्युषितं भोज्यं स्नेहाक्तं चिरसंभृतम् ।**

> अस्नेहा अपि गोधूमयवगोरसविक्रियाः ॥ १।१६९ ॥**

**[२४५]**

अन्नं घृतादिस्नेहाक्तं सच् चिरकालसंस्थितं पर्युषितं च भोज्यम् । गोधूमादिविकारा अस्नेहा अपि पर्युषिता भोज्याः । यमः ।

> शुक्तानि हि द्विजो ऽन्नानि न भुञ्जीत कदाचन ।

> प्रक्षालितानि निर्दोषान्य् आपद्धर्मो यदा भवेत् ॥

> मसूरमाषसंयुक्तं तथा पर्युषितं च यत् ।

> तत् तु प्रक्षालितं कृत्वा भुञ्जीत ह्य् अभिधारितम् ॥

तथा ।

> अपूपाश् च करम्भाश् च धानावटकसक्तवः ।

> शाकं मांसं च यूषं च सूपं कृसरम् एव च ॥

> यवागूर् यावकं चैव यच् चान्यत् स्नेहसंयुतम् ।

> सर्वं पर्युषितं भोज्यं शुक्तं चेत् परिवर्जयेत् ॥

> गुडादिद्रव्यसंयुक्तं वर्ज्यं पर्युषितं दधि ।

> तथैव पानकादीनि मध्वाज्यरचितानि च ॥

> राजमाषाः स्थूलमुद्गास् तथा वृषयवाशकौ ।

> मसूराः शतपुष्पाश् च कुसुम्भं श्रीनिकेतनम् ।

> सस्यान्य् एतान्य् अभक्ष्याणि न च देयानि कस्यचित् ॥ इति ।

ब्रह्मपुराणे मसूरस्याप्य् अभक्ष्यत्वेन निर्देशः । ततश् च श्राद्धे कलायवन्मसूरभक्षणे न विकल्पः । देवलः ।

> नाश्नीयात् पायसं नक्तं भुक्तं चेन् न स्वपेन् निशि ।

> न क्षीरम् उत्सृजेत् प्राप्तं पवित्रं हि पयः स्मृतम् ॥

तथा ।

> दधि भक्ष्यं शुक्तम् अपि यच् चैवं दधिसंभवम् ।

> कन्दमूलफलैः पुष्पैः शस्तैः शुक्तासवं तु यत् ॥

> अविकारि भवेन् मेध्यम् अभक्ष्यं तद्विकारकृत् ।

"कन्दमूलफलैः पुष्पैः" इत्यादिः । अयम् अर्थः — यच् छुक्तं कन्दादिभिः कृतं सत्पानं तद् यदि मोहादिविकारकरं न भवति तदा भक्षणीयम् । स्मृत्यन्तरम् ।

> सफला कुम्भिका यस्य गृहे भवति नित्यशः ।

> तस्मात् तु काञ्चिका ग्राह्या नेतरस्मात् कदाचन ॥

तथा ।

> न भक्षयेद् दारनालं फलमूलविवर्जितम् ॥ १।१६९ ॥

_किं च_ ।

**[२४६]**

> **संधिन्यनिर्दशावत्सागोपयः परिवर्जयेत् ।**

> औष्ट्रम् ऐकशफं स्त्रैणम् आरण्यकम् अथाविकम् ॥ १।१७० ॥**

संधिनी वृष्टभोपगता । अनिर्दशा प्रसवप्रभृत्यनिर्गतदशरात्रा । अवत्सा मृतवत्सा । आसां गवां प्रत्येकं पयो वर्जयेत् । औष्ट्रम् उष्ट्त्रिकायाः । ऐकशफम् एकशपाया वडवादेः । स्त्रिणं स्त्रियाः । आरण्यकम् आरण्यानाम् एण्यादीनाम् । आविकम् अव्याः । पयो वर्जयेद् इति प्रत्येकम् अभिसंबध्यते । वसिष्ठः: "गोमहिष्यजानाम् अनिर्दशानां पयः" । वर्ज्यम् इति शेषः । मनुः ।

> आरण्यानां च सर्वेषां मृगाणां महिषीं विना ।

पयो वर्ज्यम् इति शेषः । स्त्रैणम् इति स्त्रीग्रहणम् अजेतरद्विस्तनीनाम् उपलक्षणार्थम् । तथा च शङ्खः: "सर्वासां द्विस्तनीनां क्षीरम् अभोज्यम् अजावर्ज्यम्" इति । क्षीरवर्जने तद्विकारस्यापि वर्जनं वेदितव्यम् । यत आह शङ्खः ।

> क्षीराणि यान्य् अभक्ष्याणि तद्विकाराशने बुधः ।

> सप्तरात्रं व्रतं कुर्यात् प्रयत्नेन समाहितः ॥

व्रतं गोमूत्रयावकम् । हारीतः: "स्यन्दिनी वृषस्यन्ती तस्याः पयो न पिबेद् ऋतुमद् भवति" । गौतमः: "स्यन्दिनीयमसूसंधिनीनां च" । क्षीरं न पिबेद् इति शेषः । स्यन्दिनी स्वतःस्रवत्क्षीरा । यमसूर्यमलवत्सा । बौधायनः: "क्षीरम् अपेयं विवत्साया अन्यवत्सायाश् च" । ब्रह्मपुराणात् ।

> घृतात् फेनं घृतान् मण्डं पेयूषम् अथ चार्द्रगोः ।

> सगुडं मरिचाक्तं तु तथा पर्युषितं दधि ॥

> शीर्णं तक्रम् अपेयं च नष्टास्वादं च फेनवत् ।

> प्रमादाद् भिक्षितैर् एभिर् वने पक्षव्रतं चरेत् ॥

पेयूषं नवप्रसूताक्षीरम् । तच् च यावद् आर्द्रतानुवर्तते । आर्द्रता सरजस्कता । शीर्णं स्फुटितम् । आपस्तम्बः ।

> क्षत्रियश् चैव वृत्तस्थो वैश्यः शूद्रो ऽथ वा पुनः ।

> यः पिबेत् कापिलं क्षीरं न ततो ऽन्यो ऽस्त्य् अपुण्यकृत् ॥ **[२४७]**

भविष्यत्पुराणात् ।

> कापिलं यः पिबेच् छूद्रो नरके स विपच्यते ।

> हुतशेषं पिबेद् विप्र विप्रः स्याद् अन्यथा पशुः ॥

ब्रह्मपुराणात् ।

> अपि प्रथानसमये रात्रौ न प्राशयेद् दधि ।

> मधुपर्कप्रदानं च वर्जयित्वा तु कामतः ॥ १।१७० ॥

_अपि च_ ।

> **देवतार्थं हविः शुग्रुलोहितान् व्रश्चनांस् तथा ।**

> अनुपाकृतमांसानि विड्जानि कवकानि च ॥ १।१७१ ॥**

देवतार्थं नैवेद्यं हविश्चरुपुरोडाशादि प्राग् घोमाद् देवतार्थं हविस् तद्धवनार्थम् आत्तं वा । शिग्रुः सौभाञ्जनकः । लोहिता लोहितवर्णा वृक्षनिर्यासाः । व्रश्चना वृक्षच्छेदप्रभवा निर्यासा अलोहिता अपि । तथा च मनुः ।

> लोहितान् वृक्षनिर्यासान् व्रश्चनप्रभवांस् तथा । इति ।

अनुपाकृतमांसानि देवाद्यर्थत्वेनानुपाकृतानाम् असंकल्पितानां पश्वादीनां मांसानि । विड्जानि विष्ठायां जातानि तण्डुलीयकादीनि । कवकानि चैत्यसंनिभानि । एतानि प्रत्येकं वर्जयेत् । बौधायनः ।

> अमेध्यभूस्था ये वृक्षा उप्ताः पुष्पफलोपगाः ।

> तेषां नैव प्रदुष्यन्ति पुष्पाणि च फलानि च ॥

अनेन चार्थाद् वृक्षव्यतिरिकान्य् अमेध्यभूप्ररूढानि वर्जयेद् इति प्रतिपादितं भवति ॥ १।१७१ ॥

_किं च_ ।

> **क्रव्यादपक्षिदात्यूहशुकप्रतुदटिट्टिभान् ।**

> सारसैकशफान् हंसान् सर्वांश् च ग्रामवासिनः ॥ १।१७२ ॥**

> कोयष्टिप्लवचक्राह्वबलाकाबकविष्किरान् ।**

क्रव्यम् अदन्ति ये पक्षिणस् ते गृध्राद्याः क्रव्यादपक्षिणः । क्रव्यम् आममांसम् । दात्यूहश् चातकः । प्रतुद्य भक्षयन्तीति प्रतुदाः श्येनाद्याः । एकशफा अश्वाद्याः । ग्रामवासिनः पारावतादयः । कोयष्टिः कोवकः (?) । प्लवेनैव वर्तनम् अस्येति प्लवः पारिप्लवादिः । विकीर्य विकीर्य भक्षयन्तीति विष्किराः । दात्यूहादय एकशफवर्जाः सर्वे पक्षिविसेषाः । एकशफाश् चाश्वादयस् तद्भक्षणं वर्जयेत् । अत्र ग्राम्याश्वादयः सप्त । **[२४८]** तथा च पैठीनसिः: "गौर् अविर् अजो ऽश्वो ऽश्वतरो गर्दभो मनुष्यश् चेति सप्त ग्राम्याः पशवः" । अत्राप्य् अविर् भक्षणीयः । तथा च हारीतः: "ग्राम्यारण्यानां पशूनाम् अश्नन्ति । अव्यजमेषमहिषहरिणखड्गरुरुवृषभऋश्यन्यङ्कुमहारण्यवासिनश् च वराहांस् तथा शशकशल्यकमेधागोधाकूर्मतित्तिरिमयूरवार्ध्रीणसलावककुकरकपिञ्जलान् सशल्कांश् च मत्स्यान्ययो(थो)पपन्नान् भक्षयेत्" । बहुशाखशृङ्गो मृग ऋश्यः, मृदुशृङ्ग एण इति प्रसिद्धः । न्यङ्कुः संबरसदृशः शृङ्गरहितः ॥ १।१७२ ॥

_अपि च_ ।

> **वृथाकृसरसंयावपायसापूपशष्कुलीः ॥ १।१७३ ॥**

पितृदेवप्रयोजनरहितं कृसरादिकं वर्जयेत् । तिलमुद्गमिश्रित ओदनः कृसरम् । संयावो गोधूमकणा घृतक्षीरपक्वाः । गोधूमविकाराः स्नेहपक्वाः शष्कुल्यः । प्रसिद्धम् अन्यत् । केवलात्मार्थपाकप्रतिषेधेनैव वृथाकृसरादिवर्जने सिद्धे तेषां पृथगुपादानं तद्भक्षणे प्रायश्चित्तविशेषप्राप्त्यर्थम् ॥ १।१७३ ॥

_किं च_ ।

> **कलविङ्कं सकाकोलं कुररं रज्जुदालकम् ।**

> जालपादान् खञ्जरीटान् अज्ञातांश् च मृगद्विजान् ॥ १।१७४ ॥**

> चाषांश् च रक्तपादांश् च सौनं वल्लूरम् एव च ।**

> मत्स्यांश् च **

कलविङ्को गृहचटको निगदेषूक्तः । तस्य ग्रामवासिनिषेधे सत्य् उभयचरत्वात् पुनर् ग्रहणम् । काकोलो द्रोणकाकः, "द्रोणकोकिलः" इति निगमात् । रज्ज्वादीन् दलयतीति रज्जुदालको वृक्षकुट्टकः । जालपादा हंसादिव्यतिरेकेणाज्ञाता मृगद्विजजाताः । अत्रापि कलविङ्कादयो ज्ञातमृगव्यतिरिक्ताः पक्षिविशेषाः । सौनं सूनागतं मांसम्, वल्लूरं शुष्कमांसम् । सौनवल्लूरे भक्ष्याणाम् अपि मृगादीनां वर्जनीये । मत्स्याः प्रसिद्धास् तान् वर्जयेत् ॥ १।१७४ ॥

**[१४९]**

_वर्जनीयतयोक्तानां [भक्षणे] प्रायश्चित्तम् आह_ ।

> **कामतो जग्ध्वा सोपवासस् त्र्यहं वसेत् ॥ १।१७५ ॥**

संधिनीक्षीरादीनां मत्स्यान्तानां मध्ये ऽन्यतमं कामतो जग्ध्वा भक्षयित्वा त्रिरात्रम् उपवसेत् । अकामतस् त्व् एकाहम् "शेषेषूपवसेद् अहः" इति मनुस्मरणात् ॥ १।१७५ ॥

_किं च_ ।

> **पलाण्डुं विड्वराहं च छत्राकं ग्रामकुक्कुटम् ।**

> लशुनं गृञ्जनं चैव जग्ध्वा चान्द्रायणं चरेत् ॥ १।१७६ ॥**

पलाण्डुः कन्दविशेषः । विड्वराहो ग्रामसूकरः । छत्राकं छत्रसदृशम् । ग्रामकुक्कुटलशुने प्रसिद्धे । गृञ्जनं कन्दविशेषः । गर्तेनक इत्य् उदीच्यां प्रसिद्धः । एतानि कामतः सकृद् भक्षयित्य्वा चान्द्रायणं चरेत् । मनुस् त्व् एषां कामतो भक्षणाभ्यासे पातित्यम् आह ।

> छत्राकं विष्वराहं च लुशुनं ग्रामकुक्कुटम् ।

> पलाण्डुं गृञ्जनं चैव मत्या जग्ध्वा पतेद् द्विजः ॥ इति ।

ततश् च सुरापानप्रायश्चित्तप्राप्तिः । अमतिपूर्वे त्व् अभ्यासे स एवाह ।

> अमत्यैतानि षड् जग्ध्वा कृच्छ्रं सान्तपनं चरेत् ।

> यतिचान्द्रायणं चापि शेषेषूपवसेद् अहः ॥ इति ।

अमतिपूर्वे सकृद्भक्षणे शङ्ख आह: "लशुनपलाण्डुगृञ्जनविड्वराहग्रामकुक्कुटकुम्भीकभक्षणे द्वादशरात्रं पयः पिबेत्" इति । सकृद्भक्षणे ब्रह्मपुराणम् ।

> लशुनं गृञ्जनं चैव पलाण्डुश् च परारिका ।

> कन्या परारिका चान्या दीर्घपत्रं तद् उच्यते ॥

> अलम्भ्सा च तुष्टैश् च (?) कृतनामा महौषधम् ।

> गृञ्जनं यवनेष्टं च शशंसूर्यवनाश् च तत् ॥

> सृसकं च सनाशाकं तुम्बुरं च गरेटकम् ।

> अथ पूयनकं नाम लवतर्का च दारुणा ॥

> त्रयोदशैतास् तस्यापि जातयश् चातिगर्हिताः ।

> पिण्डोपमं तु खुक्खण्डं कवकं चैत्यसंनिभम् ॥

> छत्राकं छत्रसदृशं त्रयं भूमिसमुद्भवम् ।

**[२५०]**	नानाविधाः शाखिनो ये छत्राकं च तदुद्भवम् ॥

> शस्त्रच्छेदेषु वृक्षाणां यश् चोद्भवति कुत्रचित् ।

> त्वक्पर्यन्तेषु च रसो लोहितान्य् अङ्कुराणि च ॥

> पलाण्डुप्रमुखैर् एभिः प्रमादाद् भक्षितैर् अपि ।

> चान्द्रायणं चरेद् विप्रः कृच्छ्रं सान्तपनं तथा ॥

> वनवासव्रतं मासं चरेद् वा सुसमाहितः॥

असमर्थादिविषयो विकल्पः । स्मृत्यन्तरम् ।

> हरण्डुश् च पलाण्डुश् च लवतर्कः परारिका ।

> गृञ्जनं यवनेष्टश् च पलाण्डोर् दश जातयः ॥ १।१७६ ॥

> **भक्ष्याः पञ्चनखाः सेधागोधाकच्छपशल्लकाः ।**

> शशश् च मत्स्येष्व् अपि हि सिंहतुण्डकरोहिताः ॥ १।१७७ ॥**

> तथा पाठीनराजीवसशल्काश् च द्विजातिभिः ।**

सेधादयः शशन्ताः पञ्चनखास् तथा मत्स्येष् मधे सिंहतुण्डकादयो मत्स्यविशेषाः द्विजातिभिर् भक्ष्याः । सामान्यतः प्रवृत्तो ऽयं पञ्चनखभक्षणनिषेधो मत्स्यभक्षणनिषेधश् च न तेषु विद्यत इत्य् अर्थः । सेधादीनां प्रसिद्धम् एव पञ्चनखत्वम् अनूद्यते ऽन्येषां पञ्चनखानां मांसम् अभक्ष्यम् इति ज्ञापनार्थम् । सेधा श्वावित् । स च श्वभक्षको व्याघ्रविशेषः । सेधा वल्लीसदृशः प्राणिविशेषः । शशकच्छपौ प्रसिद्धौ । शल्लकः शलली । द्विजातिग्रहणम् उपलक्षणार्थम् । तथा च देवलः ।

> उक्तम् एतत् तु सर्वेषां भक्ष्याभक्ष्यम् अशेषतः ।

> वर्णानां सानुलोमानां सस्त्रीणां च विशेषतः ॥ इति ।

वसिष्ठः: "श्वाविच्छल्यकशशकच्छपगोधाः पञ्चनखानां भक्ष्याः । अनुष्ट्रः पशूनाम् अन्यतोदन्ताश् च मत्स्यानां चाचेटगवयशिशुमारनक्रकुलीरा विकृतरूपाः स्रवशीर्षाश् च गौरगवयशरभाजाश् चानुदिष्टास् तथा धेन्वनडुहावपन्नदन्ताः" इत्यादि । अवपन्नदन्ता इत्य् अन्तम् अभिक्ष्य इत्य् प्रतिपदं संबन्धनीयम् । भक्ष्यौ धेन्वनडुहौ मेध्यौ वाजसि(स)नेयकैर् विज्ञायेते । खड्गे तु ववदन्ते ऽग्राम्यसूकरे च खड्गे तु विवदन्ते भक्ष्याभक्ष्यतयातो विकल्पः । स च व्यवस्थितः । श्राद्धे भक्ष्यो नान्यत्र । अग्राम्यसूकरो ऽरण्यसूकरः ॥ १।१७७ ॥

**[२५१]**	**अतः शृणुध्वं मांसस्य विधिं भक्षणवर्जिते ॥ १।१७८ ॥**

> प्राणात्यये तथा श्राद्धे प्रोक्षिते द्विजकाम्यया ॥**

> देवान् पितॄन् समभ्यर्च्य खादन् मांसं न दोषभाक् ॥ १।१७९ ॥**

उक्तं मांसानां भक्षणं वर्जनं चातः परं विधिनिमित्तं वक्ष्यमाणं शृणुध्वम् । तत्र प्राणात्ययादि मांशभक्षणे निमित्तं शाब्दं वर्जिते तु तदभाव आर्थम् । प्राणात्ययो व्याधिनिमित्तोऽन्नाभावनिमित्तश् च । तथा च मनुः ।

> नियुक्तस् तु यथान्यायं यो मांसं नात्ति मानवः ।

> स प्रेत्य पशुतां याति संभवानेकविंशतिम् ॥

नियुक्तो निमन्त्रितो दैवे श्राद्धे वा । तथा च यमः ।

> आमन्त्रितस् तु यः श्राद्धे दैवे वा मांसम् उत्सृजेत् ।

> यावन्ति पशुरोमाणि तावन् नरकम् ऋच्छति ॥

प्रोक्षितशब्देन निर्वर्तितपशुयागमांसम् उपलक्ष्यते । ततश् च पशुयाग इडारूपमांस ऋत्विग्यजमानैः कार्य एव । द्विजकाम्यया द्विजेच्छया । यं प्रति द्विजास् त्वया मांसं भक्षणीयम् इतीच्छन्ति स भक्षयेद् इत्य् अर्थः । देवपितृभ्यो दत्तस्य मांसस्य शेषम् अशेषम् अश्नीयात् । एषु निमित्तेषु खादन् मांसं न दोषभाग् भवति ॥ १।१७८–१७९ ॥

_वर्जनविधिम् आह_ ।

> **वसेत् स नरके घोरे दिनानि पशुरोमभिः ।**

> संमितानि दुराचारो यो हन्त्य् अविधिना पशून् ॥ १।१८० ॥**

अविधिनोक्तनिमित्तव्यतिरेकेण यो दुराचारो मांसं खादितुं पशुं हन्ति स पशुरोमसंमितानि दिनानि नरके वसेत् । अनेन च पशुवधस्य प्रतिषिद्धस्य नरकवासं प्रति निमित्तता बोध्यते । यथा "यो ऽपगुरातै शतेन यातयात्" इत्यादिना ब्राह्मणं प्रत्यवगूरणस्य यातनायाश् च साध्यसाधनसंबन्धः । तेन नेदम् अर्थवादमात्रं किं तु विवक्षितस्वर्थं वचनम् । अत्र मनुः ।

> अनुमन्ता विशसिता निहन्ता क्रयविक्रयी ।

> संस्कर्ता चोपहर्ता च खादकश् चेति घातकाः ॥ **[२५२]**

यमः ।

> यस् तु खादति मांसानि प्राणिनां जीवितैषिणाम् ।

> हतानां च मृतानां च यथा हन्ता तथैव सः ॥

तथा ।

> धनेन चोपभोगेन वधबन्धेन वाप्य् अथ ।

> त्रिविधस् तु वधो ज्ञेयो भोक्ता तत्रातिरिच्यते ॥

अथ महाभारते ।

> चतुरो वार्षिकान् मासान् यो मांसं नात्ति मानवः ।

> चत्वारि भद्रान्य् आप्नोति कीर्तिम् आयुर् यशो बलम् ॥

तथा ।

> कौमुदं तु विशेषेण शुक्लं पक्षं नराधिप ।

> वर्जयेन् मधु मांसानि धर्मो ह्य् अत्र विधीयते ॥

यमः ।

> यजुषा संस्कृतं मांसम् भक्षयेत् तु यथाविधि ।

> न भक्षयेद् वृथामांसं पृष्ठमांसं विवर्जयेत् ॥

पृष्ठमांसं पृष्ठसंधिमांसम् । ब्रह्मपुराणे ।

> पशोश् च मार्यमाणस्य मांसं न ग्राहयेद् द्विजः ।

> पृष्ठमांसं गर्भशय्यां शुष्कमांसम् अथापि वा ॥

नित्यम् अभोज्या इत्य् अनुवृत्तौ गौतमः: "उभयतोदन्ता अलोमानः केशिन एकशफाः कलविङ्कप्लवचक्त्रवाकहंसाः" । केशी चमरी ॥ १।१८० ॥

_इदानीं विहितव्यतिरिक्तमांसभक्षणवर्जनस्य फलम् आह_ ।

> **सर्वान् कामान् अवाप्नोति हयमेधफलं तथा ।**

> गृहे ऽपि निवसन् विप्रो मुनिर् मांसविवर्जनात् ॥ १।१८१ ॥**

गृहस्थो ऽपि सन् मांसविवर्जनान् मुनितुल्यो भवति । तापसो भवतीत्य् अर्थः । सर्वान् कामान् अश्वमेध्फलं च प्राप्नोति । अवाप्नोतीति वर्तमाना विभ्कक्तिर् विधिविभक्तित्वेन परिणामयितव्या यथा रात्रिसत्रे ॥ १।१८१ ॥

**इति श्रीविध्याधरवंशप्रभवशेईशिलाहारनरेन्द्रजीमूतवाहनान्वयप्रभूत-**

**श्रीमदपरादित्यदेवविरचिते याज्ञवल्कीयधर्मशास्त्रनिबन्धे**

**[भोज्याभोज्य] भक्ष्याभक्ष्यप्रकरणम् ॥ ६ ॥**

## द्रव्यशुद्धिप्रकरणम्
**अथ सटीकयाज्ञवल्क्यस्मृतौ**

**द्रव्यशुद्धिप्रकरणम् (७)**

अधुना द्रव्यशुद्ध्युपायविधिप्रकरणम् आरभते । द्रव्यस्य दोषापगमः शुद्धिः । **[१५३]** अपेतदोषं हि द्रव्यं शुद्धम् इत्य् उच्यते । शास्त्रेण च काकादिसंपृक्तं द्रव्यं प्रक्षालनाच् छुध्यतीति कथ्यते । तेन तत्रापि काकादिसम्पर्कजनितदोषापगम एव शुद्धिशब्देन वाच्यः । न च प्रत्यक्षगम्यो दोष इति शुद्धिविधानान्यथानुपपत्त्या काकादियोगात् को ऽपि द्रव्ये दोषो भवतीति परिकल्प्यते । तदपगमोपायो नानाविधः प्रोक्षणप्रक्षालनादिः शास्त्रेण विधीयत इति । अशुद्धेन द्रव्येण न संव्यवहारः पुरुषेण साध्यः किं तु शोधितेनैवेति शुद्धिविधिबलाद् एव कल्प्यते । तच् च कर्पटकपालादिना द्रव्यखण्डेनापि यदि व्यवहारसिद्धिर् अस्ति तदा तद् अपि यथाविधि शोध्यम् । एवं च यच्छास्त्रकारैर् उच्यते प्रोक्षणादिना द्रव्यं शुचिताम् इयात् प्रयतं भवति शुध्यतीत्यादि, तत्र तत्र पुरुषव्यापार एव लाक्षणिको विधेयः, पुरुषस् तथा कुर्याद् यथा द्रव्यं शुचि स्याद् इत्य् अर्थः । अशुद्धेन द्रव्येण संव्यवहारतः पुरुषस्याशुचिता विहितकर्मकर्तृत्वयोग्यत्वप्रतिबन्धरूपा प्रत्यवायान्तरहेतुभूता च जायते । तस्याश् च प्रत्यवायकरताम् आह मनुः ।

> लोष्टमर्दी तृणच्छेदी नखखादी च यो नरः ।

> स विनाशं व्रजत्य् आशु सूचको ऽशुचिर् एव च ॥ इति ।

तत्र द्विविधा शुद्धिः — शरीरशुद्धिर् बाह्यद्रव्यशुद्धिश् च । तत्र बाह्यद्रव्यशुद्धिं तावद् आह ।

> **सौवर्णराजताब्जानाम् ऊर्ध्वपात्रग्रहाश्मनाम् ।**

> शाकरज्जुमूलफलवासोविदलचर्मणाम् ॥ १।१८२ ॥**

> पात्राणां चमसानां च वारिणा शुद्धिर् इष्यते ।**

> चरुस्रुक्स्रुवसस्नेहपात्राण्य् उष्णेन वारिणा ॥ १।१८३ ॥**

सुवर्णस्य विकारः सौवर्णः, रजतस्य विकारो राजतम् । अब्जं शङ्खशुक्त्यादि । ऊर्ध्वपात्रं माहावीरादि । ग्रहा ऐन्द्रवायवादिपात्राणि । अश्मानः पाषानाः । विदलं वेणुदलम् । पात्राणि बृस्यादीनि स्नेहरहितानि । चमसा ऊर्ध्वपात्रव्यतिरिक्तानि दारवाणि सोमपात्राणि । प्रसिद्धम् अन्यत् । एषां वारिणा शुद्धिः शौचम् इष्यते । प्रक्षालनरूपा चेयं शुद्धिः, प्रोक्षणरूपा तु स्फ्यादिपात्रविषयत्वेन पृथग् एव वक्ष्यति । चरुर् मृन्मयं भाण्डम् । स्रुग् जुह्वादिः । स्रुवः प्रसिद्धः । एतदादीनि सस्नेहान्य् आज्यलिप्तान्य् उष्णेन वारिणा प्र्क्षालनाच् छुध्यन्ति । उच्छिष्टादिनरस्पृष्टानां चैषां शुद्धिः । यद् आह देवलः ।

**[२५४]**	उच्छिष्टाशुचिसंस्पृष्टम् अद्रवं शुध्यते ऽम्भसा ।

> सद्रवं चाभिशुध्येत स्नेहगन्धविवर्जितम् ॥ इति ।

अशुचिर् अत्रोत्सृष्टमूत्रादिर् न तु काकादिः । यतः काकमुखसंस्पृष्टपात्रस्य शुद्ध्यन्तरम् आह शङ्खः: "कृणशकुनिमुखावमृष्टं निर्लिखेच् छ्वापदमुखावमृष्टं पात्रं न तत् प्रयुञ्जीत" इति । सौवर्णादेर् अलेपस्यैषा शुद्धिः । तथा च मनुः ।

> निर्लेपं काञ्चनं भाण्डम् अद्भिर् एव विशुध्यति ।

> अब्जम् अश्ममयं चैव राजतं चानुपस्कृतम् ॥

अनुपस्कृतं ताम्रादिना यन् न संस्पृष्टम् । तैजसानां मूत्राद्युपघाते बौधायन आह: "तैजसानां मूत्रपुरीषशुक्रासृक्कुणपवासितानाम् आवर्तनम् अल्पसंसर्गे तु परिलेखनम् । स्पर्शमात्रोपघाते त्रिःसप्तकृत्वो भस्मना परिमार्जनम् । अतैजसानाम् एवंभूतानाम् उत्सर्गः" । आवर्तनम् अग्निसंयोगेन द्रवीकरणम् । अत्र हारीतोक्तो विशेषः: "अद्भिः काञ्चनरजतशङ्खशुक्तीनां तद्गुणवर्जस्नेहवैवर्ण्योपहतानां यवगोधूमकलायमाषमसूरमुद्गगोमयचूर्णैर् धावनम् । अम्ललवणाभ्यां ताम्राणाम् । भस्मना कांस्यानाम् । षाणतैलसिकताघर्षणैः कार्ष्णायसानाम् । शिलावधर्षणमार्जनैर् मणिमयानाम्" । यवादिचूर्णानि तुल्यार्थत्वाद् विकल्पन्ते । उदकं तु सर्वैः शोधनद्रव्यैः समुच्चीयते । लोहतैक्ष्ण्यसाधनं षाणम् । आपस्तम्बः ।

> गवाघ्रातानि कांस्यानि शूद्रोच्छिष्टानि यानि च ।

> शुध्यन्ति दशभिः क्षारैः श्वकाकोपहतानि च ॥

क्षारो भस्म । स्वल्पकालोपघातविषयम् एतत् । शङ्खः ।

> सूतिकोच्छिष्टभाण्दस्य सुरामद्यहतस्य च ।

> त्रिः सप्तमार्जनाच् छुद्धिर् न तु कांस्यस्य तापनम् ॥

कांस्यव्यतिरिक्तानां तैजसानां सूतिकोच्छिष्टादिके स्वल्पकालोपघाते यवचूर्णादिभिर् एकविंशतिकृत्वो मार्जनाद् एव शुद्धिर् न तु कांस्यस्य तापनम् । अर्थात् कांस्यव्यतिरिक्तानां तापनम् अपि कार्यम् इति गम्यते । **[२५५]** तथा ।

> ब्रह्मक्षत्रविशां चैव सकृत्संमार्जनाच् छुचिः ।

द्विजोच्छिष्टयुक्तं तैजसं सकृत्संमार्जनाच् छुध्यतीत्य् अर्थः ।

> चतुर्थेन तु यद् भुक्तं चतुर्भिस् तत्र मार्जनम् ।

> अग्नौ प्रक्षिप्य गृह्णीयाद् धस्तौ प्रक्षाल्य यत्नतः ।

> गोशृङ्गेण तु संस्पृष्टं तत् पात्रं शुचिताम् इयात् ॥

कांस्यव्यतिरिक्ततैजसपात्रविषयम् इदम् । मनुः ।

> तैजसानां मणीनां च सर्वस्याश्ममयस्य च ।

> भस्मनाद्भिर् मृदा चैव शुद्धिर् उक्ता मनीषिभिः ॥

तैजसानि हैमादीनि । तद् उक्तम् ।

> हेम ताम्रं च रजतं कांस्यायस्त्रपुसीसकाः ।

> एते च तैजसाः प्रोक्ता धातवस् तैजसोद्भवाः ॥ इति ।

शङ्खः ।

> उष्णोदकेन कांस्यस्य सीसस्य त्रपुणस् तथा ।

> क्षारेण शुद्धिं कांश्यस्य लोहस्य च विनिर्दिशेत् ॥

> लोहानां दाहनाच् छुद्धिर् भस्मना गोमयेन वा ।

> दहनात् खननाद् वापि शैलानाम् अम्भसापि वा ॥

> काष्ठानां तक्षणाच् छुद्धिर् मृद्गोमयजलैर् अपि ॥

महति दोषे दहनं खननं च द्वितीयम् अल्पदोषे । बौधायनः: "तैजसानां पात्राणां गोशकृद्भस्मभिः परिमार्जनम् अन्यतमेन वा" । उशना: "सुवर्णरजतताम्रत्रपुसीसकांस्यानाम् अद्भिर् एव भस्मसंयुक्ताभिस् तैजसानां चोच्छिष्टानां भस्मना त्रिः प्रक्षालनम् । कनकमणिरजतशङ्खशुक्त्युपलानां वज्रविदलरज्जुचर्मणां चाद्भिः शौचम् । मृत्पात्रशस्त्राणाम् अग्नाव् उत्तापनम्" । काश्यपः: "सिकताभिर् दन्तशृङ्गशङ्खशुक्तिमणीनाम्" । यमः ।

> रजतस्य सुवर्णस्य ताम्रस्य त्रपुणस् तथा ।

> रीत्ययःकांस्यसीसानां भस्मना शौचम् इष्यते ॥

ऋष्यशृङ्गः ।

> मुक्ताफलप्रवालानां शुद्धिः प्रक्षालनेन तु ।

> अब्जानां चैव भाण्डानां सर्वस्याश्ममयस्य च ॥

विष्णुः: "ताम्ररीतिरपुसीसमयानाम् अम्लोदकेन" । स्मृत्यन्तरम् ।

> भस्मना शुध्यते कांस्यं सुरया यन् न लिप्यते ।

> सुरामूत्रपुरीषैस् तु शुध्यते तापलेखनैः ॥

**[२५६]**	ताम्रम् अम्लेन शुध्येत् तु न चेद् आमिषलेपितम् ।

> आमिषेण तु यल् लिप्तं पुनर्दाहेन शुध्यति ॥

आदिपुराणात् ।

> सुवर्णरूप्यशङ्खाश्मशुक्तिरत्नमयानि च ।

> कांस्यायस्ताम्ररैत्यानि त्रपुसीसमयानि च ॥

> निर्लेपानि विशुध्यन्ति केवलेन जलेन तु ।

> शूद्रोच्छिष्टानि शुध्यन्ति त्रिधा क्षाराम्लवारिभिः ॥

क्षारादिद्रव्यत्रित्वात् त्रिधात्वम् । मार्जनं तु दशकृत्व एव । वचनान्तरवशात् ।

> सूतिकाशवविण्मूत्ररजस्वलहतानि च ।

> प्रक्षेप्तव्यानि तान्य् अग्नौ यद् यद् यावत् सहेद् अपि ॥

यद् द्रव्यं यावन्तम् अग्निप्रक्षेपं सहते यावताग्निप्रक्षेपेण न नश्यति तावन्तं कुर्याद् इत्य् अर्थः । अल्पोपघातविषयम् एतत् । शातातपः ।

> सुवर्णं रजतं ताम्रं त्रपु कृष्णायसं तथा ।

> रीतिकासीसलोहानि शुध्यन्त्य् अश्मप्रघर्षणात् ॥

विष्णुः: "विण्मूत्ररेतःशवरक्तलिप्तम् आवर्तनोल्लेखनतापनैर् वा । त्रिःसप्तकृत्वः परिमार्जनेन भस्मादिना शुध्यति तैजसं हि" । तैजसानां रेतोविण्मूत्रासृक्कुणपादिभिश् चण्डालसूतिकोदक्यापतितादिभिश् च चिरम् उपहतानाम् आवर्तनम् । तदल्पकालोपहतानां परिलेखनं ततो ऽप्य् अल्पकालोपहतानां प्रतापनम् । स्पर्शमात्रोपहतानाम् एकविंशतिकृत्वो भस्मादिभिर् मार्जनं प्रतिमार्जने(नं) च प्रक्षालनम् । अङ्गिराः ।

> गण्डूषं पदशौचं च यः कुर्यात् कांस्यभाजने ।

> षण्मासं भुवि निक्षिप्य पुनश् चाकारम् आदिशेत् ॥

शातातपः ।

> गवाघ्रातेषु कांस्येषु शूद्रोच्छिष्टेषु वा पुनः ।

> दशभिर् भस्मभिः शुद्धिः श्वकाकोपहतेषु च ॥

हारीतः ।

> संहतानां तु पात्राणां यद्य् एकम् उपहन्यते ।

> तस्यैव शोधनं प्रोक्तं न तु तत्स्पृष्टिनाम् अपि ॥

शङ्खः ।

> मलं संयोगजं तज्जं यस्य येनोपहन्यते ।

> तस्य तच्छोषणं प्रोक्तं सामान्यं द्रव्यशुद्धिकृत् ॥

यस्य शोध्यस्य स्वभावजं संयोगजं वा मलं येन भस्मादिना द्रव्येणोपहन्यते तस्य तच्छोधकं भवतीत्य् अर्थः । **[२५७]** बौधायनः: "दारुमयानां पात्राणाम् उच्छिष्टसमन्वारब्धानाम् अवलेखनम् । उच्छिष्टलेपोपहतानाम् अवतक्षणं मूत्रपुरीषरेतःप्रभृतिभिर् उत्सर्गः" । शूद्राद्युच्छिष्टसमन्वारब्धानाम् इत्य् अर्थः । अवलेखनं शस्त्रादिना घर्षणम् । यमः ।

> यदि मूत्रपुरीषाभ्यां रेतसा रुधिरेण वा ।

> चैलं समुपहन्येत अद्भिः प्रक्षालयेत् तु तत् ॥

> यद्य् अम्भसा न शुध्येत् तु वस्त्रं चोपहतं दृढम् ।

> छेदनं तस्य दाहो वा यन्मात्रम् उपहन्यते ॥

प्रचेताः: "चैलानाम् उपहतानाम् उत्स्वेदनं गन्धलेपापनयनं तन्मात्रच्छेदनं वा" । पुरीषादिलिप्तवस्त्रविषयम् एतत् । व्यासः ।

> वस्त्रं मृदम्भसा शुध्येद् रज्जुवैदलम् एव च ।

> रज्ज्वादिकं चातिदुष्टं त्याज्यं तन्मात्रम् एव च ॥

वैदलं वेणुवेत्रनडादिमयं शूर्पादि । ब्रह्मपुराणम् ।

> प्रत्यहं क्षालयेद् वस्त्रं दैवे पित्र्ये च कर्मणि ।

> शवविण्मूत्रशुक्रैस् तु दूषितं च मृदम्बुभिः ॥

> शोध्यादौ शोधनीयं च गोमूत्रक्षारवारिभिः ।

> रज्जुवल्कलपात्राणां चमरालाबुचर्मणाम् ॥

> कृत्वा शौचं ततः शुद्धिर् गोवालैर् घर्षणं ततः ।

> कौशेयाविकयोर् देयं रजताक्तंजलं लघु ॥

> सुवर्नाक्तं तथा दद्यात् क्षौमाणां चाथ वाससाम् ॥

कृत्वा शौचं नि(चमि)त्यम् अनुवर्तते । अङ्गिराः ।

> शौचं महार्घरोमाणां वाय्वग्न्यर्केन्दुरश्मिभिः ।

> रेतःस्पृष्टं शवस्पृष्टम् आविकं न प्रदुष्यति ॥

आविकस्यापि महार्घत्वं विशेषणम् । बोधायनः ।

> आत्मशय्यासनं वस्त्रं जायापत्यं कमण्डलुः ।

> शुचीन्य् आत्मन एतानि परेषाम् अशुचीनि च ॥

हारीतः: "यानशयनान्य् अपरिहार्याण्य् एके मन्यते । तन् न वर्णविशेषाच् छुक्लमलिनसंसर्गदर्शनात् पापसंसर्गयोगाच् च तस्मात् पृथक्शौचाच् छ्रेयांसः" इति । अस्यार्थः — पतिताद्युपहतानि तथाधोवर्णोपहतान्य् उत्तमवर्णैर् यानशयनादीन्य् **[२५८]** अपरिहार्याणीति पूर्वपक्षम् अभिधाय तन् नेत्यादिना सिद्धान्तितम् । धर्मशास्त्रेषु वर्णानाम् उत्तराधरभावेन विशेषदर्शनात् । तथा पातकोपपातककारिभिर् मलिनैस् तद्रहितानां शुक्लानां तुल्यशय्यादियोगेन संसर्गस्य प्रायश्चित्तनिमित्ततयाभिधानाद् अकृतैन्सो ऽपि मलिनसंसर्गे पापोत्पत्तिदर्शनात् । यथा व्याधितसंसर्गे नीरोगस्यापि रोगादयो दृश्यन्ते तद्वद् अत्रापि । तस्मात् पृथक्शय्यादिवशेन पृथक्शौचत्वम् श्रेय इति । पुनर् हारीतः: "स्वानुपपत्तौ शुच्यन्तर्धाय समामनन्ति संस्पर्से सचैलं स्नानम् एवं ह्य् आह । आसनं शयनं यानम् अन्तर्धाय समाचरेत्" । अस्यार्थः — स्वकीयशय्याद्यलाभे कम्बलादिना शुद्धेन तद् अन्तर्धायोपयोक्तव्यम् । ततः पतितादेः शय्यादिस्पर्शे सचैलं स्नानम् इति । शौचाधिकारे शङ्खलिखितौ: "सर्वेषाम् आपो मृदरिष्टेङ्गुदबिल्वतण्डुलसर्षपकल्कक्षारगोमूत्रगोमयादीनि शौचद्रव्याणि । अहतानां प्रोक्षण्म् इत्य् एके" । अहतं यन्त्रनिर्मुक्तम् । वायुपुराणात् ।

> अरिष्टैश् च तथा बिल्वैर् इङ्गुदैश् चर्मणाम् अपि ।

> वैदलानां च सर्वेषां चर्मवच् छौचम् इष्यते ॥

तथा ।

> तथा चर्मास्थिदारूणां शृङ्गाणां चावलेखनम् ।

> मणिवज्रप्रवालानां मुक्ताशङ्खोपलस्य च ॥

> सिद्धार्थकानां कल्केन तिलकल्केन वा पुनः ।

> स्याच् छौचं सर्ववर्णानाम् आविकानां च सर्वशः ॥

सिद्धार्थका गौरसर्षपाः । कल्को जलमिश्रं चूर्णम् । स्मृत्यन्तरम् ।

> न्यग्रोधोदुम्बराश्वत्थाः प्लक्षश् चैव चतुर्थकः ।

> जम्ब्वाम्रामलकाश् चैव इत्य् एते चर्मशोधकाः ॥

विष्णुः: "मणिमयम् अश्ममयम् अब्जं सप्तरात्रं महीनिखननेन मूत्रपुरीषाद्युपहतानाम् एतत् । शृङ्गदन्तास्थिमयं तक्षणेन दारवं मृमयं च जह्यात् । तथा कार्पासिकानां च भस्मना समुदाहृतम्" । यमः ।

> कृष्ंआजिनानां बिल्वैश् च बालानां मृद्भिर् अम्भसा ।

> गोमूत्रेणास्थिदन्तानां क्षौमाणां गौरसर्षपैः ॥ **[२५९]**

बौधायनः: "कृषाजिनानां बिल्वतण्डुलैः" । पैठीनसिः: "कृष्णाजिनानां गौरसर्षपै रौरवबस्ताजिनानां बिल्वतण्डुलैः" । काश्यपः: "तृणकाष्ठरज्जुमुञ्जजतुचर्मवेणुविदलफलपत्रवल्कलादीनां चैलवच् छौचम् । मृद्दारुचर्मणाम् अत्यन्तोपहतानां त्यागः । असंस्कृतायां भूमौ न्यस्तानां प्रक्षालनम् । परोक्षाहृतानाम् अभ्युक्षणम् । एवं क्षुद्रसमिधाम् असंस्कृतामेध्याद्युपहतानाम् एकपुरुषोद्धार्याणाम्" ॥ १।१८३ ॥

> **स्फ्यशूर्पाजिनधान्यानां मुसलोलूखलानसाम् ।**

> प्रोक्षणं संहतानां च बहूनां धान्यवाससाम् ॥ १।१८४ ॥**

स्प्यादीनाम् अनोऽन्तानां यज्ञाङ्गभूतानाम् अशुचिस्पृष्टानां प्रोक्षणम् एव शुद्धिः । तथा यज्ञाङ्गभावम् अन्तरेणापि बहूनां राशीकृतानां धान्यवाससाम् अशुचिस्पृष्टानां प्रोक्षणम् एव शुद्धिः । यच् चर्मणां प्रक्षालनम् उक्तं तच् चण्डालादिस्पृष्टानाम् इदम् । शूद्रादिस्पृष्टानां बहुत्वेन चानेकपुरुषोद्धार्यत्वं लक्ष्यते । अत एव बौधायनो ऽनेकपुरुषोद्धार्याणाम् अल्पतरम् अशुचित्वं दर्सयति: "संहतानां काष्ठादीनां प्रक्षाल्यावशोषणं चण्डालादिस्पर्शे पुरुषवाह्याद् अर्वाक् । ऊर्ध्वं त्व् अनेकपुरुषोद्धार्ये दारुशिले भूमिसमे" इति । लौगाक्षिः ।

> चण्डालादिपरामृष्टं प्रोक्षणाद् बहु शुध्यति ।

> अल्पं प्रक्षालयेद् धान्यं तण्डुलं तु परित्यजेत् ॥

सातिशयबहुत्वविषयम् एतत् । अत्र धान्यं सतुषं सस्यमात्रं तण्डुलप्रतियोगित्वात् । तण्डुलादीनां च त्यागो ऽत्यल्पानाम् । बौधायनः ।

> व्रीहयः प्रोक्षणाद् अद्भिः शाकमूलफलानि च ।

> तन्मात्रस्यापहाराद् वा निस्तुषीकरणेन वा ॥

चण्डालादिस्पर्शे ऽनेकपुरुषहार्याणां व्रीहीणां प्रोक्षणम् । मूत्रादिसंसर्गे तन्मात्रापहारः । अशुचिपांस्वादिद्रव्यसंयोगे निस्तुषीकरणम् । विष्णुः: "असिद्धस्यान्नस्य यन्मात्रम् उपहन्यते तन्मात्रम् उत्सृज्य शेषस्य खण्डनप्रक्षालने कुर्यात्" । अल्पद्रव्यविषयम् एतत् । "प्रोक्षणपर्यग्निकरणावगाहनैर् व्रीहियवगोधूमानां विमर्शनप्रोक्षणैः फलीकृतानां निघर्षणदलनप्रोक्षणैः शमीधान्यानाम्" । **[२६०]** अयम् अर्थः — अनेकपुरुषोद्धार्याणां व्रीहियवगोधूमानां यथाक्रमं प्रोक्षणपर्यग्निकरणावगाहनैः शुद्धिः । अवगाहनं प्रक्षालनम् । व्रीह्यादितण्डुलानां फलीकृतानाम् अल्पानां विमर्शनेन । अनेकपुरुषोद्धार्याणां तु प्रोक्षणेन । खण्डनेन शुक्लीकरणं फलीकरणम् । कराभ्यां घर्षणं विमर्शनम् । शमीध्यान्यानां कोशीधान्यानां मुद्गादीनाम् अनेकपुरुषोद्धार्याणां निघर्षणेन । ततो ऽल्पानां दलनेन । अनेकपुरुषोद्धार्याणां तु प्रोक्षणेन । विमर्शनम् एव विघर्षणम् । यत् तु "तण्डुलांस् तु परित्यजेत्" इति तद् अल्पपरिमाणविषयम् । आदिपुराणात् ।

> गृहदाहे समुत्पन्ने विपन्ने पशुमानुषे ।

> अभोज्यस् तद्गतो व्रीहिर् धातुद्रव्यस्य संग्रहः ॥

> मृन्मयेनावरुद्धानाम् अधोभुवि च तिष्ठताम् ।

> यवमाषतिलादीनां न दोषं मनुर् अब्रवीत् ॥

> ततः संक्रममाणाग्नौ स्थाने स्थाने च दह्यते ।

> न च प्राणिवधो यत्र केवलं गृहदीपनम् ॥

> तत्र द्रव्याणि सर्वाणि गृह्णीयाद् अविचारयन् ॥

षट्त्रिंशन्मतात् ।

> शयनासनयानानि द्रव्यं च बहु संहतम् ।

> चण्डालादिभिर् अप्य् एतत् स्पृष्टं संप्रोक्षणाच् छुचिः ॥

> तूलिकाम् उपधानं च पुष्परक्ताम्बरं तथा ।

> शोषयित्वातपे किंचित् करैः संमार्जयेत् पुनः ॥

> पश्चाच् च वारिणाभ्युक्ष्य विनियुञ्जीत कर्मणि ।

> तान्य् अप्य् अतिमलिष्ट्ःआनि अन्यैः शोध्यानि शोधनैः ॥

उपधानम् उच्छीर्षकम् । कुसुम्भपुष्पादिना रक्तं पुष्परक्तम् । तच् चाम्बरं पुष्परक्ताम्बरम् । शङ्खः: "शयनासनयानानां संहतवच् छौचम्" ॥ १।१८४ ॥

> **तक्षणं दारुशृङ्गास्थ्नां गोवालैः फलसंभुवाम् ।**

दारुप्रभृतीनां मूत्राद्युपहतानां मृदादिभिर् लेपगन्धापनयनाशक्तौ तक्षणम् उपहतावयवापनयनं शुद्धिः । अस्थिग्रहणं शङ्खदन्तादेर् उपलक्षणम् । तथा च मनुः ।

> क्षौमवच् छङ्खशृङ्गाणाम् अस्थिदन्तमयस्य च ।

> शुद्धिर् विजानता कार्या गोमूत्रेणोदकेन च ॥ **[२६१]**

अस्थिमयम् अश्वपार्श्वादि । फलसंभुवां बिल्वनारीकेनालाबुप्रभृतिफलमयानां गोवालैर् घर्षणं शुद्धिः । गोपुच्छाग्ररोमाणि गोवालाः । यमः ।

> अलाबुदारुपात्राणां वैदलानां तथैव च ।

> अत्यन्तोपहतानां च परित्यागो विधीयते ॥

> **मार्जनं यज्ञपात्राणां पाणिना यज्ञकर्मणि ॥ १।१८५ ॥**

यज्ञसाधनीभूतानां दार्वादिमयानां पात्राणां यथाविधि प्रोक्षणप्रधावनतक्षणरूपां शुद्धिं कृत्वा दक्षिणेन पाणिना संसर्गश् च कार्यः । अयं च विशेषो यज्ञ्कर्माणि क्रियमाण एव ॥ १।१८५ ॥

> **सोषैर् उदकगोमूत्रैः शुध्यत्य् आविककौशिकम् ।**

> सश्रीफलैर् अंशुपट्टं सारिष्टैः कुतपं तथा ॥ १।१८६ ॥**

> सगौरसर्षपैः क्षौमं पुनःपाकेन मृन्मयम् ।**

ऊषः क्षारमृत्तिका । ऊषमृत्तिकासहितैर् उदकगोमूत्रैः प्रक्षाल्यमानम् आविकम् ऊर्णामयं कौशेयं च शुध्यति । कौशिकं कोशोद्भवं त्रस्रीमयम् इत्य् अर्थः । उदकगोमुत्रैर् अपि बहुवचनं दोषानिघाते ऽपि बहुकृत्वो ऽपि क्षालनप्राप्त्यर्थम् । उक्तप्रकारेणापेतदोषस्य पुनः केवलोदकेन धावनार्थं च । सश्रीफलैः सबिल्वैर् उदकगोमूत्रैर् अंशुपट्टं नेत्रपट्टम् । अरिष्टं निम्बं तत्सहितैर् उदकगोमूत्रैः कुतपं पार्वतीयच्छागरोममयं कम्बलवसनम् । अरिष्टं फेनिलफलम् । गौरसर्षपसहितैर् उदकगोमूत्रैः क्षौमम् अतसीमयं वस्त्रम् । मृन्मयं तु भाण्डं पुनःपाकेन । शुध्यतीति प्रत्येकम् अभिसंबध्यते । चण्डालादिस्पर्शे तु परित्यागः । तथा च स्मृत्यन्तरम् ।

> चण्डालादैर् उपस्पृष्टं धान्यं वस्त्रम् अथापि वा ।

> प्रक्षालनेन शुध्येत् तु परित्यागान् महीमयम् ॥ इति ।

उदकगोमूत्रयोः कार्यभेदात् समुच्चयः । पुरीषाद्युपहतानां वस्त्राणाम् इयं शुद्धिः । अन्येषां तु प्रोक्षणादिः । देवलः ।

> ऊर्णाकौशेयकुतपाः क्षौमपट्टदुकूलजाः ।

> अल्पशौचा भवन्त्य् एते शोषणप्रोक्षणादिभिः ॥

> तान् एवामेध्यसंयुक्तान् क्षालयेच् छोधनैः स्वकैः ॥ **[२६२]**

हारीतः: "सर्ववाससां प्लावेनेन शुद्धिः" । सर्वेषाम् आविककौशेयादीनाम् । मलेन लिप्तानाम् इयं शुद्धिः । अङ्गिराः: "उदश्विद्वल्मीकमृत्सर्षपैश् चोर्णामयानाम् । स्नेहसक्तुकुल्माषोन्मर्दनैर् गुरूणाम् ऊर्णामयानाम्" । उदश्वित् तक्रम् । ऊर्णा मेषरोमाणि । विष्णुः: "पद्माक्षैर् मृगरोमिकाणां तथा पुस्तकानाम् अभ्युक्षणम्" । षट्त्रिंशन्मतात् ।

> कुसुम्भकुङ्कुमै रक्तं तथा लाक्षारसेन च ।

> प्रोक्षणेनैव शुध्येत् तु चण्डालस्पर्शने तथा ॥

इदं च यदि प्रक्षालने सत्य् अत्यन्तरागनाशस् तदा वेदितव्यम् । हारीतः: "क्षारोषाभ्यां कार्पासशणमयानां पुत्रजीवकारिष्टैः क्षौमवरोर्णानां पुत्रजीवकोदश्विद्भ्याम् अजिनानां चैलवच् चर्मणां शुद्धिः । दृतीनां रञ्जनम्" । दृतिश् चर्ममयम् उदकादिभाण्डम् । उदकेन समुच्चयः सर्वेषां शोधनद्रव्याणाम् । शङ्खः: "चैलानां मृद्भस्मगोमूत्रक्षारोदकैः । चैलवद् धान्यानां पक्षचामरचर्मतृणवालवल्कवेत्रजानां च" । गौतमः: "चैलवद् रज्जुविदलचर्मणाम् उत्सर्गो वा" इति । उत्सर्गस् त्याग उपहतभागस्य । आपस्तम्बः ।

> स्नानं दानं तपो होमः पितृयज्ञश् च तर्पणम् ।

> पञ्च तस्य वृथा यज्ञा नीलवस्त्रस्य धारणात् ॥

> मृते भर्तरि या तु स्त्री नीलवस्त्रं विधारयेत् ।

> तावद् भर्ता वसेत् तस्या नरके नात्र संशयः ॥

> स्त्रीणां क्रीडार्थसंयोगे शयनीये च दुष्यति ॥

ब्रह्मपुराणे ।

> वस्त्रं विण्मूत्रशुक्रैस् तु दूषितं च मृदम्बुभिः ।

> शोध्यादौ शोधनीयं च गोमूत्रक्षारवारिभिः ॥

> रज्जुवल्कलपात्राणां चमसालाबुचर्मणाम् ।

> कृत्वा शौचं ततः शुद्धिर् गोवालैर् घर्षणं पुनः ॥

काश्यपः: "तृणकाषृअरज्जुभूर्जशणक्षौमचीरचर्मवेणुविदलपत्रवल्कलदीनां चैलव्च् छौचम्" । **[२६३]** मनुः ।

> मद्यैर् मूत्रपुरीषैर् वा श्लेष्मपूयास्रुशोणितैः ।

> संस्पृष्टं नैव शुध्येत् तु पुनःपाकेन मृन्मयम् ॥

उशना: "मृन्मयानाम् उच्छिष्टलिप्तानां मार्जनम् उच्छिष्टस्पृष्टानां प्रोक्षणम्" ॥ १।१८६ ॥

> **कारुहस्तः शुचिः पण्यं भैक्षं योषिन्मुखं तथा ॥ १।१८७ ॥**

कारुः शिल्पी रजकतन्तुवायादिः । तद्धस्तकृतं द्रव्यं शुचीत्य् अर्थः । अयं चाशुचित्वापवादः । तेनावरजातीयानाम् अपि कारूणां शिल्पक्रियया द्रव्यम् उत्पादयतां संस्कुर्वतां वा प्रत्यवायहेतुभावः प्रसक्तो ऽनेन निवार्यते । तेन रजकसेवकादिभिः संकृतानां वस्त्रादीनां कुविन्दसूपकारादिभिश् चोत्पाद्यमानानां द्रव्याणां शुचित्वम् एवेति वाक्यतात्पर्यम् । ततश् च येनान्नादिना द्रव्येण शिल्पिसृष्टेन विना द्रव्योत्पत्तिसंस्कारौ न भवतः, तद् अपि शुध्यत्य् एव यथा वस्त्रोत्पत्तौ खलिः । अत एव शङ्खः: "कारुहस्तः शुचिस् तथाकरात् तद्द्रव्याणि प्रोक्षितानि" इति । आकरो द्रव्योत्पत्तिस्थानम् । तद्द्रव्याणि चाकरद्रव्याणि तुरीवेमखलिप्रभृतीनि । पैठीनसिर् विशेषम् आह ।

> आकराः शुचयः सर्वे वर्जयित्वा सुराकरम् । इति ।

पण्यं विक्रेयद्रव्यम् । तच् च प्रसारितम् एव शुचि । तथा च मनुः: "पण्यं यच् च प्रसारितम्" इति । तस्य चानेकपण्यग्राहकपुरुषसंसर्गादिनिमित्तो ऽशुचिभावो ऽनेनापोद्यते । भैक्षं भिक्षासमूहः । तच् च यतिब्रह्मचातिगतम् एव शुचि । तद् आह मनुः ।

> ब्रह्मचारिगतं भैक्षं नित्यं मेध्यम् इति स्थितिः ।

ब्रह्मचारीति विहितिअभिक्षावृत्तिपुरुषोपलक्षणार्थम् । भिक्षावृत्त्यधिकारिण आह मनुः ।

> सांतानिकं यक्ष्यमाणम् अध्वगं सार्ववेदसम् ।

> गुर्वर्थपितृमात्रर्थस्वाध्यायार्थ्युपतापिनः ॥

> नवैतान् स्नातकान् विद्याद् ब्राह्मणान् धर्मभैक्षुकान् ॥

सांतानिकः संतानप्रयोजनः । सार्ववेदसो दत्तसर्वस्वः । उपतापी रोगी । अन्ये प्रसिद्धाः । यावतैवोपघातेन रथ्याप्रसर्पणादिकेन विना भैक्षं न सिध्यति, तन्मात्रस्यापवादो ऽयम् । अत एव तदतिरिक्तोपघाते शुद्धिम् आह वसिष्ठः ।

**[२६४]**	चरन्न् अभ्यवहार्येषु उच्छिष्टं यदि संस्पृशेत् ।

> भूमौ निधाय तद् द्रव्यम् आचम्य प्रचरेत् पुनः ॥ इति ।

यस्योपहतस्याचनाच् छुद्धिस् तद् इहोच्छिष्टशब्देनोच्यते । अभ्यवहार्यशब्दाच् च भैषमात्रविषयम् एतत् । किं तु परिवेषणादिविषयम् अपि । यत् तु मनुनोक्तम्,

> उच्छिष्टेन तु संस्पृष्टो द्रव्यहस्तः कथंचन ।

> अनिधायैव तद् द्रव्यम् आचान्तः शुचिताम् इयात् ॥

इति, तद् वस्त्राद्यपरद्रव्यविषयम् । योषिन्मुखं तथा शुचीत्य् अर्थः । रतिविषयम् एतत् । यच् छङ्खः,

> नारीणां चैव वत्सानां शकुनीनां शुनां मुखम् ।

> रतौ प्रस्रवणे वृक्षे मृगयायाम् सदा शुचि ॥ इति

यथासंख्यम् अन्वयः । वृक्षे वृक्षस्थितफलपातने सकुनीनां शकुना(न्या)दीनां मुखं शुचि । तद् उच्छिष्टम् अपि फलं भोक्तव्यम् इत्य् अर्थः ॥ १।१८७ ॥

> **भूशुद्धिर् मार्जनाद् दाहात् कालाद् गोक्रमणात् तथा ।**

> सेकाद् उल्लेखनाल् लेपाद् गृहं मार्जनलेपनात् ॥ १।१८८ ॥**

भूशुद्धिहेतवो मार्जनादयो व्यस्ताः समस्ताश् च । यथोपघातं मार्जनं शलाकाहस्तकेन पांश्वाद्यपनयः । दाहस् तृणकाष्ठादेस् तत्र दहनम् । कालो गन्दार्द्रताद्यपनयनपर्यन्तः । गोक्रमणं गोभिर् आक्रमणम् । गवां तत्र निवसनम् इति यावत् । तद् उक्तं मनुना: "गवां च परिवासेन भूमिः सुध्यति" इति । सेको जलस्य पञ्चगव्यस्य वा प्रक्षेपः । उल्लेखनं खननम्, दुष्टभागापनयनं च । लेपनं गोमयेन सोदकेन । गृहं तु श्वादिस्पृष्टं मार्जनाल् लेपनाच् च । शुध्यतीति शेषः । गृहस्य भुवो ऽनन्यत्वेन तच्छुद्धिविधानेनैव शुद्धत्वसिद्धौ पृथग्वचनम् उपघाताभावे ऽपि तस्य मार्जनं लेपनं च प्रत्यहं कार्यम् एव, अन्यथा तद् अशुद्धं स्याद् इति ज्ञापनार्थम् । देवलः ।

> यत्र प्रसूयते नारी म्रियते दह्यते ऽपि वा ।

> चण्डालाध्युषितं यच् च यत्रारिष्टादिसंगतिः ॥

> एवं कश्मलभूयिष्ठा भूर् अमेध्या प्रकीर्तिता ।

> श्वसूकरखरोष्ट्राद्यैः संस्पृष्टा दुष्टतां व्रजेत् ॥

> अङ्गारधूमकेशास्थिभस्मादैर् मलिना भवेत् ॥ **[२६५]**

एवम् अमेध्यदुष्टमलिनसंज्ञा निर्दिश्य भूमेर् व्यवस्थया शुद्धिम् आह ।

> खननाद् दहनाच् चैव उपलेपनधावनात् ।

> पर्जन्यवर्षनाच् चैव शौचं पञ्चविधं स्मृतम् ॥

> पञ्चधा वा चतुर्धा वा भूर् अमेध्या विशोध्यते ॥

ऊनसंख्यापक्षे ऽन्त्यावलोपः । श्मशानभुवः पञ्चभिः शुद्धिः । तद् अन्यस्या अमेध्याया वर्षणवर्जितैश् चतुर्भिः ।

> दुष्टा द्विधा त्रिधा वापि शोध्यते मलिनैकधा ।

चिरकालं दुष्टाया उपलेपनान्तैस् त्रिभिर् अल्पदुष्टाया उल्लेखनदाहाभ्याम् । चिरकालं मलिनाया उल्लेखनेनैव । यमः ।

> खननात् पूरणाद् दाहाद् अभिवर्षणलेपनात् ।

> गोभिर् आक्रमणात् कालाद् भूमिः शुध्यति सप्तभिः ॥

पूरणं खाताया उपरि मृद उपवापः प्रक्षेप इति यावत् । तथा ।

> अरथ्या वसुधा मेध्या ग्राममध्ये क्वचित् क्वचित् ।

> सर्वत्र वसुधा मेध्या यत्र लोपो न दृश्यते ॥

बौधायनः: "घनाया उपघाते भूमेर् उपलेपनम् । सुषिरायाः कर्षणम् । क्लिन्नाया मेध्यम् आहृत्य प्रच्छादनम्" । मेध्यां मृदम् आहृत्य प्रच्छादयेद् इत्य् अर्थः । तथा ।

> गोचर्ममात्रम् अब्बिन्दुर् गोः शोधयति पातितः ।

> समूढम् असमूढं वा यत्र लेपो न दृश्यते ॥

अब्बिन्दुर् उदकबिन्दुर् गोः पृथिव्या यावति भूभाग एकादश गाव उपविशन्ति तावद् गोचर्म तन्मात्रं शोधयति । संवर्तः ।

> गृहशुद्धिं प्रवक्ष्यामि अन्तःस्थशवदूषणे ।

> प्रोत्सृज्य मृमयं भाण्डं सिद्धम् अन्नं तथैव च ॥

> गृहाद् अपास्य तत् सर्वं गोमयेनोपलेपयेत् ।

> गोमयेनोपलिप्याथ छागेनाघ्रापयेद् बुधः ॥

> ब्राह्मणैर् मन्त्रपूतैश् च हिरण्यकुशवारिणा ।

> सर्वम् अभ्युक्षयेद् वेश्म ततः शुध्यत्य् असंशयम् ॥

बौधायनः: "उद्बद्धशवोपघाते वेश्मनो भित्तितक्षणं सूर्यरश्म्यनुप्रवेशो ऽग्निज्वालाभिमर्शनं वा" । **[२६६]** मरीचिः ।

> गृहेष्व् अजातिसंवेशे शुद्धिः स्याद् उपलेपनात् ।

> संवासो यदि जायेत दाहतापौ विनिर्दिशेत् ॥

> धान्यानि सर्वबीजानि गुडादिरस एव च ।

> कुसुम्भकार्पासम् अथो शुध्येद् वार्यग्निशोधनात् ॥

अजातिश् चण्डालादिः । संवासश् चिरसंवसनम् । [दाहो] दीपनं ज्वलनम् । वार्यग्निशोधनम् । वारिणाभ्युक्षणेनाग्निना पर्यग्निकरणेनेति द्रष्टव्यम् । बौधायनः: "अनेकपुरुषोद्धार्ये दारुशिले भूमिसमे इष्टकाश् च शङ्कुलीकृताः । सुधादिप्रतिबद्धाः । एतानि भूमिसमानि" । चण्डालादिस्पर्शे भूमिशुद्धिवद् एषां शुद्धिः कार्येत्य् अर्थः ॥ १।१८८ ॥

> **गोघ्राते ऽन्ने तथा केशमक्षिकाकीटदूषिते ।**

> सलिलं भस्म मृद् वापि प्रक्षेप्तव्यं विशुद्धये ॥ १।१८९ ॥**

गवा प्रयत्नत उपात्तगन्धे तथा केशादिसंयोगदूषिते समुद्धृतोपहतभागे ऽन्ने सलिलादीनाम् एकं शुद्धये प्रक्षिपेत् । मक्षिकाशब्देनात्र नीलमक्षिकोच्यते । तथा च बौधायनः: "अथ हविर्दोषान् व्याख्यस्यामः । यथैतन् नीलमक्षिकाशातिकामत्कुणाश् चैलशिरसो यूतिकेति" । आशातिका मक्षिका या विष्ठाक्रिमिहेतुः । कीटो ऽत्रामेध्यसर्पी । तथा च आपस्तम्बः: "यस्मिंश् चानेकशः स्याद् अन्यद् वा मेध्यम् अमेध्यैर् अवमृष्टं कीटो वामेध्यसर्पी" इति । यत् तु शातातपवचनम्,

> दन्तधावनम् अङ्गुल्या प्रत्यक्षलवणं तथा ।

> मृत्तिकाभक्षणं चैव गोमांसाशनवत् स्मृतम् ॥

इति, तद् रोगप्राप्तकेवलमृद्भक्षणविषयम् । यत् तु गौतमेनोक्तम्: "नित्यम् अभोज्यं केश्कीटावपन्नम्" इति, तद् अकृतसलिलादिप्रक्षेपविषयम् । केशग्रहणं नखदेर् उपलक्षणम् । तथा च बौधायनः: "केशकीटनखरोमाखुपुरीषाण्य् अन्ने दृष्ट्वा तन्मात्रम् अन्नं परित्यज्याद्भिः संप्रोक्ष्य भस्मना संस्पृष्टस्य पुनः प्रशस्तवचसानुगृह्णीयाद् ॐ भूर् बुवः स्वर् ओम् इत्य् उपरिष्टाअद् ध्यात्वा पुनर् एव भुञ्जीत" । यमः ।

> मक्षिकाकेशम् अन्ने तु पतितं यदि दृश्यते ।

**[२६७]**	मूषकस्य पुरीषं वा क्षुतं यच् चावधूनितम् ॥

> भस्मना स्पृष्टम् अश्नीयाद् अभ्युक्ष्य सलिलेन वा ।

> अवक्षुतं केशपतङ्गकीटैर् उदक्यया वा पतितैश् च दृष्टम् ।

> अलातभस्माम्बुहिरण्यभागैः संस्पृष्टम् अन्नं मनुर् आह भोज्यम् ॥

अवधूतं यदुपरि वस्त्रावधूननं कृतम् । अवक्षुतं यदुपरि क्षवयुः क्रियते । शातातपः ।

> केशकीटयुताघ्रातं मक्षिकोपहतं च यत् ।

> क्लीबाभिशस्तपतितैः सूतिकोदक्यनास्तिकैः ॥

> दृष्टं वा स्याद् यद् अन्नं तु तस्य निष्कृतिर् उच्यते ।

> अभ्युक्ष्य किंचिद् उद्धृत्य तद् भुञ्जीताविशेषतः ॥

> भस्मना वापि संस्पृश्य संस्पृशेद् उदकेन वा ।

> सुवर्णरजताभ्यां वा भोज्यं घ्रातम् अजेन वा ॥

केशकीटयुतं वाघ्रातं वा गवादिनापि वेति विग्रहः । हारीतः: "अनिष्टगन्धोपघ्रातश्रवणदर्शने केशकीटपिपीलिकादिभिर् अन्नाद्यस्योपघातेन काञ्चनरजतभस्मताम्रवैडू(दू)र्यगोवालाजिनदर्भाणाम् अन्यतमेनाद्भिः संस्पृष्टमन्त्रप्रोक्षणपर्यग्निकरणम् आदित्यदर्शनात् पूतं भवति" । बौधायनः: "सिद्धहविषां महतां च वायसप्रभृत्युपहतानां तद्देशपिण्डम् उद्धृत्य पवमानः स्व(सुव)र्जन इत्येतेनाभ्युक्षणम् । मधूदके पयोविकारे च पात्रात् पात्रान्तरनयनेन शौचम् । एवं तैलसर्पिषी । उच्छिष्टसमन्वारब्धे तूदके ऽवधायोपयोजयेत्" । पराशरः ।

> शृतं द्रोणाधिकस्यान्नं श्वकाकैर् उपघातितम् ।

> अत्याज्यं तस्य शुद्ध्यर्थं ब्राह्मणेभ्यो निवेदयेत् ॥

> कर्तव्यं वचनं तेषाम् अन्नसंस्कारकर्मणि ।

> श्वकाकाद्यवलीढं तु त्यक्त्वा लालासमन्वितम् ॥

> गायत्र्यष्टसहस्रेण मन्त्रपूतेन वारिणा ।

> भोज्यं तत् प्रोक्षितं विप्रैः पर्यग्निकृतम् एव च ॥

जमदग्निः ।

> शृतान्नं द्रोणमात्रस्य श्वकाकाद्युप्घातितम् ।

> ग्रासम् उद्धृत्याग्नियोगात् प्रोक्षणात् तत्र शोधनम् ॥

**[२६८]**	अन्नम् ऐकाहिकं पक्वं श्वकादाद्युपघातितम् ।

> केशकीटावपन्नं च तद् अप्य् एवं विशुध्यति ॥

> क्रीतस्यापि विनिर्दिष्टम् एवम् एव मनीषिभिः ।

> न द्विः पक्वं पर्युषितं शुकाद्य् एवं कदाचन ॥

द्रोणं पञ्चाशदधिकं पलशतद्वयम् । ऐकाहिकान्नशुद्धिर् अल्पधनपुरुषविषया । पराशरः ।

> काकश्वाद्युपलीढं तु द्रोणान्नं न विवर्जयेत् ।

> ग्रासम् उद्धृत्य तन्मात्रं यत् तु लालाकृतं भवेत् ॥

> होमोदकेन वाभ्युक्षेद् राजतेनाम्बुनाथ वा ।

> अग्निज्वाल्पसंस्पर्शात् सुवर्णमधुसर्पिषाम् ॥

> विप्राणां मन्त्रघोषेण पूतं भोज्यं च तद् भवेत् ।

> श्ववायसगवाश्वादैर् जग्धम् अन्नं तु तद् भवेत् ॥

> स्नेहो वा गोरसो वापि तत्र शुद्धिः कथं भवेत् ।

> अन्नं परित्यजेत् तत्र स्नेहस्य पचनेन तु ॥

> अश्वत्थलतया शुद्धिर् गोरसस्य विधीयते ॥

ऐकाहिकान्नापेक्षयाल्पान्नविषयम् एतत् । स्नेहगोरसयोर् द्रोषाद् अल्पयोः पाकादिशुद्धिः । बौधायनः: "त्वक्केशनखाखुपिरीषाणि दृष्ट्वा तद्देशपिण्डान्नम् उद्धृत्याद्भिर् अभ्युक्ष्य भस्मनावकीर्याभिघार्य पुनर् अभिप्रोक्ष्य वाचा प्रशस्तं संवाद्य भुञ्जीत" ॥ १।१८९ ॥

> **त्रपुसीसकताम्राणां क्षाराम्लोदकवारिभिः ।**

> भस्माद्भिः कांश्यलोहानां शुद्धिः प्लावो द्रवस्य च ॥ १।१९० ॥**

गोघ्रातकेशाइदूषितानां त्रपुप्रभृतीनां क्षारोदकाम्लोदकाभ्यां केवलवारिणा च क्षालनं शुद्धिः । कांस्यलोहानां तु भस्माद्भिः । उपघातानुसारेण क्षाराम्लोदकयोर् विकल्पसमुच्चयौ । केवलं तु वारि समुच्चीयते । एवं सर्वत्र द्रव्यशुद्धौ । क्षारो भस्म । कांस्यस्य गवाघ्राताद्युपघातवतो भस्ममार्जने संख्याविशेषम् आह आपस्तम्बः ।

> गवाघ्रातानि कांस्यानि शूद्रोच्छिष्टानि यत्नतः ।

> शुध्यन्ति दशभिः क्षारैः श्वकाकोपहतानि च ॥ **[२६९]**

द्रवस्य क्षीरादेर् गोघ्राताद्युपहतस्य प्लावो ऽद्भिस् तदाधारधाण्डस्य पूरणं बहिरवसेकपर्यन्तम् । तथा च ब्रह्माण्डपुराणम् ।

> द्रवद्रव्याणि भूरीणि परिप्लाव्यानि चाम्भसा ।

> सस्यानि व्रीहयश् चैव शाकमूलफलानि च ॥

> त्यक्त्वा तु दूषितं भागं प्लाव्यान्य् अथ जलेन च ॥

एषा शुद्धिर् गोरसस्यैव । तथा च शङ्खः ।

> श्रपणं घृततैलानां प्लावनं गोरसस्य तु ।

> भाण्डानि प्लावयेद् अध्भिः शाकमूलफलानि च ॥

> सिद्धम् अन्नं तथा सर्पिः क्षीरं च दधि चाम्बु च ।

> एतेषाम् अवलीढानां तेजसा शुद्धिर् इष्यते ॥

> काकमार्जारनकुलसर्पमूषकपक्षिभिः ।

> संस्कृतं तु यदा ह्य् अन्नम् अवलिह्येत केनचित् ॥

> सुवर्णवर्णताम्रोल्कैर् गोवालै रजतेन वा ।

> स्पृष्टम् एकतरेणापि भोज्यं घ्रातम् अजेन वा ॥

तथा: "घृतदधिपयस्तक्राणाम् आकरभाण्डस्थितानाम् दोषः" । तथा ।

> आघारदोषे तु नयेत् पात्रात् पात्रान्तरं द्रवम् ।

> घृतं तु पायसं क्षीरं तथैवेक्षुरसो गुडः ॥

> शूद्रभाण्डस्थितं तक्रं तथा मधु न दुष्यति ॥

तेजसा शुद्धिः पर्यग्निकरणम् । एषा च शुद्धिः सर्पिषि पाकेन समुच्चीयते । क्षीरादिषु प्लावनेन । सुवर्णवर्णत्वं ताम्रस्य विशेषणम् । इयं च शुद्धिः केशादिदोषम् उद्धृत्य कार्या । दुष्टद्रव्याणाम् उत्पवनादिशुद्ध्यन्तरम् आह लौगाक्षिः ।

> पयोदधिविकारादि शुचि पात्रान्तरस्थितम् ।

> प्लावनोत्पवनाभ्यां च पर्यग्निकरणेन च ॥

उत्पवनं वस्त्रादिना गालनम् । यमः ।

> आममासं घृतं क्षौद्रं स्नेहाश् च फलसंभवाः ।

> म्लेच्छभाण्डस्थिता दूष्या निष्क्रान्ताः शुचयः स्मृताः ॥

तथा ।

> देवद्रोण्यां विवाहेषु यज्ञेषु प्रकृतेषु च ।

**[२७०]**	काकैः श्वभिश् च संस्पृष्टम् अन्नं तन् न विवर्जयेत् ।

> तन्मात्रं अन्नम् उद्धृत्य शेषं संस्कारम् अर्हति ॥

देवद्रोणी देवयात्रा । तन्मात्रम् उपहतमात्रम् । देवद्रोणीग्रहणं बह्वन्नोपलक्षणर्थम् । प्रसङ्गाद् अनुग्रहान्तराण्य् अप्य् उच्यन्ते ।

> तीर्थे विवाहे यात्रायां संग्रामे देशविप्लवे ।

> नगरग्रामदाहे च स्पृष्टास्पृष्टिर् न दुष्यति ॥

तीर्थादिसाध्यकर्ममात्रानुग्रहो ऽयम् । शातातपः ।

> गोकुले कन्दुशालायां तैलयन्त्रेक्षुयन्त्रयोः ।

> अमीमांस्यानि शौचानि स्त्रीषु बालान्तरेषु च ॥

वृद्धशातातपः ।

> तापनं घृततैलानां प्लवनं गोरसस्य च ।

> तन्मात्रम् उद्धृतं शुध्येत् कठिनं तु पयो दधि ॥

> अविलीनं तथा सर्पिर् विलीनं तपनेन तु ॥ १।१९० ॥

> **अमेध्याक्तस्य मृत्तोयैः शुद्धिर् गन्धापकर्षणात् ।**

अमेध्येनाक्तस्य लिप्तस्य द्रव्यस्य मृत्तोयैर् अमेध्यगन्धापकर्षणे सति शुद्धिर् भवति । शुद्ध्यन्तरविधाव् अप्य् एतत् कर्तव्यम् । गन्धग्रहणात् स्नेहलेपयोर् ग्रहणम् । अत एव देवलः ।

> प्रलेपस्नेहगन्धानाम् अशुद्धौ व्यपकर्षणम् ।

> शौचलक्षणम् इत्य् उक्तं मृदम्भोगोमयादिभिः ॥

अमेध्यम् आह स्मृत्यन्तरम् ।

> दूषितं वर्जितं दुष्टं कश्मलं चेति लिङ्गिनाम् ।

> चतुर्विधम् अमेध्यं च सर्वं व्यक्यास्यते पुनः ॥

> शुच्य् अप्य् अशुचिसंस्पृष्टं द्रव्यं दूषितम् उच्यते ।

> अभक्ष्यभोज्यपेयानि वर्जितानि पर्चक्षते ॥

> त्यक्तः पतितचण्डालौ ग्रामसूकरकुक्कुटौ ।

> श्वा च नित्यं विवर्ज्याः स्युः षद् एते धर्मतः समाः ॥

> स्रवणः सूतकी सूती मत्तोन्मत्तरजस्वलाः ।

**[२७१]**	मृतबन्धुदुष्टश् च वर्ज्या ह्य् अष्टौ स्वकालतः ॥

> स्वेदास्रुबिन्दवः फेनो निरस्तं नखरोम च ।

> आर्द्रं चर्मासृग् इत्य् एतद् दुष्टम् आहुर् मनीषिणः ॥

> मानुषास्थि शवो विष्ठा रेतोमूत्रार्तवानि च ।

> कुणपं पूयम् इत्य् एतत् कश्मलं चेत्य् उदाहृतम् ॥

> दूषितैः प्रोक्षितेनापि शुद्धिस् तूक्ता विधानतः ।

> दुष्टैर् मार्जनसंस्कारैः कश्मलैः सर्वथा भवेत् ॥

देवलश् च ।

> मानुषास्थि शवं विष्ठा रेतोमुत्रार्तवं वसा ।

> स्वेदास्रु दूषिका श्लेष्मा मद्यं चामेध्यम् उच्यते ।\

मनुः ।

> वसा शुक्रम् असृङ् मज्जा मूत्रं विट् कर्णविट् नखाः ।

> श्लेष्मास्त्रु दूषिका स्वेदो द्वादशैते नृणां मलाः ॥

कर्णविट् कर्णमलः । एषां च देहाच् च्युतानाम् एवामेध्यतेति स एवाह: "देहाच् चैव मलाश् च्युताः" इति । यस् तु भस्मादिभिः सह मृदो विकल्प उक्तः सो ऽमेध्याक्तव्यतिरिक्तविषयः । अत्र कात्ययनोक्तो विशेषः ।

> प्राणिनाम् अपि शौचार्थे जलेन प्राङ् मृदा ततः ।

> तच् च मूत्रपुरीषाक्ते कार्यम् अन्यत्र वारिणा ॥

मूत्रपुरीषग्रहणं सकलशारीरमलोपलक्षणार्थम् । तथा च मनुः ।

> विण्मूत्रोत्सर्गशुद्ध्यर्थं मृद्वार्य् आदेयम् अर्थवत् ।

> दैहिकानां मलानां च शुद्धिषु द्वादशस्व् अपि ॥

अर्थवद् इति गन्धलेपक्षयकरम् इत्य् अर्थः । अत्र कर्णविट्प्रभृतिषूत्तरेषु षट्सु मलेषु मृद्ग्रहणं वैकल्पिकम्,

> आददीत मृदो ऽपश् च षत्सु पूर्वेषु शुद्धये ।

> उत्तरेषु तु षट्स्व् अद्भिः केवलाभिर् विशुध्यति ॥

इति स्मृत्यन्तरवचनात् । शुद्धिविकल्पस्य व्यवस्थाम् आह बौधायनः ।

> देशं कालं तथात्मानं द्रव्यम् द्रव्यप्रयोजनम् ।

> उपपत्तिम् अवस्थां च ज्ञात्वा शौचं समाचरेत् ॥

> **वाक्शस्तम् अम्बुनिर्णिक्तम् अज्ञातं च सदा शुचि ॥ १।१९१ ॥**

**[२७२]**

वाक्शस्तादि सदा शुचि । शुद्धम् इदम् इति ब्राह्मणैर् अभिहितं वाक्शतम् । अम्बुना प्रोक्षितं प्रक्षालितं वाम्बुभिर् निर्णिक्तम्, यद् उपहतम् इति न विज्ञातं तद् अज्ञातं तत्र शुद्धिः । यत्र शुद्धिविशेषो न विहितस् तत्रैतत् ॥ १।१९१ ॥

> **शुचि गोतृप्तिकृत् तोयं प्रकृतिस्थं महीगतम् ।**

गोतृप्तिकृद् गोस् तृष्णां शमयितुं समर्थम् । प्रकृतिस्थं स्वाभाविकरूपरसगन्धम् । महीगतं भुवि स्थितं च यत् तोयं तच् छुचि शुद्धम् । मनुः ।

> आपः शुद्धा भूमिगता वैतृष्ण्यं यासु गोर् भवेत् ।

> अव्याप्ताश् चेद् अमेध्येन गन्धवर्णरसान्विताः ॥

देवलः ।

> अविगन्धा रसोपेता निर्मलाः पृथिवीगताः ।

> अक्षीणाश् चैव गोपानाद् आपः शुद्धिकराः स्मृताः ॥

> उद्धृता वा प्रशस्ताः स्युः शुद्धैः पात्रैर् यथाविधि ।

> एकरात्रोषितास् तास् तु त्यजेद् अपः समुद्धृताः ॥

तथा ।

> अक्षोभ्याणि तडाकानि नदीवापीसरांसि च ।

> चण्डालाद्यशुचिस्पर्शे तीर्थतः परिवर्जयेत् ॥

> अक्षोभ्याणाम् अपाम् नास्ति प्रस्रुतानां च दूषणम् ।

> स्तोकानाम् उद्धृतानां च दोषैर् दुष्टत्वम् उच्यते ॥

तीर्थम् अवतरणमार्गः ।

बृहस्पतिः ।

> मृतपञ्चनखात् कूपाद् अत्यन्तोपहतात् तथा ।

> अपः समुद्धरेत् सर्वाः शेषं वस्त्रेण शोधयेत् ॥

> वह्निप्रज्वालनं क्र्त्वा कूपे पक्वेष्टकाचिते ।

> पञ्चगव्यं न्यसेत् पस्चान् नवतोयसमुद्भवे ॥

हारीतः ।

> वापीकूपतडाकेषु मानुषं शीर्यते यदि ।

> अस्थिचर्मविनिर्मुक्तं दूषितं श्वखरादिभिः ।

> उद्धृत्य तज् जलं सर्वं शोधनं परिमार्जनम् ॥

देवलः ।

> श्वसृगालखरोष्ट्रैश् च क्रव्याद्भिश् च जुगुप्सितम् ।

> उद्धरेद् उदकं सर्वं पञ्च पिण्डान् मृदस् तथा ॥ **[२७३]**

आपस्तम्बः ।

> उपानच्छ्लेष्मविण्मूत्रस्त्रीरजो मद्यम् एव च ।

> एभिर् विदूषिते कूपे कुम्भानां षष्टिम् उद्धरेत् ॥

विष्णुः ।

> जलाशयेष्व् अथालयेषु स्थावरेषु महीतले ।

> कूपवत् कथिता शुद्धिर् महत्सु च न दूषणम् ॥

> भूमिष्ठम् उदकं पुण्यं वैऋष्ण्यं यत्र गोर् भवेत् ।

> अव्याप्तं चेद् अमेध्येन तद्वद् एव शिलागतम् ॥

> सोमसूर्यांशुपातेन मारुतस्पर्शनेन च ।

> गवां मूत्रपुरीषेण शुध्यन्त्य् आप इति स्मृतम् ॥

स्वल्पतरोपघातविषयम् एतत् । यमः ।

> प्रपास्व् अरण्ये घटगं च कूपे द्रोण्यां जलं कोशगतास् तथापः ।

> ऋते ऽपि शूद्रात् तद् अपेयम् आहुर् आपद्गतः काङ्क्षितवत् पिबेत् तु ॥

अस्यार्थः — यद्य् अपि शूद्रव्यतिरिक्तवर्णसंबन्धि प्रपादि तथापि तद्गतजलम् अनापद्य् अपेयम् । आपदि तु पेयम् एव । प्रपा जलसत्रशालाः । ताश् चेद् अरण्यगा गृहाद् अन्यत्रेत्य् अर्थः । घटगं घटस्थम् । द्रोणी अश्मादिमयी सर्वार्थजलपात्री । कोशो दृतिः । मनुः ।

> अजा गावो महिष्यश् च ब्राह्मण्यश् च प्रसूतिकाः ।

> दशरात्रेण शुध्यन्ति भूमिष्ठं च नवोदकम् ॥

ब्रह्मपुराणे ।

> नवखातजलं गावो ब्राह्मण्यश् छागयोनयः ।

> शुध्यन्ति दिवसैर् एव दशभिर् नात्र संशयः ॥

कात्यायनः ।

> अपो निशि न गृह्णीयाद् गृह्णन्न् अपि कदाचन ।

> विवृत्याग्निम् उपर्य् आसां धाम्नोधाम्न इतीरयन् ॥

आपदि रात्रौ यदि गृह्णीयाद् अग्निम् उपरि धारयन् दाह्मोधाम्न इति मन्त्रं पठन् गृह्णीयात् । शातातपः ।

> अन्त्यैर् अपि कृते कूपे सेतौ वाप्यादिके तथा ।

> तत्र स्नात्वा च पीत्वा च प्रायश्चित्तं न विद्यते ॥

यमः ।

> चण्डालभाण्डसंस्पृष्टं पीत्वा कूपगतं जलम् ।

> गोमूत्रयावकाहारस् त्रिरात्रेणैव शुध्यति ॥

तथा ।

> **मार्गं मांसं श्वचण्डालक्रव्यादादिनिपातितम् ॥ १।१९२ ॥**

श्वादिभिर् निपातितस्य मृगादेर् मांसं तथा स्याच् छुचीत्य् अर्थः । क्रव्यादा व्याघ्रादयः ॥ १।१९२ ॥

**[२७४]**

> **रश्मिर् अग्निर् अजश् छाया गौर् अश्ववसुधानिलाः ।**

> विप्रुषो मक्षिका स्पर्शे वत्सः प्रस्रवणे शुचिः ॥ १।१९३ ॥**

रश्मिः सूर्यादिप्रभा । अजश् छागः । रज इति वा पदच्छेदः । तथाग्नी रज इति पाठः कार्यः । प्रसिद्धम् अन्यत् । छाया निषिद्धव्यतिरिक्ता । वसुधा च श्मशानादिव्यतिरिक्ता । विप्रुषः सुसूक्ष्मा जलकणाः । तासां च शुचिजलप्रभवानाम् अपि चण्डालाद्यङ्गसङ्गिना वायुना नीयमानानाम् अशुचित्वाशङ्कायां शुचित्वविधिर् अयम् । रश्म्यादिस्पर्शे तु शुचिर् इति वाक्यार्थः । मक्षिकाग्रहणम् अवर्जनीयस्पर्शानां दंशमशकादीनाम् उपलक्षणार्थम् । तथा वत्सः प्रस्रवण ऊधःस्थक्षीरस्य स्तनात् प्रत्यानयने शुचिः । यमः ।

> आसनं शयनं यानं स्त्रीमुखं कुतपं क्षुरम् ।

> न दूषयन्ति विद्वांसो यज्ञेषु चमसं तथा ॥

> गौर् अश्वो विप्रुषश् छाया मक्षिकाः शलभाः शुकाः ।

> अजो हस्तीरणच्छत्रं रश्मयश् चन्द्रसूर्ययोः ॥

> भूमिर् अग्नी रजो वायुर् आपो दधि घृतं पयः ।

> सर्वाण्य् एतानि शुद्धानि स्पर्शे मेध्यानि नित्यशः ॥

शङ्खः: "धूमाग्निरजांसि वायुवीरितानि सुद्धानि" । ब्रह्मपुराणे ।

> स्वदाराणां रतौ वक्त्रं शिशोश् च प्रसवे शुचि ।

देवलः ।

> अजाश्वा मुखतो मेध्या गावो मेध्यास् तु पृष्ठतः ।

> तरवः पुष्पिता मेध्या ब्राह्मणाश् चैव सर्वतः ॥

शिवधर्मोत्तरे ।

> विप्रो गौर् मक्षिका स्वेदः छायाग्निः सूर्यरश्मयः ।

> रजो भूर् वायुर् आपश् च मेध्यानि स्पर्शने सदा ॥

तथा ।

> स्नातश् च विप्रश् चास्नातश् छागगोमक्षिकास् तथा ।

> दुष्टभूमेश् च संलग्नास् तेषां सूर्यांशुमारुताः ॥

> चण्डालपतितच्छाया स्पर्शे दुष्टा तु नो भवेत् ॥

तथा ।

> शुद्धौ विप्रस्य द्वौ पादौ मार्जारस्य तु सर्वदा ॥

तथा ।

> ग्रामयाजी पर्वकारो भृतकाध्यापकस् तथा ।

> विक्रीणाति च यो वेदं तीर्थयज्ञतपांसि च ॥

**[२७५]**	अयाज्ययाजी भृतको नित्यं शूद्रोपदेशकृत् ।

> अन्यदोषैस् तु रहितः पूज्यः स्याद् वेदपारगः ॥

अन्यदोषाः सुरापानदयः । तथा ।

> चण्डालपतितच्छाया स्पर्शे दुष्टा तु नो भवेत् ।

> भस्म क्षौद्रं सुवर्णं सदर्भाः कुतपास् तिलाः ॥

पतितचण्डालयोर् गोपुच्छ्परिमितदेशाद् विप्रकृष्टदेशस्थयोश् छायानुग्रहो ऽयम् ।

> अपामार्गशिरीषार्काः पद्मान्य् आमलका मणिः ।

> माल्यानि सर्षपा दूर्वाः सदा भद्राः प्रियङ्गवः ॥

> अक्षताःसिकता लाजा हरिद्रा चन्दनं यवाः ।

> पलाशखदिराश्वत्थतुलसीधातकीवटाः ॥

> एतान्य् आहुः पवित्राणि ब्रह्मज्ञा हव्यकव्ययोः ।

> पौष्टिकानि मलघ्नानि शोधनानि च देहिनाम् ॥

> तेष्व् आपो गोशकृन् मृच् च पवित्राणि विशेषतः ।

> अप्राप्तव्यवहारश् च दूतो दारोन्मुखो व्रती ॥

> मक्षिकाः सततं धाना भूमिस् तोयं हुताशनः ।

> आत्मशय्यासनं यानं जायापत्यं कमण्डलुः ॥

तथा ।

> अजाविगोमहिष्यश् च न दुष्यन्ति कदाचन ।

> अकश्मलैः समिद्धो ऽग्निर् दुर्मनुष्यैर् अदूषितः ॥

> सर्वेषाम् अप्य् अशौचानां समर्थः शोधनाय सः ।

> द्रव्याणाम् अग्निदग्धानां मेध्यत्वम् उपजायते ॥

> ज्वालाभिः स्पृष्टमात्राणां शुचित्वं नियतं भवेत् ।

> अग्नेर् वृषलभुक्तस्य ग्रहणं नास्त्य् अनापदि ॥

> श्वपाकवृषलौ भोक्तुं ब्राह्मणाग्निं तु नार्हतः ।

> वृषलाग्नेर् अमेध्याग्नेः सूतकाग्नेश् च कर्हिचित् ॥

> पतिताग्नेश् चिताग्नेश् च शिष्टैर् ग्रहणं स्मृतम् ॥

अप्राप्तव्यवहारो बालः । वृषलश् चण्डालः । ब्रह्मपुराणे ।

> ग्रामाद् दण्डशतं मुक्त्वा (?) नगराच् च चतुर्गुणम् ।

> भूमिः सर्वत्र शुद्धान्या यत्र लेपो न द्ēश्यते ॥। **[२७६]**

चतुर्विंशत्यङ्गुलो हस्तः । हस्तचतुष्टयं दण्डः ॥ १।१९३ ॥

> **अजाश्वं मुखतो मेध्यं न गौर् न नरजा मलाः ।**

अजा अश्वाश् चेत्य् उभयं मुखतो मुखप्रदेशे मेध्यं शुद्धम् । गौर् मुखप्रदेशे मेध्या न भवति । नरशरीरजा वसाशुक्रादयो मलाः स्वरूपेणैवामेध्याः । बृहस्पतिः ।

> पादौ शुची ब्राह्मणानाम् अजाश्वस्य मुखं शुचि ।

> गवां पृष्ठानि मेध्यानि सर्वगात्राणि योषिताम् ॥

यमः ।

> पृष्ठतो गौर् अजः स्कन्धे सर्वतो ऽश्वः शुचिस् तथा ।

> गोः पुरीषं च मूत्रं च सर्वं मेध्यम् इति स्थितिः ॥

पृष्ठशब्दो ऽत्र मुखव्यतिरिक्तविषयः । यद् आह बौधायनः ।

> मुखवर्जं तु गौर् मेध्या मार्जारश् चङ्क्रमे शुचिः ॥

अजाश्वयोर् मुखं संयोगाद् द्रव्यान्तरशोधकत्वेन मेध्यम् उच्यते । स्पर्शमेध्यता तु तयोः सर्वाङ्गविषयैव ॥

> **पन्थानस् तु विशुध्यन्ति सोमसूर्यांशुमारुतैः ॥ १।१९४ ॥**

चण्डालादिस्पृष्टा अपि पन्थानः सोमसूर्यरश्मिभिर् मारुतेन च स्पृष्टाः शुचयो भवन्ति ॥ १।१९४ ॥

> **मुखजा विप्रुषो मेध्यास् तथाचमनबिन्दवः ।**

> श्मश्रु चास्यगतं दन्तसक्तं त्यक्त्वा ततः शुचिः ॥ १।१९५ ॥**

मुखजा विप्रुषो लालायाः सूक्ष्माः कणास् ता अमेध्या न भवन्ति । तथाचमनबिन्दवः । आस्यगतं च श्मश्रु नामेध्यम् । दन्तसक्तं दन्तलग्नं यत् किंचित् तत् त्यक्त्वा पुमाञ् शुचिः। वसिष्ठः: "न मुख्या विप्रुष उच्छिष्टं कुर्वन्ति । न चेद् अङ्गे निपतन्ति" । मनुः ।

> स्पृशन्ति बन्दवः पदौ य आचामयतः परान् ।

> भौमिकैस् ते समा ज्ञेया न तैर् अप्रयतो भवेत् ॥

आपस्तम्बः: "न श्मश्रुभिर् उच्छिष्टो भवति । अन्तरास्ये सद्भिर् यावन् न हस्तेनोपस्पृशति । य आस्याद् बिन्दवः पतन्त उपलभ्यन्ते तेष्व् आचमनं विहितम् । ये भूमौ न तेष्व् आच(चा)मेद् इत्य् एके" । वसिष्ठः: "न श्मश्रुगतो लेपः" इति । **[२७७]** उच्छिष्टं करोतीति शेषः । तथा ।

> दन्तवद् दन्तसक्तेषु यच् चाप्य् अन्तर्मुखे भवेत् ।

> आचान्तस्यावशिष्टं स्यान् निगिरन्न् एव तच् छुचिः ॥

आचमननिवृत्त्यर्थ एवकारः । गौतमः: "दन्तश्लिष्टेषु दन्तवद् अन्यत्र जिह्वाभिमर्शनात् प्राक् च्युतेर् इत्य् एके । च्युतेष्व् आस्राववद् विद्यान् निगिरन्न् एव तच् छुचिः" । ततश् च दन्तसक्तस्य त्यागनिगरणयोर् विकल्पः । आस्रावो मुखोदकम् । शङ्खः: "दन्तवद् दन्तलग्नेषु रसवर्जम् अन्यत्र जिह्वाभिमर्शनात्" । रसवर्जं रसोपलम्भवर्जम् इत्य् अर्थः । देवलः ।

> भोजने दन्तलग्नानि निर्हृत्याचमनं चरेत् ।

> दन्तलग्नम् असंहार्यं लेपं मन्येत दन्तवत् ॥

> न तत्र बहुशः कुर्याद् यत्नम् उद्धरणे पुनः ।

> भवेद् अशौचम् अत्यर्थं तृणवेधाद् व्रणे कृते ॥

भोजनानन्तरं दन्तलग्नं त्यक्त्वाचामेद् भोजनाद् अन्यत्र नेति व्यवस्था । भोजनानन्तरम् अपि यद् दन्तलग्नम् अशक्योद्धरणं न तदुद्धर्णे पुनः पुनर् यतितव्यम् । यतस् तृणेषीकया दन्तमूले रक्तस्रावाद् अशौचभूयस्त्वम् । अत्रिः ।

> मधुपर्के च सोमे च अप्सु प्राणाहुतीषु च ।

> नोच्छिष्टस्य भवेद् दोषस् त्व् अत्रेश् च वचनं यथा ॥

मधुपर्कादिषूच्छिष्टस्य । मन्त्रोचारविषयम् एतत् । आचमनं तु सोमाद् अन्यत्र कार्यम् एव । "न सोमेनोच्छिष्टा भवन्ति" इति श्रुतिस् तन्निवर्तिका । षट्त्रिंशन्मते ।

> ताम्बूले च फले चैव भुक्तस्नेहावशिष्टके ।

> दन्तलग्नस्य संस्पर्शे नोच्छिष्टस् तु भवेन् नरः ॥

> त्वग्भिः पत्त्रैर् मूलपुष्पैस् तृणकाष्ठमयैस् तथा ।

> सुगन्धिभिस् तथा द्रव्यैर् नोच्छिष्टस् तु भवेद् द्विजः ॥ १।१९५ ॥

> **स्नात्वा पीत्वा क्षुते सुप्ते भुक्ते रथ्यापसर्पणे ।**

> आचान्तः पुनर् आचामेद् वासो विपरिधाय च ॥ १।१९६ ॥**

स्नानादिषु कृतेषु द्विर् आचामेत् । पन्थानश् च विशुध्यन्तीति यद् उक्तं तच् चण्डालादिस्पृष्टानां तेषां स्प्रष्टुः स्नानादिनिवृत्त्यर्थम् । अत्र तु रथ्याप्रसर्पणमात्रे **[२७८]** द्विराचमनं विधीयत इत्य् अविरोधः । वासोविपरिधानं पुनर् अधोवस्त्रनिबन्धनम् । तथा च बौधायनः: "नीवीं विस्रस्य परिधायाप उपस्पृशेत्" इति । नीवी परिधानग्रन्थिः । आपस्तम्बः: "भोक्ष्यमाणस् तु प्रयतो ऽपि द्विर् आचामेत्" । प्रेचेताः: "मूत्रपुरीषोत्सर्गनिष्ठ्यूतशुक्तवाक्याभिधाने पुनर् उपस्पृशेत्" । शुक्तम् अनृतम् । पैठीनसिः: "कासश्वासागमे चत्वारश्मशानाक्रान्ताव् आचान्तः पुनर् आचामेत्" । चतु(त्व)रश् चतुष्पथः । षट्त्रिंशन्मतात् ।

> होमे भोजनकाले च संध्ययोर् उभयोस् तथा ।

> आचान्तः पुनर् आचामेद् अन्यत्र तु सकृत् सकृत् ॥

आचान्तः पुनर् आचामेद् इत्य् अनुवृत्तौ वसिष्ठः: "ओष्ठौ च संस्पृश्य यत्रालोमकौ" । विष्णुः: "क्षुत्वा भुक्त्वा सुप्त्वा भोजनाध्ययनेप्सुः पीत्वा निष्ठीव्य वासो विपरिधाय रथ्याम् आक्रम्य कृतमूत्रपुरीषः पञ्चनखास्थ्यस्नेहं स्पृष्ट्वा वाचामेच् चण्डालम्लेच्छसंभाषणे च नाभेर् अधस्तात् प्रबाहुषु च कायिकैर् मलैः सुराभिर् मद्यैर् वोपहतो मृत्तोयैस् तदङ्गं प्रक्षाल्यातन्द्रितः शुध्येत्" । आचम्येति शेषः । प्रबाहुः कराग्रम् । वाक्यान्तरप्रतिपन्नद्विराचमननिमित्तभावैः स्वापादिभिः साहचर्याद् एतान्य् अपि द्विराचमननिमित्तानि । व्यासः ।

> आचान्तः पुनर् आचामेज् जपहोमार्जनेषु च ।

जपादिषु कार्येष्व् इत्य् अर्थः । आपस्तम्बः: "स्वप्ने क्षवथौ शिङ्घाणिकास्र्वालम्भे लोहितस्य केशानाम् अग्नेर् गवां ब्राह्मणस्य स्त्रियाश् चालम्भे महापथं च गत्वामेध्यं चोपस्पृश्याप्रयतं मनुष्यं नीवीं च परिधायोपस्पृशेत् । आर्द्रं वा शकृद् ओषधीर् बूमिं वा" । क्षवथुः क्षुतम् । शिङ्घाणिका नासा तस्या अलोमकप्रदेशालम्भे । अस्रु नेत्रजलम् । शकृद् गोशकृत् । तथा च बौधायनः: "नीवीं विस्रस्य परिधायाप् उपस्पृशेत् । आर्द्रं तृणं गोमयं भूमिं वा स्पृशेत्" इति । उपस्पर्शनम् आचमनम् । **[२७९]** वसिष्ठः: "रुदित्वाचान्तः पुनर् आचमेत्" । ब्रह्माण्डपुरानात् ।

> निष्ठीवने तथाभ्यङ्गे भुक्त्वा विपरिधाय व ।

> उच्छिष्टानां च संस्पर्शे तथा पादावसेचने ॥

> उच्छिष्टस्य च संभाषाद् अशुच्युपहस्तस्य च ।

> संदेहेषु च सर्वेषु शिखामोक्षे तथैव च ॥

> विना यज्ञोपवीतेन नित्यम् एव त्व् उपस्पृशेत् ॥

विना यज्ञोपवीतेनावस्थानम् आचमननिमित्तम् ।

> उष्ट्रस्यावशसंस्पर्शे दर्शने चान्त्यवासिनाम् ।

> जिह्वा चैव संस्पृश्य दन्तसक्तम् उपस्पृशेत् ॥

अवशसंस्पर्शः प्रमादसंस्पर्शः । शक्यपरिहारं दन्तसक्तं जिह्वया स्पृष्ट्वोपस्पृसेद् इत्य् अर्थः । मार्कण्डेयपुराणे ।

> देवार्चनादिकार्याणि तथा गुर्वभिवादनम् ।

> कुर्वीत सम्यग् आचम्य तद्वद् अन्नभुजिक्रियाम् ॥

हारीतः: "स्त्रीशूद्रोच्छिष्टाभिभाषणे मूत्रपुरीषोत्सर्गदर्शने । देवताम् अभिगन्तुकाम आच(चा)मेत्" । षट्त्रिंशन्मतात् ।

> मानुषास्थि वसां विष्ठाम् आर्तवं मूत्ररेतसी ।

> मज्जानं शोणितं स्पृष्ट्वा परस्य स्नानम् आचरेत् ॥

> स्वान्य् एतानि तु संस्पृश्य प्रक्षाल्याचम्य शुध्यति ।

> उत्तीर्योदकम् आचामेद् अवतीर्य तथैव च ॥

हारीतः: "सुषुप्सुर् आचामेत् ।

> रजकश् चर्मकृच् चैव व्याधजाजोपजीविनौ ।

> निर्णेजकः सौनिकश् च नटः शौलूषकस् तथा ।

> चक्री ध्वजी वध्यघाती ग्राम्यकुक्कुटसूकरौ ॥

> एभिर् यद् अङ्गं स्पृष्टं स्याच् छिरोवर्जं द्विजातिषु ।

> तोयेन क्षालनं कृत्वा आचान्तः प्रयता मताः ॥

रजको वस्त्रादीनां रागकर्ता । निर्णजकश् चैलधावकः । नटो जातिविशेषः । अनटो ऽपि रङ्गावतरणजीवी शौलूषः । पद्मपुराणात् ।

> जपहोमप्रदानेषु पितृपिण्डोदकेषु च ।

> समाप्तेष्व् आचमेद् विप्रः सर्ववस्तुषु चवणे ॥

**[२८०]**	वर्णत्रयस्य संस्पर्शाद् आचम्य प्रयतो भवेत् ।

> संस्पर्शे प्रतिलोमानां क्रियात्यागो विधीयते ॥

> कारुकाणां च संस्पर्शे द्विजस्याचमनक्रिया ।

> स्पर्शे तु प्रतिलोमानां प्राणायामो ऽधिको भवेत् ॥

कर्मप्रयोगकाल एतत् ।

> विप्रो विप्रेण संस्पृष्ट उच्छिष्टेन कथंचन ।

> आचम्यैव तु शुद्धः स्याद् आपस्तम्बो ऽब्रवीन् मुनिः ॥

स्मृत्यन्तरम् ।

> चरेद् आचमनं स्पर्शे तत्प्राप्तिपापके द्विजः ।

> वर्णानां न ब्राह्मणानां पवित्रं परमं हि ते ॥ इति ।

प्रजापतिः ।

> उपक्रमे विशिष्टस्य कर्मणः प्रयतो ऽपि सन् ।

> कृत्वा च पितृकर्माणि सकृद् आचम्य शुध्यति ॥

विशिष्टं विहितम् । शातातपः ।

> अशुचिं संस्पृशेद् अन्य एक एव स दुष्यति ।

> उत्सृष्टो ऽन्यो न दुष्तेत् तु सर्वद्रव्येष्व् अयं विधिः ॥

पराशरः ।

> क्षुते निष्ठीवने चैव दन्तोच्छिष्टे तथानृते ।

> पतितानां च संभाषे दक्षिणे श्रवणं स्पृशेत् ॥

वृद्धशातातपः ।

> वातकर्मणि निष्ठीव्य दन्तोत्सर्गे तथा क्षुते ।

> पतितस्य च संलापे दक्षिणं श्रवणम् स्पृशेत् ॥

विहितानुष्ठानकालाद् अन्यत्रैतत् । चतुर्विंशतिमतात् ।

> इक्षून्य् अम्बु फलं मूलं ताम्बूलं पय औषधम् ।

> भक्षयित्वापि कर्तव्याः स्नानदानोदकक्रियाः ॥

स्मृत्यन्तरम् ।

> द्राक्षादीनि फलानीक्षून् पयो मूलं घृतं दधि ।

> ताम्बूलम् औषधं पत्रं हविर् भुक्त्वापि नाचमेत् ॥ १।१९६ ॥

> **रथ्याकर्दमतोयानि स्पृष्टान्य् अन्त्यश्ववायसैः ।**

> मारुतेनैव शुध्यन्ति पक्वेष्टकचितानि च ॥ १।१९७ ॥**

रथ्यागताः कर्दमाः । तथा तोयानि । पक्वेष्टकाभिश् चितानि गृहादीनि अन्त्यादिस्पृष्टानि मारुतेनैव शुध्यन्ति । रथ्या मार्गः । कर्दमः पङ्कः । अन्त्यश् चण्डालादिः । प्रसिद्धम् अन्यत् । **[२८१]**

व्यासः ।

> रथ्याकर्दमतोयानि नावः पथितृणानि च ।

> मारुतेनैव शुध्यन्ति पक्वेष्टकचितानि च ॥

शङ्खः ।

> रथ्याकर्दमतोयेन ष्ठीवनाद्येन वा त्व् अथ ।

> नाभेर् ऊर्ध्वं नरः स्पृष्टः सद्यः स्नानेन शुध्यति ॥

यमः ।

> सकर्दमं तु वर्षासु प्रविश्य ग्रामसंकरम् ।

> जङ्घयोर् मृत्तिकास् तिस्रः पादयोर् द्विगुणाः स्मृताः ॥

एतच् च वाक्यद्वयं यत्र कर्दमे व्यवस्थितम् अमेध्यं रूपतो गन्धतश् च नोपलभ्यते तद्विषयम् इति ॥ १।१९७ ॥

**इति श्रीविद्याधरवंशप्रभवश्रीशिलाहारनरेन्द्रजीमूतवाहनान्वयप्रसूत-**

**श्रीमदपरादित्यदेवविरचिते याज्ञवल्कीयधर्मशास्त्रनिबन्धे ऽपरार्के**

**द्रव्यशुद्धिप्रकरणं समाप्तम् ॥ ७ ॥**

## दानप्रकरणम्
**अथ सटीकायाज्ञवल्क्यस्मृतौ**

**दानप्रकरणम् (८)**

_अतो ऽनन्तरं दानप्रकरणविधिः । पात्राय गोप्रभृति दातव्यम् इति विधास्यति । तदर्थं पात्रस्तुतये ब्राह्मणानाम् एव पात्रत्वात् तत्प्रशंसाम् आह ।_

> **तपस् तप्त्वा ऽसृजद् ब्रह्मा ब्राह्मणान् वेदगुप्तये ।**

> तृप्त्यर्थं पितृदेवानां धर्मसंरक्षणाय च ॥ १।१९८ ॥**

ब्रह्मा तपस् तप्त्वा वेदसंरक्षणाय देवानां पितॄणां च तृप्त्यर्थं धर्मपालनाय च ब्राह्मणान् ससर्ज । अतस् ते विशिष्टकारणोद्भवत्वाद् अनन्यसाध्यवेदगुप्त्यादिप्रयोजनवत्त्वाच् च प्रशस्ताः । तपः सर्वेन्द्रियजयः ॥ १।१९८ ॥

_किं च_ ।

> **सर्वस्य प्रभवो विप्राः श्रुताध्ययनशीलिनः ।**

सर्वस्य पृथ्वीगतस्य वस्तुनः श्रुताध्ययनशीलिनो ब्राह्मणाः प्रभवः स्वामिनः । तथा च मनुः ।

> ब्राह्मणो जायमानो वै पृथिव्याम् अधिजायते ।

> ईश्वरः सर्वभूतानां धर्मकोशस्य गुप्तये ॥

**[२८२]**	सर्वं स्वं ब्राह्मणस्येदं यत् किंचिज् जगतीगतम् ।

> श्रेष्ठेनाभिजनेनेदं सर्वं वै ब्राह्मणो ऽर्हति ॥ इति ।

श्रुतं गुरुतः साङ्गोपाङ्गश्रुतिस्मृतिवाक्यार्थावधारणम् । अध्ययनं श्रुत्यादिपाठः । श्रुताध्ययने शीलयन्ति सम्यग् आचरन्तीत्य् एवंस्वभावाः श्रुताध्ययनशीलिनः । "शालिनः" इति पाठे ताभ्यां श्लाघमानाः ॥

> **तेभ्यः क्रियापराः श्रेष्ठास् तेभ्यो ऽप्य् अध्यात्मवित्तमाः ॥ १।१९९ ॥**

तेभ्यः श्रुताध्ययनमात्रोपक्षीणव्यापारेभ्यः क्रियापरा धर्मानुष्ठानप्रधानाः । क्रियाशब्दो ऽत्राधर्मवर्जनार्थो ऽपि । अर्थाद् एषां श्रुताध्ययनसिद्धिर् न हि तद्रहिताः क्रियापरा भवन्ति । तेभ्यः केवलधर्मिभ्यो ब्रह्मविदः प्रशस्ततमाः ॥ १।१९९ ॥

_एवं ब्राह्मणान् प्रशस्य पात्रलक्षणम् आह ।_

> **न विद्यया केवलया तपसा वापि पात्रता ।**

> यत्र वृत्तम् इमे चोभे तद् धि पात्रं प्रकीर्तितम् ॥ १।२०० ॥**

विद्या स्वधर्मब्रह्मविषयं ज्ञानं तया केवलया तपोरहितया तपसा वा स्वधर्मानुष्ठानरूपेण विद्यारहितेन पात्रता न भवति । यतो यत्र ब्राह्मणे वृत्तम् आचारलक्षणम् अस्ति विद्यातपसी च स्तः, तत्पात्रं महर्षिभिः प्रकीर्तितम् । दातारं पापात् तारयतीति पात्रम् । अत एव मनुः ।

> दानं धर्मं निषेवेत नित्यम् ऐष्टिकपौष्टिकम् ।

> परितुष्टेन भावेन पात्रम् आसाद्य शक्तितः ॥

> यत् किंचिद् अपि दातव्यं याचितेनानसूयता ।

> उत्पत्स्यते हि तत् पात्रं यत् तारयति सर्वतः ॥

वसिष्ठः ।

> स्वाध्यायाढ्यं योनिमन्तं प्रशान्तं वैतानस्थं पापभीरुं बहुज्ञम् । 

> स्त्रीषु क्षान्तं धार्मिकं गोशरण्यं व्रतैः क्लान्तं तादृशं पात्रम् आहुः । 

योनिमान् कुलीनः ।

> ये क्षान्तदान्ताः श्रुतपूर्णकर्णा जितेन्द्रियाः प्राणिवधान् निवृत्ताः ।

> प्रतिग्रहे संकुचिता गृहस्थास् ते ब्राह्मणास् तारयितुं समर्थाः ॥

दाने व्यासः ।

> मातापितृषु यद् दत्तं भ्रातृस्वसृसुतासु च ।

> जायात्मजेषु यद् दत्तं सो ऽनिन्द्यः स्वर्गसंक्रमः ॥

> पितुः शतगुणं दानं सहस्रं मातुर् उच्यते ।

> अनन्तं दुहितुर् दानं सोदरे दत्तम् अक्षयम् ॥ इति । **[२८३]**

वचनप्रामान्यान् मातृप्रभृतिभ्यो विद्याहीनेभ्यो ऽपि वक्ष्यमाणं गोभूतप्रभृति दातव्यम् अवश्यम् । तथा च मनुः ।

> शक्तः परजने दाता स्वजने दुःखजीविनि ।

> मध्वापातो विषास्वादः स धर्मप्रतिरूपकः ॥

> भृत्यानाम् उपरोधेन यः करोत्य् और्ध्वदैहिकम् ।

> तद् भवत्य् असुखोदर्कं जीवतो ऽस्य मृतस्य च ॥

और्ध्वदैहिकम् आमुष्मिकफलं कर्म । उदर्को ऽन्तः । दक्षः ।

> दयाम् उद्दिश्य यद् दानम् अपात्रेभ्यो ऽपि दीयते ।

> दीनान्धकृपणेभ्यश् च तद् आनन्त्याय कल्पते ॥

शातातपः ।

> संनिकृष्टम् अधीयानं व्यतिक्रामति यो द्विजः ।

> भोजने चैव दाने च स हन्यात् सप्तमं कुलम् ॥

भविष्यत्पुराणम् ।

> यस् त्व् आसन्नम् अतिक्रम्य ब्राह्मणं पतिताद् ऋते ।

> दूरस्थं भोजयेन् मूढो गुणाढ्यं नरकं व्रजेत् ॥

> तस्मान् नातिक्रमेत् प्राज्ञो ब्राह्मणान् प्रातिवेश्मिकान् ।

> संबन्धिनस् तथा सर्वान् दौहित्रं विट्पतिं तथा ॥

> भागिनेयं विशेषेण तथा बन्धून् गृहाधिप ।

> नातिक्रामेन् नरस् त्व् एतान् मूर्खान् अपि च गोपते ॥

> अतिक्रम्य महारौद्रं रौरवं नरकं व्रजेत् ॥

प्रातिवेश्मिकः समीपगृहवर्ती । विट्पतिर् जामाता । महाभारते ।

> तद्भक्तास् तधना राजंस् तद्गृहाश् तद्व्यपाश्रयाः ।

> अर्थिनश् च भवन्त्य् अर्थे तेषु दत्तं महाफलम् ॥

अर्थी धनविषय इत्य् अर्थः ।

> कृतसर्वस्वहरणा निर्दोषाः प्रभविष्णुभिः ।

> स्पृहयन्ति सुगुप्तानां तेषु दत्तं महाफलम् ॥

प्रभविष्नुभिर् बलिभिः कृतसर्वस्वहरणा इत्य् अर्थः ।

> हृतस्वा हृतदाराश् च ये विप्रा देशविप्लवे ।

> अर्थार्थम् उपगच्छन्ति तेषु दत्तं महाफलम् ॥

> तपस्विनस् तपोनित्यास् तथा भिक्षवराश् च ये ।

**[२८४]**	अर्थिनः केचिद् इच्छन्ति तेषु दत्तं महाफलम् ॥

दक्षः ।

> व्यसनाप्दृणार्थं च कुटुम्बार्थं च याचते ।

> एवम् अन्विष्य दातव्यं सर्वदानेष्व् अयं विधिः ॥

> शीलं संवासतो ज्ञेयं शौचं संव्यवहारतः ।

> प्रज्ञा संकथया ज्ञेया त्रिभिः पात्रं परीक्ष्यते ॥

संवर्तः ।

> श्रोत्रियाय दरिद्राय अर्थिने च विशेषतः ।

> यद् दानं दीयते तस्मै तद् दानं शुभकारकम् ॥

देवलः ।

> मात्रश् च ब्राह्मणश् चैव श्रोत्रियश् च ततः परम् ।

> अनूचानस् तथा भ्रूण ऋषिकल्प ऋषिर् मुनिः ॥

> इत्य् एते ऽष्टौ समुद्दिष्टा ब्राह्मणाः प्रथमं श्रुतौ ॥

> तेभ्यः परः परः श्रेष्ठो विद्यावृत्तो विशेषतः ।

> ब्राह्मणानां कुले जातो जातिमात्रो यदा भवेत् ॥

> अनपेतः क्रियाहीनो मात्र इत्य् अभिधीयते ।

> एकोद्देशम् अतिक्रम्य वेदस्यादानवान् ऋजुः ॥

> स ब्राह्मण इति प्रोक्तो निभृतं सत्रवान् घृणी ।

> एकां शाखां सकल्पां च षड्भिर् अङ्गैर् अधीत्य च ॥

> षट्कर्मनिरतो विप्रः श्रोत्रियो नाम धर्मवित् ।

> वेदवेदाङ्गतत्त्वज्ञः शुद्धात्मा पापवर्जितः ॥

> शेषं श्रोत्रियवत् प्राप्तः सो ऽनूचान इति स्मृतः ॥

सेषं लक्षणं षट्कर्मनिरतत्वं श्रोत्रियस्येव यः प्राप्तः सो ऽनूचान इत्य् अर्थः ।

> अनूचानगुणोपेतो यज्ञस्वाह्याययन्त्रितः ।

> भ्रूण इत्य् उच्यते प्राज्ञैः शेषभोजी जितेन्द्रियः ॥

शेषं भृत्यादिभुक्तशेषम् ।

> लौकिकं वैदिकं चैव सर्वं ज्ञानम् अवाप्य यः ।

> आश्रमस्थो वशी नित्यम् ऋइषिकल्प इति स्मृतः ॥

> ऊर्ध्वरेतास् तपस्य् उग्रो नियताशी त्व् असंशयी ।

> शापानुग्रहयोः शक्तः सत्यसंधो भवेद् ऋषिः ॥

> निवृत्तः सर्वतत्त्वज्ञः कामक्रोधविवर्जितः ।

> ध्यानस्थो निष्क्रियो दान्तस् तुल्यमृत्काञ्चनो मुनिः ॥

> एवम् अन्वयविद्याभ्यां वृत्तेन च स्मुच्छ्रितः ।

> त्रिशुक्ला नाम विप्रेन्द्राः पूज्यन्ते सवनादिषु ॥

अन्वयादीनि त्रीणि शुक्लानि शुद्धानि येषां ते त्रिशुक्लाः । सवनं सोमयागः । वसिष्ठः ।

> यं न सन्तं न चासन्तं नाश्रुतं न बहुश्रुतम् ।

> न सुवृत्तं न दुर्वृत्तं वेद कश्चित् स ब्राह्मणः ॥

> योगस् तपो दया दानं सत्यं शौचं श्रुतं घृणा ।

> विद्या विज्ञानम् आस्तिक्यम् एतद् ब्राह्मणलक्षणम् ॥

तथा ।

> किंचिद् वेदमयं पात्रं किंचित् पात्रं तपोमयम् ।

> पात्राणाम् अधिकं पात्रं शूद्रान्नं यस्य नोदरे ॥ १।२०० ॥

_इदानीं देयद्रव्येण पात्रेण विशिष्टदानविधिम् अपात्रे दाननिषेधं चाह_ ।

> **गोभूतिलहिरण्यादि पात्रे दातव्यम् अर्चितम् ।**

> नापात्रे विदुषा किंचिद् आत्मनः श्रेय इच्छता ॥ १।२०१ ॥**

प्रत्येकं गोप्रभृतिद्रव्यम् आत्मनः श्रेयः प्रियं स्वर्गादिकम् इच्छतार्चयित्वा पात्राय प्रदेयम् । आदिशब्देन शस्त्रान्तरोक्तम् अन्नादिदेयं संगृह्णाति । अपात्रदानात् प्रत्यवायोदयं विदुषा जानता किंचिद् अप्य् अपात्राय न देयम् । पात्राय दातव्यम् इतिविधिसामर्थ्याद् एवापात्रे न देयम् इति  निषेधे सिद्धे पृथङ्निषेधम् आरभमाणो मुख्यपात्रासंभवे प्रतिषिद्धवर्जस्य पात्रतास्तीति ज्ञापयति । अत्र चापात्रशब्दो न पात्राद् अन्यद् अपात्रम् आह किं तु पात्रविरुद्धम् । यस्य च पात्रत्वं प्रतिषिद्धं तत् तद्विरुद्धम् । येभ्यो न देयं तान् आह मनुः ।

> न वार्य् अपि प्रयच्छेत् तु बैडालव्रतिके द्विजे ।

> न बकव्रतिके पापे नावेदविदि धर्मवित् ॥

> त्रिष्व् अप्य् एतेषु दत्तं हि विधिनाप्य् अर्जितं धनम् ।

> दातुर् भवत्य् अनर्थाय परत्रादतुर् एव च ॥

अनर्थः प्रत्यवायः ।

> यः कारणं पुरस्कृत्य व्रतचर्या निषेवते ।

> पापं व्रतेन संछाद्य बैडालं नाम तद् व्रतम् ॥

कारणं धर्मम् इत्य् अर्थः । व्रतं प्रायश्चित्तम् ।

> प्रतिगृह्याश्रमं यस् तु स्थित्वा तत्र न तिष्ठति ।

> आश्रमस्य विरोपेन बैडालं नाम तद् व्रतम् ॥

**[२८६]**	अव्रतानाम् अमन्त्राणां जातिमात्रोपजीविनाम् ।

> तेषां प्रतिग्रहाद् दोषो न शिला तारयेच् छिलाम् ॥

> अपविद्धाग्निहोत्रस्य गुरोर् विप्रियकारिणः ।

> द्रविणं नैव दातव्यं सततं पापकारिणः ॥

> न प्रतिग्रहम् अर्हन्ति वृषलाध्यापका द्विजाः ।

> शूद्रस्याध्यापनाद् विप्रः पतत्य् अत्र न संशयः ॥

वसिष्ठः ।

> उपक्रन्दति दातारं गौर् अश्वः काञ्चनं मही ।

> अश्रोत्रियस्य विप्रस्य हस्तौ दृष्ट्वा निराकृतेः ॥

दक्षः ।

> धूर्ते छद्मनि मल्ले च कुविद्ये कितवे शठे ।

> चाटचारणचौरेषु दत्तं भवति निष्फलम् ॥

व्यासः ।

> ऊषरे वापिते बीजं यच् च भस्मनि हूयते ।

> क्रियाहीनेषु यद् दत्तं न च तत् प्रेत्य नो इह ॥

वृद्धमनुः ।

> पात्रभूतो ऽपि यो विप्रः प्रतिगृह्य प्रतिग्रहम् ।

> असत्सु विनियुञ्जीत तस्मै देयं न किंचन ॥

> संचयं कुरुते यश् च प्रतिगृह्य समन्ततः ।

> धर्मार्थं नोपयुङ्क्ते च न तं तस्करम् अर्चयेत् ॥

यमः ।

> यस्य वेदश् च वेदी च् विच्छिद्येते त्रिपौरुषम् ।

> स वै दुर्ब्राह्मणो नाम यश् चैव वृषलीपतिः ॥

वसिष्ठः ।

> उदक्यान्वासते येषां ये च केचिद् अनग्नयः ।

> कुलं चाश्रोत्रियं येषां सर्वे ते शूद्रधर्मिणः ॥

मनुः ।

> समम् अब्राह्मणे दानं द्विगुणं ब्राह्मणब्रुवे ।

> सहस्रगुणम् आचार्ये अनन्तं वेदपारगे ॥

समं यावद् धनं तावत् तस्य फलम् इत्य् अर्थः । शातातपः ।

> नेष्टं देवलके दत्तम् अप्रतिष्ठं च वार्दुषौ ।

> यच् च निर्णेजके दत्तं निष्फलाशं विधीयते ॥

> यश् च लिङ्ग्युचितां वृत्तिम् अलिङ्गेभ्यः प्रयच्छति ।

> घोरायां ब्रह्महत्यायां पच्यते नात्र संशयः ॥

> अब्राह्मणाश् च षट् प्रोक्ता ऋषिः शातातपो ऽब्रवीत् ।

> आद्यो राजाश्रयस् तेषां द्वितीयः क्रयविक्रयी ॥

**[२८७]**	तृतीयो बहुयाज्यः स्याच् चतुर्थो ग्रामयाजकः ।

> पञ्चमस् तु भृतस् तेषां ग्रामस्य नगरस्य च ॥

> अनागतां तु यः पूर्वां सादित्यां चैव पश्चिमाम् ।

> नोपासीत द्विजः संध्यां स षष्ठो ऽब्राह्मणः स्मृतः ॥

व्यासः ।

> ब्रह्मबीजसमुत्पन्नो मन्त्रसंस्कारवर्जितः ।

> जातिमात्रोपजीवी च भवेद् अब्राह्मणः स तु ॥

> गर्भाधानादिभिर् युक्तस् तथोपनयनेन च ।

> न कर्मकृन् न चाधीते स भवेद् ब्राह्मणब्रुवः ॥

यत् तु बृहस्पतिनोक्तम्:

> शूद्रे समगुणं दानं वैश्ये तद्द्विगुणं स्मृतम् ।

> क्षत्रिये त्रिगुणं दानं ब्राह्मणे षड्गुणं स्मृतम् ॥

इति, तद् अन्नदानविषयम्, "कृतान्नम् इतरे" इति गौतमवचनात् । कृतान्नं पक्वान्नम् । इतरे क्षत्रियादयः । मनुः ।

> अनर्हते यद् ददाति न ददाति यद् अर्हते ।

> अर्हानर्हापरिज्ञानाद् धनाद् धर्माच् च हीयते ॥ इति ।

अत्र सामान्यतो गवादिना देयेन पात्रे दानेन विशिष्टं दानं विहितं तत्र दानशब्दार्थं तस्य चावान्तरविशेषान् आह देवलः ।

> अर्थानाम् उदिते पात्रे श्रद्दया प्रतिपादनम् ।

> दानम् इत्य् अभिनिर्दिष्टं व्याख्यानं तस्य वक्ष्यते ॥

अर्था देयद्रव्याणि तेषां प्रतिपादनं नाम पात्रं प्रति स्वस्वाभिभावापादनपर्यन्तस् त्यागः ।

> द्विहेतु षडधिष्ठानं षडङ्गं षड्विपाकयुक् ।

> चतुष्प्रकारं त्रिविधं त्रिनाशं दानम् उच्यते ॥

तत्र द्विहेतुकत्वम् आह ।

> नाल्पत्वं वा बहुत्वं वा दानस्याभ्युदयावहम् ।

> श्रद्धा शक्तिश् च दानानां षडेतानि प्रचक्षते ॥

> पात्रेभ्यो दीयते नित्यं वृद्धिक्षयकरौ हि तौ ॥

एको वाशब्द इवार्थे द्वितीयः समुच्चये । यथा नाल्पत्वं दानाभ्युदयस्य कारणं तथा न बहुत्वम् अपि किं तु श्रद्धाशक्ती । शक्तिर् औदार्यम् अपश्चात्तापश् च । षडधिष्ठानत्वम् आह ।

**[२८८]**	धर्मम् अर्थं कामं च व्रीडाहर्षभयानि च ।

> अधिष्ठानानि दानानां षड् एतानि प्रचक्षते ॥

> पात्रेभ्यो दीयन्ते दानम् अनपेक्ष्य प्रयोजनम् ।

> केवलं त्यागबुद्ध्या यद् धर्मदानं तद् उच्यते ॥

> प्रोयोजनम् अनपेक्ष्यैव प्रसङ्गाद् यत् प्रदीयते ।

> तद् अर्थदानम् इत्य् आहुर् वैदिकं फलहेतुकम् ॥

> स्त्रीपानमृगयाक्षाणां प्रसङ्गाद् यद् प्रदीयते 

> अनर्हेषु च रागेण कामदानं तद् उच्यते ॥

> संसदि व्रीडयाश्रुत्य यो ऽर्थो ऽर्थिभ्यः प्रयाचितः ।

> प्रदीयते चेत् तद् दानं व्रीडादानम् इति स्मृतम् ॥

> दृष्ट्वा प्रियाणि श्रुत्वा च हर्षवद् यत् प्रदीयते ।

> हर्षदानम् इति प्राहुर् दानं तद् धर्मचिन्तकाः ॥

> अक्रोशान् अर्थहिंसानां प्रतीकाराय यद् भयात् ।

> दीयते तापकर्तृभ्यो भयादानं (?) तद् उच्यते ॥

षडङ्गत्वम् आह ।

> दाता प्रतिग्रहीता च श्रद्धा दैवं च धर्मयुक् ।

> देशकालौ च दानानाम् अङ्गान्य् एतानि षड् विदुः ॥

> अपापरोगी धर्मात्मा दित्सुर् अव्यसनः शुचिः ।

> अनिन्द्याजीवकर्मा च षड्भिर् दाता प्रशस्यते ॥

> त्रिशुक्लः कृशवृत्तिश् च घृणालुः सकलेन्द्रियः ।

> विमुक्तो योनिदोषेभ्यो ब्राह्मणः पात्रम् उच्यते ॥

त्रिशुल्को व्याख्यातः ।

> सौमुखाद्यभिसंप्रीतिर् अर्थिनां दर्शने सदा ।

> सत्कृतिश् चानसूया च तदा श्रद्धेति कीर्त्यते ॥

> अपराबाधम् अक्लेशं स्वयं येनार्जितं धनम् ।

> स्वल्पं वा विपुलं वापि देयम् इत्य् अभिधीयते ॥

> यद्य् अत्र दुर्लभं द्रव्यं यस्मिन् काले ऽपि वा पुनः ।

> दानादौ देशकालौ तौ स्यातां श्रेष्ठौ न चान्यथा ॥

> अवस्थादेशकलानां पात्रदात्रोश् च संपदा ।

> हीनं वापि भएच् छ्रेष्ठं श्रेष्ठं वाप्य् अन्यथा भवेत् ॥ **[२८९]**

षड्विपाकत्वम् आह ।

> दुष्फलं निष्फलं हीनं तुल्यं विपुलम् अक्षयम् ।

> षड्विपाकयुग् उद्दिष्टं षड् एतानि विपाकतः ॥

> नास्तिकस् तेन हिंस्रेभ्यो ऽवराय पतिताय च ।

> पिशुनभ्रूणहर्तृभ्यां प्रदत्तं दुष्फलं भवेत् ॥

अवरः क्षत्रियादिः ।

> महद् अप्य् अफलं दानं शद्धया परिवर्जितः ।

> परबाधकरं दानं परम् अप्य् ऊनतां व्रजेत् ॥

> यथोक्तम् अपि यद् दत्तं चित्तेन कलुषेण तु ।

> तत् तु संकल्पदोषेण दानं तुल्यफलं भवेत् ॥

> यथोक्तैः सकलैः षड्भिर् दानं स्याद् विपुलोदयम् ।

उदयः फलम् ।

> अनुक्रोशवशाद् दत्तं दानम् अक्षयतां व्रजेत् ॥

अनुश्रोशो दया । दीयत इति दानं गवादि । ध्रुवादिचतुष्प्रकारम् आह ।

> ध्रुवम् आजस्रिकं काम्यं नैमित्तिकम् इति क्रमात् ।

> वैदिको दानमार्गो ऽयं चतुर्धा वर्ण्यते द्विजैः ॥

> प्रपारामतडाकादि सर्वकामफलं ध्रुवम् ।

> तद् आजस्रिकम् इत्य् आहुर् दीयते यद् दिने दिने ॥

> अपत्यविजयैश्वर्यस्त्रीबालार्थं यद् इष्यते ।

> इच्छासंस्थं तु तद् दानं काम्यम् इत्य् अभिधीयते ॥

> कालापेक्षं क्रियापेक्षम् अर्थापेक्षम् इति स्मृतम् ।

> त्रिधा नैमित्तिकं प्रोक्तं सहोमं होमवर्जितम् ॥

त्रिविधत्वम् आह ।

> नवोत्तमानि चत्वारि मध्यमानि विधानतः ।

> अधमानीति शेषाणि त्रिविधत्वम् इदं विदुः ॥

> अन्नं दधि मधु त्राणं गोभूरुक्माश्वहस्तिनः ।

> दानान्य् उत्तमदानानि उत्तमद्रव्यदानतः ॥

> विद्या चाच्छादनवासपरिभोगौषधानि च ।

> दानानि मध्यमानीति मध्यमद्रव्यदानतः ॥

> उपानत्प्रेङ्खयानानि छत्रपात्रासनानि च ।

> दीपक्ष्ठफलादीनि चरमं बहुवार्षिकम् ॥

**[२९०]**	बहुत्वाद् अर्थजातानां संख्यासेषेषु नेष्यते ।

> अधमान्य् अवशिष्टानि सर्वनानाय् अतो विदुः ॥

विनाशित्वम् आह ।

> इष्टं दत्तम् अधीतं वा प्रणश्यत्य् अनुकीर्तनात् ।

> श्लाधानुशोचनाभ्यां च भग्नतेजो विपद्यते ॥

> तस्माद् आत्मकृतं पुण्यं न वृथा परिकीर्तयेत् ।

> उक्तवन्तम् इति प्राहुस् तम् एवं कृतवेदनम् ॥

> एवं सर्वगुणोपेतम् उक्तदोषैर् विवर्जितम् ।

> कामधुग्धेनुवद्दानं फलत्य् आत्मेप्सितं फलम् ॥

> इह कीर्तिं च दानाख्यां स्फीतान् भोगांस् त्रिविष्टपे ।

> दानश्रद्धां तृतीये च जन्मनि प्रसवोत्तमे ॥

> अन्यायाधिगतां दत्त्वा सकलां पृथिवीम् अपि ।

> श्रद्धावर्जम् अपात्राय न कांचिद् भूतिम् आप्नुयात् ॥

> प्रदाय शाकमुष्टिं वा श्रद्धाभक्तिसमुद्यताम् ।

> महते पात्रभूताय सर्वाभ्युदयम् आप्नुयात् ॥

मनुः ।

> श्रद्धयेष्टं च पूर्तं च नित्यं कुर्यात् प्रयत्नतः ।

> श्रद्धाकृते ह्य् अक्षये ते भवतः स्वागतैर् धनैः ॥

महाभारतम् ।

> एकाग्निकर्म हवनं त्रेतायां यच् च हूयते ।

> अन्तर्वेद्यां च यद् दानम् इत्य् अभिधीयते ॥

> वापीकूपतडाकानि देवतायतनानि च ।

> अन्नप्रदानम् आरामः पूर्तम् इत्य् अभिधीयते ॥

नारदः ।

> आतिथ्यं वैश्वदेवश् च इष्टम् इत्य् अभिधीयते ।

> पुष्करिण्यस् तथा वाप्यो देवतायतनानि च ॥

> अन्नप्रदानम् आरामः पूरम् इत्य् अभिधीयते ।

> द्वादश्यां चैव यद् दानं पूर्तम् इत्य् अभिधीयते ॥

अनेन चादिशब्देन यज्ञदक्षिणादानाद् दानान्तरं गृह्यते ।

> इष्टापूर्तौ द्विजातीनां धर्मः सामान्य उच्यते ।

> अधिकारी भवेच् छूद्रः पूर्ते धर्मे न वैदिके ॥

मनुः ।

> यो ऽर्चितं प्रतिगृह्णाति ददात्य् अर्चितम् एव तु ।

> ताव् उभौ गच्छतः स्वर्गं नरकं च विपर्यये ॥ **[२९१]**

यमः ।

> दानं हि बहुमानाद् यो गुणवद्भ्यः प्रयच्छति ।

> स तु प्रेत्य धनं लब्ध्वा पुत्रपौत्रैः सहाश्नुते ॥

बहुमान आदरः ।

> परं चानुपहन्येह दानं दत्वा विचक्षणः ।

> सुखोदयं सुखोदर्कं प्रेत्य वै लभते धनम् ॥

आपस्तम्बः: "सर्वाण्य् उदकपूर्वाणि दानानि" ॥ १।२०१ ॥

_न केवलम् अपात्राय न देयं किं तु तेन न प्रतिग्राह्यम् अपीत्य् आह ।_

> **विद्यातपोभ्यां हीनेन नैव ग्राह्याः प्रतिग्रहः ।**

> गृह्णन् प्रदातारम् अधो नयत्य् आत्मानम् एव च ॥ १।२०२ ॥**

विद्यातपोभ्यां हीनेन पात्रलक्षणरहितेन । प्रतिगृह्यत इति प्रतिग्रहः । स न ग्राह्यः । यतो विद्यादिरहितः प्रतिगृह्णन् दातारम् आत्मानं च नरकं नयति ॥ १।२०२ ॥

> **दातव्यं प्रत्यहं पात्रे निमित्तेषु विशेषतः ।**

> याचितेनापि दातव्यं श्रद्धापूतं च शक्तितः ॥ १।२०३ ॥**

प्रत्यहम् अनुदितं पात्रे दातव्यम् । निमित्तेषु संक्रान्त्यादिषु तु विशेषत आदरेण दातव्यम् । याचितेन दातव्यम् अपिशब्दाद् अयाचितेन च । तत्रायाचितदानं प्रशस्ततमम् । तथा च शातातपः ।

> अभिगम्य तु यद् दानं यत् तु दानम् अयाचितम् ।

> विद्यते सागरस्यान्तस् तस्यान्तो नैव दृश्यते ॥

तथा ।

> गत्वा यद् दीयते दानं तद् अनन्तफलं स्मृतम् । ।

> सह्स्रगुणम् आहूते याचिते तु तदर्धकम् ॥

पात्रे श्रद्धापूतं शक्तित इति च प्रतिवाक्यं संबध्यते । दाननिमित्तं कालः क्रियार्थ इत्य् उक्तं देवलेन: "कालापेक्षं क्रियापेक्षम्" इत्यादिना । तत्र कालो विधीयते प्रत्यहम् इत्यादिनाहर्मात्रम् । अनेन च रात्रिर् व्युदस्यते । निमित्तेष्व् इत्य् अनेन कालविशेषा अयनादयो निर्दिश्यन्ते । तथा च शातातपः ।

> अयनादौ सदा देयं द्रव्यम् इष्टं गृहे तु यत् ।

> षडशीतिमुखे चैव विमुखे चन्द्रसूर्ययोः ॥

विमोक्षे वर्तमानयोर् न तु मुक्तयोर् इत्य् अर्थः, "उपरागे तु तत्कालम्" इति वसिष्ठवचनात् । व्यासः ।

> संक्रान्तौ याति दत्तानि हव्यकव्यानि दातृभिः ।

> तानि नित्यं ददात्य् अर्कः पुनर् जन्मनि जन्मनि ॥

> शतम् इन्दुक्षये दानं सहस्रं तु दिनक्षये ।

> विषुवे शतसाह्स्रं व्यतीपाते त्व् अनन्तकम् ॥

संवर्तः ।

> अयनेषु च यद् दत्तं षडशीतिमुखेषु च ।

> चन्द्रसूर्योपरागे वा दत्तं भवति चाक्षयम् ॥

इन्दुक्षये ऽमावस्यायाम् ।

> एकस्मिन् सावने त्व् अह्नि तिथीनां त्रितयं यदा ।

> तदा दिनक्षयः प्रोक्तस् तत्र साहस्रिकं फलम् ॥

वसिष्ठः । 

> मृगकर्कटसंक्रान्ती द्वे तूदग्दक्षिणायने । 

मृगो मकरः ।

> विषुवे च तुलामेषे तयोर् मध्ये ततो ऽपराः ।

> वृषवृश्चिककुम्भेषु सिंहे चैव यदा रविः ॥

> एतद् विष्णुपदं नाम विषुवादधिकं फलम् ।

> कन्यायां मिथुने मीने धनुष्य् अपि रवेर् गतिः ॥

> षडशीतिमुखी प्रोक्ता षडशीतिगुणा फलैः ।

> अतीतानागते पुण्ये द्वे तूदग्दक्षिणायने ।

> उपरागे तु तत्कालम् अतीते चोत्तरायणे ॥

पर्वकालस् तु सर्वसंक्रान्तिषु प्राग् ऊर्ध्वं च भवति । अत एव वसिष्ठेनैव व्यवस्थोक्ता ।

> त्रिंशत्कर्कटके नाड्यो मकरे विंशतिः स्मृताः ।

> वर्तमाने तुलमेषे नाड्यस् तूभयतो दश ॥ इति ।

अत्र वर्तमान उभतत इति च सर्वैर् एव कर्कटादिभिः संबध्यते, साकाङ्क्षत्वाविशेषात् । तद्विशेषे चैकस्य पाठसंनिधिर् नान्वयनियामको ऽवर्जनीयत्वेनान्यथासिद्धत्वात् ।

> षडशीत्यां व्यतीतायां षष्टिर् उक्तास् तु नाडिकाः ।

फलभूयस्त्वाभिप्रायम् एतत् । अत एव षडशीतिमुखे ऽपि पूर्वम् अपि पर्वकालम् आह ।

> विष्णुपद्यां धनुर्मीननृयुक्कन्यासु वै यदा ।

> पूर्वोत्तरगतै रात्रौ यदा संक्रमणं भवेत् ॥

**[२९३]**	पूर्वोत्तरागतै रात्रौ भागैः संक्रमणं भवेत् ।

> पूर्वाह्णे पञ्च नाड्यस् तु पुण्याः प्रोक्ता मनीषिभिः ॥

> अपराह्णे तु पञ्चैव श्रौते स्मार्ते च कर्मणि ॥ इति ।

अनेन षडशीत्यां संक्रान्त्यां पूर्वरात्रेर् भाविन्याम् अपराह्णे संक्रान्तिकार्यं कर्तव्यम् इत्य् उच्यते । नृयुग् मिथुनराशिः ।

> पुण्याख्या विष्णुपद्यां च प्राक् पश्चाद् अपि षोडश ।

> अह्नि संक्रमणे पुण्यम् अहः कृत्स्नं प्रकीर्तितम् ॥

> रात्रौ संक्रमणे प्रोक्तं दिनार्धं स्नानदानयोः ।

> अर्धरात्राद् अधस् तस्मिन् मध्याह्नस्योपरि क्रिया ॥

> ऊर्ध्वं संक्रमणे चोर्ध्वम् उदयात् प्रहरद्वयम् ।

> पूर्णे चेद् अर्धरात्रे तु यदा संक्रमते रविः ॥

> प्राहुर् दिनद्वयं पुण्यं मुक्त्वा मकरकर्कटौ ॥

अत्र चेयं व्यवस्था — पूर्वरात्रसंक्रमणे पूर्वस्याह्न उत्तरार्धे स्नानादिकं कार्यम् अपरत्र संक्रमणे तूत्तरस्याह्नः पूर्वाह्णे । यत् तु वचनम्,

> राहुदर्शनसंक्रान्तिविवाहात्ययवृद्धिषु ।

> स्नानदानादिकं कुर्यान् निशि काम्यव्रतेषु च ॥

इति, तन् मकरकर्कटसंक्रान्तिविषयम्, "मुक्त्वा मकरकर्कटौ" इति वचनात् । अनेन वचनेनायनद्वय एव रात्रौ स्नानाद्य् अनुगृह्यते । "रात्रौ स्नानं न कुर्वीत" इति नेषेधः संक्रान्त्यन्तरे भवत्य् एव । यत् तु,

> त्रिंशत्कर्कटके पुण्यं मकरे विंशतिस् तथा ।

> भविष्यद्दक्षिणे पुण्यम् अतीते चोत्तरायणे ॥

इति, तत् पुण्यातिशयप्रतिपादनार्थम् । न पुनर् नियमार्थम् । अत एव,

> मध्ये विषुवति दानं विष्णुपदे दक्षिणायने चादौ ।

> षडशीतिमुखे ऽतीते तथोदगयने च भूरिफलम् ॥

इति स्मरन्ति । अत एवे तेनाविशेषेणोक्तम् ।

> संक्रान्तिसमयः सूक्ष्मो दुर्ज्ञेयो ऽपि मितेक्षणैः ।

> तद्योगाद् अप्य् अधश् चोर्ध्वं त्रिंशन् नाड्यः पवित्रिताः ॥

**[२९४]**	आसन्नसंक्रमं पुण्यं दिनार्धं स्नानदानयोः ।

> रात्रौ संक्रमणे भानोर् विषुवत्य् अयने दिने ॥

> या याः संनिहिता नाड्यस् तास् ताः पुण्यतमाः स्मृताः ॥

एवं चयम् अर्थः सिद्धो भवति — अतीतत्वं संक्रान्तेर् अनागतत्वं वानादृत्य यत्र दिनार्धे ऽतीतानागता वा संक्रान्तिः प्रत्यासन्ना भवति तत्र स्नानदानादिकं कर्यम् इति । अथ प्रकृतम् उच्यते — क्रियापि हिंसादिः प्रायश्चित्तिरूपस्य दानस्य निमित्तं भवति । यथोक्तं मनुना,

> धनं वा जीवनायालं गृहं वा सप्रिच्छदम् ।

> सर्वस्वं वा वेदविदे ब्राह्मणयोपपदयेत् ॥

इत्यादि प्रायश्चित्तप्रकरणे । अर्थो ऽपि दाननिमित्तं भवति । यथोक्तं महाभारते ।

> एकां गां दशगुर् दद्याद् दश दद्यात् तु गोशती ।

> शतं सहस्रगुर् दद्यात् सर्वे तुलफलाः स्मृताः ॥ इति ।

याचितेनापि दातव्यम् इत्य् उक्तम् । तत्र येभ्यो ऽवश्यं दातव्यं तान् आह मनुः ।

> सांतानिकं यक्ष्यमाणम् अध्वगं सार्ववेदसम् ।

> गुर्वर्थिपितृमात्रर्थिस्वाध्यायार्थ्युपतापिनः ॥

> न वै तान् स्नातकान् विद्याद् ब्राह्मणान् धर्मभैक्षुकान् ।

> निःस्वेभ्यो देयम् एतेभ्यो दानं विद्याविशेषतः ॥

> एतेभ्यो हि द्विजाग्र्येभ्यो देयम् अन्नं सदक्षिणम् ।

> इतरेभ्यो बहिर्वेदि कृतान्नं भुवि दीयते ॥ इति ।

सांतानिको यः संतानाय कन्याम् उद्वोढुम् इच्छति । यक्ष्यमाणः सोमयागं करिष्यमाणः । अध्वगो धर्माय प्रचलितः । सार्ववेदसः कृतविश्वजिद्यागः । गुरोर् अर्थो गुर्वर्थस् तदर्थी । एवं पित्रर्थी मात्रर्थी स्वाध्यायार्थी उपतापी रोगी च । ते सर्वे स्नातकाः समावृत्तत्वात् । धर्मभिक्षुकाः, विहितभिक्षाकारित्वात् । ब्राह्मणशब्दात् क्षत्रियादिनिवृत्तिः । दकिष्णाशब्देनात्र गवादिद्रव्यम् एवोच्यते । न तु ऋत्विक्परिक्रियो ऽसंभवत्वात् । इतरे क्षत्रियादयः । बहिर्वेदि क्रतोर् अन्यत्रेत्य् अर्थः । बैर्वेदीति देयम् अन्नं सदक्षिणम् इत्य् अनेन संबध्यते, "बहिर्वेदि भिक्षंआणेभ्य" इत् गौतमवचनात् । कृतान्नं पक्वान्नम् ॥ १।२०३ ॥

**[१।२०४]**

_गोदानेतिकर्तव्यताम् आह_ ।

> **हेमशृङ्गी शफै रौप्यैः सुशीला वस्त्रसंयुता ।**

> सकांस्यपात्रा दातव्या क्षीरिणी गौः सदक्षिणा ॥ १।२०४ ॥**

हेमयुक्त शृङ्गे यस्याः सा हेमशृङ्गी । रौप्य्मयैः खुरैर् विशिष्टा । सुशीला साध्वी । वस्त्रसंयुता वस्त्राच्छादिता । कांस्यपात्रसहिता । क्षीरिणी बहुक्षीरा । सदक्षिणा सुवर्णदक्षिणासहिता गौर् दातव्या । स्कन्दपुराणे ।

> यो नरो गां प्रच्छेत् तु सवत्सां कांस्यदोहनम् ।

> हेमशृङ्गीं रौपखुरां दुकूलक्षौमवासिताम् ॥

> शय्यास्तरणसंपन्नां बहुपुष्पफलैर् युताम् ।

> ब्राह्मणं पूजयित्वा तु गन्धमाल्यैर् अलंकृताम् ॥

> देवैर् अध्यासितां तां तु सर्वैर् हस्तद्वयेन तु ।

> मृदुबन्धेन बध्नीयाद् अन्तःश्लक्ष्णेन रज्जुना ॥

> कुशान् सुवर्णबीजानि तिलान् सिद्धार्थकांस् तथा ।

> प्रदद्यात् तां ततो अद्भिश् च मन्त्रेणानेन सुव्रत ॥

> सर्वदेवमयीं दोग्ध्रीं सर्वलोकमयीं तथा ।

> सर्वलोकनिमित्तां गां सर्वदेवनमस्कृताम् ॥

> प्रयच्छामि महासत्त्वाम् अक्षयाय शुभाम् इति ।


> ॐ ह्रीं नमो भगवति ब्रह्ममातर् विष्णुभगिनि रुद्रदैवते सर्वपापप्रमोचिनि स्वरूपं स्मर इडे इडान्ते हव्ये चान्द्रे घृतिमति सरस्वति सुश्रुते एह्य् एहि हुं कुरु कुं कुरु सर्वलोकमये एह्य् आगच्छागच्छ स्वाहा । इत् धेनुकर्णजपः ।

> प्रतिग्रहीता दाता च ताव् उभौ स्वर्गगामिनौ(णौ) ।

> यदि स्मारयते पूर्वं कर्णेन द्विजसत्तम ॥ इति ।

मत्स्यपुराणे ।

> एवं दत्वा तु गां तां तु यत्र यत्र प्रजायते ।

> तत्र तत्र गता सा तु जन्तुं तारयते बलात् ।

> स्वर्गलोकं नरो गत्वा रमते च यथामरः ॥

**[२९६]**	स तया मानुषे जातो गोसहस्री महाबलः ।

> रूपवान् धनवांश् चैव बहुपुत्रश् च जायते ॥

दुकूलं पत्रोर्णम् । क्षौमम् अतसीवल्कलमयं वस्त्रम् । वासिताच्छादिता । देवैर् अध्यासितेत्यादिस् तस्याः स्तुतिः । हस्तद्वयेन बध्नीयाद् इत्य् अर्थः । रज्जुना रज्ज्वेत्य् अर्थः । महाभारते ।

> द्विजातिम् अभिसंपूज्य श्वःकाल्यम् अभिवाद्य च ।

> प्रदानार्थे ऽभियुञ्जीत रोहिणीं नियतव्रतः ।

> आह्वानं च प्रयुञ्जीत समङ्गा बहुलेति च ॥

ब्रह्मपुराणे ।

> गां दद्याद् वेदपूर्णाय विप्राय गृहमेधिने ।

> स्वर्णालंकृतशृङ्गीं तां वस्त्रघण्टाविभूषिताम् ॥

> कांस्योपदोहनां राजन् नरकात् सप्त पूरुषान् ।

> सदक्षिणां ददद् गां तां मोक्षयन् स्वर्गम् आप्नुयात् ॥

महाभारते ।

> वृत्तिग्लाने सीदति चातिमात्रं कृष्यर्थं वा होमहेतोः प्रसूत्याम् ।

> गुर्वर्थं वा वंशसंवृद्धये वा धेनुं दद्याद् एव कालो विशिष्टः ॥

अङ्गिराः ।

> गौर् एकस्मौ प्रदातव्या श्रोत्रियाय विसेषतः ।

> सा ह तारयते सर्वान् सप्त सप्त च सप्त च ॥

नन्दिपुराणे ।

> अपात्रे सा तु गौर् दत्ता दातारं नरकं नयेत् ।

> कुलैकविंशत्या युक्तं ग्रहीतारं च पातयेत् ॥

> पात्रेष्व् आध्यात्मिका मुख्या विशुद्धाश् चाग्निहोत्रिणः ।

> देवताश् च तथा मुख्या गोदाने ह्य् एतद् उत्तमम् ॥

महाभारते ।

> न गोदानात् परं किंचिद् विद्यते वसुधाधिप ।

> गौर् हि न्यायागता दत्ता सा हि तारयते कुलम् ॥

> यानि कानि न दुर्गाणि दुष्कृतानि कृतानि च ।

> तरन्ति चैव पाप्मानं ये धेनुं ददति प्रभो ॥

> तिस्रो रात्रीर् अभ्युपोष्याथ भूमौ तृप्ता गावस् तर्पितेभ्यः प्रदेयाः ।

> वत्सैः प्रीताः सुव्रतैः सोपचारास् त्र्यहं दत्वा गोरसैर् वर्तितव्यम् ॥

जाबालः ।

> होमार्थम् अग्नोत्रस्य यो गां दद्याद् अयाचिताम् ।

> त्रिर् वित्तपूर्णा पृथिवी दत्ता तेन न संशयः ॥ १।२०४ ॥

_अधुना फलम् आह ।_

**[२९७]**	**दातास्याः स्वर्गम् आप्नोति वत्सरान् रोमसंमितान् ।**

अस्या गोर् उक्तप्रकाराया दातस्या एव यावन्ति रोमाणि तावतो वत्सरान् स्वर्गम् आप्नोति लभते ॥

_गुणात् फलातिशयम् आह ।_

> कपिला चेत् तारयति भूय आसप्तमं कुलम् ॥ १।२०५ ॥**

उक्तप्रकारा गौः कपिला चेद् दीयते तदासौ दातुः सप्त पुरुषान् नरकात् तारयति । भूयःशब्दात् दातारं पूर्वोक्तेन फलेन योजयति । सर्ंवर्तः ।

> दशधेनुप्रदानेन तुल्यैका कपिला मता ॥

बृहस्पतिः ।

> हेमशृङ्गीं रौप्यखुरां वस्त्रकांस्याज्यसंयुताम् ।

> सवत्सां कपिलां दत्वा सप्त वंश्यान् समुद्धरेत् ॥

आदिपुराणे ।

> कपिलां ये प्रयच्छन्ति चैलच्छन्नां स्वलंकृताम् ।

> स्वर्णशृङ्गीं रौप्यखुरां मुखालाङ्गूलशोभिताम् ॥

> श्वेतवस्त्रपरिच्छन्नां घण्टास्वनरवैर् युताम् ।

> सहस्रं यो गवां दद्यात् कपिलां वापि सुव्रत ॥

> समाम् एव पुरा प्राह ब्रह्मा ब्रह्मविदां वर ।

> यावन्ति रोमकूपाणि कपिलाङ्गे भवन्ति हि ॥

> तावत्कोटिसहस्राणि वर्षाणां दिवि मोदते ।

> कृष्णां गां ददते यस् तु पटच्छन्नां स्वलंकृताम् ॥

> विधिवच् च द्विजातिभ्यो यमलोकं न पश्यति ।

> आयुर् आरोग्यम् ऐश्वर्यं दाता कामान् समाप्नुयात् ॥

> सुवर्णश्ट्ङ्गाभरणा तथा रौप्यखुरा शुभा ।

> पटच्छन्ना शुभा चैव दातव्या वरयोगिने(णे) ॥

> यश् च दद्यात् तु गां श्वेतां तस्य पुण्यफलं शृणु ।

> जन्मप्रभृति यत् पापं मातृकं पैतृकं च यत् ॥

> हस्तोद्धृतजलस्येव तत्क्षणाद् एव नश्यति ।

> गां ददानीह इत्य् एव वाचा पूयेत सर्वशः ॥ **[२९८]**

महाभारते ।

> समानवत्सां कपिलां धेनुं दत्वा पयस्विनीम् ।

> सुव्रतां वस्त्रसंपन्नां ब्रह्मलोके महीयते ॥

समानवत्सा सरूपवत्सा । सुव्रता सुशीला ।

> रोहिणीं तुल्यवत्सां तु धेनुं दत्वा पयस्विनीम् ।

> सुव्रतां वस्त्रसंछन्नां ब्रह्मलोके महीयते ॥ \
> समानवत्सां श्वेतां तु धेनुं दत्वा पयस्विनीम् ।

> सुव्रतां वस्त्रसंवीताम् इन्द्रलोके महीयते ॥

> समानवत्सां शबलां धेनुं दत्वा पयस्विनीम् ।

> सुव्रतां वस्त्रसंछन्नां सोमलोके महीयते ॥

> वातरेणुसवर्णां तु सवत्सां कामदोहिनीम् ।

> प्रदाय वस्त्रसंपन्नां वायुलोके महीयते ॥

> गवां पुच्छं गृहीत्वा तु सुसुवर्णेन पाणिना ।

> गृहस्थो वेदविद् विप्रो वाचयेत् तत् प्रतिग्रहम् ॥

> भोगमोक्षप्रदा श्वेता प्रसूता पापनाशिनी ।

> कृष्णा स्वर्गप्रदा ज्ञेया गौरी च कुलवर्धिनी ॥

> रक्ता रूपप्रदा ज्ञेया पीता दारिद्र्यघातिनी ।

> पुत्रप्रदा कृष्णशारी नीला धर्मप्रवर्धिनी ॥

> कपिला सर्वपापघ्नी नानावर्णा च मोक्षदा ॥ इति ।

इति गोदानम् ॥ १।२०५ ॥

_उभयमुखीदानं सेतिकर्तव्यताफलविशेषं प्रति साधनत्वेनाह । _

> **सवत्सारोमतुल्यानि युगानु उभयतोमुखी ।**

> दातास्याः स्वर्गम् आप्नोति पूर्वेण विधिना ददत् ॥ १।२०६ ॥**

वत्सेन सह वर्तेत इति सवत्सा तस्या रोमाणि सवत्सारोमाणि तैस् तुल्यानि तुल्यसंख्याकानि युगान्य् उभयतोमुखी अर्धप्रसूता गौर् दतुर् आसप्तमं कुलं तारयति । पूर्वोकेतिकर्तव्यतया ददत् प्रयच्छंस् तावन्त्य् एव युगानि स्वर्गम् आप्नोति । युगं देवमानेन चत्वारि वर्षसहस्राणि ॥ १।२०६ ॥

**[२९९]**

> **यावद् वत्सस्य द्वौ पादौ मुखं योन्यां प्रदृश्यते ।**

> तावद् गौः पृथिवी ज्ञेया यावद् गर्भं न मुञ्चति ॥ १।२०७ ॥**

यावद् वत्सस्य जायमानस्य द्वौ पादौ मुखं च योन्यां प्रजनने दृश्यते तावद् असौ गौः पृथिवी ज्ञेयागर्भवोमोदनात् । ततश् च तद्दानाद् दातुः पृथिवीदानफलावाप्तिर् भवति । उभयशिरसं दद्याद् इत्य् अनुवृत्तौ च्यवनः ।


> तस्याः प्रदानकालः प्रसवकालो नान्यं कालं प्रतीक्षते । व्यतीपातविषुवायनषडशीति-मुखविष्णुप्रदाद्या ग्रहणान्ताः सर्व एव पुण्यकालाः । तदैव यत्र स्नाते ब्राह्मणं श्रेयांसं श्रुतशीलसत्यशौचवृत्तजातिगुणादैर् गुणैर् उपेतं विज्ञातं महता कालेन प्रणिपत्य ब्रूयात् । अहम् अतीवार्तो भीतो ऽस्माद् अगाधाद् अपारात् संसारार्णवात् समुत्तारयामि दशावरान् दशापरान् आत्मानं च स्वामिन् भवन्तं दानपात्रम् आसाद्य मदनुग्रहबुद्ध्या नार्थलिप्सया गृह्यताम् इति दाता तम् अनुमन्त्रयेत् । त्वं महीम् अवनिं विश्वधेनाम् इति [र्व् ३।६।१६] जपति । निष्क्रान्ते ऽग्निम् उपसमाधाय देवान् पितॄन् नदीः पर्वतान् वनस्पतीन् उदधीन् नागान् ओषधीस् तर्पयेत् स्वैः स्वैर् मन्त्रैः । तेषां मन्त्रपदानि भवन्ति ।


> ये देवासो दिव्येकादश स्थ पृथिव्यां मध्येकादश स्थ ।


> अप्सुक्षितो महि नैकादश स्थ ते देवा यज्ञम् इमं जुषध्वम् ॥


> [र्व् २।२।४] इति देवानाम् ।


> उशन्तस् त्वा हवामह उशन्तः समिधीमहि ।


> उशन्नुशत आवह पितॄन् हविषे अत्तवे ॥


> इति पितॄणाम् ।


> इमं मे गङ्गे यमुने सरस्वति शुतुद्रि स्तोमं सचता परुष्ण्या ।


> असिक्न्या मरुद्वृधे वितस्तयार्जीकीये शृणुह्या सुषोमया ॥


> [र्व् ८।३।८] इति नदीनाम् ।


> अद्रिभिः सुतो मतिभिश् च नो हितः प्ररोचयन् रोदसी मातरा शुचिः ।


> रोमान्य् अव्या समया वि धावति मधोर्धारा पिन्वमाना दिवे दिवे ॥ **[३००]**


> [र्व् ७।२।३३] इति पर्वतानाम् ।


> वनस्पते शतवल्शो वि रोह सहस्रवल्शा वि वयं रुहेम ।


> यं त्वाम् अयं स्वधितस् तेजमानः प्रणिनाय महते सौभगाय ॥


> [र्व् ६।१।४] इति वनस्पतीनाम् ।


> समुद्रज्येष्ठाः सलिलस्य मध्यात् पुनाना यन्त्य् अनिविशमानाः ।


> इन्द्रो या वज्रो वृषभो रराद ता आपो देवीर् इह माम् अवन्तु ॥


> [र्व् ५।४।१६] इति समुद्राणाम् ।


> अहिर् इव भोगैः पर्येति बाहुं ज्याया हेतिं परिबाधमानः ।


> हस्तघ्नो विश्वा वयुनानि विद्वान् पुमान् पुमांसं परि पातु विश्वतः ॥


> [र्व् ५।१।२१] इति नागानाम् ।


> मधु वाता ऋतायते मधु क्षरन्ति सिन्धवः ।


> माध्वीर् नः सन्त्व् ओषधीः ॥


> [र्व् १।६।१८] इत्य् ओषधीनाम् ।


> इति देवादीनाम् ओषधिपर्यन्तानां मन्त्राः । तद् अनु पार्थिवीभिः पृथ्वीं तर्पयेत् । 


> ईडे द्यावापृथिवी पूर्वचित्तये ऽग्निं घर्मं सुरुचं यामन्न् इष्टये ।


> याभिर्भरे कारम् अंशाय जिन्वथस्ताभिरूषु ऊतिभिर् अश्विना गतम् ॥


> [र्व् १।७।३३]


> मही द्यौः पृथिवी च न इमं यज्ञं मिमिक्षताम् ।


> पिपृतां नो भरीमभिः ॥ [र्व् १।२।६]


> ऊर्वी पृथ्वी बहुले दूरे अन्ते उप ब्रुवे नमसा यज्ञे अस्मिन् ।


> दधाते ये सुभगे सुप्रतूतीं ध्यावा रक्षतं पृथिवी नो अभ्यात् ॥


> [र्व् २।५।६]


> गौरीर् मिमाय सलिलानि तक्षत्य् एकपदी द्विपदी सा चतुष्पदी ।


> अष्टापदी नवपदी बभूवुषी सहस्राक्षरा परमे व्योमन् ॥


> [र्व् २।३।२२] इत्यादिभिश् चतुरशीत्याज्याहुतीर् जुहोति । ब्राह्मणान् भोजयेत् ।


> स्वस्ति नो मिमीताम् अश्विना भगः स्वस्ति देव्य् अदितिर् अनर्वणः।


> स्वस्ति पूषा असुरो दधातु नः स्वस्ति द्यावापृथिवी सुचेतुना ॥


> [र्व् ४।३।७]। **[३०१]**


> इत्यादिस्वस्त्ययनं वाचयीत । अथास्य व्युष्टिम् उदाहरन्ति — अभक्ष्यभक्षणम् अपेयपानं ब्रह्मघ्नं मातृघ्नं पितृघ्नं सद्य एव पुनात्य् उपाध्यायीं स्वसुतां स्वामिभार्यां मातरं मातृष्वसारं पितृष्वसारं मातुलानीं भगिनीं भागिनेयीं शिष्यजायाम् अन्याम् अप्य् अगम्यां गत्वोभयशिरसं सपरिकरां ब्राह्मणाय दद्यात् । परिकरः स्यात् सुवर्णरूप्यरत्नानि क्षेत्राणि धान्यानि वस्त्राणि रसा लवणाद्याश् चन्दनाद्या गन्धास् तदर्धम् अर्धं वा सर्वस्वं वा सह तया ब्राह्मणाय दद्यान् महापातकविमुक्तये" इति ।

मत्यपुराणे ।

> मत्स्य उवाच ।

> रुक्मशृङ्गीं रौप्यखुरां मुक्तालाङ्गूलशोभिताम् ।

> कांस्योपदोहनां राजन् सवत्सां द्विजपुंगवे ॥

> प्रसूयमानां गां दत्वा महत् पुण्यफलं लभेत् ।

> यावत् वत्सो योनिगतो यावद् गर्भं न मुञ्चति ॥

> तावद् गौः पृथिवी ज्ञेया सशैलवनकानना ।

> चतुरन्ता भवेद् दत्ता पृथिवी नात्र संशयः ॥

> यावन्ति धेनुरोमाणि वत्सस्य च नराधिप ।

> तावत्संख्यान् युगगणान् देवलोके महीयते ॥

> पितॄन् पितामाहांश् चैव तथैव प्रपितामहान् ।

> उद्धरिष्यत्य् असंदेहं नरकाद् भूरिदक्षिणः ॥

> घृतक्षीरवहाः कल्या दधिपायसकर्दमाः ।

> यत्र तत्र गतस्यास्य भवन्तीप्सितकामदाः ॥

> गोलोकः सुलभस् तस्य ब्रह्मलोकश् च पार्थिव ॥

> स्त्रियश् च तं चन्द्रसमानवक्त्राः प्रतप्तजाम्बूनदतुल्यवर्णाः ।

> महानितम्बस्तनवृत्तमध्याः सेवन्त्य् अजस्रं नलिनाभनेत्राः ॥

वराहपुराणे ।

> सुवर्णशृङ्गी यः कृत्वा रौपयुक्तां खुरेष्व् अथो ।

> ब्राह्मणस्य करे दत्वा सुवर्णं रौप्यम् एव वा ॥

> कपिलायास् तदा पुच्छं ब्राह्मणस्य करे न्यसेत् ।

> उदकं च करे दत्वा वाचयेच् छुद्धयान्वितः ॥

**[३०२]**	ससमुद्रगुहा तेन सशैलवनकानना ।

> रत्नपूर्णा भवेद् दत्ता पृथिवी नात्र संशयः ॥

> पृथिवीदानतुल्येन दानेनानेन मानवः ।

> तारितैर् याति पितृभिर् विष्ण्याख्यं यत् परं पदम् ॥

> ब्रहस्वहारको गोघ्नो भ्रूणहा पाकभेदकः ।

> महापातकयुक्तो ऽपि वञ्चको ब्रह्मदूषकः ॥

> निन्दको ब्राह्मणानां च तेषां कर्माभिदूषकः ।

> एवं पातकयुक्तो ऽपि गवां दानेन शुध्यति ॥

> यश् चोभयमुखीं दद्यात् प्रभूतकनकावृताम् ।

> तद् दिनं पायसाहारः पयसा वातिवाहयेत् ॥

> सुवर्णस्य सहस्रेण तदर्धेनापि भामिनि ।

> तस्याप्य् अर्धं शतं वाथ पञ्चाशच् च ततो ऽर्धकम् ॥

> यथाशक्ति प्रदातव्यं वित्तशाठ्यविवर्जितम् ।

> इमां गृहाणोभयमुखीं भवांस् त्राता ममास्तु वै ॥

> मम वंशविशुद्धिः स्यात् सदा स्वस्तिकरो भव ।

> इरावती धेनुमतीति जप्त्वा देवस्योना तदनन्तरम् ॥

> प्रतिगृह्णामि तां धेनुं कुटुम्बार्थे विशेषतः ।

> स्वस्तिर् भवतु ते नित्यं भद्रं चान्ते नमो नमः ॥

> द्यौस् ते प्रतिददामि पृथिवीं ते प्रति गृह्णामि ।

> क इदं कस्मा अदाद् इति च वसुंधरे ।

> विसृजेद् ब्राह्मणं दधि गां च तस्य गृहं नयेत् ॥

इति उभयमुखीदानम् ।

> **यथाकथंचिद् दत्वा गां धेनुं वाधेनुम् एव वा ।**

> अरोगाम् अपरिक्लिष्टां दाता स्वर्गे महीयते ॥ १।२०८ ॥**

यथाकथंचिद् यावत् पूर्वोक्तप्रकारवतीं गां धेनुम् अधेनुं वा रोगरहिताम् अपरिक्लिष्टां दत्वा स्वर्गे महीयते पूज्यते । धेनुर् नवप्रसूता । अधेनुर् अनवप्रसूता । अपरिक्लिष्टाकृशा । अत्र महाभारते ।

> न कृशाम् अपवत्सां वा वन्ध्यां रोगान्वितां तथा ।

> न व्यङ्गां न परिश्रान्तां दद्याद् गां ब्राह्मणाय वै ॥

तथा ।

> पीतोदकां जग्धतृणां दुग्धदोहां निरिन्द्रियाम् ।

> उन्मत्ताम् अङ्गहीनां च मृतवत्सां महाशनाम् ॥

> केशचैलपुरीषास्थिक्रव्यादां स्यन्दिनीं खलाम् ।

> पुनर्नवां यमलसूं नित्यं प्रगलितस्तनीम् ॥

> न दद्याद् ब्राह्मणेभ्यश् च सदोषं वृषं तथा ॥

पीतोदकत्वजग्धतृणत्वादिना वृद्धत्वम् उपलक्ष्यते । खला दुःशीला । एकस्यापि गोदानादिकर्मणः क्वचिच् छास्त्रे बहुफलं कथ्यते क्वचिच् चाल्पं तद्दातुर् देयस्य पात्रस्य देशकालयोश् च गुणभूयस्त्वाल्पत्वाभ्यां व्यवस्थापनीयम् । तद् आह मनुः ।

> पात्रस्य च विशेषेण श्रद्दधानतयापि च ।

> अल्पं वा बहु वा प्रेत्य दानस्यावाप्यते फलम् ॥ इति ।

धेनुदानविधिप्रसङ्गेन गुडधेन्यादिविधय उदाह्रियन्ते । तत्र मत्स्यपुराणम् ।

> गुडधेनुविधानस्य यद् रूपम् इह यत् फलम् ।

> तद् इदानीं प्रवक्ष्यामि सर्वपापप्रणाशनम् ॥

> कृष्णाजिनं चतुर्हस्तं प्राग्ग्रीवं विन्यसेद् भुवि ।

> गोमयेनोपलिप्तायां दर्भान् आस्तीर्य यत्नतः ॥

हस्तो ऽरत्निः ।

> लघ्वेणकाजिनं तद्वद् वत्सस्य परिकल्पयेत् ।

> प्राङ्मुखीं कल्पयेद् धेनुम् उदक्पादां सवत्सकाम् ॥

प्राङ्मुखी प्राक्शिराः । वत्सो ऽपि तथैव ।

> उत्तमा गुडधेनुः स्यात् सदा भारचतुष्टयम् ।

> वत्सं भारेण कुर्वीत भाराभ्यां मध्यमा स्मृता ॥

> अर्धभारेण वत्सः स्यात् कथिता भारकेण तु ।

> चतुर्थांशेन वत्सः स्याद् गृहवित्तानुसारतः ॥

फलशतं तुला तुलानां विंशतिर् भारः । तद् उक्तम् ।

> तुला स्त्रियां पलशतं भारः स्याद् विंशतिस् तुलाः ।

> धेनुवत्सौ घृतास्यौ तौ सितसूत्राम्बरावृतौ ॥

**[३०४]**	शुक्तिकर्णाव् इक्षूपादौ शुक्तिमुक्ताफलेक्षणौ ।

> सितसूत्रशिरालौ तौ सितकम्बलकम्बलौ ॥

> ताम्रगुडकपृष्ठौ तौ सितचामररोमकौ ।

> विद्रुमभ्रूयुगोपेतौ नवनीतस्तनान्वितौ ॥

> क्षौमपुच्छौ कांस्यदोहाव् इन्द्रनीलकतारकौ ।

तारके चक्षुर्मध्यभागौ ।

> सुवर्णशृङ्गाभरणौ खुरौ रौप्यमयैर् युतौ ॥

> नानाफलयुतौ दन्तौ घ्राणगन्धकरण्डकौ ।

> इत्य् एवं रचयित्वा तौ धूपदीपैस् तथार्चयेत् ॥

> या लक्ष्मीः सर्वभूतानां या च देवेष्व् अवस्थिता ।

> धेनुरूपेण सा देवी मम पापं व्यपोहतु ॥

> विष्णोर् वक्षसि या लक्ष्मीः स्वाहा या च विभावसौ ।

> चन्द्रार्कशक्रशक्तिर् या धेनुरूपास्तु सा श्रिये ॥

> चतुर्मुखस्य या लक्ष्मीर् या लक्ष्मीर् धनदस्य च ।

> लक्ष्मीर् या लोकपालानां सा धेनुर् वरदास्तु मे ॥

> स्वधा या पितृमुख्यानां(णां) स्वाहा यज्ञभुजां च या ।

> सर्वपापहरा धेनुस् तस्माच् छान्तिं (?) प्रयच्छ मे ॥

> एवम् आमन्त्र्य तां धेनुं ब्राह्मणाय निवेदयेत् ।

> विधानम् एतद् धेनूनां सर्वासाम् इह पठ्यते ॥

> यास् तु पापविनाशिन्यः पठ्यन्ते दश धेनवः ।

> तासां स्वरूपं वक्ष्यामि नामानि च नराधिप ॥

> प्रथमा गुडधेनुः स्यात् तिलधेनुस् तथा परा ।

> घृतधेनुस् तृतीया च चतुर्थी जलधेनुका ॥

> क्षीरधेनुश् च विख्याता मधुधेनुस् तथा परा ।

> सप्तमी शर्कराधेनुर् दधिधेनुस् तथाष्टमी ॥

> रसधेनुश् च नवमी दशमी स्यात् स्वरूपतः ।

> कुम्भाः स्युर् द्रवधेनूनाम् इतरासां तु राशयः ॥

कुम्भो द्वादशपलाधिकानि फलशतानि पञ्च । तद् उक्तम् ।

**[३०५]**	पलद्वयं तु प्रसृतं द्विगुणं कुडवं मतम् ।

> चतुर्भिः कुषवैः प्रस्थः प्रस्थाश् चत्वार आढकः ॥

> आढकैस् तैश् चतुर्भिस् तु द्रोणस् तु कथितो बुधैः ।

> कुम्भो द्रोणद्वयं शूर्पः खारी द्रोणास् तु षोडश ॥

> सुवर्णधेनुम् अप्य् अत्र केचिद् इच्छन्ति मानवाः ।

> नवनीतेन रत्नैश् च तथान्ये ऽपि महर्षयः ॥

> एतद् एव विधानं स्याद् एते चोपस्कराः स्मृताः ।

> मन्त्रावाहनसंयुक्ताः सर्वाः पर्वणि पर्वणि ॥

> यथाश्रद्धं प्रदातव्या भुक्तिमुक्तिफलप्रदाः ।

> गुडधेनुप्रसङ्गेन सर्वास् तव मयोदिताः ॥

> अशेषयज्ञफलदाः सर्वाः पपहराः शुभाः ।

> अयने विषुवे पुण्ये व्यतीपाते च वा पुनः ॥

> गुडधेन्वादयो देया उपरागादिपर्वसु ॥

इति गुणधेनुः ।

अथ तिलधेनुः । विष्णुधर्मोत्तरे वसिष्ठः ।

> तिलधेनुं प्रवक्ष्यामि केशवप्रीणनाय या ।

> दत्ता भवति यश् चास्या नरेन्द्र विधिर् उत्तमः ॥

> यां दत्वा ब्रह्महा गोघ्नः पितृघ्नो गुरुतल्पगः ।

> अगारदाही गरदः सर्वपापरतो ऽपि वा ॥

> महापातकयुक्तो वा युक्तो यश् चोपपातकैः ।

> प्रमुच्यते ऽखिलैः पापैर् विष्णुलोकं च गच्छति ॥

> उपलिप्ते महीपृष्ठे वस्त्राजिनसमावृते ।

> धेनुं तिलमयीं कृत्वा सर्वरत्नैर् अलंकृताम् ॥

> स्वर्णशृङ्गीं रौप्यखुरां गन्धघ्राणवतीं शुभाम् ।

> मिष्टान्नजिह्वां कुर्वीत गुणास्यां सूत्रकम्बलाम् ॥

> इक्षुपादां ताम्रपृष्ठां कुर्यान् मुक्ताफलेक्षणाम् ।

> प्रशस्तपत्रश्रवणां फलदन्तवतीं शुभाम् ॥

> स्रग्दामपुच्छां कुर्वीत नवनीतस्तनान्विताम् ।

> फलैर् मनोहरैर् भक्ष्यैर् मणिमुक्ताफलान्विताम् ॥

**[३०६]**	तिलद्रोणेन कुर्वीत आढकेन तु वत्सकम् ।

> शुभवस्त्रयुगच्छन्नां चारुच्छत्रसमन्विताम् ॥

> ईदृक्संस्थानसंपन्नां कृत्वा श्रद्धासमन्वितः ।

> कांस्योपदोहनां दद्यात् केशवः प्रीयताम् इति ॥

> सम्यग् उच्चार्य विधिना दत्वैतेन नराधिप ।

> सर्वपापविनिर्मुक्तः पितरं सपितामहम् ॥

> प्रपितामहं तथा पूर्वपुरुषाणां चतुष्टयम् ।

> आत्मानं तनयं पौत्रं प्रपौत्रं तदधस् त्रयम् ॥

> तारयत्य् अवनीपाल तिलधेनुप्रदो नरः ।

> यश् च गृह्णाति विधिवत् तस्याप्य् एवंविधं फलम् ॥

> चतुर्दश तथा ये च ददतश् चानुमोदतः ।

> दीयमानां प्रपश्यन्ति तिलधेनुं च ये नराः ॥

> ते ऽप्य् अशेषाघनिर्मुक्ताः प्रयान्ति परमां गतिम् ।

> प्रशान्ताय सुशीलाय तथामत्सरिणे बुधः ॥

> तिलधेनुं नरो दद्याद् वेदपूर्णाय धर्मिणे ।

> त्रिरात्रं यस् तिलाहारस् तिलधेनुं प्रयच्छति ॥

> दत्वैकरात्रं स नरस् तिलान् अत्ति नराधिप ।

> दानाद् विशुद्धपापस्य तस्य पुण्यवतो नृप ॥

> चान्द्रायणाद् अप्य् अधिकं शस्तं तत् तिलभक्षणम् ॥ इति ।

तिलधेनोः पद्मपुराणोक्तः परिमाणविशेषः ।

> षोडशाढकमयी धेनुश् चतुर्भिर् वत्सको भवेत् ॥

भविष्योत्तरे ।

> विनीताश्व उवाच ।

> विधानं चैव धेनूनां तच् छृणुष्व नराधिप ।

> तासां विधानं वक्ष्यामि विशेषश् चापि यादृशः ॥

> अनुलिप्ते महीपृष्ठे क्ष्णाजिनकुशोत्तरे ।

> वस्त्रप्रस्तरणं कृत्वा धेनुं तत्रोपकल्पयेत् ॥

> उदङ्मुखीं सवत्सांआ तु स्थापयित्वा विचक्षणः ।

> प्रस्थैः षोडशभिर् धेनुश् चतुर्भिर् वत्सको भवेत् ॥

> इक्षुदण्डमयाः पादा दन्ताः फलमयाः स्मृताः ।

> जिह्वा पिष्टमयी तस्या घ्राणं गन्धमयं स्मृतम् ॥

**[३०७]**	गुडेन वदनं कृत्वा नेत्रे चैव तु मौक्तिके ।

> प्रशस्तपत्रश्रवणा पृष्ठं ताम्रमयं स्मृतम् ॥

> पुच्छं शणमयं तस्याः क्षुद्रमौक्तिकरोमिकाम् ।

> श्वेतैश् च कम्बलै राजन् कम्बलं चैव कल्पयेत् ॥

> फलानां विविधाकारां कण्ठिकां चैव कल्पयेत् ।

> स्तनाश् च नवनीतेन सर्वालंकारभूषिताम् ॥

> स्वर्णशृङ्गीं रौप्यक्षुरां पञ्चरत्नसमन्विताम् ।

> दर्भैर् आच्छादयित्वा च वस्त्रैश् च तदनन्तरम् ॥

> आच्छादयित्वा राजेन्द्र चन्दनेन क्चिर्चिताम् (?) ।

> पुण्यैश् च पूजयित्वा तु धूपगन्धैश् च पूजिताम् ॥

> तादृशीं कल्पयित्वा तु पात्रभूते द्विजोत्तमे ।

> सुव्रताय सुशीलाय विशेषेणाहिताग्नये ॥

> वेदवेदाङ्गविदुषे साधुवृत्ताय धीमते ।

> ईदृशाय प्रदातव्या तिलधेनुर् नराधिप ॥

> मन्त्रेणानेन राजेन्द्र पूज्या स्तुत्या च सर्वतः ।

> ॐ या लक्ष्मीः सर्वभूतानां या च देवेष्व् अवस्थिता ॥

> धेनुरूपेण सा देवी मम पापं व्यपोहतु ।

> देहस्था या च रुद्राणी शंकरस्य सदा प्रिया ॥

> तेन रूपेण सा देवी मम शान्तिं प्रयच्छतु ।

> विष्णोर् वक्षसि या लक्ष्मीः स्वाहा या च विभावसोः ॥

> चन्द्रारक्शक्रशक्तिर् या धेनुरूपास्तु सा श्रिये ।

> चतुर्मुखस्य या लक्ष्मीर् या लक्ष्मीर् धनदस्य च ॥

> लक्ष्मीर् या लोकपालानां सा धेनुर् वरदास्तु मे ।

> स्वधा या पितृमुख्यानां(णां) स्वाहा यज्ञभुजाम् अपि ॥

> सर्वपापहरा धेनुस् तस्माच् छन्तिं प्रयच्छ मे ।

> अन्नं मे जायतां सद्यः पानं सर्वरसास् तथा ॥

> कामान् संपादयास्माकं तिलधेनो द्विजार्पिते ।

इति दानमन्त्रः।

> एवं चामन्त्र्य तां धेनुं ब्राह्मणाय निवेदयेत् ।

> एवम् उच्चारयित्वा तु दद्यात् तस्य च दक्षिणाम् ॥

**[३०८]**	सुवर्णं वाचयित्वाग्रे यथाशक्ति प्रदापयेत् ।

> न वित्तशाठ्यं कुर्वीत आत्मनो विभवे सति ॥

अथ प्रतिग्रहीतृमन्त्रः ।

> प्रतिगृह्णामि देवि त्वां कुटुम्बार्थे विशेषतः ।

> भरस्व कामैर् मां सर्वैस् तिलधेनो नमो ऽस्तु ते ॥

इति तिलधेनुः ।

अथ घृतधेनुदानम् । विष्णुधर्मेषु वसिष्ठः ।

> तिलालाभे तथा दद्याद् घृतधेनुं यतव्रतः ।

> येन भूप विधानेन तद् इहैकमनाः शृषु ॥

> वासुदेवं जगन्नाथं घृतक्षीराभिषेचनात् ।

> संपूज्य पूर्ववत् पुष्पैर् गन्धधूपादिभिर् नरः ॥

> अहोरात्रोषितो नाम्ना अभिषिच्य घृतार्चिषम् ।

> गव्यस्य सर्पिषः कुम्भं पुष्पमाल्यदिशोभितम् ॥

> कांस्याप्धानसंयुक्तं सितवस्त्रयुगेन(ण) च ।

> हिरण्यगर्भसहितं मणिविद्रुममौक्तिकैः ॥

गर्भो मध्यम्, मध्यवर्तिना हिरण्येन सहितं मण्यादिभिश् च सहितं कुम्भम् इत्य् अर्थः ।

> इक्षुयुग्ममयान् पादान् खुरान् रूप्यमयांस् तथा ।

> सौवर्णे चक्षिणी कुर्याच् छृङ्गे चागुरुकाष्ठजे ॥

> सप्तदान्यमये पार्श्वे पत्रोणं नवकम्बलम् ।

> कुर्याद् अगुरुकर्पूरैर् घ्राणं फलमयान् स्तनान् ॥

> तद्वच् छर्करया जिह्वां गुडक्षीरमयं मुखम् ।

> क्षौमसूत्रेण लाङ्गुलं रोमाणि सितसर्षपैः ॥

> ताम्रपात्रमयं पृष्ठं कुर्याच् छ्रद्धासमन्वितः ।

> ईदृक्स्वरूपां संकल्प्य घृतधेनुं नराधिप ॥

**[३०९]**	तद्वत् कल्पनया धेनोर् घृतवत्सं प्रकल्पयेत् ॥

धेन्वाश् चतुर्थभागेन वत्सः कार्यः, अन्यत्र तथादृष्टत्वात् ।

> तां च विप्रं महाभागं मनसैव घृतार्चिषम् ।

> कल्पयित्वा ततस् तस्मै प्रयतः प्रतिपादयेत् ॥

> एतां ममोपकाराय गृह्णीष्व त्वं द्विजोत्तम ।

> प्रीयतां मम देवेशो घृतार्चिः पुरुषोत्तमः ॥

> इत्य् उदाहृत्य विप्राय दद्याद् धेनुं नराधिप ।

> घृतरत्नसुवर्णानां सम्यक्कल्पनया कृताम् ॥

> दत्वैकरात्रं स्थित्वा तु घृताहारो नराधिप ।

> मुच्यते सर्वपापेभ्यस् तथा दानफलं शृणु ॥

> घृतक्षीरवहा नद्यो यत्र पायसकर्दमाः ।

> तेषु लोकेषु सर्वेषु सुपुण्येषूपजायते ॥

> पितुर् ऊर्ध्वं नयेत् सप्त पुरुषांस् तस्य ये ऽप्य् अधः ।

> तांस् तेषु नृप लोकेषु स नयत्यस्तकल्मषः ॥

> सकामानाम् इयं व्युष्टिः कथिता नृपसत्तम ।

> विष्णुलोकं नरा यान्ति निष्कामा घृतधेनुदाः ॥

इति घृतधेनुः ।

अथ जलधेनुः । विष्णुधर्मेषु वसिष्ठः ।

> जलधेनुं प्रवक्ष्यामि प्रीयते दत्तया यया ।

> देवदेवो हृषीकेशः सर्वदः सर्वभावनः ॥

> जलकुम्भं नरव्याघ्र सुवर्णरजतान्वितम् ।

> रत्नगर्भम् अशेषैस् तु ग्राम्यैर् धान्यैः समन्वितम् ॥

> सितवस्त्रयुगच्छनं दूर्वापल्लवशोभितम् ।

> कुष्ठमांसीपुरोशीरवालकामकैर् युतम् ॥

> प्रियङ्गुपात्रसहितं सितयज्ञोपवीतिनम् ।

> सोपानत्कं च सच्छत्रं दर्भविष्टरसंस्थितम् ॥

> चतुर्भिः संभृतं भूप तिलपात्रैश् चतुर्दिशम् ।

**[३१०]**	स्थगितं दधिपात्रेण घृतक्षौद्रवता मुखे ॥

> उपोषितः समभ्यर्च्य वासुदेवं जलेश्वरम् ।

> पुष्पधूपोपहारैस् तु यथाविभवम् आदृतः ॥

> संकल्प्य जलधेनुं च कुम्भं तम् अभिपूज्य च ।

> पूजयेद् वत्सकं तद्वत् कृतं जलमयं ततः ॥

> एवं संपूज्य गोविन्दं जलधेनुं सवत्सकम् ।

> सितवस्त्रधरः शान्तो वीतरागो विमत्सरः॥

> दद्याद् द्विजाय राजेन्द्र प्रीत्यर्थं जलशायिनः ।

> जलशायी जगद्योनिः प्रीयतां मम केशवः ॥

> यो चोच्चार्य भूनाथ विप्राय प्रतिपादयेत् ।

> अपक्वान्नाशिना स्थेयम् अहोरात्रम् अतः परम् ॥

> अनेन विधिना दत्वा जलधेनुं नराधिप ।

> सर्वाह्लादान् अवाप्नोति ये दिव्या ये च मानुषाः ॥

> शरीरारोग्यम् आबाधप्रशमः सार्वकालिकः ।

> नृणां भवति दत्तायां जलधेन्वां न संशयः ॥

इति जलधेनुविधानम् ।

अथ लवणधेनुविधानम्

> युधिष्ठिर उवाच ।

> कृष्ण कृष्ण महाबाहो सर्वशास्त्रविशारद ।

> कथयस्वेह दानानाम् उत्तमं यत् प्रकीर्तितम् ॥

> येन दत्तेन दानानि सर्वाण्य् एव भवन्त्य् उत ।

> सर्वकामप्रसिद्धिश् च सर्वपापक्षयो भवेत् ॥

> प्रायश्चित्तं विशुद्धिश् च तन् मे कथय सुव्रत ॥

> श्रीकृष्ण उचाव ।

> शृणु राजन् प्रवक्ष्यामि दानानाम् उत्तमोत्तमम् ।

> ख्यातं लवणधेन्वाख्यं सर्वकामप्रदं नृणाम् ॥

> यद् दत्वा ब्रह्महा गोघ्नः पितृघ्नो गुरुतल्पगः ।

> विश्वासघाती क्रूरात्मा सर्वपापरतो ऽपि वा ॥

> मुच्यते नात्र संदेहः शिवलोकं च गच्छति ।

> शुभगोधनसंपन्नो दीर्घायुर् अपराजितः ॥

**[३११]**	जायते पुरुषो लोके सर्वकामसमन्वितः ।

> विधिं वक्ष्यामि राजेन्द्र लवणस्येह कल्पनाम् ॥

> गोमयेनोपलिप्येत् तु दर्भसंस्तरसंस्थितम् ।

> आविकं चर्म विन्यस्य पूर्वाशाभिमुखस्थितम् ॥

> वस्त्रेणाच्छादितं कृत्वा धेनुं कुर्वीत बुद्धिमान् ।

> आढकेनैव कुर्वीत बहुवित्तो ऽल्पवित्तवान् ॥

> स्वर्णशृङ्गीं रौप्यखुराम् इक्षुपादां फलस्तनीम् ।

> कार्या शर्करया जिह्वा गन्धघ्राणवतीं तथा ॥

> समुद्रोदरजे शुक्ती कर्णौ तस्याः प्रकल्पयेत् ।

> शृङ्गे चन्दनकाष्ठाभ्यां यवान् आस्ये प्रदापयेत् ॥

> तिलान् पार्ष्णिषु कुर्वीत गोधूमांश् चैव शक्तितः ।

> एवं वै सप्त धान्यानि यथालाभं प्रकल्पयेत् ॥

> कम्बलं पट्टसूत्रेण ग्रीवायां छत्रिकां तथा ।

> पृष्टे वै ताम्रपात्रं तु अपाने गुडपिण्डिकाम् ॥

> लाङ्गूले कर्पटं दद्याद् दशाः क्षीरप्रदेशतः ।

> योनिप्रदेशे तु मधु सर्वतस् तु फलान्विताम् ॥

> एवं सम्यक् परिस्थाप्य रससस्यमयीं दशाम् ।

> स्थापयेद् वत्सकं चापि चतुर्भागेन(ण) मानवः ॥

> एवं धेनुं समभ्यर्च्य माल्यवस्त्रविभूषणैः ।

> स्नात्वा देवार्चनं कृत्वा ब्राह्मणान् अभिपूज्य च ॥

> दत्वा सदक्षिणां गां तु पुत्रभार्यासमन्वितः ।

> ब्राह्मणाय सुशीलाय वृत्तयुक्ताय वै नृप ॥

> सौभाग्यं परमा बुद्धिर् आरोग्यं सर्वसंपदः ।

> नृणां भवति दत्वा तु रसधेनुं न संशयः ॥

> स्वर्गे च नियतो वासो यावद् आभूतसंप्लवम् ॥

> पत्रोर्णकम्बलगलां लवनाढकेन कृत्वा फलस्तनवतीम् अविचर्म पृष्ठे ।

> दत्वा द्विजाय विधिवद् रसधेनुम् एनाम् लोके गवां सकलसौख्ययुतो वसेत् तु ॥

इति भविष्योत्तरे लवणधेनुविधिः ।

**[३१२]**

अथ शर्कराधेनोर् विधानम् ।

> विनीताश्व उवाच ।

> तद्वच् च शर्कराधेनुं शृणु राजन् यथार्थतः ।

> अनुलिप्ते महीपृष्ठे कृष्णाजिनकुशोत्तरे ॥

> धेनुः शर्करया राजन् सदा भारचतुष्टयम् ।

> उत्तमा कथ्यते सद्भिश् चतुर्थांशेन वत्सकम् ॥

> तदर्धं मध्यमा प्रोक्ता चतुर्थांशेन कन्यसा(सी) ।

> तद्वद् वत्सं प्रकुर्वीत चतुर्थांशेन मानवः ॥

> अथ कुर्याद् अष्टशतैश् चतुर्थांशेन वत्सकम् ।

> स्वशक्त्या कारयेद् धेनुं यथात्मानंन पीडयेत् ॥

> सर्वबीजानि संस्थाप्य चतुर्दिक्षु समन्ततः ।

> सौवर्णमुखशृङ्गाणि मौक्तिकानयनानि च ॥

> गुडेन च मुखं कार्यं जिह्वा पिष्टमयी तथा ।

> कम्बलं पट्टसूत्रेण घण्टाभरणसंयुता ॥

> इक्षुपादा रौप्यखुरा नवनीतमयस्तनी ।

> प्रशस्तपत्रश्रवणा सितचामरभूषिता ॥

> पञ्चरत्नसमायुक्ता दर्भरोमसमन्विता ।

> कांस्योपदोहना सम्यग् गन्धपुष्पैः समन्विता ॥

> ईदृग्विधानसंयुक्ता वस्त्रैर् आच्छादितोपरि ।

> गन्धपुष्पैर् अलंकृत्य ब्राह्मणाय निवेदयेत् ॥

> श्रोत्रियाय दरिद्राय साधुवृत्ताय धीमते ।

> वेदवेदाङ्गविदुषे विशेषेणाग्निहोत्रिणे ॥

> अनसूयवे प्रदातव्या न मत्सरयुताय वै ।

> अयने विषुवे चैव व्यतीपाते तु षण्मुखे ॥

> एषु कालेषु पुण्येषु यदृच्छायापि दापयेत् ॥

षण्मुखं षडशीतिमुखम् । यदृच्छाया यदृच्छया यादृगिच्छयेत्य् अर्थः । आर्षो दीर्घः \

**[३१३]**	सत्पात्रं तु द्विजं दृष्ट्वा स्वागतं श्रोत्रियं गृहे ।

> तादृशाय प्रदातव्या पुच्छदेशे निवेदयेत् ॥

> पूर्वामुखः स्थितो दाता अथ वापि ह्य् उदङ्मुखः ।

> धेनुं पूर्वामुखीं कृत्वा वत्सं तूत्तरतो न्यसेत् ॥

> दानकाले तु ये मन्त्रास् तान् पठित्वा समर्पयेत् ।

> आच्छाद्य दैवतं विप्रं मुद्रिकाकर्णवेष्टकैः ॥

> स्वशक्त्या दक्षिणां दद्याद् वित्तशाठ्यविवर्जितः ।

> हस्ते च दक्षिणां दद्याद् गन्धपुष्पं सचन्दनम् ॥

> धेनुं समर्पयेत् तस्य मुखं च न विलोकयेत् ।

> एकाहं शर्कराहारो ब्राह्मणास् त्रिदिनं वसेत् ॥

> सर्वपापहरा धेनुः सर्वकामप्रदायिनी ।

> सर्वकामप्रसिद्धस् तु जायते नात्र संशयः ॥

> दीयमानां प्रपश्यन्ति ते ऽपि यान्ति परां गतिम् ।

> य इदं शृणुयाद् भक्त्या पठते वापि मानवः ॥

> मुच्यते सर्वपपेभ्यो विष्णुलोकं च गच्छति ॥

इति भविषोत्तरे दानधर्मेषु शर्कराधेनुविधिः \

अथ महादानानि ।

मत्स्यपुराणे ।

> ऋषय ऊचुः ।

> न्यायेनार्जनम्। अर्थानां वर्धनं चाभिरक्षणम् ।

> सत्पात्रप्रतिपत्तिश् च सर्वशास्त्रेषु पठ्यते ॥

> कृतकृत्यो भवेत् केन मनस्वी धनवान् बुधः ।

> महादानेन दत्तेन तात विस्तरशो वद ॥

> सूत उवाच ।

> दानधर्मेषु यच् चोक्तं विष्णुना प्रभविष्णुना ।

> तद् अहं सम्प्रवक्ष्यामि महादानम् अनुत्तमम् ॥

> सर्वपापक्षयकरं नृणां दुःस्वप्ननाशनम् ।

> यत् तु षोडशधा प्रोक्तं वासुदेवेन भूतले ॥

> पुण्यं पवित्रम् आयुष्यं सर्वपापहरं शुभम् ।

> पूजितं देवताभिश् च ब्रह्मविष्नुहरादिभिः ॥

**[३१४]**	आद्यं तु सर्वदानानां तुलापुरुषसंज्ञकम् ।

> हिरण्यगर्भदानं च ब्रह्माण्डं तदनन्तरम् ॥

> कल्पपादपदानं च गोसहस्रं च पञ्चमम् ।

> हिरण्यकामधेनुश् च हिरण्याश्वस् तथैव च ॥

> हिरण्याश्वरथस् तद्वद् धेमहस्तिरथस् तथा ।

> पञ्चलाङ्गलिकं तद्वद् धरादानं तथैव च ॥

> द्वादशं विष्णुचक्रं च ततः कल्पलतात्मकम् ।

> सप्तसागरदानं च रत्नधेनुस् तथैव च ॥

> महाभूतघटस् तद्वत् षोडशं परिकीर्तितम् ।

> सर्वाण्य् एतानि कृतवान् पुरा शम्बरसूदनः ॥

> वासुदेवो ऽथ भगवान् अम्बरीषो ऽथ भार्गवः ।

> कार्तवीर्यार्जुनो रामः प्रह्रादः पृथुर् एव च ॥

> कुर्युर् अन्ये महीपालाः कानिचिद् भरतादयः ।

> यस्माद् विघ्नसहस्राणि महादानानि भूतले ॥

> एषाम् अन्यतमं कार्यं वासुदेवप्रसादतः ।

> न शक्यम् अन्यथा कर्तुम् अपि शक्रेण भूतले ॥

> तस्माद् आराध्य गोविन्दम् उमापतिविनायकौ ।

> महादाने मुखं कुर्याद् विप्रैश् चैवानुमोदितः ॥

> एतद् एवाह मनवे परितुष्टो जनार्दनः ।

> यथा तद् अत्र वक्ष्यामि शृणुध्वम् ऋषिसत्तमाः ॥

> मनुर् उवाच ।

> महादानानि यानीह पवित्राणि शुभानि च ।

> रहस्यानि प्रदेयानि तानि मे कथयाच्युत ॥

> मत्स्य उवाच ।

> नोक्तानि यानि दिव्यानि महादानानि षोडश ।

> तानि ते संप्रवक्ष्यामि यथावद् अनुपूर्वशः ॥

> तुलापुरुषयोगो ऽयं येषाम् आदौ विधीयते ।

> अयने विषुवे पुण्ये व्यतीपाते दिनक्षये ॥

> युगादिषूपरागेषु तथा मन्वन्तरादिषु ।

> संक्रान्तौ वैधृतिदिने चतुर्दश्यष्टमीषु च ॥

> सितपञ्चदशीपर्वद्वादशीष्व् अष्टकासु च ।

> यज्ञोत्सवविवाहेषु दुःस्वप्नाद्भुतदर्शने ॥

**[३१५]**	द्रव्यब्राह्मणलाभे वा श्रद्धा वा यत्र जायते ।

> तीर्थे वायतने गोष्ठे कूपारामसरित्सु च ॥

> गृहे वाथ वने वापि तडाके निझरे तथा ।

> महादानानि देयानि संसारभयभीरुणा ॥

> अनित्यं जीवितं यस्माद् वसु चातीव चञ्चलम् ।

> केशेष्व् इव गृहीतस् तन् मृत्युना धर्मम् आचरेत् ॥

> पुण्यां तिथिं समासाद्य कृत्वा ब्राह्मणवाचनम् ।

> षोडशारत्निमात्रं तु दश द्वादश वा करान् ॥

> मण्डलं कारयेद् विद्वांश् चतुर्भद्राननं बुधः ।

> सप्तहस्ता भवेद् वेदी मध्ये पञ्चकराथ वा ॥

> तन्मध्ये तोरणं कुर्यात् सारदारुमयं बुधः ॥

तोरणम् इदं तुलाधारणार्थम् ।

> कुर्याद् दण्डानि चत्वारि चतुर्दिक्षु विचक्षणः ।

> सुमेखलायोनियुतानि द्वारि संपूर्णकुण्डानि सविष्टराणि ।

> हस्तप्रमाणानि तिलाज्यधूपपुष्पोपहाराणि सुशोभनानि ॥

> पूर्वोत्तरे हस्तमिताथ वेदी ग्रहादिदेवेश्वरपूजनाय ।

> तत्रार्चनं ब्रह्मशिवाच्युतानां सूर्यस्य कार्यं फलमाल्यवस्त्रैः ॥

> लोकेशवर्णाः परितः पताका मध्ये ध्वजः किंकिणिकायुतः स्यात् ।

> द्वारेषु कार्याणि च तोरणानि चत्वर्य् अपि क्षीरवनस्पतीनाम् ॥

> द्वारेषु कुम्भद्वयम् अत्र कार्यं सुगन्धधूपाम्बररत्नयुक्तम् ।

> शाकेङ्गुदीचन्दनदेवदारुश्रीपर्णबिल्वैः प्रियकाञ्चनोत्थम् ॥

> स्तम्भद्वयं हस्तयुगावखातं कृत्वा दृढं पञ्चकरोच्छ्रितं च ।

> तदन्तरं हस्तचतुष्टयं स्याद् अथोत्तराङ्गं च तदङ्गम् एव ॥

तदङ्गं स्तम्भवृक्षजातिमत् ।

> समानजातिश् च तुलावलम्ब्या हैमेन मध्ये पुतुषेण युक्ता ।

> दैर्घ्येण सा हस्तचतुष्टयं तु पृथुत्वम् अस्यास् तु दशाङ्गुलानि ॥

> तुला सुवर्णाबरणा तु कार्या सलोहपाशद्वयशृङ्खलाभिः ।

**[३१६]**	युता सुवर्णेन च रत्नमाला विभूषिता माल्यविलेपनाड्या ॥

> चक्रं लिखेद् वारिजगर्भयुक्तं नानारजोभिर् भुवि पुष्पकीर्णम् ।

> वितानकं चोपरि पञ्चवर्णं संस्थापयेत् पुष्पफलोपशोभम् ॥

> अथ द्विजा वेदविदश् च कार्याः सुरूपवेशान्वयशीलयुक्ताः ।

> विधानदक्षाः पटवो ऽनुकूला ये चार्यदेशप्रभवा द्विजेन्द्राः ॥

> गुरुश् च वेदार्थविदार्यदेशसमुद्भवः शीलकुलाभिरूपः ।

> कार्यः पुराणाभिरतो ऽतिदक्षः प्रसन्नगम्भीरसरस्वतीकः ॥

> सिताम्बरः कुण्डलहेमसूत्रकेयूरकण्ठाभरणाभिरामः ।

> पूर्वेण ऋग्वेदयुतौ च शस्तौ यजुर्विदौ दक्षिणतश् च कार्यौ ॥

> स्थाप्यौ द्विजौ सामविदौ च पश्चाद् आथर्वणाव् उत्तरतश् च कार्यौ ।

> विनायकादिग्रहलोकपालवस्वष्टकादित्यमरुद्गणानाम् ॥

> ब्रह्माच्युतेशार्कवनस्पतिभ्यः स्वमन्त्रतो होमचतुष्टयं स्यात् ।

> जप्यानि सूक्तानि तथैव चैषाम् अनुक्रमेणैव यथास्वरूपम् ॥

> होमावसाने कृततूर्यनादो गुरुर् गृहीत्वा बलिपुष्पधूपम् ।

> आवाहयेल् लोकपतीन् क्रमेण मन्त्रैर् अमीभिर् यजमानयुक्तः ॥

> ॐ एह्य् एहि सर्वामरसिद्धसाध्यैर् अभिष्टुतो वज्रधरः सुरेशः ।

> संवीज्यमानो ऽप्सरसां गणेन रक्षाध्वरं नो भवन् नमस् ते ॥

> ॐ इन्द्राय नमः ।

> ॐ एह्य् एहि सर्वामर हव्यवाह मुनिप्रवीरैर् अभितो ऽभुजुष्टः ।

> तेजोवतीलोकगणेन सार्धं ममाध्वरं रक्ष कवे नमस् ते ॥

> ॐ अग्नये नमः ।

> ॐ एह्य् एहि वैवस्वत धर्मराज सर्वामरैर् अर्चितदिव्यमूर्ते ।

> शुभाशुभानन्दसुवामधीश शिवाय नः पाहि सखं नमस् ते ॥

> ॐ यमाय नमः ।

> ॐ एह्य् एहि रक्षोगणनायकस् त्वं विशालवेतालपिशाचसंघैः ।

> ममाध्वरं पाहि शुभाधिनाथ लोकेश्वरस् त्वं भगवन् नमस् ते ॥

**[३१७]**	ॐ निरृतये नमः ।

> ॐ एह्य् एहि पाथोगणवारिधीनां गणेन पर्जन्य महाप्सरोभिः ।	

> विद्याधरेन्द्रामरगीयमानः पाहि त्वम् अस्मान् भगवन् नमस् ते ॥

> ॐ वरुणाय नमः ।

> ॐ एह्य् एहि यज्ञं मम रक्षणाय मृगाधिरूढः सह सिद्धसंघैः ।

> प्राणाधिपः कालकवेः सहायो गृहाण पूजां भगवन् नमस् ते ॥

> ॐ वायवे नमः ।

> ॐ एह्य् एहि यज्ञेश्वर यज्ञरक्षां विधत्स्व नक्षत्रगणेन सार्धम् ।

> सर्वौषधीभिः पितृभिः सहैव गृहाण पूजां भगवन् नमस् ते ॥

> ॐ सोमाय नमः ।

> ॐ एह्य् एहि विश्वेश्वर नस् त्रिशूलिन् कपालखत्वाङ्गवरेण सार्धम् ।

> लोकेश भूतेश्वर यज्ञसिद्ध्यै गृहाण पूजां भगवन् नमस् ते ॥

> ॐ ईशानाय नमः ।

> ॐ एह्य् एहि पातालधारामरेन्द्र नागाङ्गनाकिंनरगीयमानः ।

> रक्षोगणेनामरलोकसार्धम् अनन्त रक्षोध्वरम् अस्मदीयम् ॥

> ॐ अनन्ताय नमः ।

> ॐ एह्य् एहि विश्वाधिपते मुनीन्द्र लोकेन सार्धं पितृदेवताभिः ।

> विशाध्वरं नः सततं शिवाय पितामहस् त्वं भगवन् नमस् ते ॥

> ॐ ब्रह्मणे नमः ।

> त्रैलोक्ये यानि भूतानि स्थावराणि चराणि च ।

> ब्रह्मविष्णुसुरैः सार्धं रक्षां कुर्वन्तु तानि मे ॥

> देवदानवगन्धर्वा यक्षराक्षसपन्नगाः ।

> ऋषयो मनवो गावो देवा मातर एव च ॥

> सर्वे ममाध्वरे रक्षां प्रकुर्वन्तु मुदान्विताः ।

> इत्य् आवाह्य सुरान् दद्याद् ऋत्विग्भ्यो हेमभूषणम् ॥

> कुण्डलानि च हैमानि सूत्राणि कटकानि च ।

> तथाङ्गुलीपवित्राणि वासांसि शयनानि च ॥

> द्विगुणं गुरवे दद्याद् भूषणाच्छादनादिकम् ।

> जपेयुः शान्तिकाध्यायं जापकाः सर्वतोदिशम् ॥ **[३१८]**

शान्तिकाध्यायम् "शं न इन्द्राग्नी" इति सूक्तम् ।

> उपोषिताश् च ते सर्वे कृत्वैवम् अधिवासनम् ।

> आदाव् अन्ते च मध्ये च कुर्याद् ब्राह्मणवाचनम् ॥

> ततो मङ्गलशब्देन स्नापितो वेदपुंगवैः ।

> त्रिः प्रदक्षिणम् आवृत्य गृहीतकुसुमाञ्जलिः ॥

> शुक्लमाल्याम्बरधरस् तां तुलाम् अनुमन्त्रयेत् ।

> नमस् ते सर्वदेवानां शक्ति त्वं सत्यम् आस्थिता ॥

> साक्षिभूता जगद्धात्री निर्मिता विश्वयोनिना ।

> एकतः सर्वसत्यानि तथानृतशतानि च ॥

> धर्माधर्मकृतां मध्ये स्थापितासि जगद्धिते ।

> त्वं तुले सर्वभूतानां प्रमाणम् इह कीर्तिता ॥

> मां तोलयन्ती संसाराद् उद्धरस्व नमो ऽस्तु ते ।

> यो ऽसौ तत्राधिपो देवः पुरुषः पञ्चविंशकः ॥

> स एषो ऽधिष्ठितो देवि त्वयि तस्मान् नमो नमः ।

> ॐ नमो नमस् ते गोविन्द तुलापुरुषसंज्ञक ॥

> त्वं हरे तारयस्वास्मांस् त्व् अस्मात् संसारकर्दमात् ।

> पुण्यं कालं समासाद्य कृत्वैवम् अधिवासनम् ॥

> पुनः प्रदक्षिणं कृत्वा तुलां तां प्रारुहेद् बुधः ।

> सखड्गचर्मकवची सर्वाभरणभूषितः ॥

> धर्मराजम् अथाधाय सोमसूत्रेण संयुतम् ।

> कराभ्यां बद्धमुष्टिभ्याम् आस्ते पश्यन् हरेर् मुखम् ॥

> ततो ऽपरे तुलाभागे न्यसेयुर् द्विजपुंकवाः ।

> समाद् अभ्यधिकं यावत् काञ्चनं चातिनिर्मलम् ॥

> पुष्टिकामस् तु कुर्वीत भूमिसंस्थं नरेश्वर ।

> क्षणमात्रं ततः स्थित्वा पुनर् एवम् उदीरयेत् ॥

> ॐ नमस् ते सर्वभूतानां साक्षिभूते सनातने ।

> पितामहेन देवि त्वं निर्मिता परमेष्ठिना ॥

> त्वया घृतं जगत् सर्वं महत् स्थावरजङ्गमम् ।

> सर्वभूतात्मभूतस्थे नमस् ते विश्वधारिणि ॥

**[३१९]**	ततो ऽवतीर्य गुरवे पूर्वम् अर्धं निवेदयेत् ।

> ऋत्विग्भ्यः परम् अर्धं तु दद्याद् उदकपूर्वकम् ॥

> गुरवे ग्रामरत्नानि ऋत्विग्भ्यश् च निवेदयेत् ।

> प्राप्य तेषाम् अनुज्ञां च तथान्येभ्यो ऽपि दापयेत् ॥

> दीनानाथविशिष्टादीन् पूजयेद् ब्राह्मणैः सह ।

> न चिरं घारयेद् गेहे हेम संप्रोक्षितं बुधः ॥

> तिष्ठद्भयावहं यस्माच् छोकव्याधिकरं नृणाम् ।

> शीघ्रं परस्वीकरणाच् छ्रेयः प्राप्नोति पुष्कलम् ॥

> अनेन विधिना यस् तु तुलापुरुषम् आचरेत् ।

> प्रतिलोकाधिपस्थाने प्रतिमन्वन्तरं वसेत् ॥

> विमानेनार्कवर्णेन किंकिणीजालमालिना ।

> पूज्यमानो ऽप्सरोभिश् च ततो विष्णुपुरं व्रजेत् ॥

> कल्पकोटिशतं यावत् तस्मिंल् लोके महीयते ॥

> कर्मक्षयाद् इह् पुनर् भुवि राजराजभूपालमौलिमणिरञ्जितपादपीठः ।

> श्रद्धान्वितो भवति यज्ञसहस्रयाजी दीपप्रतापजितसर्वमहीपलोकः ॥

> यो दीयमानम् अपि पश्यति भक्तियुक्तो लोकान्तरे स्मरति वाचयतीह लोके ।

> यो वा शृणोति पठतीन्दुसमानरूपं प्राप्नोति धाम स पुरंदरदेवजुष्टम् ॥

इति तुलापुरुषदानम् ।

अत्र भविष्योत्तरीया विशेषाः ।

> तन्मध्ये कारयेद् वेदिं हस्तमात्रोच्छ्रितां शुभाम् ।

> चतुर्द्वारेषु संस्थाप्याः कुम्भाः स्युः पल्लवाननाः ॥

> पञ्चरत्नसमायुक्ताःसप्तधान्योपरि स्थिताः ।

पञ्चरत्नानि ।

> कनकं हीरकं नीलं पद्मरागं च मौक्तिकम् ॥ इति 

सप्तधान्यानि ग्राम्याणि आरण्यानि ग्राम्यारण्यानि वा ।

> व्रीहयो यवगोधूमा उभौ च तिलसर्षपौ ।

> इक्षुः प्रियङ्गवश् चैव ग्राम्या ओषधयः स्मृताः ॥

> वेणुश्यामाकनीवारजर्तिलाश् च गवेधुकाः ।

> आरण्यजा मर्कटिकाः सप्त गन्दुतिकोत्तमाः ॥

**[३२०]**	अणवो राजमाषाश् च माषा मुद्गाश् च कोद्रवाः ।

> कुहीनकाः सहीनाश् च सप्तैते द्व्यन्तराः स्मृताः ॥ इति ।

तथा ।

> अत्रैव केचिद् इच्छन्ति ऋषयः षोडशर्त्विजः ।

> आघाराव् आज्यभागौ तु पूर्वं हुत्वा द्विजोत्तमः ॥

> प्रणवादिस्वनाम्ना च स्वाहान्ते होम उच्यते ॥

तथा ।

> अनेनैव विधानेन केचिद् रौप्यमयं पुनः ।

> कर्पूरेण तथेच्छन्ति केचिद् ब्राह्मणपुंगवाः ॥

> तथा सिततृतीयायां नार्यः सौभाग्यदर्पिताः ।

> कुङ्कुमेन प्रयच्छन्ति लवणेन गुडेन च ॥

> तत्र मन्त्रा न होमा वा एवम् एव प्रदापयेत् ॥

इति तुलादाने विशेषः ।

> अथातः संप्रवक्ष्यामि महादानम् उत्तमम् ।

> नाम्ना हिरण्यगर्भाख्यं महपातकनाशनम् ॥

> पुण्यं दिनम् अथासाद्य तुलापुरुषदानवत् ।

> ऋत्विग्मण्डपसंभारभूषणाच्छादनादिकम् ॥

> कुर्याद् उपोषितस् तद्वल् लोकेशावाहनं बुधः ।

> पुण्याहवाचनं कृत्वा तद्वत् कृत्वाधिवासनम् ॥

> ब्राह्मणैर् आनयेत् कुण्डं तपनीयम् अयं शुभम् ।

> द्वासप्तत्यङ्गुलोच्छ्रायं हेमपङ्कजगर्भवत् ॥

> त्रिभागहीनविस्तारं प्रशस्तं मुरजाकृति ।

> दशान्तानि सरत्नानि दात्रं सूची तथैव च ॥

> हेमनालं सपिटकं बहिर् आदित्यसंयुतम् ।

> अथैवावरणं नाभेर् उपवीतं च काञ्चनम् ॥

> पार्श्वतः स्थापयेत् तद्वद् धेमदण्डं कमण्डलुम् ।

> पद्माकारं पिधानं स्यात् समन्ताद् अङ्गुलाधिकम् ॥

> मुक्तावलीसमोपेतं पद्मरागदलान्वितम् ।

> तिलद्रोणोपरि गतं वेदिमध्ये ततो ऽर्चयेत् ॥

> ततो मङ्गलशब्देन ब्रह्मघोषरवेण च ।

**[३२१]**	सर्वौषध्युदकस्थानं स्नपितं वेदपारगैः ॥

> शुक्लमाल्याम्बरधरैः सर्वाभरणभूषितः।

> इद(म)म् उच्चारयेन् मन्त्रं गृहीतकुसुमाञ्जलिः ॥

> नमो हिरण्यगर्भाय हिरण्यकवचाय च ।

> सप्तलोकसुराध्यक्ष जगद्धात्रे नमो नमः ॥

> भूर्लोकप्रमुखा लोकास् तव घर्भे व्यवस्थिताः ।

> ब्रह्मादयस् तथा देवा नमस् ते विश्वधारिणे ॥

> नमस् ते भुवनाधार नमस्ते भुवनाश्रय ।

> नमो हिरण्यगर्भाय गर्भे यस्य पितामहः॥

> यतस् त्वम् एव भूतात्मा भूते भूते व्यवस्थितः ॥

> तस्मान् माम् उद्धराशेषदुःखसंसारसागरात् ।

> एवम् आमन्त्र्य तन्मध्यम् आविश्यास्त उदङ्मुखः ॥

> मुष्टिभ्यां परिसंगृह्य धर्मराजचतुर्मुखौ ॥

> जानुमध्ये शिरः कृत्वा तिष्ठेद् उच्छ्वासपञ्चकम् ।

> गर्भाधानं पुंसवनं सीमन्तोन्नयनं तथा ॥

> कुर्युर् हिरण्यगर्भस्य ततस् ते द्विजपुंगवाः ।

> गीरमङ्गलघोषेण गुरुर् उत्थापयेत् ततः ॥

> जातकर्मादिकाः कुर्युः क्रियाः षोडश चापराः ।

> सूच्यादिकं च गुरवे दत्वा मन्त्रम् इमं पठेत् ॥

> ॐ नमो हिरण्यगर्भाय विश्वगर्भाय वै नमः ।

> चराचरस्य जगतो गृहभूताय वै नमः ॥

> मात्राहं जनितः पूर्वं मर्त्यधर्मामरोत्तम ।

> त्वद्गर्भसंभवो देव दिव्यदेहो भवाम्य् अहम् ॥

> चतुर्भिः कलशैर् भूयस् ततस् ते द्विजपुंगवाः ।

> स्नानं कुर्युः प्रसन्नाङ्गाः सर्वाभरणभूषिताः ॥

> देवस्य त्वेति मन्त्रेण स्थितस्य कनकासने ।

> अद्य जातस्य ते ऽङ्गानि अभिप्रेक्ष्यामहे वयम् ॥

> दिव्येनानेन वपुषा चिरं जीव सुखी भव ।

**[३२२]**	ततो हिरण्यगर्भं तं तेभ्यो दद्याद् विचक्षणः ॥

> ते पूज्याः सर्वभावेन बहवो वा तदाज्ञया ।

> तत्रोपकरणं सर्वं गुरवे विनिवेदयेत् ॥

> पादुकोपानहच्छत्रं चामरासनभाजनम् ।

> ग्रामं वा विषयं वापि यद् अन्यद् दयितं भवेत् ॥

> अनेन विधिना यस् तु पुण्ये ऽह्नि विनिवेदयेत् ।

> हिरण्यगर्भदानं स ब्रह्मलोके महीयते ॥

> पुरेषु लोकपालानां प्रैमन्वन्तरं वसेत् ।

> कल्पकोटिशतं यावद् ब्रह्मलोके महीयते ॥

> कलिकलुषविमुक्तः पूजितः सिद्धसंघैर् अमलचमरमालावीज्यमानो ऽप्सरोभिः ।

> पितृशतम् अथ बन्धून् पुत्रपौत्रप्रपौत्रान् अपि नरकनिमग्नांस् तारयेद् एक एव ॥

इति मात्स्ये हिरण्यगर्भदानविधिः ।

> मत्स्य उवाच ।

> अथातः संप्रवक्ष्यामि ब्रह्माण्डाभिधम् उत्तमम् ।

> यच् छ्रेष्ठं सर्वदानानां महापातकनाशनम् ॥

> पुण्यं दिनम् अथासाद्य तुलापुरुषदानवत् ।

> ऋत्विग्मण्डलसंभारभूषणाच्छादनानि च ॥

> लोकेशावाहनं तद्वद् अधिवासनकं तथा ।

> कुर्याद् विंशपलाद् ऊर्ध्वम् आ सहस्राच् च शक्ततः ॥

> शकलद्वयसंयुक्तं ब्रह्माण्डं काञ्चनं बुधः ।

> दिग्गजाष्टकसंयुक्तं षड्वेदाङ्गसमन्वितम् ॥

> लोकपालाष्टकोपेतं मध्यस्थितचतुर्मुखम् ।

> शिवाच्युतार्कशिखरम् उमालक्ष्मीसमन्वितम् ॥

> वस्वादित्यमरुद्गर्भं महारत्नसमन्वितम् ।

> वितस्तेर् अङ्गुलशतं यावदायामविस्तरम् ॥

> कौशेयवस्त्रसंयुक्तं तिलद्रोणोपरि न्यसेत् ।

> तथाष्टादश धान्यानि समन्तात् परिकल्पयेत् ॥ **[३२३]**

> श्यामाकधान्ययवमुद्गतिलाणुमाषगोधूमकोद्रवकुलत्थसतीनशिम्बैः ।

> अष्टादशं चणकलायमयोष्टराजमाषप्रियङ्गुसहितं च मसूरम् आहुः ॥

> पूर्वेणानन्तसंयुक्तं प्रद्युम्नं पूर्वदक्षिणे ।

> प्रकृतिं दक्षिणे देशे संकर्षणम् अतः परम् ॥

> पश्चिमे चतुरो वेदान् अनिरुद्धम् अतः परम् ।

> अग्निम् उत्तरतो हेमवासुदेवम् अतः परम् ॥

> समन्ताद् गुडपीठस्थान् अर्चयेत् काञ्चनान् बुधः ।

> स्थापयेद् वस्त्रसंवीतान् पूर्णकुम्भान् दशैव तु ॥

> दशैव धेनवो देयाः सहेमा वरदोहनाः ।

> पादुकोपानहच्छत्रचामरासनदर्पणैः ॥

> भक्ष्यभोज्यान्नदीपेक्षुफलमाल्यानुलेपनैः ।

> होमाधिवासनान्ते तु स्नापितो वेदपुंगवैः ॥

> ॐ नमो ऽस्तु विश्वेश्वर विश्वधाम जगत्सवित्रे भगवन् नमस् ते ।

> सप्तर्षिलोकामरभूतलेश गर्भेण सार्धं वितराभिरक्षाम् ॥

> ये दुःखितास् ते सुखिनो भवन्तु प्रयान्तु पापानि चराचराणाम् ।

> त्वद्दानशस्त्राहतपातकानां ब्रह्माण्ड दोषाः प्रलयं प्रयान्तु ॥

> देवं प्रणम्यामरविश्वगर्भं दद्याद् द्विजेभ्यो दशधा विभज्य ।

> भागद्वयं तत्र गुरोः प्रकल्प्य समं भजेच् छेषम् अतः क्रमेण ॥

> स्वल्पेषु होमं गुरुर् एक एव कुर्याद् अथैकाग्निविधानयुक्त्या ।

> स एव संपूज्यतमो ऽल्पवित्तैर् यथोक्तवस्त्राभरणादिकेन ॥

> इत्थं य एतद् अखिलं पुरुषो ऽनुकुर्याद् ब्रह्माण्डदानम् अधिगम्य महद् विमानम् ।

> निर्धूतकल्मषविशुद्धतनुर् मुरारेर् आनन्दकृत्पदम् उपैति महाप्सरोभिः ॥

> संतारयेत् पितृपितामहपुत्रपौत्रबन्धुप्रियातिथिकलत्रशताष्टकं सः ।

> ब्रह्माण्डदानशकलीकृतपातकौघम् आनन्दयेच् च जननीकुलम् अप्य् अशेषम् ॥

इति मात्स्ये ब्रह्माण्डदानविधिः ।

अत्र भविष्योत्तरीया विशेषाः । **[३२४]**

> ब्रह्माण्डं काञ्चनं कृत्वा सर्वलक्षणसंयुतम् ।

> देवासुरैर् मनुष्यैश् च गन्धर्वोरगराक्षसैः ॥

> संयुक्तं च नदीभिश् च समुद्रैः पर्वतैस् तथा ।

> विमानशतकोटीभिर् भूषितं च सरोवरैः ॥

तथा ।

> तस्याङ्गे कल्पयेद् राजन् भुवनानि चतुर्दश ।

तथा ।

> कलश(शकल)द्वयसंयुक्तं घटाकारं सुसंहतम् ।

तथा ।

> पुष्पमण्डपिकां कृत्वा तत्र संस्थापयेद् बुधः ।

> तिलद्रोणोपरिगतं कुङ्कुमक्षोदचर्चितम् ॥

> वासोयुग्मेन संछाद्य धूपगन्धादिवासितम् ।

> अष्टादशैव धान्यानि द्रोणमात्राण्य् अथाहरेत् ॥

> गृहे वा मण्डपे वापि स्थापयेत् तं विचक्षणः ।

तथा ।

> ब्रह्मविष्णुशिवानां च तन्नाम्ना जुहुयात् तिलान् ।

> अयुतं होमयेत् पञ्चान् महाव्याहृतिभिर् नृप ॥

> रुद्रजापश् च कर्तव्यस् तस्यैवानन्तरं बुधैः ।

> ततः पर्वसमीपे तु स्नातः शुक्लाम्बरः शुचिः ॥

> ब्रह्माणं पूजयेद् भक्त्या गृहीतसुकुमाञ्जलिः (?) ।

> नमो जगत्प्रतिष्ठाय विश्वधाम्ने नमो ऽस्तु ते ॥

> वाङ्मयान्तर्निमग्नाय ब्रह्माण्डे शुभकृद् भव ।

> ब्रह्माण्डोदरवर्तीनि यानि सत्त्वानि कानिचित् ॥

> तानि सर्वाणि मे पुष्टिं प्रयच्छन्त्व् अतुलां तथा ।

> ब्रह्मा विष्णुश् च रुद्रश् च लोकपालास् तथा ग्रहाः ॥

> नक्षत्राणि तथा नागा ऋषयो मरुतस् तथा ।

> सर्वे भवन्तु मे प्रीताः सप्त जन्मान्तराणि च ॥

> इत्य् उच्चार्य ततो दद्याद् ब्रह्माण्डं सर्वकामदम् ।

> सदक्षिणं च तत् कृत्वा दिक्संस्थान् पूजयेद् द्विजान् ॥

इति भविष्योत्तरे विशेषतो ब्रह्माण्डदानविधिः \

> मत्स्य उवाच ।

> कल्पपादपदानाख्यम् अतः परम् अनुत्तमम् ।

> महादानं प्रवक्ष्यामि सर्वपापप्रणाशनम् ॥

**[३२५]**	पुण्यं दिनम् अथासाद्य तुलापुरुषदानवत् ।

> पुण्याहवाचनं कृत्वा लोकेशावाहनं तथा ॥

> ऋत्विग्मण्डपसंस्कारभूषणाच्छादनादिकम् ।

> काञ्चनं कारयेद् वृक्षं नानाफलसमन्वितम् ॥

> नानाविहगवस्त्राणि भूषणानि च कारयेत् ।

> शक्तितस् त्रिपलाद् ऊर्ध्वम् आ सहस्राद् धि कारयेत् ॥

> अथ तप्तसुवर्णस्य कारयेत् कल्पपादपम् ।

> गुडप्रस्थोपरिष्टाच् च सितवस्त्रयुगावृतम् ॥

> ब्रह्मविष्णुशिवोपेतं पञ्चशाखं सभास्करम् ।

> कामदेवम् अधस्ताच् च सकलत्रं प्रपूजयेत् ॥

> संतानं पूर्वतस् तद्वत् तुरीयांशेन कल्पयेत् ।

> मन्दारं दक्षिणे पार्श्वे श्रिया सार्धं घृतोपरि ॥

> पश्चिमे पारिभद्रं तु सवित्र्या सह जीरके ।

> सुरभीसंयुतं तद्वत् तिलेषु हर्चन्दनम् ॥

> तृतीयांशेन कुर्वीत तिलेन फलसंयुतम् ।

> कौशेयवस्त्रसंयुक्तान् इक्षुमालासमन्वितान् ॥

> तथाष्टौ पूर्णकलशान् पादुकासनभाजनम् ।

> दीपकोपानहच्छत्रचामरासनसंयुतम् ॥

> फलमाल्ययुतं तद्वद् उपरिष्टाद् वितानकम् ।

> तथाष्टादश धान्यानि समन्तात् परिकल्पयेत् ॥

> ॐ नमस् ते कल्पवृक्षाय चिन्तितार्थप्रदायिने ।

> विश्वंभराय देवाय नमस् ते विश्वमूर्तये ॥

> यस्मात् त्वम् एव विश्वात्मा ब्रह्मा स्थानुर् दिवाकरः ।

> मूर्तामूर्तं परं बीजमतः पाहि सनातनम् ॥

> त्वम् एवामृतसर्वस्वम् अनन्तः पुरुषो ऽव्ययः ।

> संतानाद्यैर् उपेतः सन् पाहि संसारसागरात् ॥

**[३२६]**	एवम् आमन्त्र्य तं दद्याद् गुरवे कल्पपादपम् ।

> चतुर्भ्यश् चापि ऋत्विग्भ्यः संतानाद्यान् प्रकल्पयेत् ॥

> (स्वल्पेष्व् एकाग्निवत् कुर्याद् गुरुर् एवाभिपूजितः ।

> न वित्तशाठ्यं कुर्वीत न च विस्मयवान् भवेत् ॥

> अनेन विधिना यस् तु महादानं निवेदयेत् ।)

> सर्वपापविनिर्मुक्तः सो ऽश्वमेधफलं लभेत् ॥

> अप्सरोभिः परिवृतः सिद्धचारणकिंनरैः ।

> भूतान् भव्यांश् च मनुजांस् तारयेद् रोमसंमितान् ॥

> स्तूयमानो दिवः पृष्ठे पुत्रपौत्रप्रपौत्रकान् ।

> विमानेनार्कवर्णेन विष्णुलोकं स गच्छति ॥

> दिवि कल्पशतं तिष्ठेद् राजराजो भवेन् नरः ।

> नारायणबलोपेतो नारायणपरायणः ॥

> नारायणकथासक्तो नारायणपरं व्रजेत् ॥

इति मात्स्ये कल्पवृक्षदानविधिः ।

अस्य भविष्योत्तरे विशेषः ।

> श्रीभगवान् उवाच ।

> अपुत्रः पुरुषो यश् च नारी वा पर्वतात्मने ।

> सौवर्णस् तेन दातव्यः कल्पवृक्षो गुणान्वितः ॥

> कृत्त्रिमं वापि गृह्णीयाद् वृक्षं वा स्थावरादिकम् ।

> अन्यजातो ऽथ वा पुत्रः पुत्रत्वे परिकल्पयेत् ॥

> तेन पुत्रवतां लोके गच्छेद् दिवि न संशयः ।

> कल्पवृक्षस् तु कर्तव्यः सुद्धकाञ्चनसंभवः ॥

> बहुशाखः सुपर्णाङ्गो ह्य् अनेककुसुमान्वितः ।

> महास्कन्धः सुरूपश् च रत्नालंकृतविग्रहः ॥

> फलानि तस्य दिव्यानि सौवर्णानि प्रकल्पयेत् ।

> राजतं चैव कुर्वीत समन्तात् पीठम् उत्तमम् ॥

> प्रवालाङ्कुरसंपृक्तं मुक्तादामविलम्बितम् ।

> चतुष्कोणेषु कुर्वीत चतुरः काञ्चनद्रुमान् ॥

**[३२७]**	सुवर्णस्य प्रमाणं तु कथयामि वरानने ।

> सहस्रेण तदर्धेन तस्याप्य् अर्धेन वा पुनः ॥

> कारयेत् कल्पवृक्षं तु सर्वकामसमृद्धये ।

> चन्द्रसूर्योपरागे तु दुःस्वप्नाद्भुतदर्शने ॥

> जन्मर्क्षे विषुवे चैव युगाद्यास्व् अथ वा पुनः ।

> नद्यास् तीरे गृहे वापि देवतायतने ऽपि वा ।

> प्रागुदक्प्रवणे देशे मण्डपं तत्र कारयेत् ॥

> दशहस्तप्रमाणेन कुण्डम् एकं सुशोभनम् ।

> आग्नेय्यां कारयेद् राजन् मेखलात्रयभूषितम् ॥

> तत्र च ब्राह्मणा योज्या ऋग्यजुःसामपाठकाः ।

> उपदेष्टा च तत्रैव द्वितीयः पञ्चमो ऽपि वा ॥

> सर्वाभरणसंपन्नास् ताम्रपात्रविभूषिताः ।

> गुडप्रस्थोपरिष्टाच् च स्थापयेत् कल्पपादपम् ॥

> ब्रह्मविष्णुशिवोपेतं पञ्चशाखं सभास्करम् ।

> कामदेवम् अधस्ताच् च सकलत्रं प्रकल्पयेत् ॥

> संतानं सह गायत्र्या पूर्वतो लवणोपरि ।

> मन्दारं दक्षिणे पार्श्वे श्रिया सह तथा घृते ॥

> पश्चिमे पारिजातं च उमया सह जीरके ।

> सुरभीसहितं तद्वित्तिलेषु हरिचन्दनम् ॥

> कौशेयवस्त्रसंयुक्तान् इक्षुमालासमन्वितान् ।

> तथाष्टौ पूर्वकलशान् समन्तात् परिकल्पयेत् ॥

> अग्नौ प्रणयनं कृत्वा अधिवास्य तु पादपम् ।

> होमं च ब्राह्मणाः कुर्युः सुशुद्धेनान्तरात्मना ॥

> आघाराव् आज्यभागौ च पूर्वं हुत्वा विचक्षणः ।

> तल्लिङ्गैः स्थापितान् देवान् होमेनाप्याययेत् ततः ॥

> महाव्याहृतिभिश् चैव होमं कुर्युस् ततः परम् ।

> अयुतेन भवेत् सिद्धिर् यज्ञस्य वरवर्णिनि ॥

> ततः प्रभाते चोत्थाय स्नात्वा शुक्लाम्बरः शुचिः ।

> त्रिः प्रदक्षिणम् आवृत्य मन्त्रम् एतम् उदीरयेत् ॥

**[३२८]**	नमस्ते कल्पवृक्षाय चिन्तितार्थप्रदायक ।

> वृद्धिप्रदाय देवाय नमस् ते विश्वमूर्तये ॥

> यस्मात् त्वम् एव विश्वात्मा ब्रह्मा स्थाणुर् दिवाकरः ।

> मूर्तामूर्थं परं बीजम् अतः पाहि सनातनम् ॥

> एवम् आमन्त्र्य तं दद्याद् गुरवे कल्पपादपम् ।

> चतुर्भ्यश् चाथ ऋत्विग्भ्यः संतानादीन् प्रकल्पयेत् ॥

> अनेन विधिना यस् तु दानम् एतत् प्रयच्छति ।

> तस्य पुण्यफलं देवि शृणुष्व गदतो मम ॥

> नारी वा पुरुषो वापि स तावद् भुवि दुर्लभः ।

> मातृतः पितृतश् चैव पुरुषान् एकविंशतिम् ॥

> तारयेत् कृतकृत्यश् च भवेज् जन्मनि जन्मनि ।

> अवस्थात्रितये यच् च पापं जन्मदशार्जितम् ॥

> तत् क्षालयत्य् असंदेहं ब्रह्मलोकं च गच्छति ।

> तत्र ब्रह्मदिनं स्थित्वा पुनर् याति शिवालयम् ॥

> तत्रापि सुचिरं कालं गमित्वा पुण्यलोकतः ।

> एवमादि वसित्वा तु मुनुष्यो जायते पुनः ॥

> अरोगी बलवाञ् शूरो रूपवान् सुभगस् तथा ।

> दश् जन्मानि कुरुते राज्यं निहतकण्टकः ॥

> नारी वा दानम् एतद् धि दत्वा चैतत् फलं लभेत् ।

> एतद् गौर्याः समाख्यातं भवेन भवमेदिना ॥

> मया च कथितं सर्वं तव पाण्डुकुलोद्वह ॥

> हैमं सुरद्रुमचतुष्टयसंयुतं च संकल्प्य कल्पविटपं प्रतिपादयेद् यः ।

> विप्राय् वेदविदुषे प्रयतो ऽह्नि पुण्ये प्राप्नोत्य् अनल्पम् अविकल्पम् असाव् अभीष्टम् ॥

इति भविष्योत्तरे कल्पवृक्षदाने विशेषः ।

> मत्स्य उचाच ।

> अथातः संप्रवक्ष्यामि महादानम् अनुत्तमम् ।

> गोसहस्रप्रदानाख्यं सर्वपापहरं परम् ॥

> पुण्यां तिथिं समासाद्य युगमन्वन्तरादिकम् ।

**[३२९]**	पयोव्रत्स् त्रिरात्रं स्याद् एकरात्रम् अथापि वा ॥

> लोकेशावाहनं कुर्यात् तुलापुरुषदानवत् ।

> पुण्याहवाचनं कुर्याद् धोमकार्यं तथैव च ॥

> ऋत्विग्मण्डलसंभारभूषणाच्छादनादिकम् ।

> वृषं लक्षणसंयुक्तं वेदिमध्ये ऽधिवासयेत् ॥

> गोसहस्राद् विनिष्कृष्य गवां दशकम् एव च ।

> गोसहस्रं बहिष्कुर्याद् वस्त्रमाल्यविभूषितम् ॥

> सुवर्णशृङ्गाभरणं रौप्यपादसमन्वितम् ।

> अन्तः प्रेवेश्य दशकं वस्त्रमाल्यैस् तु पूजयेत् ॥

> सुवर्णघण्टिकोपेतं हेमपट्टैर् अलंकृतम् ।

> कौशेयवस्त्रसंवीतं गन्धमाल्यसमन्वैतम् ॥

> हेमरत्नमयैः शृङ्गैश् चामरैर् उपशोभितम् ।

> पादुकोपानहच्छत्रभाजनासनसंयुतम् ॥

> गवां दशकमध्ये स्यात् काञ्चनो नन्दिकेश्वरः ।

> कौशेयवस्त्रसंवीतो गन्धमाल्यविभूषितः ॥

> लवणद्रोणशिखरे मालेक्षुफलसंयुतः ।

> कुर्यात् पलशताद् ऊर्ध्वं सर्वम् एतद् असंशयम् ॥

> शक्तितः पलसाहस्रं त्रितयं यावद् एव तु ।

> गोशते ऽपि दशांशेन सर्वम् एतत् समाचरेत् ॥

> पुण्यकालं समाशाद्य गीतमङ्गलनिःस्वनैः ।

> सर्वौषध्युदकस्नानैः स्नापितो वेदपुंगवैः ॥

> इमम् उच्चारयेन् मन्त्रं गृहीतकुसुमाञ्जलिः ।

> ॐ नमो विश्वमूर्तिभ्यो विश्वमातृभ्य एव च ॥

> विश्वाधिवासिनीभ्यश् च रोहिणीभ्यो नमो नमः ।

> गवाम् अङ्गेषु तिष्ठन्ति भुवनान्य् एकविंशतिः ॥

> ब्रह्मादयस् तथा देवा रोहिण्यः पान्तु मातरः ।

> गावो ममाग्रतः सन्तु गावः पृष्ठत एव हि ॥

> गावः शिरसि मे नित्यं गवां मध्ये वसाम्य् अहम् ।

> यस्मात् त्वं वृषरूपेण धर्म एव सनातनः ॥

**[३३०]**	अष्टमूर्तेर् अधिष्ठानम् अतः पाहि सनातनम् ।

> इत्य् आमन्त्र्य ततो दद्याद् गुरवे नन्दिकेश्वरम् ॥

> सर्वोपकरणोपेतं गोयुगं च विचक्षणः ।

> ऋत्विग्भ्यो धेनुम् एकैकां दशानां विनिवेदयेत् ॥

> दश पञ्चाथ वा दद्याद् अन्येभ्यस् तदनुज्ञया ।

> नैका बहुभ्यो दातव्या यतो दोषकरो भवेत् ॥

> बह्व्यश् चैकस्य दातव्याः श्रीमतारोग्यवृद्धये ।

> पयोव्रतः पुनस् तिष्ठेद् एकाहं गोसहस्रदः ॥

> श्रावयेच् छृणुयाद् वापि महादानानुकीर्तनम् ।

> तद् दिनं ब्रह्मचारी स्याद् य इच्छेद् विपुलां श्रियम् ॥

> अनेन विधिना यस् तु गोसहस्रप्रदो भवेत् ।

> सर्वपापविनिर्मुक्तः सिद्धचारणसेवितः ॥

> विमानेनार्कवर्णेन किङ्किणीजालमालिना ।

> सर्वेषां लोकपालानां लोके संपूज्यते ऽमरैः ॥

> प्रतिमन्वन्तरं तिष्ठेत् पुत्रपौत्रसमन्वितः ।

> सप्त लोकान् अतिक्रम्य ततः शिवपुरं व्रजेत् ॥

> शतम् एकोत्तरं तद्वत् पितॄणां तारयेद् बुधः ।

> मातामहानां तद्वच् च पुत्रपौत्रसमन्वितः ॥

> यावत् कल्पशतं तिष्ठेद् राजराजो भवेत् पुनः ।

> अश्वमेधशतं कुर्याच् छिवध्यानपरायणः ॥

> वैष्णवं लोकम् आस्थाय ततो मुच्येत बन्धनात् ।

> पितरश् चाभिनन्दन्ति गोसहस्रप्रदं शुभम् ॥

> अपि स्यात् स कुले ऽस्माकं पुत्रो दौहित्र एव वा ।

> गोसहस्रप्रदो भूत्वा नरकाद् उद्धरिष्यति ॥

> तस्य कर्मकरो वा स्याद् अपि द्रष्टा तथैव च ।

> संसारसागराद् अस्माद् यो ऽस्मान् संतारयिष्यति ॥

इति मात्स्ये गोसहस्रदानविधिः ।

> मत्स्य उवाच ।

> अथातः संप्रवक्ष्यामि कामधेनुविधिं परम् ।

> सर्वकामप्रदं नॄणां महापातकनाशनम् ॥

**[३३१]**	लोकेशावाहनं तद्वद् धोमः कार्यो विचक्षणैः ।

> तुलापुरुषवत् कुर्यात् कुण्डमण्डपवेदिकाम् ॥

> स्वल्पेष्व् एकाग्निवत् कुर्याद् गुरुर् एव समाहितः ।

> काञ्चनस्यातिशुद्धस्य धेनुं वत्सं च कारयेत् ॥

> उत्तमा पलसाहस्रा तदर्धेन तु मध्यमा ।

> कनीयसी तदर्धेन कामधेनुः प्रकीर्तिता ॥

> शक्तितस् त्रिपलाद् ऊर्ध्वम् अशक्तो ऽपि हि कारयेत् ।

> वेद्यां कृष्णाजिनं न्यस्य गुडप्रस्थसमन्विताम् ॥

> न्येअसेद् उपरि तां धेनुं महारत्नैर् अलंकृताम् ।

> कुम्भाष्टकफलोपेतां नानाफलसमन्विताम् ॥

> तथाष्टादश धान्यानि समन्तात् परिकल्पयेत् ।

> इक्षुदण्डाष्टकं तद्वच् नानाफलसमन्वित्म् ॥

> भाजनं चामरं तद्वत् ताम्रदोहनकं तथा ।

> कौशेयवस्त्रद्वयसंप्रयुक्ता दीपातपत्राभरणाभिरामा ।

> सचामरा कुण्डलिनी सघण्टा गलर्तिका पादुकरौप्यपादा ॥

गलर्तिका गलभूषणम् ।

> रसैश् च सर्वैः परितो ऽभिजुष्टा हरिद्रया पुष्पफलैर् अनेकैः ।

> अजाजिकुस्तुंबुरुशर्कराभिर् वितानकं चोपरि पञ्चवर्णम् ॥

> स्नातस् ततो मङ्गलवेदघोषैः प्रदक्षिणीकृत्य सपुष्पहस्तः ।

> आवाहयेत् तां गुरुणोक्तमन्त्रैर् द्विजाय दद्याद् अथ दर्भपाणिः ॥

> त्वं सर्वदेवगणमन्दिरसङ्गभूता विश्वेश्वरत्रिपथगोदधिपर्वतानाम् ।

> त्वद्दानशस्त्रशकलीकृतपातकौघः प्राप्तो ऽस्मि निर्वृतिम् अतीव परां नमामि ॥

> लोके यथेप्सितफलार्थविधायिनीं त्वाम् आसाद्य को हिअ भवदुःखम् उपैति मर्त्यः ।

> संसारदुःखशमनाय ददस्व कामं त्वां कामधेनुर् इति देवगणा वदन्ति ॥

> आमन्त्र्य रूपकुलशीलगुणान्विताय विप्राय यः कनकधेनुम् इमां प्रदद्यात् ।

> प्राप्नोति धाम स पुरंदरदेवजुष्टं कन्यागणैः परिवृतः पदम् इन्दुमौलेः ॥

इति मात्स्य कामधेनुप्रदानविधिः ।

> मत्स्य उवाच ।

> अथातः संप्रवक्ष्यामि हिरण्याश्वविधिं शुभम् ।

> यस्य प्रदानाद् भुवने अनन्तं फलम् अश्नुते ॥

**[३३२]**	पुण्यां तिथिं समासाद्य कुर्याद् ब्राह्मणवाचनम् ।

> लोकेशावाहनं तद्वत् तुलापुरुषदानवत् ॥

> ऋत्विग्मण्डपसंभारभूषणाच्छादनादिकम् ।

> अल्पेष्व् एकाग्निवत् कुर्याद् धेमवाजिमखं बुधः ॥

> स्थापयेद् वेदिमध्ये तु कार्ष्णाजिनतिलोपरि ।

> कौशेयवस्त्रसंवीतं कारयेद् धेमवाजिनम् ॥

> शक्तितस् त्रिपलाद् ऊर्ध्वम् आसहस्रपलं बुधः ।

> पादुकोपाहनच्छत्रचामरासनभाजनैः ॥

> पूर्णकुम्भाष्टकोपेतं माल्येक्षुफलसंयुतम् ।

> शय्यां सोपस्करां तद्वद् धेममार्तण्डसंयुताम् ॥

> ततः सर्वौषधिस्नानस्नापितं वेदपुंगवैः ।

> इमम् उच्चारयेन् मन्त्रं गृहीतकुसुमाञ्जलिः ॥

> नमस् ते देव देवेश वेदाहरणलम्पट ।

> वाजिरूपेण माम् अस्मात् पाहि संसारसागरात् ॥

> त्वम् एव सप्तधा भूत्वा छन्दोरूपेण भास्करम् ।

> यस्माद् ब्रमयसे लोकान् अतः पाहि सनातन ॥

> एवम् उच्चार्य गुरवे तम् अश्वं विनिवेदयेत् ।

> दत्वा पापक्षयाद् भानोर् लोकम् अभ्येति शाश्वतम् ॥

> गोभिर् विभवतः सर्वान् ऋत्विजश् चाभिपूजयेत् ।

> सर्वधान्योपकरणं गुरवे विनिवेदयेत् ॥

> सर्वं शय्यादिकं दत्वा भुञ्जीत तिलम् एव च ।

> पुराणश्रवणं तद्वत् कारयेद् भोजनादिकम् ॥

> इमं हिरण्याश्वविधिं करोति यः संपूज्यमानो दिवि देवतेन्द्रैः ।

> विमुक्तपापः स पुरं मुरारेर् आप्नोति सिद्धरि अभिपूजितः सन् ॥

इति मात्स्ये हिरण्याश्वदानम् ।

> मत्स्य उवाच ।

> अथातः संप्रवक्ष्यामि महादानम् अनुत्तमम् ।

> पुण्यम् अश्वरथं नाम महापातकनाशनम् ॥

> पुण्यं दिनम् अथासाद्य कृत्वा ब्राह्मणवाचनम् ।

> लोकेशावाहनं कुर्यात् तुलापुरुषदानवत् ॥

**[३३३]**	ऋत्विग्मण्डपसंभारभूषणाच्छादनादिकम् ।

> कृष्णाजिने तिलान् कृत्वा काञ्चनं कारयेद् रथम् ॥

> सप्ताश्वं चतुरश्वं वा चतुश्चक्रं सुकूबरम् ।

> ऐन्द्रनीलेन कुम्भेन ध्वजरूपेण संयुतम् ॥

> लोकपालाष्टकोपेतं पद्मरागदलान्वितम् ।

> चत्वारः पूर्णकलशा धान्यान्य् अष्टादशैव तु ॥

> कौशेयवस्त्रसंयुक्तम् उपरिष्टाद् वितानकम् ।

> माल्येक्षुफलसंयुक्तं पुरुषेण समन्वितम् ॥

> यो यद्भक्तः पुमान् कुर्यात् स तन्नाम्न्याधिवासनम् ।

> छत्रचामरकौशेयवस्त्रोपानहपादुकाः ॥

> गोभिर् विभवतः सार्धं दद्याच् च शयनासनम् ।

> आ भारात् त्रिपलाद् ऊर्ध्वं शक्तितः कारयेद् बुधः ॥

> अष्टाभिर् अथ संयुक्तं चतुर्भिर् वाथ वाजिभिः ।

> द्वाभ्याम् अथ युतं दद्याद् धेमसिंहध्वजान्वितम् ॥

> चक्ररक्षाव् उभौ तद्वत् तुरगस्थावथाश्विनौ ।

> पुण्यकालम् अथासाद्य पूर्ववत् स्नापितो द्विजैः ॥

> त्रिः प्रदक्षिणम् आवृत्य गृहीतकुसुमाञ्जलिः ।

> शुक्लमाल्याम्बरो दद्याद् इमं मन्त्रम् उदीरयेत् ॥

> ॐ नमो नमः पापविनाशनाय वेदात्मने वेदतुरंगमाय ।

> धाम्नाम् अधीशाय भवाभवाय पापौघदावानल देहि शान्तिम् ॥

> वस्वष्टकादित्यमरुद्गणानां त्वम् एव धाता परमं निधानम् ।

> यतस् ततो मे हृदयं प्रयातु धर्मैकतानत्वमघौघनाशात् ॥

> इति तुरगरथप्रदानम् एवं भवभयसूदनम् अत्र यः करोति ।

> स कलुषपटलैर् विमुक्तदेहः परमम् उपैति पदं पिनाकपाणेः ॥

> देदीप्यमानवपुषा विजितप्रभावम् आक्रम्य मण्डलम् अखण्डम् अचण्डभानोः ।

> सिद्धाङ्गनानयनषट्पदपीयमानवक्त्राम्बुजो ऽम्बुजभवेन चिरं सहास्ते ॥

> इति पठति शृणोति वा य इत्थं कनकतुरङ्गरथप्रदानम् अस्मिन् ।

> न स नरकपुरं प्रयाति जातु नरकरिपोर् भवनं प्रयाति भूयः ॥

**[३३४]**

इति मात्स्ये हिरण्याश्वरथदानम् ।

> मत्स्य उवाच ।

> अथातः संप्रवक्ष्यामि हेमहस्तिरथं शुभम् ।

> यस्य प्रदानाच् च हरेर् भवनं याति मानवः ॥

> पुण्यां तिथिं समासाद्य तुलापुरुषदानवत् ।

> विप्रवाचनकं कुर्याल् लोकेशावाहनं बुधः ॥

> ऋत्विग्मण्डलसंभारभूषणाच्छादनादिकम् ।

> अत्राप्य् उपोषितस् तद्वत् ब्राह्मणैः सह भोजनम् ॥

> कुर्यात् पुष्परथाकारं काञ्चनं मणिमण्डितम् ।

> वलभीभिर् विचित्राभिश् चतुश्चक्रसमन्वितम् ॥

> लोकपालाष्टकोपेतं ब्रह्मार्कशिवसंयुतम् ।

> मध्ये नारायणोपेतं लक्ष्मीपुष्टिसमन्वितम् ॥

> कृष्णाजिने तिलद्रोणं कृत्वा संस्थापयेद् रथम् ।

> तथाष्टादश धान्यानि भाजनासनचन्दनैः ॥

> दीपकोपनहच्छत्रदर्पणं पादुकान्वितम् ।

> ध्वजे तु गरुडं कुर्यात् कूबराग्रे विनायकम् ॥

> नानाफलसमायुक्तम् उपरिष्टाद् वितानकम् ।

> कौशेयकं पञ्चवर्णम् अम्लानकुसुमान्वितम् ॥

> चतुर्भिः कलशैः सार्धं गोभिर् अष्टाभिर् अन्वितम् ।

> चतुर्भिर् हेममातङ्गैर् मुक्तादामविभूषितम् ॥

> स्वरूपतः करिभ्यां च युक्तं कृत्वा निवेदयेत् ।

> कुर्यात् पञ्चपलाद् ऊर्ध्वम् आ भाराद् अपि शक्तितः ॥

> ततो मङ्गलशब्देन स्नपितो वेदपुंगवैः ।

> त्रिः प्रदक्षिणम् आवृत्य गृहीतकुस्माञ्जलिः ॥

> इमम् उच्चारयेन् मन्त्रं ब्राह्मणेभ्यो निवेदयेत् ।

> नमो नमः शंकरपद्मजार्कलोकेशविद्याधरवासुदेवैः ।

> त्वं सेव्यसे वेदपुराणयज्ञैस् तेजोमय स्यन्दन पाहि तस्मात् ॥

> यत् तत्पदं परम् गुह्यतरं मुरारेर् आनन्दहेतु गुणरूपविमुक्तम् अन्तः ।

> योगैकमानसदृशो मुनयः समाधौ पश्यन्ति तत् त्वम् असि नाथ रथे ऽधिरूढः ॥

> यस्मात् त्वम् एव भवसागरसंप्लुतानाम् आनन्दभाण्डभृतमन्थनयानपात्रम् ? ।

**[३३५]**	तस्माद् अघौघशमनेन कुरु प्रसादं चामीकरेभरथमाधवसंप्रदानम् ॥

> इत्थं प्रणम्य कनकेभरथप्रदानं यः कारयेत् सकलपापविमुक्तदेहः ।

> विद्याधरामरमुनीन्द्रगणाभुजुष्टं प्राप्नोति तत्पदम् अतीन्द्रियम् इन्दुमौलेः ॥

> कृतदुरितवितानांस् तूल्लसद्वह्निजालव्यतिकरकृतदाहोद्वेगभाजो ऽपि बन्धून् ।

> नयति च पितृपौत्रान् रौरवाद् अप्य् अशेषान् कृतगजरथदानः शाश्वतं सद्म विष्णोः ॥

इति मात्स्ये हस्तिरथदानम् ।

> मत्स्य उवाच ।

> अथातः संप्रवक्ष्यामि महादानम् अनुत्तमम् ।

> पञ्चलाङ्गलकं नाम महापातकनाशनम् ॥

> पुण्यां तिथिं समासाद्य युगादिग्रहणादिकाम् ।

> भूमिदानं नरो दद्यात् पञ्चलाङ्गलकान्वितम् ॥

> खर्वटं खेटकं वापि ग्रामं वा सस्यशालिनम् ।

> निर्वर्तनशतं वापि तदर्धं वापि शक्तितः ॥

> सुरदारुमयान् कृत्वा हलान् पञ्च विचक्षणः ।

> सर्वोपकरणैर् युक्तांस् तथा तान् पञ्च काञ्चनान् ॥

> वृषलक्षणसंयुक्तान् दशैव च दुरंधरान् ।

> सुवर्णशृङ्गाभरणान् मुक्तालाङ्गूलशोभितान् ॥

> रौप्यपादाग्रतिलकान् रक्तकौशेयभूषणान् ।

> स्रग्दामचन्दनयुताञ् शालायाम् अधिवासयेत् ॥

> पर्जन्यादित्यरुद्रेभ्यः पयसा निर्वपेच् चरून् ।

> एतस्मिन्न् एव कुण्डे तु गुरुर् यस्मै निवेदयेत् ॥

> पलाशसमिधस् तद्वद् आज्यं कृष्णतिलांश् तथा ।

> तुलापुरुषवत् कुर्याल् लोकेशावाहनं बुधः ॥

> ततो मङ्गलशब्देन शुक्लमाल्याम्बरो ऽथ सः ।

> आहूय द्विजदांपत्यं हेमसूत्राङ्गुलीयकैः ॥

> कौशेयवस्त्रकटकैर् मणिभिश् चाभिपूजयेत् ।

> शय्यां सोपस्करां तद्वद् धेनुम् एकां पयस्विनीम् ॥

> तथाष्टादश दान्यानि समन्ताद् अधिवासयेत् ।

> ततः प्रदक्षिणं कृत्वा गृहीतकुसुमाञ्जलिः ॥

**[३३६]**	इमम् उच्चारयेन् मन्त्रम् अथ संविनिवेदयेत् ।

> यस्माद् देवगणाः सर्वे स्थावराणि चराणि च ॥

> धुरंधराङ्गे तिष्ठन्ति तस्माद् भक्तिः शिवाश्तु मे ।

> यस्माच् च भूमिदानस्य कलां नार्हन्ति षोडशीम् ॥

> दानान्य् अन्यानि मे भक्तिर् धर्म एव दृढा भवेत् ।

> दण्डेन सप्तहस्तेन त्रिंशद् दण्डा निवर्तनम् ॥

> त्रिभागहीनं गोचर्ममानम् आह प्रजापतिः ।

> मानेनानेन यो दद्यान् निवर्तनशतं बुधः ॥

> विधिनानेन तस्याशु क्षीयते पापसंहतिः ।

> तदर्धम् अथ वा दद्याद् अपि गोचर्ममात्रकम् ॥

> भवनस्थानमात्रं सो ऽपि पापैः प्रमुच्यते ।

> यावन्ति लाङ्गलकमार्गमुखानि भूमेस् तासां पतेर् दुहितुरङ्गजरोमकाणि ।

> तावन्ति शंकरपुरे स समानि तिष्ठेद् भूमिप्रदानम् इह यः कुरुते मनुष्यः ॥

> गन्धर्वकिंनरसुरासुरसिद्धसंघैर् आधूतचामरम् उपेत्य महद् विमानम् ।

> संपूज्यते पितृपितामहबन्धुयुक्तः शंभोः पुरं व्रजति चामरनायकः सन् ॥

> नेन्द्रत्वम् अप्य् अधिगतं क्षयम् अभ्युपैति गोभूमिलाङ्गलधुरंधरसंप्रदानात् ।

> तस्माद् अघौघपटलक्षयकारि भूमेर् दानं विधेयम् अतिभूतिभवाभवाय ॥

इति मात्स्ये पञ्चलाङ्गलकप्रदानम् ।

> मत्स्य उवाच ।

> अथातः संप्रवक्ष्यामि धरादानम् अनुत्तमम् ।

> पापक्षयकरं नॄणाम् अमङ्गल्यविनाशनम् ॥

> कारयेत् पृथिवीं हैमीं जम्बुद्वीपानुकारिणीम् ।

> मर्यादापर्वतमयीं मध्ये मेरुसमन्विताम् ॥

> लोकपालाष्टकोपेतां नववर्षसमायुताम् ।

> नदीनदशतोपेतां सप्तसागरवेष्टिताम् ॥

> महारत्नसमाकीर्णां वसुरुद्रार्कसंयुताम् ।

> हेम्नः पलसहस्रेण तदर्धेनाथ शक्तितः ॥

> शतत्रयेण वा कुर्याद् द्विशतेन शतेन वा ।

> कुर्यात् पञ्चपलाद् ऊर्ध्वम् अशक्तो ऽपि विचक्षणः ॥

**[३३७]**	तुलापुरुषवत् कुर्याल् लोकेशावाहनं बुधः ।

> ऋत्विग्मण्डलसंभारभूषणाच्छादनादिकम् ॥

> वेद्यां कृष्णाजिनं कृत्वा तिलान् उपरि विन्यसेत् ।

> तथाष्टादश धान्यानि रसांश् च लवणादिकान् ॥

> तथाष्टौ पूर्णकलशान् समन्तात् परिकल्पयेत् ।

> वितानकं च कौशेयं फलानि विविधानि च ॥

> तथांशुकानि रम्याणि श्रीखण्डशकलानि च ।

> इत्य् एवं रचयित्वा ताम् अधिवासनपूर्वकम् ॥

> शुक्लमाल्याम्बरधरः शुक्लाभरणभूषितः ।

> प्रदक्षिणं ततः कृत्वा गृहीतकुसुमाञ्जलिः ॥

> पुण्यकालम् अथासाद्य मन्त्रान् एतान् उदाहरेत् ।

> ॐ नमस् ते सर्वदेवानां त्वम् एव भवनं यतः ॥

> धात्री च सर्वभूतानाम् अतः पाहि वसुंधरे ।

> वसून् धारयते यस्माद् वसुधा तेन निर्मला ॥

> वसुंधरा ततो जाता तस्मात् पाहि भयाद् अलम् ।

> चतुर्मुखो ऽपि नो गच्छेद् यस्माद् अन्तं तवाचले ॥

> अनन्तायै नमस् तस्मात् पाहि संसारकर्दमात् ।

> त्वम् एव लक्ष्मीर् गोविन्दे शिवे गौरीति संस्थिता ॥

> गायत्री ब्रह्मणः पार्श्वे ज्योत्स्ना चन्द्रे रवौ प्रभा ।

> बुद्धिर् बृहस्पतौ ख्याता मेधा मुनिषु संस्थिता ॥

> विश्वं व्याप्य स्थिता यस्मात् ततो विश्वंभरा मता ।

> स्थितिर् धृतिः क्षमा क्षोणी पृथ्वी वसुमती रसा ।

> एताभिर् मूर्तिभिः पाहि देवि संसारसागरात् ॥

> एवम् उच्चार्य तां देवीं ब्राह्मणेभ्यो निवेदयेत् ।

> धरार्धं वा चतुर्भागं गुरवे प्रतिपादयेत् ॥

> शेषं चैवाथ ऋत्विग्भ्यः प्रणिपत्य विसर्जयेत् ।

> अनेन विधिना यस् तु दद्याद् धेमधरां बुधः ॥

> पुण्यकाले तु संप्राप्ते स पदं याति वैष्णवम् ।

> विमानेनार्कवर्णेन किङ्किणीजालमालिना ॥

**[३३८]**	नारायणपुरं गत्वा कल्पत्रयम् अथो वसेत् ।

> पितृपौत्रप्रपौत्रांश् च तारयेद् एकविंशतिः(तिम्) ॥

> इति पठति य इत्थं यः शृणोति प्रसङ्गाद् अपि कलुषवितानैर् युक्तदेहः समन्तात् ।

> दिवम् अमरवधूभिर् याति स पार्थ्यमानः पदम् अमरसहस्रैः सेवितं चन्द्रमौलैः ॥

इति मात्स्ये हैमपृथ्वीदानम् ।

> मत्स्य उवाच ।

> अथातः संप्रवक्ष्यामि महादानम् अनुत्तमम् ।

> विश्वचक्रम् इति ख्यातं महापातकनाशनम् ॥

> तपनीयस्य शुद्धस्य विश्वचक्रं च कारयेत् ।

> श्रेष्ठं पलसहस्रेण तदर्धेन तु मध्यमम् ॥

> तस्यार्धेन कनिष्ठं स्याद् विश्वचक्रम् उदाहृतम् ।

> अन्यद् विंशपलाद् ऊर्ध्वम् अशक्तो ऽपि निवेदयेत् ॥

> षोडशारं ततश् चक्रं भूषणैर् अष्टधावृतम् ।

> नाभिपद्मे स्थितं विष्णुं योगारूढं चतुर्भुजम् ॥

> शङ्खपद्मौ च पार्श्वे तु देव्यष्टकसमावृतम् ।

> द्वितीयावरणे तद्वत् पूर्वतो जलशायिनम् ॥

> अत्रिर् भृगुर् वसिष्ठश् च ब्रह्मा कश्यप एव च ।

> मत्स्यः कूर्मो वराहश् च नरसिंहो ऽथ वामनः ॥

> रामो रामश् च कृष्णश् च बुद्धः कल्कीति च क्रमात् ।

> तृतीयावरणे गौरी मातृभिर् वसुभिर् वृता ॥

> चतुर्थे द्वादशादित्या वेदाश् चत्वार एव च ।

> पञ्चमे पञ्च भूतानि रुद्राश् चैकादशैव तु ॥

> लोकपालाष्टकं षष्ठे दिङ्मातङ्गांस् तथैव च ।

> सप्तमे ऽस्त्राणि सर्वाणि मङ्गल्यानि च कारयेत् ॥

> अन्तरान्तरतो देवान् विन्यसेद् अष्टमे पुनः ।

> तुलापुरुषवत् सर्वं समन्तात् परिकल्पयेत् ॥

> ऋत्विग्मण्डलसंभारभूषणाच्छादनादिकम् ।

> विश्वचक्रं ततः कुर्यात् कृष्णाजिनतिलोपरि ॥

> तथाष्टादश धान्यानि रसाश् च लवणादयः ।

**[३३९]**	पूर्णकुम्भाष्टकं चैव वस्त्राणि विविधानि च ॥

> माल्येक्षुफलरत्नानि वितानं चैव कल्पयेत् ।

> ततो मङ्गलशब्देन स्नातः शुक्लाम्बरो गृही ॥

> होमाधिवासनान्ते तु गृहीतकुसुमाञ्जलिः ।

> इमम् उच्चारयेन् मन्त्रं त्रिः कृत्वाथ प्रदक्षिणम् ॥

> नमो विश्वमायायेति विश्वचक्रात्मने नमः ।

> परमानन्दरूपी त्वं पाहि नः पापकर्दमात् ॥

> तेजोमयम् इदं यस्मात् सदा पश्यन्ति योगिनः ।

> तद् इदं त्रिगुणातीतं विश्वचक्रं नमाम्य् अहम् ॥

> वासुदेवे स्थितं चक्रं चक्रमध्ये च माधवः ।

> अन्योन्याधाररूपेण प्रणमामि स्थिताव् इह ॥

> चक्रं। विश्वमयं यस्मात् सर्वपापहरं हरेः ।

> आयुधं चापि वासश् च भवाद् उद्धर माम् अतः ॥

> इत्य् आमन्त्र्य च यो दद्याद् विश्वचक्रम् अमत्सरः ।

> विमुक्तः सर्वपापेभ्यो विष्णुलोके महीयते ॥

> वैकुण्ठलोकम् आसाद्य चतुर्बाहुः सनातनः ।

> सेव्यते ऽप्सरसां संघैर् वसेत् कल्पशतत्रयम् ॥

> प्रणमेद् वा स्वयं कृत्वा विश्वचक्रं दिने दिने ।

> तस्यायुर् वर्धते नित्यं लक्ष्मीश् च विपुला भवेत् ॥

> इति सकलजगत्सुराधिवासं वितरति यस् तपनीयषोडशारम् ।

> हरिभवनम् उपागतः स सिद्धैश् चिरम् अभिगम्य नस्यते शिरोभिः ॥

> असुदर्शनतां प्रयाति शत्रोर् मदनसुदर्शनतां च कामिनीनाम् ।

> स सुदर्शनकेशवानुरूपः कनकसुदर्शनदानदग्धपापः ॥

> कृतगुरुदुरितारिषोडशारप्रवितरणप्रवराकृतिर् मुरारेः ।

> अभिभवति भवोद्भवानि भित्त्वा भवम् अभितो भवने भयानि भूयः ॥

इति मात्स्य विश्वचक्रदानम् ।

> मत्स्य उचाच ।

> अथातः संप्रवक्ष्यामि महादानम् अनुत्तमम् ।

> महाकल्पलता नाम पातकावलिनाशनम् ॥

**[३४०]**	पुण्यां तिथिं समासाद्य कृत्वा ब्राह्मणवाचनम् ।

> ऋत्विग्मण्डलसंसारभूषणाच्छादनादिकम् ॥

> तुलापुरुषवत् कुर्याल् लोकेशावाहनादिकम् ।

> चामीकरमयीः कुर्याद् दश कल्पलताः शुभाः ॥

> नानापुष्पफलोपेता नानांशुकविभूषिताः ।

> विद्याधरसुवर्णानां मिथुनैर् उपशोभिताः ॥

> हारानादित्सुभिः सिद्धैः फलानि च विहंगमैः ।

> लोकपालानुकारिण्यः कर्तव्यास् तासु देवताः ॥

> ब्राह्मीम् अनन्तशक्तिं तां लवणस्योपरि न्यसेत् ।

> अधस्ताल् लतयोर् मध्ये पद्मशङ्खकरे शुभे ॥

> इभासनस्था च गुडे पूर्वतः कुलिशायुधा ।

> अजेनावस्थिताग्नेयी स्रुवपाणिरथानले ॥

> याभ्यां महिषम् आरूढा दण्डिनी तण्डुलोपरि ।

> घृतेन नैरृती स्थाप्या सखड्गा दक्षिणापरे ॥

> वारुणी वारुणे क्षीरे ऊषस्था नागपाशिनी ।

> पताकिनी च वायव्ये मृगस्था शर्करोपरि ॥

> सौम्या तिलेषु संस्थाप्या शङ्खिनी निधिसंस्थिता ।

> माहेश्वरी वृषगता नवनीते त्रिशूलिनी ॥

> मालिन्यो वरदास् तद्वत् कर्तव्या बालकान्विताः ।

> शक्त्या पञ्चपलाद् ऊर्ध्वम् आ सहस्रात् प्रकल्पयेत् ॥

> सर्वासाम् उपरिष्टाच् च पञ्चवर्णं वितानकम् ।

> धेनवो दश कुम्भाश् च वस्त्रयुग्मानि(णि) चैवे हि ॥

> संन्यसेद् द्वे च गुरवे ऋत्विग्भ्यो ऽन्यास् तथैव च ।

> ततो मङ्गलशब्देन स्नातः शुकाम्बरो बुधः ॥

> त्रिः प्रदक्षिणम् आवृत्य मन्त्रांश् चैतान् उदाहरेत् ।

> नमो नमः पापविनाशिनीभ्यो ब्रह्माण्डलोकेश्वरपालिनीभ्यः ।

> आशंसिताधिक्यफलप्रदाभ्यो दिग्भ्यस् तथा कल्पलतावधूभ्यः ॥

> इति सकलदिगङ्गनाप्रदानं भवभवसूदनकारि यः करोति ।

**[३४१]**	अभिमतफलदे स नागलोके वसति पितामहवत्सराणि विंशत् ॥

> पितृशतम् अपि तारयेद् भवाब्धेर् गुरुदुरितौघविधातशुद्धदेहः ।

> सुरवरवनितासहस्रसंघैः परिवृतम् अम्बुजसंभवाभिनन्द्यम् ॥

> इति विधानम् इदं सदिगङ्गनाकनककल्पलताविनिवेदने ।

> पठति यः स्मरतीह तथेक्षते स पदम् एति पुरंदरसेवितम् ॥

इति मात्स्ये कल्पलतादानम् ।

> मत्स्य उवाच ।

> अथातः संप्रवक्ष्यामि महापातक्नाशनम् ।

> सप्तसागरकं नाम सर्वपापप्रणाशनम् ॥

> पुण्यं दिनं समासाद्य कृत्वा ब्राह्मणवाचनम् ।

> तुलापुरुषवत् कुर्याल् लोकेशावाहनं बुधः ॥

> ऋत्विग्मण्डलसंभारभूषणाच्छादनादिकम् ।

> कारेयेत् सप्त कुण्डानि काञ्चनानि विचक्षणः ॥

> प्रादेशमात्राणि तथारत्निमात्राणि वा पुनः ।

> कुर्यात् सप्तपलाद् ऊर्ध्वम् आ सहस्राच् च शक्तितः ॥

> संस्थाप्यानि च सर्वाणि पूर्णानि च तिलोपरि ।

> प्रथमं पूरयेत् कुण्डं लवणेन विचक्षणः ॥

> द्वितीयं पयसा तद्वत् तृतीयं सर्पिषा पुनः ।

> चतुर्थं च गुडेनैव दध्ना पञ्चमम् एव च ॥

> षष्ठं शर्करया तद्वत् सप्तमं तीर्थवारिणा ।

> स्नापयेल् लवणस्यान्तर् ब्रह्माणं काञ्चनं शुभम् ॥

> केशवं क्षीरमध्ये तु घृतमध्ये महेश्वरम् ।

> भास्करं गुडमध्ये तु दधिमध्ये ऽमराधिपम् ॥

> शर्करायां न्यसेल् लक्ष्मीं जलमध्ये तु पार्वतीम् ।

> सर्वेषु सर्वरत्नानि धान्यानि च समन्ततः ॥

> तुलापुरुषवच् छेषम् अत्रापि परिकल्पयेत् ।

> ततो वारुणहोमान्ते स्नापितो वेदपुंगवैः ॥

> त्रिः प्रदक्षिणम् आवृत्य मन्त्रान् एतान् उदाहरेत् ।

> नमो वः सर्वसिन्धूनाम् आधारेभ्यः सनातनाः ॥

> जन्तूनां स्थानदेभ्यश् च समुद्रेभ्यो नमो नमः ।

**[३४२]**	क्षीरोदकाज्यदधिमाधवलावणेक्षुसारामृतेन भुवनत्रयजीवसांघान् ।

> आनन्दयन्ति वसुभिश् च यतो भवन्तस् तस्मान् ममाप्य् अघविघातम् अलं दिशन्तु ॥

> यस्मात् समस्तभुवनेषु भवन्त एव तीर्थामरासुरसुगन्धिमणिप्रतानम् ।

> पापक्षयाध्वरविलेपनभूषणाय लोकस्य बिभ्रति ततो ऽस्तु ममापि लक्ष्मीः ॥

> इति ददाति रसामरसंयुतान् सुचिरविस्मयवान् इह सागरान् ।

> अमलकाञ्चनरत्नचयान् असौ पदम् उपैति हरेर् अमरार्चितम् ॥

> सकलपापविघातविराजितं पितृपितामहपुत्रशतत्रयम् ।

> नरकलोकसमाकुलम् अप्य् अलं झगि(टि)ति नेतुम् असौ शिवमन्दिरम् ॥

इति मात्स्य सप्तसागरदानम् ।

> मत्स्य उवाच ।

> अथातः संप्रवक्ष्यामि महादानम् अनुत्तमम् ।

> रत्नधेनुर् इति ख्यातं गोलोकफलदं नृणाम् ॥

> पुण्यां तिथिं समासाद्य तुलापुरुषदानवत् ।

> लोकेशावाहनं कृत्वा रत्नधेनुं प्रकल्पयेत् ॥

> भूमौ कृष्णाजिनं कृत्वा लवणद्रोणसंयुतम् ।

> धेनुं रत्नमयीं कुर्यात् संकल्पविधिपूर्वकम् ॥

> स्थापयेत् पद्मरागाणाम् एकाशीतिं मुखे बुधः ।

> पुष्परागशतं तद्वद् घोणायां परिकल्पयेत् ॥

> ललाटे हैमतिलकं मुक्ताफलशतं दृशोः ।

> भ्रूयुगे विद्रुमशतं शुक्ती कर्णद्वयं स्मृतम् ॥

> काञ्चनानि च शृङ्गाणि शिरो वज्रशतात्मकम् ।

> ग्रीवायां नेत्रपुटकं गोमेदकशतात्मकम् ॥

> इन्द्रनीलशतं पृष्ठे वैडू(दू)र्यशतपार्श्वकौ ।

> स्फटिकं चोदरे तद्वत् सौगन्धिकशतान् (त्) कटिः ॥

> खुरा हेममयाः कार्याः पुच्छं मुक्तावलीमयम् ।

> सूर्यकान्तेन्दुकान्तानां प्राणे कर्पूरचन्दनम् ॥

> कौङ्कुमानि च रोमाणि नाभिं रौप्यां च कल्पयेत् ।

> गारुत्मतशतं तद्वद् अपाने परिकल्पयेत् ॥

> अथान्यानि च रत्नानि स्थापयेत् सर्वसंधिषु ।

> कुर्याच् छर्करया जिह्वां गोमयं च गुडात्मकम् ॥

**[३४३]**	गोमूत्रम् आज्येन तथा दधिदुग्धं स्वरूपतः ।

> पुच्छाग्रे चमरं दद्यात् समीपे ताम्रदोहनम् ॥

> कुण्डलानि च हैमानि भूषणानि स्वशक्तितः ।

> कारयेद् एवम् एवं तु चतुर्थांशेन वत्सकम् ॥

> तथा धान्यानि सर्वाणि पादाश् चेक्षुमयाः शुभाः ।

> नाना फलानि सर्वाणि पञ्चवर्णं वितानकम् ॥

> एवं विरचनां कृत्वा तद्वद् धोमादिकं परम् ।

> ऋत्विग्भ्यो दक्षिणां दत्वा धेनुम् आमन्त्रयेत् ततः ॥

> गुडधेनुवद् आवाह्य इमं चोदाहरेत् ततः ।

> त्वां सर्वदेवगणधाम यतः पठन्ति रुद्रेन्द्रसोमकमलासनवासुदेवाः ।

> तस्मात् समस्तभुवनत्रयदेवयुक्ते मां पाहि देवि भवसागरपीड्यमानम् ॥

> आमन्त्र्य चेत्थम् अभितः परिवृत्य भक्त्या दद्याद् द्विजाय गुरवे जलपूर्वकं ताम् ।

> यः पुण्यम् आप्य दिनम् अत्र कृतोपवासः पापैः स मुक्ततनुर् एति पदं मुरारेः ॥

> इति सकलविधिज्ञो रत्नधेनुप्रदानं वितरति स विमानं प्राप्य देदीप्यमानम् ।

> सकलकलुषमुक्तो बन्धुभिः पुत्रपौत्रैः सह मदनसरूपः स्थानम् अभ्येति शंभोः ॥

इति मात्स्ये रत्नधेनुविधानम् ।

> मत्स्य उवाच ।

> अथातः संप्रवक्ष्यामि महादानम् अनुत्तमम् ।

> महाभूतघटं नाम महापातकनाशनम् ॥

> पुण्यां तिथिम् अथासाद्य कृत्वा ब्राह्मणवाचनम् ।

> ऋत्विग्मण्डपसंभारभूषणाच्छादनादिकम् ॥

> तुलापुरुषवत् कार्यं लोकेशावाहनादिकम् ।

> कारयेत् काञ्चनं कुम्भं महारत्नचितं शुभम् ॥

> प्रादेशाद् अङ्गुलशतं यावत् कुर्यात् प्रमाणतः ।

> क्षीराज्यपूरितं तच् च कल्पवृक्षसमन्वितम् ॥

> पद्मासनगतांस् तद्वद् ब्रह्मविष्णुमहेश्वरान् ।

> वराहेणोद्धृतां तद्वत् कुर्याद् भूमिं सपर्वताम् ॥

> वरुणं चासनगतं काञ्चनं मकरोपरि ।

> हुताशनं मेषगतं वायुं मृगकृतासनम् ॥

> तथाकाशाधिपं कुर्यान् मूषकस्थं विनायकम् ।

> विन्यसेद् घटमध्ये तान् वेदपञ्चकसंयुतान् ॥

**[३४४]**	ऋग्वेदस्याक्षसूत्रं स्याद् यजुर्वेदस्य पङ्कजम् ।

> सामवेदस्य वीणा स्याद् धेनुं धक्षिणतो न्यसेत् ॥

> अथर्ववेदस्य पुनः स्रुक्स्रुवौ कमलं करे ।

> पुराणवेदो वरदः साक्षसूत्रकमण्डलुः ॥

> परितः सर्वधान्यानि चामरासनदर्पणम् ।

> पादुकोपानहच्छत्रदीपप्का भूषणानि च ॥

> शय्याथ जलकुम्भश् च पञ्चवर्णं वितानकम् ।

> स्नात्वाधिवासनान्ते तु मन्त्रम् एतद् (म्) उदीरयेत् ॥

> नमो वः सर्वदेवानाम् आधारेभ्यश् चराचरे ।

> महाभूतादिदेवेभ्यः शान्तिर् अस्तु शिवं मम ॥

> यस्मान् न किंचिद् अप्य् अस्ति महाभूतैर् विना कृतम् ।

> ब्रह्माण्डे सर्वभूतानां तस्माच् छ्रीर् अक्षयास्तु मे ॥

> इत्य् उच्चार्य महाभूतघटं यो विनिवेदयेत् ।

> सर्वपापविनिर्मुक्तः प्रयाति परमां गतिम् ॥

> विमानेनार्कवर्णेन पितृबन्धुसमन्वितः ।

> स्तूयमानो वरस्त्रीभिः पदम् अभ्येति वैष्णवम् ॥

> षोडशैतानि य कुर्यान् महादानानि मानवः ।

> न तस्य पुनर् आवृत्तिर् इह लोके ऽभिजायते ॥

> इति पठति य इत्थं वासुदेवस्य पार्श्वे ससुतपितृकलत्रः संशृणोतीह सम्यक् ।

> पुररिपुभवने वै मन्दिरे चार्कलक्ष्म्योर् अमरपुरवधूभिर् मोदते सोऽपि कल्पम् ॥

इति मात्स्य महाभूतघटदानम् ।

अथ पर्वतदानानि ।

मत्स्यपुराणे ।

> उमापतिर् उवाच

> मेरुप्रदानं वक्ष्यामि दशधा मुनिसत्तम ।

> यत्प्रदानान् नरो लोकान् आप्नोति सुरपूजितान् ॥

> पुराणेषु च वेदेषु कृतेष्व् एषु यद् अश्नुते ।

> तस्माद् विधानं वक्ष्यामि पर्वतानाम् अनुक्रमात् ॥

> प्रथमो धान्यशैलः स्याद् द्वितीयो लवनाचलः ।

> गुडाचलस् तृतीयस् तु चतुर्थो हेमपर्वतः ॥

> पञ्चमस् तिलशैलः स्यात् षष्ठः कार्पासपर्वतः ।

> सप्तमो घृतशैलः स्याद् रत्नशैलस् तथाष्टमः ॥

**[३४५]**	राजतो नमस् तद्वद् दशमः शर्कराचलः ।

> वक्ष्ये विधानम् एतेषां यथावद् अनुपूर्वशः ॥

> अयने विषुवे पुण्ये व्यतीपाते दिनक्षये ।

> कृष्णपक्षे तृतीयायाम् उपरागे शशिक्षये ॥

> विवाहोत्सवयज्ञेषु द्वादश्याम् अथ वा पुनः ।

> शुक्लायां पञ्चदश्यां वा पुण्यर्क्षे वा विधानतः ॥

> धान्यशैलादयो देया यथाशास्त्रं विधानतः ।

> तीर्थे वायतने वापि गोष्ठे वा संगमे ऽपि वा ॥

> मण्डलं कारयेद् भक्त्या चतुरश्रम् उदङ्मुखम् ।

> प्रागुदक्प्रवणं तद्वत् प्राङ्मुखं वा विधानतः ॥

> गोमयेनोपलिप्तायां भूमाव् आस्तीर्य वा कुशान् ।

> तन्मध्ये पर्वतं कुर्याद् विष्कम्भैः पर्वतैर् युतम् ॥

> धान्यद्रोणसहस्रेण भवेद् गिरिर् इहोत्तमः ।

> मध्यमः पञ्चशतिकः कनिष्ठः स्यात् तिभिः शतैः \\

> मेरुर् महाव्रीहिमयस् तु मध्ये सुवर्णवृक्षत्रयसंयुतः स्यात् ।

> पूर्वेण मुक्ताफलवज्रयुक्तो याम्येन गोमेदकपुष्परागैः ॥

> पश्चाच् च गारुत्मतनीलरत्नैः सौम्येन वैडू(दू)र्यसरोजनालैः ।

> श्रीखण्डखण्डैर् अभितः प्रवाललतान्वितैः शुक्तिशिलातलः स्यात् ॥

> ब्रह्मा च विष्णुर् भगवान् पुरारिर् दिवाकरो ऽप्य् अत्र हिरण्मयः स्यात् ।

> मूर्ध्नि व्यवस्थानम् अमत्सरेण कार्यं सुवर्णेन तथा द्विजौघैः ॥

> चत्वारि शृङ्गाणि च राजतानि नितम्बभागेष्व् अपि राजतः स्यात् ।

> तथेक्षुवंशावृतकन्दरश् च घृतोदकप्रस्रवणश् च दिक्षु ॥

> शुक्लाम्बराण्य् अम्बुधरावली स्यात् पूर्वेण पीतानि च दक्षिणेन ।

> वासांसि पश्चाद् अथ कर्बुराणि रक्तानि चैवोत्तरतो घनाली ॥

> रौप्यान् महेन्द्रप्रमुखांस् तथाष्टौ संस्थाप्य लोकाधिपतीन् क्रमेण ।

> नानाफलाली च समन्ततः स्यान् मनोरमं माल्यविलेपनं च ॥

> वितानकं चोपरि पञ्चवर्णम् अम्लानपुष्पाभरणं सितं च ।

> इत्थं निवेद्यामरशैलम् अग्र्यं तं काञ्चनेनातिविराजमानम् ॥

**[३४६]**	ततस् तु विष्कम्भगिरीन् क्रमेण तुरीयभागेण चतुर्दिशं च ।

> संस्थापयेत् पुष्पविलेपनाढ्यान् मनोरमान् वस्त्रगणावृतांश् च ॥

> युक्तं यवैः करभभद्रकदम्बचिह्नं कामेन काञ्चनमयेन विराजमानम् ।

> तं कारयेत् कुसुमवस्त्रविलेपनाढ्यं क्षीरारुणोदसरसा च वनेन चैव ॥

> रौप्येण शुक्तिघटितेन विराजमानं याम्येन गन्धमदनो ऽत्र निवेशनीयः ।

> गोधूमसंचयमयः कलधौतजो वा हैमेन यक्षपतिना घृतमानसेन ॥

> वस्त्रैश् च राजतवनेन च संयुतः स्यात् पश्चाच् च मैनाकतिलाचलं च ।

> सुगन्धधूपेन विलेपनेन पुष्पोत्करैर् मण्डितविग्रहाभम् ॥

> सौवर्णपिप्पलहिरण्मयसंप्रयुक्तम् आकारयेद् रजतपुष्पवनेन तद्वत् ।

> वस्त्रान्वितं दधिसितोदसरस् तथाग्रे संस्थाप्य तं विपुलशैलम् अथोत्तरेण ॥

> शैलं स्वपार्श्वम् अपि धातुमयं सुवस्त्रं विन्यासभूषितमहाकृतिसंनिवेशम् ।

> पुष्पैश् च हेमवटपादपशेखरं तम् आकारयेत् कनकधेनुविराजमानम् ॥

> साक्षीकभद्रसुरसावसनेन तद्वद् रौप्येण भासुरवता च युतं विहाय ।

> होमं चतुर्भिर् अथ वेदपुराणविद्भिर् मान्यैर् अनिन्द्यचरिताकृतिभिर् द्विजेन्द्रैः ॥

> पूर्वेण हस्तिमुखवच् च विधाय कुण्डं कार्यस् तिलैर् यवघृतेन समित्कुशैश् च ।

> रात्रौ च जागरम् अनुद्धतगीततूर्यैर् आवाहनं च कथयामि शिलोच्चयानाम् ॥

> त्वं सर्वदेवगणधामनिधे विरुद्धम् अस्मद्गृहेष्व् अमरपर्वत नाशयाशु ।

> त्वम् एव भगवान् ईशो ब्रह्मा विष्णुर् दिवाकरः ।

> मूर्तामूर्तं परं बीजम् अतः पाहि सनातनः ॥

> यस्मात् त्वं लोकपालानां विश्वमूर्तेश् च मन्दिरम् ।

> रुद्रादित्यवसूनां च तस्माच् छान्तिं प्रयच्छ मे ॥

> यस्माद् अशून्यम् अमरैर् नारीभिश् च शिरस् तव ।

> तस्मान् माम् उद्धराशेषदुःखसंसारसागरात् ॥

> एवम् अभ्यर्चितं मेरुं मन्दरं चाभिपूजयेत् ।

> यस्माच् चैत्ररथेन त्वं भद्राश्ववरिषेण च ॥

> शोभसे मन्दर क्षिप्रम् अतस् तुष्टिकरो भव ।

> यस्माच् चूडामणिर् जम्बुद्वीपे त्वं गन्धमादन ॥

> गन्धर्ववनशोभावान् अतः कीर्तिर् दृढास्तु मे ।

> यस्मात् त्वं केतुमालेन वैभ्राजेन वनेन च ॥

> हिरण्मयैश् च शिखरैस् तस्मात् पुष्टिर् ध्रुवास्तु मे ।

> उत्तरैः कुरुभिर् यस्मात् सावित्रेण वनेन च ॥

> सुपार्श्व राजसे नित्यम् अतः श्रीरक्षयास्तु मे ।

> एवम् आमन्त्र्य तान् सर्वान् प्रभाते विमले पुनः ॥

> स्नात्वाथ गुरवे दद्यान् मध्यमं पर्वतोत्तमम् ।

> विष्कम्भपर्वतान् पश्चाद् ऋत्विग्भ्यः क्रमशो मुने ॥

> गाश् च दद्याच् चतुर्विंशद् अथ वा दश नारद ।

> शक्तितः सप्त वाष्टौ वा पञ्च दद्याद् अशक्तिमान् ॥

> एकां वा गुरवे दद्यात् कपिलां च पयस्विनीम् ।

> पर्वतानाम् अशेषाणाम् एष एव विधिः स्मृतः ॥

> त एव पूजने विप्रास् त एवोपस्कराः स्मृताः ।

> ग्रहणं लोकपालानां ब्रह्मादीनां च सर्वदा ॥

> स्वमन्त्रेणैव सर्वेषु होमः शैलेषु पठ्यते ।

> उपवासी भवेन् नित्यम् अशक्तौ नक्तम् इष्यते ॥

> विधानं सर्वशैलानां क्रमशः शृणु नारद ।

> दानकालेषु ये मन्त्राः पर्वतेषु च यत् फलम् ॥

> अन्नं ब्रह्म यतः प्रोक्तम् अन्नं प्राणाः प्रकीर्तिताः ।

> अन्नाद् भवन्ति भूतानि जगद् अन्नेन वर्तते ॥

> अन्नम् एव यतो लक्ष्मीर् अन्नम् एव जनार्दनः ।

> धान्यपर्वतरूपेण पाहि तस्मान् नगोत्तम ॥

> अनेन विधिना यस् तु दद्याद् धान्यमयं गिरिम् ।

> मन्वन्तरशतं साग्रं देवलोके महीयते ॥

> अप्सरोगणगन्धर्वैर् आकीर्णेन विराजता ।

> विमानेन दिवः पृष्ठम् आयाति ऋषिसेवितः ॥

> कर्मक्षये राजराज्यम् आप्नोतीह न संशयः ॥

इति धान्यपर्वतदानम् ।

**[३४८]**

> मत्स्य उवाच ।

> अथातः संप्रवक्ष्यामि लवणाचलम् उत्तमम् ।

> यत्प्रदानान् नरो लोकान् आप्नोति शिवसंमतान् ॥

> उत्तमः षोडशद्रोणः कर्तव्यो लवणाचलः ।

> मध्यमः स्यात् तदर्धेन चतुर्भिर् अवमः स्मृतः ॥

> वित्तहीनो यथा शक्त्या द्रोनाद् ऊर्ध्वं तु कारयेत् ।

> चतुर्थांशेन विष्कम्भपर्वतान् कारयेत् पृथक् ॥

> विधानं पूर्ववत् कुर्याद् ब्रह्मादीनां च सर्वदा ।

> तद्वद् धेममयान् सर्वांल् लोकपालान् निवेशयेत् ॥

> सरांसि कामदेवादींस् तद्वच् चात्र निवेशयेत् ।

> कुर्याज् जागरम् अत्रापि दानमन्त्रान् निबोध मे ॥

> सौभाग्यरससंभूतो यतो ऽयं लवणाचलः ।

> तदात्मकत्वेन च मां पाहि पापान् नगोत्तम ॥

> यस्माद् अन्नरसाः सर्वे नोत्कटा लवणं विना ।

> प्रियं च शिवयोर् नित्यं तस्माच् छान्तिं प्रयच्छ मे ॥

> विष्णुदेहसमुद्भूतं यस्माद् आरोग्यवर्धनम् ।

> तस्मात् पर्वतरूपेण पाहि संसारसागरात् ॥

> अनेन विधिना यस् तु दद्याल् लवणपर्वतम् ।

> उमालोके वसेत् कल्पं ततो याति परां गतिम् ॥

इति लवणपर्वतदानम् ।

> अथातः संप्रवक्ष्यामि गुडपर्वतम् उत्तमम् ।

> यत्प्रदानान् नरः श्रीमान् स्वर्गम् आप्नोति पूजितः ॥

> उत्तमो दशभिर् भारैर् मध्यमः पञ्चभिर् मतः ।

> त्रिभिर् भारैः कनिष्ठः स्यात् तदर्धेनाल्पवित्तवान् ॥

> तद्वद् आमन्त्रणं पूजा हेमवृक्षसुरार्चनम् ॥

> विष्कम्भपर्वतांस् तद्वल् लोकपालाधिवासनम् ।

> धान्यपर्वतवत् कुर्याद् इमं मन्त्रम् उदीरयेत् ॥

> यथा देवेषु विश्वात्मा प्रवरो ऽयं जनार्दनः ।

> सामवेदस् तु वेदानां महादेवस् तु योगिनाम् ॥

> प्रणवः सर्वमन्त्राणां नारीणां पार्वती यथा ।

**[३४९]**	तथा रसानां प्रवरः सदैवेक्षुरसो मतः ॥

> मम तस्मात् परां लक्ष्मीं ददस्व गुडपर्वत ।

> सुरासुराणां सर्वेषां नागयक्षर्क्षपक्षिणाम् ॥

> निवासश् चापि पार्वत्यास् तस्मान् मां पाहि सर्वदा ॥

> अनेन विधिना यस् तु दद्याद् गुडमयं गिरिम् ।

> पूज्यमानः स गन्धर्वैर् गौरीलोके महीयते ॥

> पुनः कल्पशतान्ते तु सप्तद्वीपाधिपो भवेत् ।

> आयुरारोग्यसंपन्नः शत्रुभिश् च पराजितः ॥

इति गुडपर्वतदानम् ।

> अथातः संप्रवक्ष्यामि हिरण्याचलम् उत्तमम् ।

> यस्य प्रदानाद् भवनं वैरिञ्चं याति मानवः ॥

> उत्तमः पलसाहस्रो मध्यमः पञ्चभिः शतैः ।

> तदर्धेनावरस् तद्वद् अल्पवित्तो ऽपि शक्तितः ॥

> दद्याद् एकपलाद् ऊर्ध्वं यथा शक्त्या विमत्सरः ।

> धान्यपर्वतवत् सर्वं वदध्यान् मुनिपुंगव ॥

> विष्कम्भशैलांस् तद्वच् च कृत्वा मन्त्रम् उदीरयेत् ।

> नमस् ते ब्रह्मबीजाय ब्रह्मगर्भाय वै नमः ॥

> यस्माद् अनन्तफलदस् तस्मात् पाहि शिलोच्चय ।

> यद्माद् अग्नेर् अपत्यं त्वं यस्माद् उल्बं जगत्पतेः ॥

> हेमपर्वतरूपेण तस्मात् पाहि नमो नमः ।

> अनेन विधिना यस् तु दद्यात् कनकपर्वतम् ॥

> स याति परमं स्थानं ब्राह्ममानन्दकारम् (?) ।

> तत्र कल्पशतं तिष्ठेत् ततो याति परां गतिम् ॥

इति सुवर्णपर्वतदानम् ।

> अथातः संप्रवक्ष्यामि तिलशैलं विधानतः ।

> यत् प्रदानान् नरो याति विष्णुलोकम् अनुत्तमम् ॥

> उत्तमो दशभिर् द्रोणैर् मध्यमः पञ्चभिर् मतः ।

> त्रिभिः कनिष्ठो विप्रेन्द्र तिलशैलः प्रकीर्तितः ॥

**[३५०]**	पूर्ववच् चापरं सर्वं विष्कम्भपर्वतादिकम् ।

> दानमन्त्रं प्रवक्ष्यामि यथावन् मुनिपुंगव ॥

> यस्मान् मधुवधे विष्णोर् देहस्वेदसमुद्भवाः ।

> तिला मुद्गाश् च माषाश् च तस्माच् छं नो भवत्व् इह ॥

> हव्यकव्येषु यस्माच् च तिलैर् एवाभिरक्षणम् ।

> भवाद् उद्धर शैलेन्द्र तिलाचल नमो ऽस्तु ते ॥

> इत्य् आमन्त्र्य च यो दद्यात् तिलाचलम् अनुत्तमम् ।

> स वैष्णवपदं याति पुनरावृत्तिदुर्लभम् ॥

> दीर्घायुष्यम् अवाप्नोति इह चामुत्र मानवः ।

> पितृभिर् देवगन्धर्वैः पूज्यमानो दिवं व्रजेत् ॥

इति तिलपर्वतदानम् ।

> कार्पासपर्वतस् तद्वद् विंशद्भारैर् इहोत्तमः ।

> दशभिर् मध्यमः प्रोक्तः कनिष्ठः पञ्चभिर् मतः ॥

> भारेणाल्पधनो दद्याद् वित्तशाठ्यविवर्जितः ।

> धानपर्वतवत् सर्वम् आसाद्य मुनिपुंगव ॥

> प्रभातायां तु शर्वर्यां दद्याद् इदम् उदीरयेत् ।

> त्वम् एवावरणं यस्माल् लोकानाम् इह सर्वदा ॥

> कर्पासाचल तस्मात् त्वम् अघौघध्वंसनो भव ।

> एवं कार्पासशैलेन्द्रं यो दद्यात् पर्वसंनिधौ ॥

> रुद्रलोके वसेत् कल्पं ततो राजा भवेद् इह ॥

इति कार्पासपर्वतदानम् ।

> अथातः संप्रवक्ष्यामि घृताचलम् अनुत्तमम् ।

> तेजोमृतमयं दिव्यं महापातकनाशनम् ॥

> विंशत्या घृतकुम्भानाम् उत्तमः स्याद् घृताचलः ।

> दशभिर् मध्यमः प्रोक्तः पञ्चभिस् त्व् अवरः स्मृतः ॥

> अल्पवित्तो ऽपि यः कुर्याद् द्वाभ्याम् इह विधानतः ।

> विष्कम्भपर्वतांस् तद्वच् चतुर्भागेन कल्पयेत् ॥

> शालितण्डुलपात्राणि कुम्भोपरि निवेशयेत् ।

> कारयेत् संहतान् उच्चान् यथाशोभं विधानतः ॥

**[३५१]**	वेष्टयेच् छुक्लवासोभिर् इक्षुदण्डफलादिभिः ।

> धान्यपर्वतवच् छेषं विधानम् इह पठ्यते ॥

> अधिवासनपूर्वं तु तद्वद् धोमसुरार्चनम् ।

> प्रभातायां विभावर्यां गुरवे तु निवेदयेत् ॥

> विष्कम्भपर्वतांस् तद्वद् ऋत्विग्भ्यः शान्तमानसः ।

> संयोगाद् घृतम् उत्पन्नं यस्माद् अमृततेजसोः ॥

> तस्माद् घृतार्चिर्विश्वात्मा प्रीयतां मम शंकरः ।

> यस्मात् तेजोमयं ब्रह्म घृते तच् च व्यवस्थितम् ॥

> घृतपर्वतरूपेण तस्मान् नः पाहि भूधर ।

> अनेन विधिना दद्याद् घृतपर्वतम् उत्तमम् ॥

> महापातकयुक्तो ऽपि लोकम् आयाति शंकरम् ।

> हंससारसयुक्तेन किंकिणीजालमालिना ॥

> विमानेनाप्सरोभिश् च सिद्धविद्याधरैर् वृतः ।

> विहरेत् पितृभिः सार्धं यावद् आभूमिसंप्लवम् ॥

इति घृतपर्वतदानम् ।

> अथातः संप्रवक्ष्यामि रत्नाचलम् अनुत्तमम् ।

> मुक्ताफलसहस्रेण पर्वतः स्याद् अनुत्तमः ॥

> मध्यमः पञ्चशतिको द्विशतेनावरः स्मृतः ।

> चतुर्थांशेन विष्कम्भपर्वताः स्युः समन्ततः ॥

> पूर्वेण वज्रगोमेदैर् दक्षिणेनेन्द्रनीलकैः ।

> पुष्परागयुतैः कार्यो विद्वद्भिर् गन्धमादनः ॥

> वैडू(दू)र्यविद्रुमैः पश्चात् संमिश्रो विपुलाचलः ।

> पद्मरागैः ससौवर्णैर् उत्तरेण च विन्यसेत् ॥

> धान्यपर्वतवत् सर्वत्रापि परिकल्पयेत् ।

> तद्वद् आवाहनं कृत्वा वृक्षान् वेदांश् च काञ्चनान् ॥

> पूजयेत् पुष्पपानीयैः प्रभाते स्याद् विसर्जनम् ।

> पूर्ववद् गुरुऋत्विग्भ्य इमान् मन्त्रान् उदीरयेत् ॥

> यथा देवगणाः सर्वे सर्वरत्नेष्व् अवस्थिताः ।

> त्वं हि रत्नमयो नित्यम् अतः पाहि महाचल ॥

**[३५२]**	यस्माद् रत्नप्रदानेन तुष्टिं प्रकुरुते हरिः ।

> सदानन्दप्रसादेन तस्मान् नः पाहि भूधर ॥

> अनेन विधिना यस् तु दद्याद् रत्नमहागिरिम् ।

> स याति वैष्णवं लोकम् अमरेश्वरपूजितः ॥

> यावत्कल्पशतं साग्रं वसित्वेह नराधिपः ।

> रूपारोग्यगुणोपेतः सप्तद्वीपाधिपो भवेत् ॥

> ब्रह्महत्यादिकं किंचिद् यद् अत्रामुत्र वा कृतम् ।

> तत् सर्वं नाशम् आयाति गिरिर् वज्रहतो यथा ॥

इति रत्नपर्वतदानम् ।

> अथातः संप्रवक्ष्यामि रूप्याचलम् अनुत्तमम् ।

> यत्प्रदानान् नरो याति सोमलोकं नराधिप ॥

> दशभिः पलसाहस्रैर् उत्तमो रजताचलः ।

> पञ्चभिर् मध्यमः प्रोक्तस् तदर्धेनावरः स्मृतः ॥

> अशक्तो विंशतेर् ऊर्ध्वं कारयेच् छक्तितः सदा ।

> विष्कम्भपर्वतांस् तद्वत् तुरीयांशेन कारयेत् ॥

> पूर्ववद् राजतान् कुर्यान् मन्दरादीन् विधानतः ।

> कलधौतमयांस् तद्वल् लोकेशान् अर्चयेद् बुधः ॥

> ब्रह्मविष्ण्वर्कवान् कार्यो नितम्बो ऽत्र हिरण्मयः ।

> राजतं स्याद् यद् अन्येषां सर्वं तद् इह काञ्चनम् ॥

> शेषं च पूर्ववत् कुर्याद् धोमजागरणादिकम् ।

> दद्यात् तद्वत् प्रभाते तु गुरवे रौप्यपर्वतम् ॥

> विष्कम्भशैलान् ऋत्विग्भ्यः प्राज्यवस्त्रविभूषणान् ।

> इमं मन्त्रं पठन् दद्याद् दर्भपाणिर् विमत्सरः ॥

> पितॄणां वल्लभं यस्माद् धरीन्द्राणां शिवस्य च ।

> रजतं पाहि तस्मान् नः शोकसंसारसागरात् ॥

> इत्थं निवेद्य यो दद्याद् रजताचलम् उत्तमम् ।

> गवायुतसहस्रस्य फलम् आप्नोति मानवः ॥

> सोमलोके स गन्धर्वैः किंनराप्सरसां गणैः ।

> पूज्यमानो वसेद् विद्वान् यावद् आभूतसंप्लवम् ॥

इति रजतपर्वतदानम् ।

**[३५३]**	अथातः संप्रवक्ष्यामि शर्कराचलम् उत्तमम् ।

> यस्य प्रदानाद् विष्ण्वर्करुद्रास् तुष्यन्ति सर्वदा ॥

> अष्टभिः शर्कराभारैर् उत्तमः स्यान् महाचलः ।

> चतुर्भिर् मध्यमः प्रोक्तो भाराभ्याम् अवरो मतः ॥

> भारेण वार्धभारेण कुर्याद् यः स्वल्पवित्तवान् ।

> विष्कम्भपर्वतान् कुर्यात् तुरीयांशेन मानवः ॥

> धान्यपर्वतवत् सर्वम् आसाद्यामरसंयुतम् ।

> मेरोर् उपरि तत् तद्वत् स्थाप्यं हेमतरुत्रयम् ॥

> मन्दारः पारिजातश् च तृतीयः कल्पपादपः ।

> एतद् वृक्षत्रयं मूर्ध्नि सर्वेष्व् अपि निवेशयेत् ॥

> हरिचन्दनसंतानौ पूर्वपश्चिमभागयोः ।

> निवेश्यौ सर्वशैलेषु विशेषाच् छर्कराचले ॥

> मन्दारे कामदेवस् तु प्रत्यग्वक्त्रः सदा भवेत् ।

> गन्धमादनशृङ्गे च धनदः स्याद् उदङ्मुखः ॥

> प्राङ्मुखो वेदमूर्तिश् च हंसः स्याद् विपुलाचलः ।

> हैमी सुपार्श्वसुरभी दक्षिणाभिमुखी भवेत् ॥

> धान्यपर्वतवत् सर्वम् आवाहनमखादिकम् ।

> कृत्वाथ गुरवे दद्यान् मध्यमं पर्वतोत्तमम् ॥

> ऋत्विग्भ्यश् चतुरः शैलान् इमान् मन्त्रान् उदीरयेत् ।

> सौभाग्यामृतसारो ऽयं परमः शर्कराचलः ॥

> तस्माद् आनन्दकरी त्वं भव शैलेन्द्र सर्वदा ।

> अमृतं पिबतां ये तु निपेतुर् भुवि शीकराः ॥

> देवानां तत्समुत्थो ऽयं पाहि नः शर्कराचलः ।

> मनोभवधनुर् मध्याद् उद्गता शर्करा यतः ॥

> तन्मयो ऽपि महाशैल पाहि संसारसागरात् ।

> यो दद्याच् छर्कराशैलम् अनेन विधिना ततः ॥

> सर्वपापविनिर्मुक्तः स याति शिवमन्दिरम् ।

> चन्द्रादित्याग्निसंकाशम् अधिरुह्यानुजीविभिः ॥

> सहैव यानम् आतिष्ठेत् स तु विष्णुप्रभो दिवम् ।

> ततः कल्पशतान्ते तु सप्तद्वीपाधिपो भवेत् ॥

**[३५४]**	आयुरारोग्यसंपन्नो यावज्जन्मार्बुदत्रयम् ।

> भोजनं शैक्तितः कुर्यात् सर्वशैलेष्व् अमत्सरः ॥

> सर्वत्र क्षारलवणम् अश्नीयात् तदनुज्ञया ।

> पर्वतोपस्करान् सर्वान् प्रापयेद् ब्राह्मणालये ॥

> पश्येद् अमून् मानधनो हि भक्त्या स्पृशेन् मनुष्यैर् इह दीयमानान् ।

> शृणोति भक्त्व्याथ मतिं ददाति विकल्मषः सो ऽपि दिवं प्रयाति ॥

इति शर्कराचलदानम् ।

अथ कृष्णाजिनदानं विचार्यते । तत्र विष्णुः ।


> अथ वैशाख्यां पौर्णमास्यां कृष्णाजिनं सखुरं सुवर्णशृङ्गं रूप्यखुरं मुक्तालाङ्गूलभूषितं कृत्वाविकवस्त्रे प्रसारयेत् । तत्र तिलैः प्रच्छादयेत् । सुवर्णनाभं च कुर्याद् अहतेन वाससोर् युगलेन प्रच्छादयेत् । सर्वरत्नगन्धैश् चालं कुर्यात् । चतसृषु दिक्षु चत्वारि तैजसानि पात्राणि क्षीरदधिमधुसर्पिःपूर्णानि निधायाहिताग्नये ब्राह्मणायालंकृताय वासोयुगेन प्रच्छादिताय दद्यात् । अथ गाथा भवन्ति ।

> यस् तु कृष्णाजिनं दद्यात् सखुरं शृङ्गसंयुतम् ।

> तिलैः प्रच्छाद्य वासोभिः सर्वरत्नैर् अलंकृतम् ॥

> ससमुद्रगुहा तेन सशैलवनकानना ।

> चतुरन्ता भवेद् दत्ता पृथिवी नात्र संशयः ॥

> कृष्णाजिने तिलान् कृत्वा हिरण्यं मधुसर्पिषी ।

> ददाति यस् तु विप्राय स संतरति दुष्कृतम् ॥ इति ।

यमगाथासु ।

> गोभूहिरण्यसंयुक्तमार्गम् एकं ददाति यः ।

> हित्वा दुष्कृतकर्माणि सायुज्यं ब्रह्मणो व्रजेत् ॥

> गोभिश् चतसृभिर् युक्तं तथा भूमिसमन्वितम् ।

> प्रतिग्रहसमर्थाय विदुषे ब्रह्मचारिणे ॥

मत्स्यपुराणे ।

> मत्स्य उवाच ।

> वैशाखी पौर्णमासी च ग्रहणं चन्द्रसूर्ययोः ।

> पौर्णमासी तथा माघी आषाढी कार्तिकी तथा ॥

> तुरायणं तु द्वादश्यां तस्यां दत्तं महाफलम् ।

> आहिताग्निर् द्विजो यश् च तद् देयं कस्य पार्थिव ॥

**[३५५]**	यथा येन विधानेन तन् मे निगदतः शृणु ।

> गोमयेनोपलिप्ते तु शुचौ देशे नराधिप ॥

> आदाव् एव समास्तीर्य शोभनं वस्त्रम् आविकम् ।

> ततः सशृङ्गं सखुरम् आविके कृष्णमार्गणम् ॥

> कर्तव्यं रूप्यशृङ्गं तद्रूप्यदन्तं तथैव च ।

> लाङ्गूलं विद्रुमं चैव नेत्रयोर् मौक्तिकं तथा ॥

> तिलैर् आत्मसमं कृत्वा वाससाच्छादयेद् बुधः ।

> सुवर्णनाभं तत् कुर्याद् अलंकुर्याद् विशेषतः ॥

> गन्धैर् अन्नैर् यथाशक्त्या तस्य दिक्षु च विन्यसेत् ।

> धातुपात्राणि चत्वारि दिक्षु दद्याद् यथाक्रमम् ॥

> हिरण्मयेषु पात्रेषु पूर्वादिक्रमेण तु ।

> घृतं क्षीरं दधि क्षौद्रम् एवं दत्वा यथाविधि ॥

> चम्पकस्य तथा शाखाम् अव्रणं कुम्भम् एव च ।

> वाद्योपस्थापनं कृत्वा शुभवित्तो निवेशयेत् ॥

> जीर्णवस्त्रेण पीतेन सर्वाङ्गानि च मार्जयेत् ।

> धातुमयानि पात्राणि पादेष्व् अस्य प्रदापयेत् ॥

> यानि काम्यानि पापानि मया लोके कृतानि वै ।

> लोहपात्रप्रदानेन प्रणश्यन्तु ममाशु वै ॥

> तिलपूर्णं तु तं कृत्वा वामपादे निवेशयेत् ।

> यानि पापान्य् अकाम्यानि कामोत्थानि कृतानि च ॥

> कांस्यपात्रप्रदानेन तानि नश्यन्तु मे सदा ।

> मधुपूर्णं तु तं कृत्वा पादे वै दक्षिणे न्यसेत् ॥

> परापवादपैशुन्यात् पृष्ठमांसस्य भक्षणात् ।

> तत्रोत्थितं च मे पापं ताम्रपात्रात् प्रशश्यतु ॥

> कन्यानृतं गवां चैव परदारप्रघर्षणम् ।

> रूप्यपात्रप्रदानाद् धि क्षिप्रं नाशं प्रयातु मे ॥

> ऊर्ध्वपादौ त्व् इमौ कार्यौ ताम्रस्य रजतस्य च ।

> जन्मजन्मसहस्रेषु कृतं पापं कुबुद्धिना ॥

**[३५६]**	सुवर्णपात्रदानेन नाशयाशु जनार्दन ।

> हेम मुक्ता विद्रुमं च दाडिमं बीजपूरकम् ॥

> प्रशस्तपात्रे श्रवणे खुरशृङ्गाटकानि च ।

> एवं कृत्वा यथोक्तेन सर्वशाकफलानि च ॥

> तत्प्रतिग्रहविद् विद्वान् आहिताग्निर् द्विजोत्तमः ।

> स्नातो वस्त्रयुगच्छन्नः स्वशक्त्या वाप्य् अलंकृतः ।

> प्रतिग्रहश् च तस्योक्तः पुच्छदेशे महीपते ॥

> सुवर्णनाभकं दद्यात् प्रीयतां वृषभध्वजः ।

> अनेन विधिना दत्वा यथावकृष्णमार्गणम् ॥

> न स्पृश्यः स द्विजो राज्ंश् चितियूपसमो हि सः ।

> दाने च श्रद्दधाने च दूरतः परिवर्जयेत् ॥

> स्वगृहान् प्रेष्य तं विप्रं मण्डले स्नानम् आचरेत् ।

> पूर्णकुम्भेन राजेन्द्र शाखायां चणकस्य च ॥

> कृत्वा चाचार्यकलशं मन्त्रेणानेन मूर्धनि ।

> आप्यायतां समुद्रस् त्वाम् ऋचो जप्यास् तु षोडश ॥

> अहते वाससी कृत्वा चाचान्तः शुचिताम् इयात् ।

> तद्वत् सुसंहितं कुम्भं नीत्वोत्क्षिप्य चतुष्पथे ॥

> कृतेनानेन या व्युष्टिर् न सा क्रतुशतैर् अपि ।

> वक्तुं च नृपतिश्रेष्ठ तथाप्य् उद्देशतः शृणु ॥

> समग्रभूमिदानस्य फलं प्राप्नोत्य् असंशयम् ।

> सर्वांश् च लोकाञ् जयति कामचारी विहंगमः ॥

> आभूतसंप्लवं यावत्स्वर्गं प्राप्नोत्य् असंशयम् ।

> न पिता पुत्रमरणं वियोगं भायया सह ॥

> धनदेशपरित्यागं न चैवेहाप्नुयात् क्वचित् ॥

इति कृष्णाजिनदानविधिः ।

अथ कालपुरुषदानम् ।

> श्रीकृष्ण उवाच ।

> पुण्यं दिनम् अथासाद्य भूमिभागे समे शुभे ।

> चतुर्दश्यां चतुर्थ्यां वा विष्ट्यां वा पाण्दुनन्दन ॥

**[३५७]**	पुमान् कृष्णतिलैः कार्यो रूप्यदन्तः सुवर्णदृक् ।

> खड्गोद्यतकरो दीर्घो जपाकुसुममण्डितः ॥

> रक्ताम्बरधरः स्रग्वी शङ्खमालाविभूषितः ।

> तीक्ष्णासिपुत्र्या बन्धनं प्रभावितकटीतटः ॥

> उपानद्युगयुक्तो ऽपि कृष्णकम्बलपार्श्वगः ।

> गृहीतसांसपिण्डश् च वामे करतले तु सः ॥

> एवंविधं तु तं कृत्वा गृहीतकुसुमाञ्जलिः ।

> यजमानः प्रसन्नात्मा इमं मन्त्रम् उदीरयेत् ॥

> संपूज्य गन्धकुसुमैर् वैवेद्यं विनिवेद्य च ।

> सर्वं कालयसे यस्मात् कालस् तेनैव चोद्यसे ॥

> ब्रह्मविष्णुशिवादीनां त्वम् असाध्यो ऽसि सुव्रत ।

> पूजितस् त्वं मया भक्त्या पार्थितश् च मया सुखम् ॥

> यद् युज्यते तव विभो तत् कुरुष्व नमो नमः ।

> एवं संपूजयित्वा तं ब्राह्मणाय निवेदयेत् ॥

> ब्राह्मणः प्रथमं पूज्यो वासोभिर् भूषणैस् तथा ।

> दक्षिणां शक्तितो दत्वा प्रणिपत्य विसर्जयेत् ॥

> अनेन विधिना यस् तु दानम् एतत् प्रयच्छति ।

> अपसृत्युभयं तस्य न च व्याधिकृतं भवेत् ॥

> भवत्य् अव्याहरैश्वर्यः सर्वबाधाविवर्जितः ।

> देहान्ते सूर्यभवनं भित्त्वा याति परां गतिम् ॥

> पुण्यक्षयाद् इहाभ्येत्य राजा भवति धार्मिकः ।

> यज्ञयाजी श्रिया युक्तः पुत्रपौत्रसमन्वितः ॥

> संपूज्य कालपुरुषं विधिवद् द्विजाय दत्वा शुभाशुभफलोदयहेतुभूतम् ।

> रोगामयैः सकलरोगमयैः श्रीरे देही न मोहम् उपगच्छति तत्प्रभावात् ॥

इति भविष्योत्तरे कालपुरुषदानविधानम् ।

अथ तिथिदानानि । तत्र विष्णुः ।


> मार्गशीर्षशुक्लपञ्चदश्यां मृगशिरसा युक्तायां चूर्णितलवणस्य सुवर्णनाभं प्रस्थम् एकं ब्राह्मणाय प्रतिपादयेत् । अनेन कर्मणा रूपसौभाग्यं **[३५८]** जायते । पौषी चेत् पुष्ययुक्ता स्यात् तस्यां गौरसर्षपकल्केनोत्सादितशरीरो गव्यघृतकुम्भेनाभिषिक्तः सर्वौषधीभिः सर्वगन्धैः सर्वबीजैश् च स्नातो घृतेन च भगवन्तं वासुदेवं स्नापयित्वा पुष्पधूपदीपगन्धनैवेद्यादिभिश् चाभ्यर्च्य वैष्णवैः सूक्तैर् बार्हस्पत्यैश् च मन्त्रैः पावकं हुत्वा सुसुवर्णेन घृतेन ब्राह्मणं स्वस्ति वाचयेत् । वासोयुगं च कर्त्रे दद्यात् । अनेन कर्मणा पुष्यते । माघी मघायुक्ता चेत् स्यात् तस्यां तिलैः श्राद्धं कृत्वा पूतो भवति । फाल्गुनी फल्गुनेन युक्ता चेत् स्यात् तस्यां ब्राह्मणाय सुसंस्कृतं स्वास्तीर्णं शयनं निवेद्य भार्यां मनोज्ञां पक्षवतीं रूपवतीं द्रविणवतीं चाप्नोति नर्य् अप्य् एवंविधं भर्तारम् । चैत्री चित्रायुक्ता चेत् स्यात् तस्यां ब्राह्मणाय चित्रवस्त्रदानेन सौभाग्यम् आप्नोति । वैशाख्यां पौर्णमास्यां ब्राह्मणानां सप्तकं क्षौद्रयुक्तैस् तिलैः संतर्प्य धर्मराजं प्रीणयित्वा पापेभ्यः पूतो भवति । ज्यैष्ठी ज्येष्ठायुक्ता चेत् स्यात् तस्यां छत्रोपनत्प्रदानेन नगराधिपत्यम् आप्नोति । आषाढ्याम् आषाडायुक्तायाम् अन्नपानदानेन तद् एवाक्षय्यम् आप्नोति । श्रावण्यां श्रणयुक्तायां जलधेनुं सान्नां वासोयुगाच्छादितां दत्वा स्वर्गलोकम् आप्नोति । प्रोष्ठपद्या तद्युक्तायां गोदानेन सर्वपापविनिर्मुक्तो भवति । आश्वयुज्याम् अश्विनीगते चन्द्रमसि घृतपूर्णभाजनं सुवर्णयुतं विप्राय दत्वा दीपाग्निर् भवति । कार्तिकी चेत् कृत्तिकायुक्ता स्यात् तस्यां सितम् उक्षाणम् अन्यवर्णं वा शशाङ्कोदये सर्वसस्यरत्नगन्दोपेतं दीपमध्ये ब्राह्मणाय दद्यात् । कान्तारभयं न पश्यति । वैशाखमासतृतीयायाम् उपोषितो ऽक्षतैर् वासुदेवम् अभ्यर्च्य तान् एव हुत्वा दत्वा सर्वं यच् च तस्मिन्न् अहनि प्रयच्छति तद् अक्षय्यम् आप्नोति । पौष्याम् अतीतायां कृष्णपक्षद्वादश्यां सोपवासस् तिलैः स्नातस् तिलोदकं दत्वा तिलैर् वासुदेवम् अभ्यर्च्य तान् एव हुत्वा भुक्त्वा च सर्वपापेभ्यः पूतो भवति । माघ्यां समतीतायां कृष्णद्वादशीं सश्रवणां प्राप्य वासुदेवाग्रतो महावर्तिद्वयेन दीपद्वयं दद्यात् । दक्षिणपार्श्वे महारजनरक्तेन समग्रेण वाससा घृततुलाम् अष्टाधिकां दत्वा वामपार्श्वे तिलतैलतुलां साष्टां दत्वा श्वेतेन समग्रेण वाससैतत् कृत्वा यस्मिन् राष्ट्रे ऽभिजायते यस्मिन् देशे यस्मिन् कुले च तत्रोज्ज्वलो भवति ॥ **[३५९]**

यमः ।

> वैशाख्यां पौर्णमास्यां तु ब्राह्मणान् सप्त पञ्च वा ।

> क्षौद्रयुक्तैस् तिलैः कृष्णैर् वार्चयेद् यदि वेतरैः ॥

> प्रीयतां धर्मराजेति यद् वा मनसि वर्तते ।

> यावज्जीवं कृतं पापं तत्क्षणाद् एव नश्यति ॥

तथा ।

> वैशाख्याम् एव विधिवद् ब्राह्मणान् भोजयेद् दश ।

> त्रिरात्रम् उषितः स्नात्वा कृसरं प्रयतः शुचिः ॥

> गौरान् यदि वा कृष्णांस् तिलान् क्षौद्रेण संयुतान् ।

> दत्वा दशसु विप्रेषु तान् एव स्वस्ति वाचयेत् ॥

> प्रीयतां धर्मराजेति पितॄन् देवांश् च तर्पयेत् ।

> यावज्जीवं कृतं पापं तत्क्षणाद् एव मुञ्चति ॥

> अयुतायुतं च तिष्ठेत् स्वर्गलोके न संशयः ।

> माम् एव च न पश्येत् तु न च पापेन लिप्यते ॥

जाबालः ।

> शृतान्नम् उदकुम्भं तु वैशाख्यां च विशेषतः ।

> निर्दिश्य धर्मराजाय गोदानफलम् आप्नुयात् ॥

> सुवर्णतिलयुक्तैस् तु ब्राह्मणान् सप्त पञ्च वा ।

> तर्पयेद् उदपात्रैस् तु ब्रह्महत्यां व्यपोहति ॥

महाभारते ।

> वैशाख्यां पौर्णमास्यां तु तिलान् दद्याद् द्विजातिषु ।

> तिला भक्षयितव्याश् च सदा चालभनं च तैः ॥

> कार्यं सततम् इच्छद्भिः श्रेयः सर्वात्मना गृहे ।

अनादिष्टप्रायश्चित्तम् आह संवर्तः ।

> माघमासे तु संप्राप्ते पौर्णमास्याम् उपोषितः ।

> ब्राह्मणेभ्यस् तिलान् दत्वा सर्वपापैः प्रमुच्यते ॥

अत्र दानं पौर्णमास्यां विधीयते प्रधानत्वात् ततश् चार्थाच् चतुर्दश्याम् उपवासः ।

> उपवासरतो भूत्वा पौर्णमास्यां तु कार्तिके ।

> हिरण्यम् अन्नं वस्त्रं च दत्वा तरति दुष्कृतम् ॥

यमः ।

> कार्तिकस्य तमिस्रे तु मधासु नवमीतिथौ ।

> अहोरात्रोषितो भूत्वा धर्मराजाय भोजयेत् ॥

> विधिवद् ब्राह्मणान् भक्त्या स्वर्गलोके महीयते ।

> तिलान् कृष्णाजिने कृत्वा हिरण्यं मधुसर्पिषी ॥

**[३६०]**	दत्वा तु ब्राह्मणायाशु सर्वं तरति दुष्कृतम् ।

> धेनुं दत्वोभयमुखीं भूदानफलम् आप्नुयात् ॥

> माघान्धकारद्वादश्यां तिलैर् हुत्वा हुताशनम् ।

> तिलान् दत्वा द्विजातिभ्यः सर्वपापैः प्रमुच्यते ॥

> आदित्यवारे विप्राय सहिरण्यं सदैव तु ।

> यः प्रयच्छत्य् अपूपं च तस्य तुष्यति वै यमः ॥

स्कन्दपुराणे ।

> तिलपात्राणि यो दद्याद् विप्रेभ्यः शुद्धमानसः ।

> अमावस्यां तु संप्राप्य कृष्णानां तु समाहितः ॥

> पितॄंश् च तर्पयित्वा तु अक्षयं नरपुंगवः ।

> पितृलोकं समाप्नोति चिरं च सुखम् एधते ॥

अथ नक्षत्रदानानि ।

तत्र विष्णुः ।


> प्रतिमासं रेवतीगते चन्द्रमसि मधुघृतयुतं परमान्नं ब्राह्मणान् भोजयित्वा रूपभाग् भवति ।

> मासि मासि च रेवत्यां ब्राह्मणान् गृतपायसैः ।

> सदक्षिणं भोजयित्वा रूपभाग् अभिजायते ॥

भविष्योत्तरे । 

> श्रीकृष्ण उवाच ।

> नक्षत्रयोगे यद् यस्मिन् देयं भवति भारत ।

> तत् ते ऽहं संप्रवक्ष्यामि सर्वपातकनाशनम् ॥

> कृत्तिकासु महाभाग पायसेन ससर्पिषा ।

> संतर्प्य ब्राह्मणान् साधूंल् लोकान् आप्नोति चाक्षयान् ॥

> रोहिण्यां पाण्डवश्रेष्ठ मांसैर् अन्नेन सर्पिषा ।

> पयो ऽन्नदानं दातव्यम् आनृण्यार्थं द्विजातये ॥

> दोग्ध्रीं दत्वा सवत्सां तु नक्षत्रे सोमदैवते ।

> दत्वा दिव्यविमानस्थः स्वर्गम् आप्नोत्य् अनुत्तमम् ॥

> आर्द्रायां कृसरं दत्वा तैलसिद्धं समाहितः ।

> नरस् तरति दुर्गाणि सर्वाण्य् एव नरोत्तम ॥

> पूपान् पुनर्वसौ दत्वा तिलपूर्णान् सुपाचितान् ।

> यशस्वी रूपसंपन्नो बह्वन्नो जायते कुले ॥

**[३६१]**	पुण्ये च काञ्चनं दत्वा कृतं चाकृतम् एव च ।

> अनालोकेषु लोकेषु सोमवत् स विराजते ॥

> अश्लेषासु तथा रौप्यं यः सुरूपं प्रयच्छति ।

> स सर्वभयनिर्मुक्तः शास्त्रवान् अभिजायते ॥

> मधासु तिलपूर्णानि वर्धमानानि मानवः ।

> प्रदाय पशुमांश् चैव पुत्रवांश् चाभिजायते ॥

> फल्गुनीपर्वसमये वडवां द्विजपुंगवे ।

> दत्वा पुण्यकृतां लोकान् प्राप्नोति सुरसेवितान् ॥

> उत्तराफल्गुनीयोगे दत्वा सौवर्णपङ्कजम् ।

> सूर्यलोकम् अवाप्नोति सर्वबाधाविवर्जितः ॥

> हस्ते तु हस्तिनं दत्वा काञ्चनं शक्तितः कृतम् ।

> प्रयाति शक्रसदनं वरवारणधूर्गतः ॥

> चित्रासु वृषभं दत्वा पुण्यगन्धांश् च भारत ।

> चरत्य् अप्सरसां लोके मोदते नन्दने वने ॥

> स्वातिष्व् अथ धनं दत्वा यदभीष्टम् इहात्मनः ।

> प्राप्नोति सुशुभांल् लोकान् इह लोके महद् यशः ॥

> विशाखासु महाराज धुरंधरविभूषितम् ।

> सोपासङ्गं च शकटं धान्यवस्त्रादिसंयुतम् ॥

> दत्वा प्रीणाति स पितॄन् प्रेत्य चानन्त्यम् अश्नुते ।

> न च दुर्गाण्य् अवाप्नोति रौरवादीनि मानवः ॥

> दत्वा यथेष्टं विप्रेभ्यो गतिम् इष्टां स विन्दति ।

> कम्बलान् अनुराधासु दत्वा प्रावरणानि च ॥

> स्वर्गे वर्षशतं साग्रम् आस्ते सुरगणैर् वृतः ।

> कालशाकं च विप्रेभ्यो दत्वा मर्त्यः समूलकम् ॥

> ज्येष्ठासु ज्येष्ठताम् एति गतिम् इष्टां च विन्दति ।

> मूले मूलफलं दत्वा ब्राह्मणेभ्यः समाहितः ॥

> पितॄन् प्रीणयते सर्वान् गतिम् आप्नोत्य् अनुत्तमाम् ।

> अथ पूर्वास्व् आषाढासु दधिपात्राणि मानवः ॥

**[३६२]**	कुलवृत्तेन संपन्ने ब्राह्मणे वेदपारगे ।

> प्रदाय जायते प्रेत्य कुले स बहुगोधने ॥

> पुत्रपौत्रैः परिवृतः पशुमान् धनवांस् तथा ।

> उदमन्थं ससर्पिष्कं प्रभूतमधुफाणितम् ॥

> दत्वोत्तरास्व् आषाढासु सर्वान् कामान् अवाप्नुयात् ।

> दुग्धं त्व् अभिजिता योगे दत्वा घृतमधुप्लुतम् ॥

> दर्मविद्भ्यो मनीषिभ्यो स्वर्गे वसति पुण्यभाक् ।

> श्रवणे पुस्तकं श्रेष्ठं प्रददातीह यो नरः ॥

> स्वेच्छया याति यानेन सर्वांल् लोकान् असंवृतान् ।

> गोयुगं च धनिष्ठासु दत्वा विप्राय मानवः ॥

> सर्वान् रसान् अवाप्नोति यत्र यत्रेह जायते ।

> तथा शतभिषायोगे दत्वा शगुरुचन्दनम् ॥

> प्राप्नोत्य् अप्सरसां लोकान् प्रेत्य गन्धांश् च शोभनान् ।

> पूर्वभद्रपदायोगे (?) राजमाषान् प्रदापयेत् ॥

> सर्वभक्ष्यफलोपेतः स वै प्रेत्य सुखी भवेत् ।

> औरभ्रम् उत्तरायोगे सवस्त्रं यः प्रयच्छति ॥

> प्तिॠन् प्रीणाति सकलान् प्रेत्य चानन्त्यम् अश्नुते ।

> कांस्योपदोहनां धेनुं रेवत्यां यः प्रयच्छति ॥

> सा प्रेत्य कामान् आदाय दातारम् उपतिष्ठति ।

> रथम् अश्वसमायुक्तं दत्वाश्विन्यां नरोत्तमः ॥

> हस्त्यश्वरथसंपन्ने वर्चस्वी जायते कुले ।

> भरणीषु द्विजातिभ्यस् तिलधेनुं प्रदाय वै ॥

> गाः सुप्रसूताः प्राप्नोति नरः प्रेत्य यशस् तथा ।

> इत्य् एष दक्षिणोद्देशः प्रोक्तो नक्षत्रयोगतः ॥

> देवक्या नारदेनेह मया च कथितस् तव ।

> सर्वपापप्रशमनः सर्वोपद्रवनाशनः ॥

> न चात्र कालनियमो न नक्षत्रक्रमस् तथा ।

> वित्तं श्रद्धा च राजेन्द्र कारणं चात्र कथ्यते ॥

> यद्य् अत्र ते भगवता कमलासनस्य पुत्रेण दानम् उदितं प्रसमीक्ष्य वेदान् ।

> तद् यो ददाति विभवे सति साधुवृत्ते किं तेन पार्थ न कृतं भवतीह लोके ॥

इति भविष्योत्तरे नक्षत्रदानविधिः ।

अथ मासदानानि

विष्णुः ।


> आश्विनं सकलं मासं ब्राह्मणेभ्यः प्रत्यहं घृतं प्रदायाश्विनौ प्रीणयित्वा रूपभाग् भवति । अस्मिन्न् एव मासि प्रत्यहं गोरसैर् ब्राह्मणान् भोजयित्वारोग्यभाग् भवति । माघे मास्य् अग्निं प्रत्यहं तिलैर् हुत्वा सघृतं कुल्माषं ब्राह्मणान् भोजयित्वा च दीप्ताग्नित्वम् आप्नोति ।

तथा ।

> घृतम् आश्वयुजे मासि नित्यं दद्याद् द्विजातये ।

> प्रीणयित्वाश्विनौ देवौ रूपभाग् अभिजायते ॥

> तिलप्रदः प्रजाम् इष्टां पुरुषः खलु विन्दति ।

> माघे मासि विशेषेण तत् तमिस्रे विशेषतः ॥

यमः ।

> कृसरं भोजयित्वा तु स्वशक्त्या शिशिरे द्विजान् ।

> दीप्ताग्नित्वम् अवाप्नोति स्वर्गलोकं च गच्छति ॥

> मासि मासि च रेवत्यां ब्राह्मणान् घृतपायसम् ।

> सदक्षिणं भोजयित्वा रूपभाग् अभिजायते ॥

आदित्यपुराणे ।

> ज्येष्ठे मासि तिलान् दत्वा पौर्णमास्यां विशेषतः ।

> अश्वमेधस्य यत् पुण्यं तत् प्राप्नोति न संशयः ॥

देवीपुराणे ।

> धेनुं तिलमयीं माघ्यां दद्याद् यश् चोत्तरायण (?) ।

> विचित्राणि च वस्त्राणि चैत्रे दद्याद् द्विजोत्तमः ॥

> वैशाखे यवगोधूमाञ् ज्येष्ठे तोयभृतान् घटान् ।

> आषाढे चन्दनं देयं सकर्पूरं महाफलम् ॥

> नवनीतं नभोमासि छत्रं प्रोष्ठपदे मतम् ।

> गुडशर्करवर्णाढ्यांल् लड्डुकान् आश्विने मुने ॥

> दीपदानं महापुण्यं कार्तिके यः प्रयच्छति ।

> सर्वान् कामान् अवाप्नोति क्रमान् मार्गाद्युदाहृतान् ॥

> धेनुं पौषे घृतमयीं माघे तिलमयीं तथा ।

> ज्येष्ठे तोयमयीं दद्याद् घृतवत्सां महाफलाम् ॥

> सुरूपां श्रावणे दद्याद् गां महाफलदायिकाम् ।

> सर्वहेममयैः शृङ्गै रौप्यपादा उदाहृताः ॥

> कांस्यपात्राः सघण्टास् तु किङ्किणीभिः सुशोभिताः ।

> सयुगाः सस्रजो वत्सा दत्व्या विधिना मुने ॥

**[३६४]**	देवीब्रह्मेशसूर्यान् वा विष्णुं वाथ यथाविधि ।

> स्वभाववृत्तसंपन्ने पूजयित्वा द्विजोत्तमे ॥

> दातव्यालंकृता धेनुः कामक्रोधविवर्जिते ।

> अयाचके सदाचारे विनीते विनयान्विते ॥

> गोप्रदानाल् लभेत् कामान् स्वे स्वे लोके मनोरमान् ।

तथा ।

> आषाढे तोयधेनुः स्याद् धेनुर् भाद्रपदे सदा ।

> माघे तु तिलधेनुः स्याद् यां दत्वा लभते हितम् ॥

> माघे मासि तिलान् यस् तु ब्राह्मणेभ्यः प्रयच्छति ।

> सर्वसत्त्वसमाकीर्णं नरकं न स पश्यति ॥

यमः ।

> महापातकसंघातः कामतो वाप्य् अकामतः ।

> शुद्धिं तस्य प्रवक्ष्यामि स्वर्गसाधनम् एव च ॥

> शुक्लैः कृष्णैस् तथा लब्धैर् द्वात्रिंशदङ्गुलोच्छ्रितः ।

> राशिस् तिलैः समे देशे कर्तव्यः पुरुषायतः ॥

> प्रतिमाष्टाङ्गुलोत्क्षेप्या सौवर्णीं विभवे सति ।

> क्षौद्रेण पयसा दध्ना घृतेनापूरयेद् घटान् ॥

> यथाविभवविस्तारं ब्राह्मणे श्रोत्रिये ऽर्थिनि ।

> दद्यान् माघे ऽथ वैशाखे विषुवे चोत्तरायणे ॥

> यावज्जीवं कृतं पापं तत्क्षणाद् एव नश्यति ।

वामनपुराणे ।

> माघे मासि तिला देयास् तिलधेनुश् च दानव ।

> इध्मेन्धनादयश् चैव माधवप्रीणनाय वै ॥

> फाल्गुने व्रीहयो गावो वस्त्रं कृष्णाजिनान्वितम् ।

> गोविन्दप्रीणनार्थाय दातव्यं पुरुषर्षभ ॥

> चैत्रे विचित्रवस्त्राणि शयनान्य् आसनानि च ।

> विष्णोः प्रीत्यर्थम् एतानि देयानि ब्राह्मणेष्व् अथ ॥

> गन्धाश् च माल्यानि तथा वैशाखे सुरभीणि च ।

> देयानि द्विजमुख्येभ्यो मधुसूदनतुष्टये ॥

> उदकुम्भाम्बुधेनुं च तालवृन्तं सचन्दनम् ।

> त्रिविक्रमस्य प्रीत्यर्थं दातव्यं साधुभिः सदा ॥

> उपानद्युगलं छत्रं लवनामलकानि च ।

> आषाढे वामनप्रीत्यै दातव्यानि तु भक्तितः ॥

**[३६५]**	घृतं च क्षीरकुम्भाश् च घृतधेनुस् तथैव च ।

> श्रावणे श्रीधरप्रीत्यै दातव्यानि विपश्चिते ॥

> मासि भाद्रपदे दद्यात् पायसं मधुसर्पिषी ।

> हृषीकेशप्रीणनाय लवणं सुगुडौदनम् ॥

> तिलास् तुरङ्गवृषभदधिताम्ररसादिकम् ।

> प्रीत्यर्थं पद्मनाभस्य देयम् आश्वयुजे नरैः ॥

> रजतं कनकं दीपा मणिमुक्ताफलादिकम् ।

> दामोदरस्य प्रीत्यर्थं प्रदद्यात् कार्तिके नरः ॥

> खरोष्ट्राश्वतरा नागाः शकटोक्षम् अजाविकम् ।

> दातव्यं केशवप्रीत्यै मासि मार्गशिरे नरैः ॥

> प्रासादनगरादीनि गृहप्रावरणानि च ।

> नारायणस्य तुष्ट्यर्थं पौषे देयानि यत्नतः ॥

> दासीदाससमलंकारम् अन्नं षड्रससंयुतम् ।

> पुरुषोत्तमतुष्ट्यर्थं पौषे देयानि यत्नतः ॥

> अथ वा चतुर्थपादः प्रदेयं सार्वकामिकम् ।

> यद् यद् इष्टतमं किंचिद् यच् चाप्य् अस्ति शुभं गृहे ॥

> तत् तद् धि देयं प्रीत्यर्थं देवदेवस्य चक्रिणः ॥ इति ॥ १।२०८ ॥

_गोप्रदानप्रसङ्गाद् दानान्य् उक्तानि, प्रकृतम् उच्यते ।_

> **श्रान्तसंवाहनं रोगिपरिचर्या सुरार्चनम् ।**

> पादशौचं द्विजोच्छिष्टमार्जनं गोप्रदानवत् ॥ १।२०९ ॥**

श्रान्तसंवाहनादिकं प्रत्येकं गोदानेन फलतः समं भवति । श्रान्तः खिन्नस् तस्य संवाहनं श्रमापनयनम् । रोगिपरिचर्या चिकित्सादि । प्रसिद्धम् अन्यत् । पादशौचद्विजोच्छिष्टमार्जने समोत्तमवर्षविषये । यमः ।

> देवमाल्यापनयनं देवागारसमूहनम् ।

> स्नापनं सर्वदेवानां गोप्रदानसमं मतम् ॥

नन्दिपुराणे ।

> धर्मार्थकामकोक्षाणाम् आरोग्यं साधनं यतः ।

> अतस् त्व् आरोग्यदानेन नरो भवति सर्वदः ॥

**[३६६]**	आरोग्यशालां कुरुते महौषधिपरिच्छदाम् ।

> विदग्धवैद्यसंयुक्तां घृतान्नमधुसंयुताम् ॥

> वैद्यस् तु शास्त्रवित् प्राज्ञो दृष्टौषधिपरम्परः ।

> ओषधीमूलपर्णज्ञः समुद्धरणकालवित् ॥

> रसवीर्यविपाकज्ञः शालिमांसौषधीगणे ।

> योगविद् देहिनां देहं यो धिया प्रविशेद् बुधः ॥

> धातुपथ्यामयज्ञश् च निदानविद् अतन्द्रितः ।

> व्याधीनां पूर्वलिङ्गज्ञस् तदुत्तरविधानवित् ॥

> देशकालविधानज्ञश् चिकित्सासामयवित् तथा ।

> अष्टाङ्गायुर्वेदवेत्ता मुष्टियोगविधानवित् ॥

> एवंविधः शुभो वैद्यो भवेद् यत्राभियोजितः ।

> आरोग्यशालाम् एवं तु कुर्याद् यो धर्मसंश्रयः ॥

> स पुमान् धार्मिको लोके स कृतार्थः स शुद्धिमान् ।

> सम्यग् आरोग्यशालायाम् औषधैः स्नेहपाचनैः ॥

> व्याधितं नीरुजीकृत्य अप्य् एकं करुणायुतः ।

> प्रयाति ब्रह्मसदनं कुलसप्तकसंयुतः ॥

> आढ्यो वित्तानुसारेण दरिद्रः फलभाग् भवेत् ।

> दरिद्रस्य कुतः शाला आरोग्याय भिषक् तथा ॥

> अपि मूलेन केनापि चन्दनाद्यैर् अथापि वा ।

> स्वस्थीकृते लभेन् मर्त्ये पूर्वोक्तं लोकम् अव्ययम् ॥

> वातपित्तकफाद्यानां चयापचयभेदिनाम् ।

> यस् तु स्वस्ल्पाभ्युपायेन मोक्षयेद् व्याधिपीडितान् ॥

> सो ऽपि याति शुभांल् लोकान् अवाप्यान् यज्ञयाजिभिः ।


> शल्यं शालक्यं कायचिकित्सा भूतविद्या कौमारप्रभृत्यम् अश्वतन्त्रं रसायनतन्त्रं वाजीकरणतन्त्रम् ।

इति सुश्रुतोक्तान्य् अष्टाङ्गान्य् आयुर्वेदस्य । इत्य् आरोग्यदानम् ॥ १।२०९ ॥

**[३६७]**

_किं च_ ।

> **भूदीपान्नाश्ववस्त्राम्भस्तिलसर्पिःप्रतिश्रयान् ।**

> नैवेशिकस्वर्णधुर्यान् दत्वा स्वर्गे महीयते ॥ १।२१० ॥**

भूमिदीपादिदानेन स्वर्गम् आप्नोतीति वाक्यार्थः । भूश् च सस्यवती फलप्रदा वा देया । तद्द्वारेणैव तद्गुरुत्वम् ।

> भूमिं सस्यवतीं श्रेष्ठां दत्वा स्वर्गे महीयते ।

इति संवर्तः । पापक्षयार्थम् अपि भवति । यथाह बृहस्पतिः ।

> यत् किंचित् कुरुते पापं जन्मप्रभृति मानवः ।

> अपि गोचर्ममात्रेण भूमिदानेन शुध्यति ॥

> सप्तहस्तेन दण्डेन त्रिंशद् दण्डा निवर्तनम् ।

> दश तान् एव गोचर्म दत्वा स्वर्गे महीयते ॥

चर्ममात्रगोप्रदानेनापि स्वर्गप्राप्तिः । "दिव्यं वर्षशतं यावद् भूमिदः स्वर्गम् आप्नोति । द्वियं वर्षशतं सार्धं तथा" इति, तद् द्वैगुण्यादितारतम्याद् इति । यत् पुनर् मनुनोक्तम् "भूमिदो भूमिम् आप्नोति" इति, तत् स्वर्गच्युताभिप्रायेण न्यूनात्मदानाभिप्रायेण वा । तद्दानस्य वैश्वरूप्यात् । अत एव ।

> सुवर्णं रजतं ताम्रं मणिमुक्तावसूनि च ।

> सर्वम् एतद् भवेद् दत्तं वसुधां यः प्रयच्छति ॥ इति ।

न च सकलवसुधाभिप्रायेणोच्यते । तस्या अशक्यत्वात् । एवं प्रदीपादिदाने ऽपि पात्रविशेषाद् आवृत्तौ वा स्वर्गप्राप्तिः ।

> पात्रस्य हि विशेषेण श्रद्दधानतयापि च ।

> अल्पं वा बहु वा प्रेत्य दानस्याप्नोति तत्फलम् ॥

इति वचनात् । अन्यथा —

> वारिदस् तृप्तिम् आप्नोति सुखम् अक्षय्यम् अन्नदः ।

> तिलप्रदः प्रजाम् इष्टां दीपदश् चक्षुर् उत्तमम् ॥

> वासोदश् चन्द्रसालोक्यं सूर्यसालोक्यम् अश्वदः । इति ।

वस्त्रादिविशेषाच् च फलविशेषो द्वित्रादिसंख्यातश् च । क्षीणवृत्तेर् आयातस्यास्मिन् भवने स्थीयताम् इति प्रतिश्रयः । निवेशार्थं कन्यापि दीयत इति नैवेशिकम् । **[३६८]** अत एव ।

> मातापितृविहीनं तु संस्कारोद्वाहनादिभिः ।

> यः स्थापयति तस्येह पुण्यसंख्या न विद्यते ॥ इति ।

> न तच्छ्रेयो ऽग्निहोत्रेण नाश्वमेधेन नान्यथा ।

> यच्छ्रेयः प्राप्यते प्रेत्य विप्रेण स्हापितेन तु ॥ इति ।

स्थापितेन भवनादिदानेन प्रतिष्ठापितेनेत्य् अर्थः । दक्षः । "सुवर्णम् एव स्वर्णम् अस्य च देशकालपात्रसुवर्णपरिमाणाच् च फलविशेषः" । तथा ।

> उच्चा दिवि दक्षिणावन्तो अस्थुर् ये अश्वदाः सह ते सूर्येण ।

> हिरण्यदा अमृतत्वं भजन्ते वासोदाः सोम प्र तिरन्त आयुः ॥

इत्य् अमृतत्वं मुक्तिर् दर्शिता । तथा: "स्वर्णधुर्यान् दर्त्वा स्वर्गे महीयते" इति । गर्गः ।

> भूमिदो भूमिम् आप्नोति दीर्घम् आयुर् हिरण्यदः ।

> गृहदो ऽग्र्याणि वेश्मानि रूप्यदो रूपम् उत्तमम् ॥ इति ।

एतच् च सुवर्णदाने ऽपि वेदितव्यम् । अलंकारे तु फलविशेषः ।

> अलंकृतस् त्व् अलंकारं दत्वा स्वर्गे महीयते । इति ।

धुरम् अर्हतीति धुर्यः । 

> अनडुहः श्रियं पुष्टां गोदो ब्रध्नस्य विष्टपम् । इति ।

अत्रापि पात्रादिदेशकालविशेषाद् द्वित्रादिविशेषाच् च फलविशेषः । विष्णुधर्मेषु ।

> भगवान् उवाच ।

> छत्रप्रदानेन गृहं वरिष्ठं रथं तथोपानहसंप्रदानात् ।

> धुर्यप्रदानेन गवां तथैव लोकान् अवाप्नोति पुरंदरस्य ॥

> स्वरीयम् अप्य् आह हिरण्यदानं तथा वरिष्ठं कनकप्रदानम् ।

> नैवेशिकं सर्वगुणोपपन्नं प्रयच्छते यः पुरुषो द्विजाय ॥

> स्वाध्यायचारित्र्यगुणान्विताय तस्यापि लोकाः प्रवरा भवन्ति ।

> यो ब्रह्मदेयां प्रददाति कन्यां भूमिप्रदानं च करोति विप्रे ॥

> वस्त्रान्नदानं च तथा विशिष्टं स शक्रलोकं लभते दुरापम् ।

> भूदानेन समं दानं न भूतं न भविष्यति ।

> इति धर्मविदः प्राहुस् तन् मे निगदतः शृणु ॥

**[६३९]**	षष्टिं वर्षसहस्राणि स्वर्गे वसति भूमिदः ।

> आच्छेत्ता चानुमन्ता च तान्य् एव नरके वसेत् ॥

> दानानाम् अति सर्वेषां भूमिदानम् इहोच्यते ।

> अचला ह्य् अक्षया भूमिः सर्वान् कामान् प्रयच्छति ॥

> भूमिदः स्वर्गम् आरुह्य शाश्वतीर् एधते समाः ।

> पुनर्जन्म च संप्राप्य भवेद् भूमिपतिर् ध्रुवम् ॥

> यथा भूमिः सदा देवी दातारं कुरुते पतिम् ।

> एवं सदक्षिणा दत्ता कुरुते गौर् जनाधिपम् ॥

> अपि पापकृतं प्राप्य प्रतिगृह्णीत भूमिदम् ।

> महीं ददत् पवित्रः स्यात् पुण्या हि जगती यतः ॥

> नाम वै प्रियदत्तेति गुह्यम् एतत् सनातनम् ।

> तदास्याः सततं प्रीत्यै कीर्तनीयं प्रयच्छता ॥

> यत् किंचित् कुरुते पापं पुरुषो वृत्तिकर्षितः ।

> अपि गोचर्ममात्रेण भूमिदानेन शुध्यति ॥

> सुवर्णं रजतं ताम्रं मणिमुक्तावसूनि च ।

> सर्वान् एतान् महाप्राज्ञ ददाति वसुधां ददत् ॥

> फालकृष्टां महीं दत्त्वा सोदकां च फलान्विताम् ।

> सोदकं वापि शरणं प्राप्नोति परमं पदम् ॥

> रत्नोपकीर्णां वसुधां यो ददाति द्विजातये ।

> विमुक्तः किल्बिषैः सर्वैः स्वर्गलोके महीयते ॥

> इक्षुभिः सहितां भूमिं यवगोधूमशालिभिः ।

> ये प्रयच्छन्ति विप्रेभ्यो नोपसर्पन्ति ते यमम् ॥

> सर्वकामदुघां भूमिं सर्वसस्यसमन्विताम् ।

> यो ददाति द्विजेन्द्राय ब्रह्मलोकं स गच्छति ॥

> भूमिदानं नरः कुर्यान् मुच्यते सर्वतो भयात् ।

> न भूप भूमिदानाद् धि दानम् अन्यद् विशिष्यते ॥

> पुण्यां सर्वरसां भूमिं यो ददाति नरर्षभः ।

> न तस्य लोकाः क्षीयन्ते भूमिदस्य महात्मनः ॥

> कृशाय कृशभृत्याय वृत्तिक्षीणाय सीदते ।

> भूमिं वृत्तिकरीं दत्त्वा सत्री भवति मानवः ॥

**[३७०]**	आस्फोटयन्ति पितरः प्रवल्गन्ति पितामहाः ।

> भूमिदो ऽस्मत्कुले जातः सो ऽस्मान् संतारयिष्यति ॥

आदित्यपुराणे ।

> य एतां दक्षिणां दद्यात् पृथिवीं पृथिवीपतिः ।

> पुनश् च जननं प्राप्य भवेत् स पृथिवीपतिः ॥

> यथा दानं तथा भोग इति धर्मेषु निश्चयः ।

> संग्रामे वा तनुं जह्याद् दद्याद् वा पृथिवीम् इमाम् ॥

> इत्य् एतां क्षत्त्रबन्धूनां वदन्ति परमाशिषम् ।

> अपि पापकृतां राज्ञां प्रतिगृह्णन्ति साधवः ॥

> पृथिवीं नान्यद् इच्छन्ति पावनं ह्य् एतद् उत्तमम् ।

> नामास्याः प्रियदत्तेति गुह्यं देव्याः सनातनम् ॥

> दानं वाप्य् अथ वा ज्ञानं नाम्नो ऽस्याः परमं प्रियम् ।

> यस् तु गोचर्ममात्रां वै प्रयच्छन्ति वसुंधराम् ॥

> विमुक्तः सर्वपापेभ्यो विष्णुलोकं स गच्छति ।

> षष्टिं वर्षसहस्राणि स्वर्गे वसति भूमिदः ॥

> आच्छेत्ता चानुमन्ता च तान्य् एव नरके वसेत् ।

> स्वदत्तां परदत्तां वा यो हरेत वसुंधराम् ॥

> श्वविष्ठायां कृमिर् भूत्वा पितृभिः सह मज्जति ॥

मत्स्यपुराणे ।

> यत् किंचित् कुरुते पापं पुरुषो वृत्तिकर्षितः ।

> अपि गोचर्ममात्रेण भूमिदानेन शुध्यति ॥

> सुवर्णानां सहस्रेण लभेद् दत्तेन यत् फलम् ।

> गोचर्मभूमिमात्रेण तत्फलं तु विधीयते ॥

महाभारते ।

> न चोषरां न निर्दग्धां महीं दद्यात् कथंचन ।

> न श्मशानपरीतां च न च पापनिवेशिताम् ॥

इति भूमिदानम् ।

दीपदाने संवर्तः ।

> देवागारे द्विजानां वा दीपं दत्वा चतुष्पथे ।

> मेधावी ज्ञानसंपन्नश् चक्षुष्मांश् च सदा भवेत् ॥

विष्णुधर्मेषु (?) ।

> उच्चैः प्रदीपम् आकाशे यो दद्यात् कार्तिके नरः ।

> स सर्वं कुलम् उद्धृत्य विष्णुलोकम् अवाप्नुयात् ॥ **[३७१]**

कार्तिकनिर्णयश् च भविष्योत्तरे बोद्धव्यः । तद् यथा ।

> विष्णोर् आयतने ये तु सहस्रं परिदीपकान् ।

> प्रज्वालयन्त्य् अनुदिनं दिवारात्रम् अनिर्वृताः ।

> तामिस्रम् आश्वयुक्पक्षं शुक्लपक्षं तु कार्तिकम् ॥ इति ।

दीपदाने मन्त्रः ।

> दामोदराय नभसि तुलायां लोलया सह ।

> प्रदीपं ते प्रयच्छामि नमो ऽनन्ताय वेधसे ॥ इति ।

तथा ।

> यदा यदा नरश्रेष्ठ पुण्यकालः प्रपद्यते ।

> संक्रान्तिसूर्यग्रहणे चन्द्रे पर्वणि वैधृते ॥

> उत्तरे त्व् अयने प्राप्ते दक्षिणे त्व् अयने तथा ।

> एकादश्यां शुक्लपक्षे चतुर्दश्यां दिनक्षये ॥

> सप्तम्याम् अथ षष्ठ्यां वा स्नात्वा व्रतपरो नरः ।

> भवद्भूमिदेवेभ्यः प्रयच्छेत् प्रयतो गणे ॥

> घृतकुम्भे च वस्त्रेण प्रज्वलन्तं प्रदीपकम् ॥

गणे समुदाये वर्तमान इत्य् अर्थः । तथा ।

> सूर्याय रक्तवस्त्रेण पूर्णवर्ति घृतेन ताम् ।

> चतुष्प्रस्थैः प्रज्वलन्तीं मन्त्रेणानेन दापयेत् ॥

> तद् विष्णोर् इति मन्त्रेण वर्तिं दद्यात् सदैव हि ।

> पीतवस्त्रेण कृष्णाय श्वेतवस्त्रेण शूलिने ॥

> कौसुम्भघृतवस्त्रेण गौरीम् उद्दिश्य दापयेत् ।

> लाक्षारक्तेन दुर्गायै पूर्णवर्तिं प्रबोधयेत् ॥

> नेत्रपट्टेन मधुना गृतेन मधुकूपके ।

> अर्चिते च सिते चैवे ललितायै प्रबोधयेत् ॥

> मन्त्रेणानेन राजेन्द्र तं निशामय्य वैदिकान् ।

> आ ते वत्सो मनो यमत् परमाच् चित् सधस्थात् ।

> अग्ने त्वां कामया गिरा ॥

> ऋतावानं वैश्वानरम् ऋतस्य ज्योतिषस्पतिम् ।

> अजस्रं धर्मम् ईमहे ॥

**[३७२]**	दिवि पृष्ठे अरोचनाग्निर् वैश्वानरो मतान् ।

> ज्योतिषा बाधते तमः ॥

> कामो भूतस्य भव्यस्य सम्राड् एको विराजति । इत्य् अन्तो मन्त्रः ।

> एवम् एतेन विधिना ये प्रयच्छन्ति दीपकम् ।

> विस्तीर्णे विपुले पात्रे घृतकुम्भं निवेशितम् ॥

> यान्ति ते ब्रह्मसदनं विमानेनार्कतेजसा ।

> तिष्ठन्ति द्योतमानास् ते यावद् आभूमिसंप्लवम् ॥

> घृतेन दीपो दातव्यो राजंस् तैलेन वा पुनः ।

> वसामज्जादिभिर् दीपो न तु देयः कथंचन ॥

> दीपतैलेन कर्तव्यं न तु कर्म विजानता ।

> निर्वापणं च दीपस्य हिंसनं च विगर्हितम् ॥

> यः कुर्यात् तेन कर्माणि स्याद् असौ पुष्पितेक्षणः ।

> दीपहर्ता भवेद् अन्धः काणो निर्वापको भवेत् ॥

> पद्मसूत्रोत्थितां वर्तिं गन्धतैलेन दीपकम् ।

> नीरोगः सुभगश् चैव दत्वा भवति मानवः ॥

> प्रज्वाल्य देवदेवस्य कर्पूरेण तु दीपकम् ।

> अश्वमेधम् अवाप्नोति कुलं चैव समुद्धरेत् ॥

इति दीपदानम् ।

अथाश्वदानम् ।

देवीपुराणे ।

> अश्वं वा यदि वा युग्यं शोभने वाथ पादुके ।

> ददाति यः प्रदानं वै ब्राह्मणेभ्यः सुसंयतः ॥

> तस्य दिव्यानि यानानि रथध्वजपताकिनः ।

> दुष्टः पन्था न चैवेह भवत्य् एव कदाचन ॥

स्कन्दपुराणे ।

> अश्वं यस् तु प्रच्छेत हेमचित्रं सुलक्षणम् ।

> स तेन कर्मणा देवि गान्धर्वं लोकम् अश्नुते ॥

अन्नदाने संवर्तः ।

> अन्नदस् तु सुखी श्रीमान् सुतृप्तः सर्वकर्मसु ।

महाभारते । **[३७३]**

> नारद उवाव ।

> नान्नदानात् परं दानं किंचिद् अस्ति नरेश्वर ।

> अन्नेन धार्यते कृत्स्नं चराचरम् इदं जगत् ॥

> अन्नं वै प्राणिनां प्राणा इत्य् उवाच प्रजापतिः ।

> तस्माद् अन्नप्रदो राजन् प्राणदः प्रोच्यते बुधैः ॥

> अन्नदः पशुमांल् लोके धनवान् रूपवान् अपि ।

> आयुष्मान् बलवांश् चैव सुखी च प्रेत्य जायते ॥

> नित्यं ददाति यश् चान्नम् अतिथिभ्यः समाहितः ।

> स याति ब्रह्मसालोक्यम् एवम् आह पराशरः ॥

> अन्नेन सदृशं दानं न भूतं न भविष्यति ।

> तस्माद् अन्नं विशेषेण दातुम् इच्छन्ति साधवः ॥

> कृत्वापि सुमहत् पापं यः पश्चाद् अन्नदो भवेत् ।

> विमुक्तः सर्वपापेभ्यः स्वर्गलोकं स गच्छति ॥

> आशंसन्तीह पितरः सुवृष्टिम् इव कर्षकाः ।

> अस्माकम् इह पुत्रो वा पौत्रो वान्नं प्रदास्यति ॥

> यो दद्याद् अपरिक्लिष्टम् अन्नम् अध्वनि वर्तिने ।

> श्रान्तायादृष्टपूर्वाय स पुण्यां गतिम् आप्नुयात् ॥

> न पृच्छेद् गोत्रचरणं न स्वाध्यायं श्रुतं तथा ।

> याचितो ब्राह्मणेनान्नं दद्याद् एवाविचारयन् ॥

> दुर्वृत्तः साधुवृत्तो वा मूर्खो वा यदि पण्डितः ।

> यः प्राप्तो वैस्वदेवान्ते सो ऽतिथिः स्वर्गसंक्रमः ॥

> अदृष्टं दृष्टपूर्वं वामित्रं वा सुहृदं तथा ।

> ब्राह्मणं भोजयेन् नित्यं शान्तं शीलसमन्वितम् ॥

> यस्य ह्य् अन्नम् उपाश्नाति ब्राह्मणानां शतं सताम् ।

> हृष्टेन मनसा दत्तं न स तिर्यग्गतिर् भवेत् ॥

> भोजयित्वा दश शतं नरो वेदविदां नृप ।

> न्यायविद् धर्मविदुषां स्मृतिभाष्यविदां तथा ॥

> न याति नरकं घोरं संसारं च न सेवते ।

> ब्राह्मणानां सहस्राणि दश भोज्यानि भारत ॥

> नरो ऽध्र्मात् प्रमुच्येत पापेष्व् अपि रतः सदा । **[३७४]**

बृहस्पतिः ।

> अन्नदानं गुणकरं सर्वदानाधिकं स्मृतम् ।

> अन्नात् प्राणप्रजननं नॄणां संजायते सदा ॥

> प्राणाप्यायनमात्रं तु यो विप्राय प्रयच्छति ।

> दुर्भिक्षे तु विशेषेण स लभेताक्षयां दिवम् ॥

> हेमरत्नाम्बरयुतो ऽभुञ्जानो म्रियते नरः ।

> अश्नन् विनाप्य् अलंकारं जीर्णवस्त्रो ऽपि जीवति ॥

> तस्मात् प्रदद्याद् विप्रेभ्यः संस्कृतान्नं सदक्षिणम् ।

> तेनेह कीर्तिम् आप्नोति स्वर्गं चानन्तकं तथा ॥

आदित्यपुराणे ।

> अन्नदानात् परं नास्ति न भूतं न भविष्यति ।

> पुत्रं प्रजां पशून् मेधां स्त्रियः कामांश् च सर्वशः ॥

> सर्वं चान्नप्रदानेन लभते नात्र संशयः ।

> आदरेण तु भक्त्या च यद् अन्नम् उपदीयते ॥

> तत् प्रीणयति गात्राणि नामृतं मानवर्जितम् ।

> दुर्लभस् तु मुदा दाता मुदा भोक्ता च दुर्लभः ॥

> मुदा दाता च भोक्ता च ताव् उभौ स्वर्गगामिनौ(णौ) ।

> यो दद्याद् अप्रियेणान्नं यश् चान्नं नाभिनन्दति ॥

> ताव् उभौ नरके मग्नौ वसेतां शरदां शतम् ।

विष्णुधर्मोत्तरे ।

> दानानाम् उत्तमं दानं वस्त्रदानं प्रकीर्तितम् ।

> वासो हि सर्वदै(दे)वत्यं सर्वसायुज्यम् अश्नुते ॥

> वस्त्रदाता सुवेशः स्याद् रूपद्रविणसंयुतः ।

> नीलीरक्तं तथा शीर्णं न देयं ब्राह्मणस्य तु ॥

> देयं न चाप्य् उपहतं बहुपुण्यम् अभीप्सता ।

> दत्वा कार्पासिकं वस्त्रं स्वर्गलोके महीयते ॥

> दत्वा सरोमम् अपि तत् ततो दशगुणं लभेत् ।

> आविकं वसनं दत्वा भृगूणां लोकम् आप्नुयात् ॥

> छागं दत्वा चाङ्गिरसं क्षौमं दत्वा बृहस्पतेः ।

> वसूनां लोकम् आप्नोति कुशकौशेयवाससी ॥

> कृमिजं च तथा दत्वा सोमलोके महीयते ।

> अग्निष्टोमम् अवाप्नोति दत्वैव मृगलोमिकम् ॥

**[३७५]**	दत्वा वल्कलजं वासो वसूनां लोकम् आप्नुयात् ।

> वस्त्रप्रदानात् तेजस्वी सर्वेषां प्रियदर्शनः ॥

> भवेत् संभोगवांश् चैव स्त्रीणां चैव मनोहरः ॥

इति वस्त्रदानम् ।

अथोदकदानम् ।

संवर्तः ।

> वारिदस् तृप्तिम् अतुलां वितृष्णः सर्ववस्तुषु ।

भविष्योत्तरे ।

> श्रीकृष्ण उवाच ।

> अतीते फाल्गुने मासि प्राप्ते चैत्रमहोत्सवे ।

> पुण्ये ऽह्नि विप्रकथिते ग्रहचन्द्रबलान्विते ॥

> तडाकं कारयेद् विद्वान् धनच्छायं मनोरमम् ।

> पुरस्य मध्ये ह्य् अथ् वा कान्तारे तोयवर्जिते ॥

> देवतायतने वापि चित्रवृक्षतले ऽपि वा ।

> सुशीतलतरं रम्यं विचित्रासनसंयुतम् ॥

> कारयेन् मण्डलं दिव्यं शीतातपसहं दृढम् ।

> तन्मध्ये स्थापयेद् भव्यान् मणीन् कुम्भांश् च शोभनान् ॥

> अकालमूलान् कवकान् वस्त्रेणावेष्टिताननान् ।

> ब्राह्मणः शीलसंपन्नो भृतिं दत्वा यथोचिताम् ॥

> प्रपापालः प्रकर्तव्यो बहुपुत्रपरिच्छदः ।

> पानीयपानम् अश्रान्तो यः कारयति मानवान् ॥

> एवंविधां प्रपां कृत्वा शुभे ऽह्नि विधिपूर्वकम् ।

> यथाशक्त्या नरश्रेष्ठः प्रारम्भे भोजयेद् द्विजान् ॥

> ततश् चोत्सर्जयेद् विद्वान् मन्त्रेणानेन मानवः ।

> प्रपेयं सर्वसामान्या भूतेभ्यः प्रतिपादिता ॥

> अस्याः प्रदानात् पितरस् तृप्यन्तु च पितामहाः ।

> अनिवार्यं ततो देयं जलं सामचतुष्टयम् ॥

> त्रिपक्षं वा महाराज जीवानां जीवनं परम् ।

> गन्धाढ्यं सरसं शीतं शोभने भाजने स्थितम् ॥

**[३७६]**	प्रदद्याद् अप्रतिहतं श्रद्धावान् अवलोकयन् ।

> प्रत्यहं कारयेत् तस्य भोजनं शक्तितो द्विजे ॥

> अनेन विधिना यस् तु ग्रीष्मे शोषविनाशनम् ।

> पानीयम् उत्तमं दद्यात् तस्य पुण्यफलं शृणु ॥

> कपिलाशतदानस्य सम्यग्दत्तस्य यत् फलम् ।

> तत् पुण्यफलम् आप्नोति सर्वदेवैस् तु पूजितः ॥

> पूर्णचन्द्रप्रतीकाशं विमानं सो ऽधिरुह्य वै ।

> याति देवेन्द्रभवनं पूज्यमानो ऽप्सरोगणैः ॥

> त्रिंशत्कोट्यो हि वर्षाणां यक्षगन्दर्वसेवितः ।

> पुण्यक्षयाद् इहागत्य चतुर्वेदो द्विजो भवेत् ॥

> ततः परम् इदं याति पुनरावृत्तिर् दुर्लभम् ।

> प्रपां दातुम् अशक्तेन विशेषाद् धर्मम् ईप्सुना ॥

> प्रत्यहं धर्मघटकः कर्पटावेष्टिताननः ।

> ब्राह्मणस्य गृहे देयः शीतामलजलः शुचिः ॥

> तस्य वोद्यापनं कार्यं मासि मासि नराधिप ।

> मण्डकावेष्टिकाभिश् च पक्वान्नैः सर्वकामिकैः ॥

> उद्दिश्य शंकरं विष्णुं ब्रह्माणं वासवं तथा ।

> सलिलं प्रोक्षयित्वा तु मन्त्रेणानेन मानवः ॥

> एष धर्मघटो दत्तो ब्रह्मविष्णुशिवात्मकः ।

> अस्य प्रसादात्(दानात्) सकला मम सन्तु मनोरथाः ॥

> धर्मघटदानमन्त्रः ।

> अनेन विधिना यस् तु धर्मकुम्भं प्रयच्छति ।

> प्रपादानफलं सो ऽपि प्राप्नोतीह न संशयः ॥

> धर्मकुम्भप्रदाने ऽपि अशक्तो यः पुमान् भवेत् ।

> तेनाश्वत्थतरोर् मूलं नित्यं सेव्यं यतात्मना ॥

> अश्वत्थरूपी भगवान् प्रीयतां मे जनार्दनः ।

> इत्य् उच्चार्य नमस्कृत्य प्रत्यहं पापनाशनम् ॥

> यः करोति तरोर् मूले सेकं मासचतुष्टयम् ।

> सो ऽपि तत्फलम् आप्नोति श्रुतिर् एषा सनातनी ॥

**[३७७]	**स्पृष्टा सुशीतसलिला क्लमनाशिनी च प्राप्ते परस्य पथि पान्थसमूहभूमौ ।

> यस्य प्रपा भवति सर्वजनस्य भोग्या धर्मान् नरः स खलु जीवति जीवलोके ॥

इति भविष्योत्तरे प्रपादानविधिः \

महाभारते ।

> तिला नित्यं प्रदातव्या यथाशक्ति द्विजातिभिः ।

> नित्यदानात् सर्वकामांस् तिला निर्वर्तयन्त्य् उत ॥

> घृतप्रदानेन तथा दीर्घं विन्दति जीवितम् ।

> दत्वा प्रतिश्रयं लोके तथा दत्वैव चाभयम् ॥

> तथा दत्वा क्षितिं विप्रो ब्रह्मलोके महीयते ।

नैवेशिकदाने कालिकापुराणम् ।

> कारयित्वा तथोद्वाहं श्रोत्रियाणां कुलेषु च ।

> वेदविच्छीलवृत्तेषु द्विजेष्व् एकादशस्व् अथ ॥

> ततो गृहाणि रम्याणि कुर्याद् एकादशैव तु ।

> कारयित्वा तु धान्यैस् तु विविधैश् चैव पूजयेत् ॥

> दासीगोमहिषीश् चापि शयनासनपादुकाः ।

> भाजनानि विचित्राणि ताम्रमृन्मयकानि च ॥

> पात्राणि भोजनार्थं च कृत्स्नं चोपस्करं च यत् ।

> लोहं च काञ्चनं चैव वस्त्राणि तु विशेषतः ॥

> संभृत्यैवं सुसंभारं तद्गृहेषु नियोजयेत् ।

> योजयेच् चैव वृत्त्यर्थं शक्तितो वा शतं शतम् ॥

> पृथक् पृथग् लाङ्गलानां निर्वर्तनशतान्य् अपि ।

> विषयं खर्वटं खेटं ग्रामार्थं ग्रामम् एव वा ॥

> योजयेत् सोममूर्तिं च चिन्त्य तेषु द्विजेषु वै ।

> एकादशैव तास् तत्र दम्पत्योः प्रतिमात्मकाः ॥

> विचिन्त्य परया भक्त्या तद्गृहेषु निवेशयेत् ।

> ग्राहयेद् अग्निहोत्राणि प्रविश्यैतद् द्विजोत्तमान् ॥

> विधिपूर्वं यथान्याय्यम् आत्मनः श्रेयसे नरः ।

> अदुष्टकुलजानां च विधिर् एष चिरंतनः ॥

> शिवशक्त्योर् विभाक्तानां द्विजानां कारयेत् सदा ।

> यश् च प्रेष्यान् निजान् मूढो योजयेद् धव्यकव्ययोः ॥

**[३७८]**	न भवेत् फलं तस्य दैविकीं श्रुतिर् ध्रुवा ।

> यज्ञदानव्रताद्यं च तीर्थयात्रादिकं च यत् ॥

> यस् त्व् एवं कारयेज् जन्तुस् तेन सर्वम् अनुष्ठितम् ।

> स यात्य् अर्कसमानाभं विमानं रत्नमालिनम् ॥

> आरुह्य तत्पदं पुण्यं सुरस्त्रीभिर् अलंकृतम् ।

> विनानैश् चापरैर् दिव्यैः सहस्रैः परिवारितम् ॥

> सर्वलोकगतान् भोगान् भुक्त्वा तस्मिन् प्रपद्यते ।

> ज्ञात्वा स्ववित्तसामर्थ्याद् एकं चोद्वाहयेद् द्विजम् ॥

> तेनाप्य् आप्नोति तत् स्थानं शिवभक्तो नरो ध्रुवम् ।

> स्थानेन स्थानसंप्राप्तिर् विधिवत् तेन जायते ॥

दक्षः ।

> मातापितृविहीनं तु संस्कारोद्वाहनादिभिः ।

> यः स्थापयति तस्येह पुण्यसंख्या न विद्यते ॥

आदित्यपुराणे ।

> भूमिपालं च्युतं राज्याद् यस् तु संस्थापयेद् द्विजः ।

> तस्य वासो मुनीन्द्रेह नाकपृष्ठे न संशयः ॥

हिरण्यदाने भार्गवरामं प्रति विसिष्ठवाक्यानि ।

> सर्वरत्नानि निर्मथ्य तेजोराशिं समुत्थितम् ।

> सुवर्णम् एभ्यो विप्रेन्द्र रत्नं परमम् उत्तमम् ॥

> एतस्मात् कारणाद् देवा गन्धर्वोरगराक्षसाः ।

> मनुष्याश् च पिशाचाश् च प्रयता धारयन्ति तत् ॥

> मुकुटैर् अङ्गदयुतैर् अलंकारैः पृथग्विधैः ।

> सुवर्णे विघृते तत्र विराजति भृगूत्तम ॥

> तस्मात् सर्वपवित्रेभ्यः पवित्रं परमं स्मृतम् ।

> पृथिवीं गां च दत्वेह तथान्यद् अपि किंचन ॥

> विशिष्यते सुवर्णस्य दानं परमकं विभो ।

> अक्षयं पावनं चैव सुवर्णम् इति कथ्यते ॥

> प्रयच्छ द्विजमुख्येभ्यः पावनं ह्य् एतद् उत्तमम् ।

> सुवर्णम् एव सर्वत्र दक्षिणासु विधीयते ॥

**[३७९]**	सुवर्णं ये प्रयच्छन्ति वर्णदास् ते भवन्त्य् उत ।

> अग्निर् हि देवताः सर्वाः सुवर्णं च तदात्मकम् ॥

> तस्मात् सुवर्णं ददतो दत्ताः स्युः सर्वदेवताः ॥

नन्दिपुराणे ।

> कृष्णलाः पञ्च माषास् तु माषैः षोडशभिः स्मृतम् ।

> सुवर्णम् एकं तद्दानाद् दाता स्वर्गम् अवाप्नुयात् ॥

तथा ।

> तस्मात् सर्वात्मना पात्रे दद्यात् कनकदक्षिणाम् ।

> अपात्रे पातयेद् दत्तं सुवर्णं नरकार्णवे ॥

इति सुवर्णदानम् ।

अथ भविष्योत्तरे वृषभदानम् ।

> कृष्ण उवाच ।

> वृषदानफलं पुण्यं शृणुष्व कथयामि ते ।

> पवित्रं पावनं चैव सर्वदानोत्तमं तथा ॥

> दशधेनुसमो ऽनड्वान् एकश् चैव धुरंधरः ।

> दशधेनुप्रदानाद् धि स एवैको विशिष्यते ॥

> वोढा चरंश् च पुष्टाङ्गो ह्य् अरोगः पाण्डुनन्दन ।

> युवा भद्रः सुशीलश् च सर्वदोषविवर्जितः ॥

> त्राता भवति संसारे नात्र कार्या विचारणा ।

> अलंकृत्य वृषं शान्तं पुण्ये ऽह्नि समुपस्थिते ॥

> रौप्यलाङ्गलसंयुक्तं ब्राह्मणाय निवेदयेत् ।

> मन्त्रेणानेन राजेन्द्र तं शृणुष्व वदामि ते ॥

> धर्मस् त्वं वृषरूपेण जगदानन्दकारकः ।

> अष्टमूर्तेर् अधिष्ठानम् अतः पाहि सनातन ॥

> दत्वैनं दक्षिणायुक्तं प्रणिपत्य विसर्जयेत् ।

> सप्तजन्मकृतं पापं वाङ्मनःकायकर्मणा ॥

> तत् सर्वं विलयं याति गोदानेन कृतेन वै ।

> दानं वृषभसंयुक्तं दीप्यमानं सुशोभितम् ॥

> आरुह्य कामगं दिव्यं स्वर्लोकम् अधिरोहति ।

> यावन्ति तस्य रोमाणि गोवृषस्य महीपते ॥

> तावद् वर्षसहस्राणि गवां लोके महीयते ।

> गोलोकाद् अवतीर्णश् च इह लोके द्विजो भवेत् ॥

**३८०]**	यज्ञयाजी महातेजाः सर्वब्राह्मणपूजितः ।

> यथोक्तस् ते महाराज देयो यस्य वृषोत्तमः ॥

> तद् अप्य् अहं ते वक्ष्यामि पात्रं प्राणप्रदं नृणाम् ॥

> ये क्षान्तदान्ताः श्रुतपूर्णकर्णा जितेन्द्रियाः प्राणिवधान् निवृत्ताः ।

> प्रतिग्रहे संकुचिता गृहस्हास् ते ब्राह्मणास् तारयितुं समर्थाः ॥

> तेजस्विनं भरसहं दृढकन्धरं च यच्छन्ति ये वृषम् अशेषगुणोपपन्नम् ।

> दत्तेन यद् भवति गोदशकेन पुण्यं सत्यं भवन्ति भुवि तत्फलभागिनस् ते ॥

इति भविष्योत्तरे वृषदानम् ॥ १।२१० ॥

_किं च ।_

> **गृहधान्याभयोपानच्छत्रमाल्यानुलेपनम् ।**

> यानं वृक्षं प्रियं शय्यां दत्वात्यन्तं सुखी भवेत् ॥ १।२११ ॥**

गृहादिदातात्यन्तम् अतिशयेन् सुखी भवेत् । मत्स्यपुराणे गृहदानम् ।

> मत्स्य उवाच ।

> पक्वेष्टका(क)चितं कृत्वा शैलजं वापि दारुजम् ।

> मृन्मयं वापि कर्तव्यं शुभलक्षणसंयुतम् ॥

> प्रभूतबलिपुष्पाढ्यं धेन्वा चैव समन्वितम् ।

> अर्जुनैः सरलैः शाकैर् अन्यैश् चैव मनोहरैः ॥

> तिनिशैः सर्जवृक्षैश् च कदम्बैः सह वञ्जुलैः ।

> शुभस्थानसमुत्पन्नैर् वास्तुलक्षणसंयुतम् ॥

> स्थापनं च यथान्यायं भूमेश् चैव सुशोभनम् ।

> मार्जनं सिञ्चनं चैव शास्तातीयेन कारयेत् ॥

शान्तातीयेन सं न इन्द्राग्नी इति सूक्तेन ।

> मङ्गलान्य् उपहाराश् च वास्तुविद्योदितास् तथा ।

> देवतापञ्चकं तत्र चत्वारिंशत्समन्वितम् ॥

> पूजयित्वा यथान्यायं ततो दद्याद् गृहं गृही ।

> अयने विषुवे पुण्ये व्यतीपाते दिनक्षये ॥

> युगादिषूपरागे च तथा मन्वन्तरादिषु ।

> संक्रान्तौ वैधृतिदिने पौर्णमास्यष्टमीषु च ॥

> यज्ञोत्सवविवाहेषु दुःस्वप्नानां च दर्शने ।

> द्रव्यब्राह्मणसंपत्तौ श्रद्धा वा यत्र जायते ॥

**[३८१]**	गृहदानं ततो देयं संसारभयभीरुणा ।

> अनित्यं जीवितं यस्माल् लक्ष्मीश् चातीव चञ्चला ॥

> एतज् ज्ञात्वा तु कर्तव्यम् ऐशान्यां हस्तसंमितम् ।

> चतुरस्रं समं कुण्डं मेखलायोनिभूषितम् ॥

> पूर्वोत्तरे हस्तमिता च वेदी ग्रहादिदेवेश्वरपूजनाय ।

> तत्रार्चनं ब्रह्मशिवाच्युतानां सूर्यस्य कार्यं फलपुष्पगन्धैः ॥

> द्वारेषु कार्याणि च तोरणानि पत्रैर् अपि क्षीरवनस्पतीनाम् ।

> मध्ये तु संस्थाप्य च पूर्णकुम्भं स्रग्गन्धधूपाम्बररत्नयुक्तम् ॥

> गृह्योक्तेन विधानेन हुत्वा चाग्निमुखं ततः ।

> गव्येन पयसा दिव्यं स्थालीपाकचरुं श्रपेत् ॥

> ततश् च वै तं चरुकं जुहोति मध्यस्थिताभ्यो गृहदेवताभ्यः ।

> बलिं च सम्यग्विधिसंप्रयोगात् क्षीरेण धारां परितस् तु दद्यात् ॥

> ब्रह्माणं द(दी)क्षयेत् पूर्वं परितुष्टं क्षमापयेत् ।

> शय्यां तु दक्षिणो भागे सोपधानां सदीपकाम् ॥

> सितवस्त्रैस् तु संछन्नां लक्ष्मीनारायणान्विताम् ।

> सिताम्बरं कुण्डलहेमभूषितं केयूरकण्ठाभरणाभिरामम् ।

> पत्नीसमेतं च करे गृहीत्वा दाता पठेन् मन्त्रम् इमं गृहस्थः ॥

> एह्य् एहि नारायण दिव्यरूप सर्वामरैर् अर्चितपादपद्म ।

> शुभाशुभानां जगताम् अधीश लक्ष्मीयुतस् त्वं हि गृहं गृहाण ॥

> नमः कौस्तुभनाथाय हिरण्यकवचाय च ।

> क्षीरोदार्णवसुप्ताय जगद्धात्रे नमो नमः ॥

> नमो हिरण्यगर्भाय विश्वगर्भाय वै नमः ।

> चराचरस्य जगतो गृहभूताय वै नमः ॥

> भूलोकप्रमुखा लोकास् तव देहे व्यवस्थिताः ।

> नन्दन्ति यावत् कल्पान्तं तथास्मिन् भवने गृही ॥

> त्वत्प्रसादेन देवेश पुत्रैः पौत्रैर् युतो द्विजः ।

> पञ्चयज्ञक्रियायुक्तो वसेद् आचन्द्रतारकम् ॥

> एवम् उक्त्वा तु देवेशं सपत्नीकं द्विजोत्तमम् ।

> तिलप्रस्थोपरिस्थायां शय्यायाम् उपवेश्य च ॥

**[३८२]**	वदेद् इदं ततो वाक्यं सर्वधान्ययुतं गृहम् ।

> सर्वोपस्करसंयुक्तं गृहं गृह्ण द्विजोत्तम ॥

> तत्रोपकरणं सर्वं दम्पत्योस् तु निवेदयेत् ।

> पादुकोपानहच्छत्रभूषणासनभाजनम् ॥

> संपन्नं चाप्य् असंपन्नं गृहोपस्करभूषणम् ।

> सर्वं संपूर्णम् एवास्तु त्वत्प्रसादाज् जनार्दन ॥

> अनेन विधिना यस् तु पक्वेष्टं विनिवेदयेत् ।

> कल्पकोटिशतं यावद् ब्रह्मलोके महीयते ॥

> शैलजं दारुजं वापि यो दद्याद् विधिपूर्वकम् ।

> वसेत् क्षीरार्णवे रम्ये नारायणसमीपतः ॥

> मृन्मयं चैव यो दद्याद् गृहं सोपस्करान्वितम् ।

> पुत्रेषु लोकपालानां प्रेत्यामन्वन्तरं वसेत् ॥

> कलिकलुषविमुक्तः पूजितः सिद्धसंघैर् अमरचमरमालावीज्यमानो ऽप्सरोभिः ।

> पितृशतम् अपि बन्धून् पुत्रपौत्रप्रपौत्रान् अपि नरकनिमग्नांस् तारयेद् एक एव ॥

> दिव्यान् भोगांस् ततो भुक्त्वा राजराजो भवेद् भुवि ।

> नारायणबलोपेतो नारायणपरायणः ॥

> नारायणकथासक्तो जीवेद् वर्षशतं सुखी ।

> देवतापञ्चकं तत्र चत्वारिंशत् समन्वितम् ॥ इति ।

अत्रायं विधिः ।

> एकाशीतिपदं कृत्वा रेणुभिः कनकेन च ।

> पश्चाल् लिम्पेच् चानुलिम्पेत् सूत्रेणालोड्य सर्वतः ॥

> दश पूर्वायता रेखा दश चैवोदगायताः ।

> सर्ववास्तुविभागेषु विज्ञेया नवका नव ॥

> एकाशीतिपदं कृत्वा वास्तुवित् सर्ववास्तुषु ।

> पदस्थान् पूजयेद् देवांस् त्रिंशत् पञ्चदशैव तु ॥

> द्वात्रिंशद् बाह्यतः पूज्याः सूक्ष्माश् चान्तस् त्रयोदश ।

> नामतस् तान् प्रवक्ष्यामि स्थानानि च निबोधत ॥

> ईशानकोणादि सुरान् पूजयेत् पदिकान् नव ।

> शिखी चैवाथ पर्जन्यो जयन्तः कुलिशायुधः ॥

**[३८३]**	शून्यः सत्यो भृशश् चैव आकाशे वायुर् एव च ।

> पूषाथ वितथश् चैव गृहक्षतयमाव् उभौ ॥

> गन्धर्वो भृङ्गराजश् च मृगः पितृगणस् तथा ।

> दौवारिको ऽथ सुग्रीवः पुष्पदन्तो जलाधिपः ॥

> असुरः शेषपापौ च रोगो ऽहिर् मुख्य एव च ।

> भल्लाटः सोमसूर्यौ च अदितिश् च दितिस् तथा ॥

> बहिर् द्वात्रिंशद् एते तु तदन्तश् चतुरः शृणु ।

> ईशानादिचतुष्कोणसंस्थितान् पूजयेद् बुधः ॥

> आपश् चैवाथ सावित्रो जयो रुद्रस् तथैव च ।

> मध्ये नवपदे ब्रह्मा तस्याष्टौ च समीपगान् ॥

> सर्वान् एकान्तरान् विद्यात् पूर्वाद्यान् नामतः शृणु ।

> अर्यमा स्विता चैव विवस्वान् विबुधाधिपः ॥

> मित्रो ऽथ राजयक्ष्मा च तथा पृथ्वीधरः क्रमात् ।

> अष्टमस् त्व् आपवत्सस् तु परितो ब्रह्मणः स्मृताः ॥

> आपश् चैपावत्सश् च पर्जन्यो ऽग्निर् दितिस् तथा ।

> पदिकानां तु वर्गो ऽयम् एवं कोणेष्व् अशेषतः ॥

> तन्मध्ये तु बहिर्विशद् द्विपदास् ते तु सर्वदा ।

> अर्यमा च विवस्वांश् च मित्रः पृथ्वीधरस् तथा ॥

> ब्रह्मणः परितो दिक्षु त्रिपदास् ते तु सर्वतः ॥

अत्रैवं प्रयोगः — गृहमध्ये समां चतुरस्रां भूमिं कृत्वा तत्र सुधालिप्तानि दश सूत्राणि समान्तरालानि पातयेत् तथैवोत्तरायतानि । एवम् एकाशीतिपदानि संपद्यन्ते । तत्रेशानकोणगे पदे शिखी पूज्यस् तस्य दक्षिणतो ऽनन्तरे पर्जन्यः । तदनन्तरे दक्षिणे पदे स्वपश्चिमेनैकीकृते जयन्तः । एवं तद्दक्षिण इन्द्रः । तद्दक्षिणे शून्यः । एवं तद्दक्षिणे सत्यः । एवं त्द्दक्षिणे भृशः । ततो दक्षिण एकस्मिन्न् एव कोष्ठ आकाशः । तद्दक्षिणे आग्नेयकोणगृह एकस्मिन्न् एव कोष्ठे वायुः । ततः पश्चिमे पूषा । ततः पश्चिमे वितथः । एवं तथा पश्चिमे गृहक्षतः । ततः पश्चिमे गन्धर्वः । **[३८४]** एवं ततः पश्चिमे भृङ्गराजः । ततह् पश्चिमे एकस्मिन्न् एव मृगः । नैरृतकोण एकस्मिन्न् एव पितृगणः । तत उत्तर एकस्मिन्न् एव दौवारिकः । तत उत्तरे सुग्रीवः । वियवदुत्तरे वरुणः । एवं तदुत्तरे पुष्पदन्तः । एवं तदुत्तरे वरुणः । एवं तदुत्तरे ऽसुरः । एवं तदुत्तरे शेषः । तदुत्तरे एकस्मिन्न् एव पापः । वायव्यकोणे रोगः । ततः पूर्वस्मिन्न् अहिः । ततः पूर्वस्मिन् मुख्यः एवं तत्पूर्वस्मिन् भल्लाटः । एवं तत्पूर्वस्मिन् सोमः । एवं तत्पूर्वस्मिन् सूर्यः । एवं तत्पूर्वस्मिन्न् अदितिः । एकस्मिन्न् एव दितिः । मध्ये नवसु पदेष्व् एकीकृतेषु ब्रह्मा । तत्पूर्वस्मिन् दक्षिणोत्तराभ्याम् एकीकृते ऽर्यमा । तस्य दक्षिणत एकस्मिन् सविता । तत्पश्चिमे पदत्रय एकीकृते विवस्वान् । ततः पश्चिम एकस्मिन्न् एव विबुधाधिपः । तत उत्तरे पदत्रय एकीकृते मित्रः । तत उत्तर एकस्मिन्न् एव राजयक्ष्मा । ततः पूर्वस्मिन् पदत्रय एकीकृते पृथ्वीधरः । ततः पूर्वस्मिन्न् एवापवत्सः । पर्जन्यात् पश्चिम एकस्मिन्न् एव पद आपः । आकाशात् पश्चिम एकस्मिन्न् एव सावित्रः । दौवारिकात् पूर्वस्मिन्न् एकस्मिञ् जयः । पापात् पूर्वस्मिन्न् एकस्मिन् रुद्र इति । बृहस्पतिः ।

> रसान्न्नोपस्करान् गेहं विप्रेभ्यो यः प्रयच्छति ।

> तस्य न क्षीयते वंशः स्वर्गम् आप्नोत्य् अनन्तकम् ॥ इति ।

इति गृहदानम् ।

विष्णुधर्मोत्तरे ।

> धान्यानाम् उत्तमं धान्यं कथितं द्विजपुंगवैः ।

> धान्येभ्यो ऽपि परं धान्यं रक्तशालिः प्रकीर्तितः ॥

> रक्तशालिः नरो दत्वा सूर्यलोके महीयते ।

> तथा गोधूमदानेन वसूनां लोकम् आप्नुयात् ॥

> प्रियो भवति लोकस्य प्रियङ्गुं यः प्रयच्छति ।

> ददाति यस् तु श्यामकं तस्य प्रीयन्ति देवताः ॥

> अन्येषां शूकधान्यानां प्रदाननिरतो नरः ।

> स्वर्गलोकम् अवाप्नोति नात्र कार्या विचारणा ॥

> मुद्गदः शक्रलोकं तु यमलोकं तु माषदः ।

> यथेष्टलोकम् आप्नोति तथा विप्रस् तिलप्रदः ॥

**[३८५]**	मयोष्टकानां दानेन लोकं वै नैरृतं व्रजेत् ।

> सतीनचणके दत्वा लोकं वारुणम् आप्नुयात् ॥

> वायव्यं च मसूराणि राजमाषाणि धानदम् ।

> अन्येषां शिष्टधान्यानां प्रदानात् स्वर्गम् आप्नुयात् ॥

> इक्षुमृद्वीकयोर् दानात् परं सौभाग्यम् आप्नुयात् ॥

इति धानदानम् ।

अथाभयदानम् ।

तत्र विष्णुः: "अन्नप्रदानाधिकम् अभयदानम् । एतत्प्रदानेनाभीष्टलोकम् आपद्यते" । संवर्तः ।

> भूताभयप्रदानेन सर्वान् कामान् अवाप्नुयात् ।

> दीर्थम् आयुश् च लभते सदा च सुमना भवेत् ॥

नन्दीपुराणे ।

> महतां सूक्ष्मदेहानां तथा च व्याधितात्मनाम् ।

> हिंस्राणां सौम्यमूर्तीनां सर्वदा ह्य् अभयात् सुखम् ॥

> वरम् एकस्य सत्त्वस्य जीविताभयरक्षणम् ।

> न तु विप्रसहस्रस्य गोसहस्रं सदक्षिणम् ॥

मार्कण्डेयपुराणे ।

> धिक् तस्य जीवितं पुंसः शरणार्थिनम् आतुरम् ।

> यो नार्तम् अनुगृह्णाति वैरिपक्षम् अपि ध्रुवम् ॥

> यज्ञदानतपांसीह परत्र च न भूतये ।

> भवन्ति तस्य यस्यार्तपरित्राणे न मानसम् ॥

महाभारते ।

> लोभाद् द्वेषाद् भयाद् वापि यस् त्यजेच् छरणागतम् ।

> ब्रह्महत्यासमं तस्य पापम् आहुर् मनीषिणः ॥

तथा ।

> प्राणिनां वध्यमानं हि यः शक्तः समुपेक्षते ।

> स याति नरकं घोरम् इति प्राहुर् मनीषिणः ॥

> चतुःसागरपर्यन्तां यो दद्यात् पृथिवीम् इमाम् ।

> सत्त्वेभ्यो ऽथाभयं यश् च तयोर् अभयदो ऽधिकः ॥ इति ।

रामायणे ।

> विनष्टः पश्यतो यस्य रक्षितुः शरणागतः ।

> आदाय सुकृतं तस्मात् सर्वं गच्छत्य् अरक्षितः ॥

मनुः ।

> यत् किंचिद् अपि दातव्यं याचितेनानसूयतः ।

> उत्पत्स्यते हि तत् पात्रं यत् तारयति सर्वतः ॥

> वारिदस् तृप्तिम् आप्नोति सुखम् अक्षयम् अन्नदः ।

> तिलप्रदः प्रजाम् इष्टां दीपदश् चक्षुर् उत्तमम् ॥

**[३८६]**	भूमिदः स्वर्गम् आप्नोति दीर्घम् आयुर् हिरण्यदः ।

> गृहदो ऽग्र्याणि वेश्मानि रूप्यदो रूपम् उत्तमम् ॥

> वासोदश् चन्द्रसालोक्यम् अश्विसालोक्यम् अश्वदः ।

> अनडुद्दः श्रियं पुष्टां गोदो ब्रध्नस्य विष्टपम् ॥

> यानशय्याप्रदो भार्याम् ऐश्वर्यम् अभयप्रदः ।

> धान्यदः शाश्वतं सौख्यं ब्रह्मदो ब्रह्म शाश्वतम् ॥ इति ।

संवर्तः ।

> पादुकोपानहौ छत्रं शयनान्य् आसनानि च ।

> विविधानि च रत्नानि दत्वा द्रव्यपतिर् भवेत् ॥

विष्णुः: "छत्रदानेन च स्वर्गम् आप्नोति । उपानहां प्रदानेनाश्वतरयुक्तं रथम्" । महाभारते ।

> उपानहौ प्रयत्नाद् यो ब्राह्मणाय प्रयच्छति ।

> मन्दरे कण्टकान् सर्वान् विषमान् संतरिष्यति ॥

> शकटं दम्यसंयुक्तं दत्तं भवति चैव हि ।

तथा ।

> छत्रदो गृहम् आप्नोति गृहदो नगरं तथा ।

> उपानहां प्रदानेन रथम् आप्नोत्य् अनुत्तमम् ॥

बृहस्पतिः ।

> असिपत्रवनं मार्गं क्षुरधारासमन्वितम् ।

> तीक्ष्णातपं च तरति छत्रोपानत्प्रदो नरः ॥

देवीपुराणे ।

> अन्नदानाश्वगोवस्त्ररौप्यच्छत्रासनानि च ।

> प्रेतलोके प्रशस्तानि दानान्य् अष्टौ विशेषतः ॥

> क्षीरं दधि घृतं वापि मधु तैलं गुडं तथा ।

> यः प्रयच्छति विप्रेभ्यो स यमं नोपसर्पति ॥

शय्यादाने विष्णुधर्मोत्तरेषु ।

> शय्यादानेन चाप्नोति भार्यां ब्राह्मणसत्तमः ।

> दत्वा द्विजाय शयनं स्वास्तीर्णं सोत्तरच्छदम् ॥

> कुले महति संभूतां रूपद्रविणसंयुताम् ।

> तथा पक्षवतीं भार्यां प्राप्नोति वशगां तथा ॥

> अनेनैव च दानेन भार्या पतिम् आप्नुयात् ॥

तथा ।

> वितानकप्रदानेन सर्वपापैः प्रमुच्यते ।

> छतदश् च तथा विप्रो नात्र कार्या विचारणा ॥

**[३८७]**	छत्रं शतशलाकं तु दत्वैवातपवारणम् ।

> सर्वपापविनिर्मुक्तः स्वर्गलोके महीयते ॥

> याम्यं मार्गं तथा याति सुखेन द्विजसत्तम ।

> उपानहौ तथा दत्वा श्लक्ष्णे स्नेहसमन्विते ॥

> रथम् अश्वतरीयुक्तं त्रिदिवं प्रतिपद्यते ।

> सर्वपापविनिर्मुक्तो याम्यं मार्गं सुखं व्रजेत् ॥

> माल्यदः श्रियम् आप्नोति फलदः सफलाः क्रियाः ।

> अनुलेपनदानेन सर्वतापैः प्रमुच्यते ॥

तथा ।

> नरश् चन्दनदानेन रूपवान् अभिजायते ।

> सौभाग्यकारकं प्रोक्तं प्रदानं कुङ्कुमस्य च ॥

> तथा कर्पूरदानेन सर्वान् कामान् अवाप्नुयात् ।

> मृगनाभिप्रदानेन यशसा भुवि राजते ॥

वायुपुराणे ।

> चन्दनानां प्रदातारः शङ्खानां मौक्तिकस्य च ।

> पापकर्तॄन् अपि पितॄंस् तारयन्ति यथा श्रुतिः ॥

वृक्षदानं महाभारते ।

> पुष्पोपगं वाथ फलोपगं वा यः पादपं लम्बयते द्विजाय ।

> स स्त्रीसमृद्धं बहुरत्नपूर्णं प्राप्नोत्य् अयत्नोपगतं गृहं वै ॥

यमः ।

> देवतापुष्पदानेन जायते श्रीसमन्वितः ।

> ऊर्ध्वं गतिम् अवाप्नोति यश् च धूपप्रदो नरः ॥

> गर्भौषधम् अथाभ्यङ्गं माक्षिकं लवणं तथा ।

> यः प्रयच्छति विप्राय सौभाग्यं तु स विन्दति ॥

> अन्नप्रदानाद् आप्नोति यान् कामान् मनसेप्सितान् ।

> पानीयस्य प्रदानेन तृप्तिं विन्दति शाश्वतीम् ॥

विष्णुः ।

> यद् यद् इष्टतमं लोके यच् चस्य दयितं गृहे ।

> तत् तद् गुणवते दयें तद् एवाक्षयम् इच्छता ॥

भविष्योत्तरे शय्यादानम् ।

> श्रीकृष्ण उवाच ।

> शय्यादानं प्रवक्ष्यामि तव पाण्डुकुलोद्वह ।

> यां दत्वा सुखभागी स्याद् इह लोके परत्र च ॥

> अनित्यं जीवितं यस्मात् पश्चात् को ऽन्यः प्रदास्यति ।

> तावत् स बन्धुः स पिता यावज् जीवति भारत ॥

**[३८८]**	मृतो मृत इत् ज्ञात्वा क्षणात् स्नेहो निवर्तते ।

> तस्माद् यत्नेन दातव्यं स्वयं भोज्यफलादिकम् ॥

> आत्मैव ह्य् आत्मनो बन्धुर् इति संचिन्त्य चेतसा ।

> आत्मैव यदि नात्मानं दानधर्मैः प्रपूजयेत् ॥

> को ऽन्यो हितकरस् तस्माद् यः पश्चात् पूजयिष्यति ।

> तस्माच् छय्यां समासाद्य सारदारुमयीं दृढाम् ॥

> सुदन्तपत्ररचनां हेमपट्टैर् अलंकृताम् ।

> हंसतूलीपरिच्छन्नां शुभगण्डोपधानकाम् ॥

> प्रच्छादनपटीयुक्तां धूपगन्धाधिवासिताम् ।

> तस्यां संस्थापयेद् धैमं हरिं लक्ष्म्या समन्वितम् ॥

> तच्छीर्षके घृतयुतं कलशं परिकल्पयेत् ।

> विज्ञेयः पाण्डव सदा स निद्राकलशो बुधैः ॥

> ताम्बूलकुङ्कुमक्षोदकर्पूरागुरुचन्दनम् ।

> दीपकोपानहच्छत्रचामरासनभाजनम् ॥

> पार्श्वेषु स्थापयेद् भक्त्या सप्त धान्यानि चैव हि ।

> शयनस्थस्य भवति यद् अन्यद् उपकारकम् ॥

> शृङ्गारकरवाद्यं च पञ्चवर्णवितानकम् ।

> शय्याम् एवंविधां कृत्वा ब्राह्मणायोपपादयेत् ॥

> सपत्नीकाय विप्राय पुण्ये ऽह्नि विधिपूर्वकम् ।

> यथा न कृष्ण भवतः शून्या सागरजा तथा ॥

> शय्या ममाप्य् अशून्यास्तु तथा जन्मनि जन्मनि ।

> दत्वैवं तल्पम् अमलं प्रणिपत्य विसर्जयेत् ॥

> एकादशे(शा)हे ऽपि तथा विधिर् एष प्रकीर्तितः ।

> ददाति यदि धर्मार्थं बान्धवो बान्धवे मृते ॥

> विशेषं चात्र राजेन्द्र कथ्यमानं निशामय ।

> तेनोपभुक्तं यद् वस्तु किंचित् पूर्वं गृहे सता ॥

> तद्गात्रलग्नं च तथा वस्त्रवाहनभाजनम् ।

> यद् यद् इष्टं च तस्यासीत् तत् सर्वं परिकल्पयेत् ॥

**[३८९]**	तथैव पुरुषं हैमं तस्यां संस्थापयेत् तदा ।

> पूजयित्वा प्रदातव्या मृतशय्या यथोदिता ।

> स्वर्गे पुरंदरगृहे सूर्यपुत्रालये तथा ॥

> सुखं वसत्य् असौ जन्तुः शय्यादानप्रभावतः ।

> पीडयन्ति न तं याम्याः पुरुषा भीषणा नरम् ॥

> न धर्मेण न शीतेन बाध्यते स नरः क्वचित् ।

> अपि पापसमायुक्तः स्वर्गलोकं स गच्छति ॥

> विमानवरम् आरूढः सेव्यमानो ऽप्सरोगणैः ।

> आभूतसंप्लवं यावत् तिष्ठेत् पातकवर्जितः ॥

> शय्याप्रदानम् अमलं तव पाण्डुपुत्र संकीर्तितं सकलसौख्यनिधानभूतम् ।

> तद् यो ददाति विधिवत् स्वयम् एव नाके कल्पं विकल्परहितः स विभाति सौख्यम् ॥

इति भविष्योत्तरे शय्यादानविधिः ॥ १।२११ ॥

_किं च ।_

> **सर्वधर्ममयं ब्रह्म प्रदानेभ्यो ऽधिकं यतः ।**

> तद् ददत् समवाप्नोति ब्रह्मलोकम् अविच्युतः ॥ १।२१२ ॥**

ब्रह्म वेदस् तदध्यापयन् ब्रह्मलोकम् अविच्युतो ऽनपभ्रष्टः प्राप्नोति । अत्र हेतुः — ब्रह्मणः सर्वधर्ममयत्वेनान्येभ्यः प्रदेयेभ्यो ऽधिकम् । प्राचुर्ये मयट्प्रत्ययः । यथा शालिमया मगधाः । अन्नमयो यज्ञ इति । अभेदे वा यथा — आनन्दमयं ब्रह्मेति । अभेदश् चात्र प्रमाणप्रमेययोर् अभेदोपचारेण । बृहस्पतिः ।

> सहस्रम् एव धेनूनां शतं चानुडुहां समम् ।

> शतानडुत्समं यानं दशयानसमो हयः ॥

> दशवाजोसमा कन्या भूमिदानं च तत्समम् ।

> भूमिदानात् समं नास्ति विद्यादानं ततो ऽधिकम् ॥

यमः ।

> इमां पृथ्वीं च यो दद्यात् सर्वरत्नोपशोभिताम् ।

> दद्याच् छास्त्रं च विप्राणां तच् च तानि च तत्समम् ॥

ब्रह्मदानप्रसङ्गेन विद्यान्तरदानविधिर् उच्यते । तत्र भविष्योत्तरम् ।

> विद्यादानविधिं वक्ष्ये याथातथ्येन ते ऽधुना ।

> यथातथ्यं फलं यच् च दत्तेन यदुनन्दन ॥

**[३९०]**	शुभे ऽह्नि विप्रकथिते गोमयेन सुशोभनम् ।

> कारयेन् मण्डलं दिव्यं चतुरस्रं समन्ततः ॥

> पुष्पप्रकरसंयुक्तं स्वस्तिकादिसमन्वितम् ।

> पुस्तकं तत्र संस्थाप्य गन्धपुष्पैः समर्चयेत् ॥

> सौवर्णीं लेखनी कार्या रौप्यं च मषिभाजनम् ।

> दीपज्वालासमुद्भूतकज्जलेन मषी भवेत् ॥

> औदुम्बरामत्रपाणिघृष्टबोलरसान्विता ।

> लेखकं पूजयित्वा तु प्रारब्धं कारयेत् सुधीः ॥

> विनीतश् चाप्रमत्तश् च ततः प्रभृति लेखकः ।

> मात्रानुस्वारसंयुक्तं पदच्छेदैः समन्वितम् ॥

> समानि समशीर्षाणि वर्तुलानि घनानि च ।

> मात्रासु प्रतिबद्धानि यो जानाति स लेखकः ॥

> लेखयेद् अक्षराणीह तद्गतेनान्तरात्मना ।

> ग्रन्थानां पञ्चकं वाथ दशकं विंशम् एव वा ॥

> त्रिंशं वा चत्वारिंशं वा परं पञ्चाशकं सुधीः ।

> पदवाक्यप्रमाणज्ञो मधुरस्निग्धभुक् शुचिः ॥

> सामाजिकेषु तृप्तेषु हृष्टेषु च शनैः शनैः ।

> निष्पादयित्वा सच्छास्त्रं शैवं वाप्य् अथ वैष्णवम् ॥

> निष्पादिते पुनः पूज्यो लेखको वस्त्रभूषणैः ।

> संपूजयित्वा तच्छास्त्रं देयम् गुणवते तथा ॥

> शास्त्रसंभावविदुषे वाचके च प्रियंवदे ।

> वस्त्रयुग्मेन(ण) संयुक्तं पुस्तकं प्रतिपादयेत् ॥

> सामान्यं सर्वलोकानां स्थापयेद् अथ वा मठे ।

> अनेन विधिना दत्वा यत् फलं प्राप्नुयान् नरः ॥

> तद् अहं ते प्रवक्ष्यामि युधिष्ठिर निबोध मे ।

> यत् फलं तीर्थयात्रायां यत् पुण्यं यज्ञयाजिनाम् ॥

> कपिलानां सहस्रेण सम्यग् दत्तेन यत् फलम् ।

> तत् फलं समवाप्नोति पुस्तकैकप्रदानतः ॥

**[३९१]**	पुराणं भारतं वापि रामायणम् अथापि वा ।

> दत्वा यत् फलम् आप्नोति पार्थ तत् केन वर्ण्यते ॥

> प्रातर् उत्थाय यः शिष्यान् अध्यापयति यत्नतः ।

> वेदशास्त्रं तु पठितं कीर्तितं सदृशं कृतम् ॥

> उपाध्यायस्य यो वृत्तिं दत्वाध्यापयते द्विजान् ।

> किं न दत्तं भवेत् तेन धर्मकामार्थदर्शिता ॥

> छात्राणां भोजनाभ्यङ्गं वस्त्रं भिक्षाम् अथापि वा ।

> दत्वा प्राप्नोति पुरुषः सर्व्वकामान् असंशयः ॥

> विवेको जीवितं दीर्घं सर्वकामार्थसंपदः ।

> सर्वं तेन भवेद् दत्तं छात्राणां भोजने कृते ॥

> शस्त्रशास्त्रकलाशिल्पं यो यम् इच्छेद् उपार्जितम् ।

> तस्योपकारकरणे पार्थ कार्यं सदा मनः ॥

> वाजपेयसहस्रस्य सम्यग् इष्टस्य यत् फलम् ।

> तत् फलं समवाप्नोति विद्यादानान् न संशयः ॥

> शिवालये विष्णुगृहे सूर्यस्य भवने तथा ।

> यः कारयति धर्मात्मा सदा पुस्तकवाचनम् ॥

> गोभूहिरण्यवासांसि शयनान्य् आसनानि च ।

> प्रत्यहं तेन दत्तानि भवन्ति पुरुषर्षभ ॥

> धर्माधर्मौ न जानाति विद्याविरहितः पुमान् ।

> तस्मात् सर्वत्र धर्मात्मा विद्यादानरतो भवेत् ॥

> त्रैलोक्यं चतु(त्वा)रो वर्णाश् चत्वारश् चाश्रमाः पृथक् ।

> ब्रह्माद्या देवताः सर्वा विद्यादाने प्रतिष्ठिताः ॥

> चतुर्युगानि(णि) राजेन्द्र एकसप्ततिसंख्यया ।

> कल्पं विष्णुपुरे तिष्ठन् पूज्यमानः सुरोत्तमैः ॥

> क्षितिं चागत्य कालान्ते राजा भवति धार्मिकः ।

> हस्त्यश्वरथयानाढ्यो दाता भोक्ता विमत्सरी ॥

> रूपसौभाग्यसंपन्नो दीर्घायुर् निरुजो भवेत् ।

> पुत्रपौत्रैः परिवृतो जीवेच् च शरदां शतम् ॥

> दानं विशेषफलदं जगतीह नान्यद्विद्यां विहाय वदनाब्जकृताधिवासाम् ।

> गोभूहिरण्यगजवाजिरथादि सर्वं तां यच्छता किम् इह पार्थ भवेन् न दत्तम् ॥

**[३९२]**

इति भविष्योत्तरे विद्यादानविधिः \

मत्स्यपुराणे ।

> मत्स्य उवाच ।

> पुराणं सर्वशास्त्राणां प्रथमं ब्रह्मना स्मृतम् ।

> अनन्तरं च वक्त्रेभ्यो वेदा यस्य विनिर्गताः ॥

> पुराणम् एकम् एवासीत् तस्मिन् कालान्तरे ऽपि च ।

> त्रिवर्गसाधनं पुण्यं शतकोटिप्रविस्तरम् ॥

> तदर्थो ऽत्र चतुर्लक्षैः संक्षेपेण प्रदर्शितः ।

> पुराणानि दशाष्टौ च सांप्रतं तद् इहोच्यते ॥

> नामतस् तान् प्र(नि)वक्ष्यामि शृणुध्वम् ऋषिसत्तमाः ।

> ब्रह्मणाभिहितं पूर्वं यावन्मात्रं मरीचये ॥

> ब्राह्मं तद्दशसाहस्रं पुराणं परिकीर्त्यते ।

> लिखित्वा तच् च यो दद्याज् जलधेनुसमन्वितम् ॥

> वैशाखपौर्णमस्यां तु ब्रह्मलोके महीयते ॥

ग्रन्थः १०,००० इति ब्रह्मपुराणदानविधिः । (१)

> एतद् एव यदा पद्मम् अभूद् धैरण्मयं जगत् ।

> तत् कथान्ताश्रयं तद्वत् पाद्मम् इत्य् उच्यते बुधैः ॥

> पाद्मं तत् पञ्चपञ्चाशत्सहस्राणीह पठ्यते ।

> तत् पुराणं च यो दद्यात् सुवर्णकमलान्वितम् ॥

> ज्येष्ठे मासि तिलैर् युक्तं सो ऽश्वमेधफलं लभेत् ॥

ग्रन्थः ५५,००० इति पद्मपुराणदानविधिः । (२)

> वाराहकल्पवृत्तान्तम् अधिकृत्य पराशरः ।

> यत् प्राह धर्मान् अखिलांस् तद् युक्तं वैष्णवं विदुः ॥

> तदाषाढे तु यो दद्याद् घृतधेनुसमन्वितम् ।

> पौर्णमास्यां विपूतात्मा स पदं याति वारुणम् ॥

> त्रयोविंशतिसाहस्रं तत् पुराणं विदुर् बुधाः ॥

ग्रन्थः २३,००० इति विष्णुपुराणदानविधिः । (३)

> श्रुतकल्पप्रसङ्गेन धर्मान् वायुर् इहाब्रवीत् ।

> यत्र तद् वायवीयं स्याद् रुद्रमाहात्म्यसंयुतम् ॥

> चतुर्विंशतिसाहस्रं पुराणं तद् इहोच्यते ।

> श्रावण्यां श्रावणे मासि गुडधेनुसमन्वितम् ॥

**[३९३]**	यो दद्याद् दधिसंयुक्तं ब्राह्मणाय कुटुम्बिने ।

> शिवलोके स पूतात्मा कल्पम् एकं वसेन् नरः ॥

ग्रन्थः २४,००० इति वायुपुराणदानविधिः । (४)

> यत्राधिकृत्य गायत्रीं वर्ण्यते धर्मविस्तरः ।

> वृत्रासुरवधोपेतं तद् भागवतम् उच्यते ॥

> लिखित्वा तच् च यो दद्याद् धेमसिंहसमन्वितम् ।

> पौर्णमास्यां प्रौष्ठपद्यां स याति परमं पदम् ॥

> अश्टादश सहस्राणि पुराणं तत् प्रकीर्तितम् ।

ग्रन्थः १८,००० इति भागवतपुराणदानविधिः ।

> यत्राह नारदो धर्मान् बृहत्कल्पाश्रयांस् त्व् इह ।

> पञ्चविंशत्सहस्राणि नारदीयं तद् उच्यते ॥

> तद् इषे पञ्चदश्यां तु यो दद्याद् धेनुसंयुतम् ।

> परमां सिद्धिम् आप्नोति पुनरावृत्तिदुर्लभाम् ॥

ग्रन्थः २५,००० इति नारदपुराणदानम् । (६)

> यत्राधिकृत्य शकुनीन् धर्माधर्मविचारणम् ।

> पुराणं नवसाहस्रं मार्कण्डेयम् इहोच्यते ॥

> परिलेख्य च यो दद्यात् सौवर्णकरिसंयुतम् ।

> कार्तिक्यां पौण्डरीकस्य यज्ञस्य फलभाग् भवेत् ॥

ग्रन्थः ९,००० इति मार्कण्डेयदानविधिः । (७)

> यत् तद् ईशानकल्पस्य वृत्तान्तम् अधिकृत्य च ।

> वसिष्ठायाग्निना प्रोक्तम् आग्नेयं तत् प्रचक्षते ॥

> लेखयित्वा च यो दद्याद् धेमपद्मसमन्वितम् ।

> मार्गशीर्ष्यां विधानेन तिलधेनुयुतं तथा ।

> तच् च षोडशसाहस्रं सर्वक्रतुफलप्रदम् ॥

ग्रन्थः १६,००० इत्य् आग्नेयपुराणदानविधिः । (८)

> यत्राधिकृत्य माहात्म्यम् आदित्यस्य चतुर्मुखः ।

> अघोरकल्पवृत्तान्तप्रसङ्गेन जगत्स्थितिम् ॥

> मनवे कथयामास भूतग्रामस्य लक्षणम् ।

> चतुर्दश सहस्राणि तथा पञ्चशतानि च ॥

**[३९४]**	भविष्यच्चरितप्रायं भविष्यत् तद् इहोच्यते ।

> तत् पौषे मासि यो दद्यात् पौर्णमास्यां विशेषतः ॥

> गुडकुम्भसमायुक्तम् अग्निष्टोमफलं लभेत् ।

ग्रन्थः १४,५०० । इति भविष्यत्पुराणदानविधिः । (९)

> रथन्तरस्य कल्पस्य वृत्तान्तम् अधिकृत्य च ।

> सवर्णिर् नारदायाह कृष्णमाहात्म्यम् उत्तमम् ॥

> यत्र ब्रह्मवराहस्य चरितं वर्ण्यते महत् ।

> तद् अष्टादशसाहस्रं ब्रह्मवैवर्तम् उच्यते ॥

> पुराणं ब्रह्मवैवर्तं यो दद्यान् माघमासि च ।

> पौर्णमास्यां च भगवन् ब्रअह्मलोके महीयते ॥

ग्रन्थः १८,००० इति ब्रह्मवैवर्तदानविधिः । (१०)

> यत्राग्निलिङ्गमध्यस्थः प्राह देवो महेश्वरः ।

> धर्मार्थकाममोक्षार्थम् आग्नेयम् अधिकृत्य च ॥

> कल्पं तल् लैङ्गम् इत्य् उक्तं पुराणं ब्रह्मणा स्वयम् ।

> तद् एकादशसाहस्रं फाल्गुने यः प्रयच्छति ॥

> तिलधेनुसमायुक्तं स याति शिवसात्म्यताम् ॥

ग्रन्थः ११,००० इति लिङ्गपुराणदानविधिः । (११)

> महावराहस्य पुनर् माहात्म्यम् अधिकृत्य च ।

> विष्णुनाभिहितं क्षोण्यै तद् वराहम् इहोच्यते ॥

> मानवस्य प्रसङ्गेन कल्पस्य मुनिसत्तमाः ।

> चतुर्विंशतिसाहस्रं पुराणं तद् इहोच्यते ॥

> काञ्चनं गरुडं कृत्वा तिलधेनुसमन्वितम् ।

> पौर्णमास्यां च यो दद्याद् ब्राह्मणाय कुटुम्बिने ॥

> वराहस्य प्रदानेन पदम् आप्नोति वैष्णवम् ।

ग्रन्थः २४,००० इति वाराहपुराणदानविधिः । (१२)

> यत्र माहेश्वरं धर्मम् अधिकृत्य च षण्मुखः ।

> कल्पे तान् पुरुषे वृत्तचरितैर् उपशोभितम् ॥

> स्कान्दं नाम पुराणं तद् एकाशीतिर् निगद्यते ।

> सहस्राणि शतं चैकम् इति यत्नेन पठ्यते ॥

**[३९५]**	परलेख्य च यो दद्याद् धेमशूलसमन्वितम् ।

> शैवं पदम् अवाप्नोति मीने चोपगते रवौ ॥

ग्रन्थः ८१,१०० इति स्कन्दपुराणदानविधिः । (१३)

> त्रिविक्रमस्य माहात्म्यम् अधिकृत्य चतुर्मुखः ।

> त्रिवर्गम् अभ्यधाद् यत्र वामनं परिकीर्त्यते ॥

> पुराणं दशसाहस्रं ख्यातं कल्पानुगं शिवम् ।

> यच् च तद् विषुवे दद्याद् वैष्णवं यात्य् असौ पदम् ॥

ग्रन्थः १०,००० इति वामनपुराणदानविधिः । (१४)

> यत्र धर्मार्थकामानां मोक्षस्य च रसातले ।

> माहात्म्यं कथयामास कूर्मरूपी जनार्दनः ॥

> इन्द्रध्युम्नप्रसङ्गेन ऋषीणां शक्रसंनिधौ ।

> सप्तदश सहस्राणि लक्ष्मीकल्पानुषङ्गिकम् ॥

> यो दद्याद् अयने कौर्मं हेमकूर्मसमन्वितम् ।

> गोसहस्रप्रदानस्य स फलं प्राप्नुयान् नरः ॥

ग्रन्थः १७,००० इति कूर्मपुराणदानविधिः । (१५)

> श्रुतीनां यत्र कल्पादौ प्रवृत्त्यर्थं जनार्दनः ।

> मत्स्यरूपी च मनवे नरसिंहोपवर्णनम् ॥

> अधिकृत्याब्रवीत् सप्त सप्तकल्पमुनिव्रतम् ।

> तन् मात्स्यम् इति जानीध्वं सहस्राणि त्रयोदश ॥

> विषुवे हैममत्स्येन धेन्वा चैव समन्वितम् ।

> यो दद्यात् पृथिवी तेन दत्ता भवति चाखिला ॥

ग्रन्थः १३,००० इति मत्स्यपुराणदानविधिः । (१६)

> यदा च गारुढे कल्पे विश्वान्ते परुडो भवेत् ।

> अधिकृत्याब्रवीत् कृष्णो गारुडं तद् इहोच्यते ॥

> तद् अष्टादशकं चेह सहस्राणां प्रपठ्यते ।

> सौवर्णहंससंयुक्तं यो ददाति शुभे ऽहनि ॥

> स सिद्धिं लभते मुख्यां शिवलोके च संस्थितिम् ॥

ग्रन्थः १८,००० इति गरुडपुराणदानविधिः । (१७)

**[३९६]**	ब्रह्मा ब्रह्माण्डमाहात्म्यम् अधिकृत्याब्रवीत् पुनः ।

> तच् च द्वादशसाहस्रं ब्रह्माण्डं द्विशताधिकम् ॥

> भविष्याणां च कल्पानां श्रूयते यत्र विस्तरः ।

> तद् ब्रह्माण्डपुराणं तु ब्रह्मणा समुदाहृतम् ॥

> यो दद्यात् तद्व्यतीपाते पत्रोर्णयुगसंयुतम् ।

> राजसूयसहस्रस्य फलं प्राप्नोति मानवः ॥

ग्रन्थः १२,२०० इति ब्रह्माण्डपुराणदानविधिः । (१८)

इति मात्स्ये विद्यादान ।

नन्दीपुराणे ।

> शास्त्रे यस्माज् जगत्सर्वं संश्रितं च शुभाशुभम् ।

> तस्माच् छास्त्रं प्रयत्नेन दातव्यं शुभकर्मणा ॥

> विद्याश् चतुर्दश प्रोक्ताः क्रमेण तु यथास्थिति ।

> षडङ्गाश् चतुरो वेदा धर्मशास्त्रं पुराणकम् ॥

> मीमांसा तर्क इति च एता विद्याः प्रकीर्तिताः ।

> आयुर्वेदः सामवेदो बहुभेदः प्रकीर्तितः ॥

> सर्वोत्तमा चात्मविद्या संसारभयनाशिनी ।

> सर्वदुःखान्तकरणी सर्वपापविनाशिनी ॥

> एता विद्याः समाख्याता बहुभेदोपभेदतः ।

> कला विद्यास् तथा चान्याः शिल्पविद्यास् तथा पराः ॥

> सर्वा एव महाभाग सदा सर्वार्थसाधिकाः ।

> स्थिताश् च तारतम्येन विशिष्टफलसाधिकाः ॥

> आत्मविद्या प्रधाना तु तथायुर्वेदसंज्ञिता ।

> धर्मप्रणयिनीरेताः कलाः सर्वार्थसाधिकाः ॥

> सस्यविद्या च वितता एता विद्या महाफलाः ।

> यथैको जीवति प्राणी कयापि किल कुत्रचित् ॥

> प्रयच्छत्य् अक्षयांल् लोकान् विधिना वाविधानतः ।

> शिल्पविद्यां नरो दत्वा वैष्णवं लोकम् आप्नुयात् ॥

> धर्मशास्त्रं नरो दत्वा स्वर्गे कल्पत्रयं वसेत् ।

> आत्मविद्यां तु यो दद्यात् तस्य संख्या न विद्यते ॥

**[३९६]**	पुण्यस्य गदितुं सम्यग् अपि वर्षशतायुतैः ।

> एतावच् छक्यते वक्तुं यत् कल्पायुतम् उत्तमम् ॥

> सत्यलोके वसेन् मर्त्यो यत्र ब्रह्मा वसेत् प्रभुः ।

> अप्य् एकं नीरुजीकृत्य जन्तुं यादृशतादृशम् ॥

> आयुर्वेदप्रदानेन किं न दत्तं भवेद् भुवि ।

> सस्यवेदप्रदानेन संपन्ना यस्य शालयः ॥

> किं नाम न कृतं तत्र पुण्यं भवति शाश्वतम् ।

> मीमांसाशास्त्रमाहात्म्याद् बुद्ध्वा वै वेदनिर्णयम् ॥

> किं न नाम शुभं दत्तं यज्ञकर्मप्र्वर्तनात् ।

> आत्मविद्या च पौराणी धर्मशास्त्रात्मिका च या ॥

> एतद् विद्यात्रयं मुख्यं सर्वदानक्रियाफलैः ।

> धर्मशास्त्रं नरो बुद्ध्वा यत् किंचिद् धर्मम् आश्रयेत् ॥

> तस्य धर्मं दशगुणं धर्मशास्त्रप्रदस्य वै ।

> पुराणाखानविद्वांसः पितृदेवार्चने रताः ॥

> लोकान् सर्वान् कामपूर्णान् यान्ति सर्वसुभोदयान् ।

> पुराणविध्यादातारस् त्व् अनन्तफलभागिनः ॥

> आत्मविद्याप्रदातारो नरा धर्मसमाश्रयाः ।

> न पुनर् योनिनिरयं प्रविशन्ति दुरत्ययम् ॥

> उत्तीर्णाः सर्वपापेभ्यः सपुत्रपशुबान्धवाः ।

> मुच्यन्ते निरयैर् घोरैर् असंख्यैर् यातनात्मकैः ॥

तथा ।

> श्लोकं प्रहेलिकां गाथाम् अथान्यद् वा सुभाषितम् ।

> दत्वा प्रीतिकरं याति लोकम् अप्सरसां शुभम् ॥

> यद् एतत् पुण्यम् आख्यातं विद्यादानस्य सांप्रतम् ।

> देशकालविधिश्रद्धापात्रयोगात् तथाविधम् ॥

> प्राप्नोति कोटिगुणितं फलं विद्याप्रदो नरः ।

> यस् तु पुण्यपरो मर्त्यो जिगीषुः कीर्तिसाधकः ॥

> स विधानेन वै दद्याद् विद्यां विविधकामदाम् ।

> एवं विद्याप्रदानेन सर्वकामगुणान्वितम् ॥

**[३९८]**	यत्नेन पात्रे दातव्यं रहस्यं ह्य् एतद् उत्तमम् ।

> उद्दिश्य देवतादत्तं प्रदानं यत्र कुत्रचित् ॥

> तस्यासमाप्तपुण्यस्य केन पुण्यं (?) निरूप्यते ॥

असमाप्तं पुण्यं येन सो ऽसमाप्तपुण्यम् ।

> गुरुम् आराध्य यत्नेन विद्याव्याख्यानपारगम् ।

> शक्त्या भक्त्या प्रणामेन धनैः सर्वैर् गुणैस् तथा ॥

> यथा घटप्रतिच्छन्ना रत्नराजा महाप्रभाः ।

> अकिंचित्करतां प्राप्तास् तद्वद् विद्याश् चतुर्दश ॥

> विना तु गुरुणा सम्यग् बोधकेन विपश्चिता ।

> नैव विद्याफलप्राप्तिर् गुरुं तस्मात् तु पूजयेत् ॥

> स्रग्दामभूषणैर् नित्यं यथा देवं पिनाकिनम् ।

> यो गुरुं पूजयेन् नित्यं स्थितं वा प्रस्थितं च वा ॥

> तत्प्रसादेन यस्मात् स प्राप्नुयात् सर्वसंपदम् ।

> तस्माद् गुरुं प्रयत्नेन महादेववद् अर्चयेत् ॥

> भक्त्या प्रीत्या प्रयत्नेन श्रद्धया च सदैव हि ।

> एष माता पिता ह्य् एष एष् एव च बान्धवः ॥

> एष चिन्तामणिश् चैव एष एव च मे सुहृत् ।

> एवं श्रद्धापरो नित्यं गुरुम् आराधयेद् बुधः ॥

> अज्ञान्दुःखशमनं नरकोद्धारणं तथा ।

> कुतो माता पिता वापि बान्धवो ऽपि महागुणः ॥

> तादृग् अभ्युदयं कुर्याद् यादृक् कुर्याद् गुरुर् महत् ।

> को ऽन्यो ज्ञानेन दुःखौघाद् उद्धरेद् भवबन्धणात् ॥

> सम्यक् शास्त्रार्थबोद्धारं महादेववद् अर्चयेत् ।

> वस्तुमात्रेण यो ज्ञानं शास्त्ररूपम् उपन्यसेत् ॥

> स तावच् छिववत् पूज्यो भक्त्या भवभयापहः ।

> यस् तु शास्त्रविवक्षाख्यं विशेषार्थं प्रपूजयेत् ॥

> पदवाक्यार्थबोधेन सम्यक् शास्त्रप्रवर्तनात् ।

> पूर्वोत्तरार्थसंगत्या समुदायार्थनिश्चयात् ॥

> स्वशास्त्राभिमता वाचः सम्यग् यो वेत्ति तत्त्वतः ।

> स तु साकाण् महाबुद्धिर् भगवान् इह शंकरः ॥

**[३९९]**	तं भजेत् सर्वभावेन भक्तियोगेन सर्वदा ।

> आदित्येन विना यद्वज् जगदन्धं विभाव्यते ॥

> गुरुवाक्यं विना सर्वं तथैव हि तमोमयम् ।

> तस्माद् यथा महादेवं तद्वद् एव गुरुं सदा ॥

> यः पश्यति स पुरुषः सर्वधर्मान् अवाप्नुयात् ।

> विद्या च मुख्यं दानानां गुरुतो ऽस्य विधिं पुनः ॥

> श्रुत्वा विधेयं विधिवच् छ्रद्धया भावितात्मना ।

> सत्यां तेभ्यस् तु ताम् दद्याद् विशेषाद् गुणशालिषु ॥

> उपयोग्यं च यद् यस्य तत् तस्य प्रतिपादयेत् ।

> सुरालयेषु सर्वेषु यथाविभवविस्तरैः ॥

> दातव्यास् तु प्रयत्नेन महापुण्यफलार्थिभिः ।

> दत्वा तु पुस्तकं तत्र पितॄणां धर्मम् उद्दिशेत् ॥

> बान्धवानां च हृद्यानाम् अनन्तं फलम् इच्छता ।

> ततो दत्वा विधानेन तां विद्यां शिवमन्दिरे ॥

> ततश् च भोजयेद् विप्रान् रुद्रभक्तांश् च मानवान् ।

> यथाशक्ति च कर्तव्य उत्सवः स्वेषु वेश्मसु ॥

> राज्ञा च नगरे कार्यो ग्रामे ग्रामाधिपैस् तथा ।

> गृहे गृहस्थैः कर्तव्य उत्सवो बन्धुभिः सह ॥

> स्नातैर् भुक्तैः समालब्धैः स्रग्विभिः सुसमाहितैः ।

> प्रतियुक्तैस् ततः श्राव्यं शास्त्रं श्रद्धासमन्वितैः ॥

> वाचकं दक्षयेत् तत्र यथाविभवविस्तरैः ।

> गुरुं च भक्त्या मतिमान् यथाशक्ति न मायया ॥

> ततः पुष्पैश् च धूपैश् च श्रावकान् संप्रपूजयेत् ।

> वाचको ब्राह्मणः प्राज्ञः श्रुतशास्त्रो महामहाः ॥

> अभ्यस्ताक्षरविन्यस्तो वृत्तशास्त्रविशारदः ।

> शब्दार्थवित् प्रगल्भश् च विनीतो मेधयान्वितः ॥

> गीतज्ञो वाक्यविच् छ्राव्यस्वरो ऽनाविलभाषकः ।

> गुरुश् च धर्मवान् प्राज्ञः श्रुतशास्त्रो विमत्सरः ॥

**[४००]**	विप्रः प्रकृतसंशुद्धः श्रुतिस्मृतिमुखः सदा ।

> सुवृत्तस् तर्कशास्त्रज्ञो धर्मशास्त्रविशारदः ॥

> स्वभ्यस्तशास्त्रसंदोहः प्रकृतार्थप्रवर्तकः ।

> नाप्रक्रमकृतव्याख्यः पौर्वापर्यार्थविष्टधी ॥

विष्टधीः प्रकृष्टवाग् इत्य् अर्थः । पौर्वापर्यविषिष्टधीर् इति पाठे पौर्वापर्ये विशिष्टा सविशेषा संबन्धप्रापणात्मिका धीर् यस्येति भावः ।

> अध्यायसर्गविच्छेदविभक्तार्थप्रयोजकः ।

> संस्कारैः संस्कृतां विद्यां प्राकृतैः प्राकृताम् अपि ॥

> आलापमात्रैर् व्याखानैर् यश् च शिष्यान् प्रबोधयेत् ।

> देशाभिधानविन्यासैर् बोधयेच् चापि यो गुरुः ॥

> स गुरुः स पिता माता स तु चिन्तामणिः स्मृतः ।

> यः शास्त्रोपायम् आख्याय नकेभ्यः समुद्धरेत् ॥

> कस् तेन सदृशो लोके बान्धवो भुवि विद्यते ।

> यस्य वाग्रश्मिसंधेन नश्यते हृद्गतं तमः ॥

> महासंसाररजनीभवं शोकं महाद्युतेः ।

> नोद्विजेत् तस्य पारुष्ये न च वै लोप्य पृच्छतः ॥

> न चास्य व्याधिदुःखेषु मलानां चापि शोधने ।

> प्रसादयेत् तु कुपितं दुःख्मग्नं समुद्धरेत् ॥

> रोगेभ्यश् चापि यत्नेन पैरक्षेन् न चोद्विजेत् ।

> एवं व्याख्यां शुभां श्रुत्वा गुरुवक्त्रान् नरोत्तमः ॥

> विधेयं चिन्तयेद् यत्नात् परत्र हितकारणम् ।

> शृणुयाच् छ्रद्दया युक्तः प्रणतो ऽभिमतो गुरोः ॥

> भिषजां वचनं कार्यं गुरूणां च महात्मनाम् ।

> न तत्कृतं स्वयं कुर्यात् ते समिद्धानलवत् विषः ॥

> अप्रस्तुतकथाक्षेपं यः कुर्याद् अग्रतो गुरोः ।

> स ब्रह्महत्याम् आप्नोति गुरुवाकेष्व् अनिश्चयात् ॥

**४०१]**	यश् च श्रुत्वान्यतः शास्त्रं संस्कारं प्राप्य वा शुभम् ।

> अन्यस्य जनयेत् कीर्तिं गुरोः स ब्रह्महा भवेत् ॥

> विस्मारयेच् च वा मौढ्याद् यो ऽपि शास्त्रम् उत्तमम् ।

> स याति नरकं घोरम् अक्षयं भीमदर्शनम् ॥

> यस् तु बुद्ध्वा नरः शास्त्रं किंचित् कुर्याच् छुभाशुभम् ।

> भवेच् छतगुणं तद् वै विज्ञाननिरतस्य वै ॥

> एवं विधानतो वाच्यं वाचकेन विपश्चिता ।

> तपः शमात्मकं भोगस्वर्गादिफलसाधकम् ॥

> शनैर् विभोध्य वै वाच्यम् अध्यात्मादि च यद् भवेत् ।

> क्रुद्धोत्किं युद्धसंक्षोभं (?) धारावर्तेन वाचयेत् ॥

> सरागललितैर् वाक्यैर् वाचयेद् वृद्धसंगमे ।

> नानावृत्तानुरूपेण लालित्येन च वाचयेत् ॥

> सर्गाध्यायसमाप्तौ च कथापर्यन्त एव वा ।

> प्रशस्तपदसंयोगे कुर्याद् इति विरामणम् ॥

> समाप्ते वाचने ऽभीष्टं स्तूये(स्तुया)द् एवं विचक्षणः ।

> अवधार्य जगच्छान्तिम् अन्ते शान्त्युदकं स्पृशेत् ॥

> सदेहसुश्रुतं भूयाद् अस्तु व्याख्याननित्यता ।

> लोकः प्रवर्ततां धर्मे राजा चास्तु जयी सदा ॥

> धर्मबान्धवसंपन्नो गुरुश् चास्तु निरामयः ।

> इति प्रोच्य यथायातं गन्तव्यं च विभाव्य तैः ॥

> शिष्यैः परस्परं शास्त्रं चिन्तनीयं विचक्षणैः ।

> कथावस्तुप्रसङ्गेन नानाव्याख्यानुभावनैः ॥

> युक्तिभिश् च स्मरेद् व्याख्यां चिह्नैश् चापि स्वयंकृतैः ।

> एवं दिने दिने व्याख्यां शृणुयान् नियतो नरः ॥

> समग्रशास्त्रश्रवणेन पुंसां श्रद्धाप्रधानं भवतीह चेतः ।

> रागं च शास्त्रात्मकम् अभ्युपैति दोषाश् च नाशं निखिलेन यान्ति ॥

> यथाकथंचिच् छृणुयान् न शास्त्रम् अशद्धयोदाहृतधर्मसंघः ।

**[४०२]**	ततः समाप्ताव् अथ शास्त्रसर्गैः कथोदये वापि विनीतबुद्धिः ॥

> शक्त्यार्चयेद् वाचकम् अग्र्यम् एवं गुरुं च भक्त्या पितृवत् त्रिकार्थी ॥

धर्मार्थकामास् त्रिकः ।

> एष विद्याप्रदानस्य प्रधानो विधिर् उच्यते ।

> अनेनैव विधानेन ब्राह्मणे शीलशालिनि ॥

> प्रबोधयति धीयुक्त युक्तिज्ञे वेदवेदिनि ।

> विन्यसेच् च शुभं शास्त्रं महापुण्यजिगीषया ॥

वेदवेदिनि लब्धवेद इत्य् अर्थः ।

> धनैर् वा विपुलैर् दक्षयेद् गुरुं कृत्वा सुतर्पितम् ।

> अध्यापयेच् छुभाण् शिष्यान् अभिजातान् सुमेधसः ॥

> एवं विद्याप्रदानं तु सर्वदानोत्तमं स्मृतम् ।

> सर्वदा सर्ववर्णानां नरकप्लवम् उत्तमम् ॥

प्लव उत्तारः ।

> अनेन विधिना दत्वा विद्यां पुण्यपरो नरः ।

> यत् फलं त्व् अश्वमेधानां शतस्याशु कृतस्य वै ॥

> राजसूयसहस्रस्य सम्यग् इष्टस्य यत् फलम् ।

> तत् फलं लभते मर्त्यो विद्यादानेन भाग्यवान् ॥

> सर्वसस्यसुसंपूर्णां सर्वरत्नोपशोभिताम् ।

> ब्राह्मणेभ्यो महीं दत्वा ग्रहणे चन्द्रसूर्ययोः ॥

> यत् फलं लभते मर्त्यो विद्यादानेन तत् फलम् ।

> यावद् अक्षरसंख्यानं विद्यते शास्त्रसंश्रये ॥

> तावद् वर्षसहस्राणि स्वर्गे विद्याप्रदो वसेत् ।

> यायत्यः पङ्क्तयस् तत्र पुस्तके ऽक्षरसंमिताः ॥

> तावतो नरकात् कुल्यान् उद्धृत्य नयते दिवि ।

कुल्या वंश्याः ।

> यावच् च पत्रसंख्यानं विद्यते पुस्तके नरः ।

> तावद् वर्षसहस्राणि सकुलो मोदते दिवि ॥

> यावच् च पातकं तेन कृतं जन्मशतैर् अपि ।

> तत् सर्वं नश्यते तस्य विद्यादानेन देहिनः ॥

**[४०३]**	स जातो मनुजो लोके स धन्यः स च कीर्तिमान् ।

> यो विद्यादानसंपर्कप्रसक्तः पुरुषोत्तमः ॥

> यथाविभवतो विद्याद् विद्यां शाठ्यविवर्जितः ।

> याति पुण्यमयांल् लोकान् अक्षयान् भोगभूषितान् ॥

> ये ऽपि पत्रमषीपात्रलेखनीसंपुटादिकम् ।

> दद्युः शास्त्राभियुक्ताय ते ऽपि विद्याप्रदायिनाम् ॥

> यान्ति लोकाञ् शुभान् मर्त्याः पुण्यलोका महाधियः ।

> इति विद्याप्रदानस्य महाभाग्यं प्रकीर्तितम् ॥

> श्रुत्वैतत् पातकैर् मुक्तो नियतं सप्तजन्मजैः ॥

इति नन्दिपुराणे विद्यादानविधिः ।

अथ मत्स्यपुराणे कल्पदानम् ।

> कल्पानुकीर्तनं वक्ष्ये सर्वपापप्रणाशनम् ।

> यस्यानुकीर्तनाद् एव वीरपुण्येन युज्यते ॥

> प्रथमः श्वेतकल्पस् तु द्वितीयो नीललोहितः ।

> वामदेवस् त्र्तीयस् तु ततो राथन्तरो ऽपरः ॥

> रौरवः पञ्चमः प्रोक्तः षष्ठः प्राण इति स्मृतः ।

> सप्तमस् तु बृहत्कल्पः कन्दर्पो ऽष्टम उच्यते ॥

> सत्यो ऽथ नवमः प्रोक्त ईशानो दशमः स्म्र्तः ।

> व्यान एकादशः प्रोक्तस् तथा सारस्वतो ऽपरः ॥

> त्रयोदश् उदानस् तु गारुडो ऽथ चतुर्दश ।

> कौर्मः पञ्चदशः प्रोक्तः पौर्णमासी प्रजापतेः ॥

> षोडशो नारसिंहस् तु समानस् तु ततो ऽपरः ।

> आग्नेयो ऽष्टादशः प्रोक्तः सोमकल्पस् ततः परः ॥

> मीनकल्प इति प्रोक्तस् तत् पुमान् इति चापरः ।

> वैकुण्ठश् चापरस् तस्य लक्ष्मीकल्पस् तथापरः ॥

> चतुर्विंशस् ततः प्रोक्तः सावित्रीकल्पसंज्ञितः ।

> पञ्चविंशतमो घोरो वाराहस् तु ततो ऽपरः ॥

> सप्तविंशस् तु वैराजो गौरीकल्पस् ततः परः ।

> माहेश्वरस् ततः प्रोक्तस् त्रिपुरं यत्र घातितम् ॥

**[४०४]**	पितृकल्पस् तथान्ते तु या कुहूर् ब्रह्मणः स्मृता ।

> इत्य् अयं ब्राह्मणो मासः सर्वपापप्रणाशनः ॥

> आदाव् एव हि माहात्म्यं यस्मिन् यस्मिन् विधीयते ।

> तस्य कल्पस्य तन्नाम विहितं ब्रह्मणा पुरा ॥

> यस् तु दद्याद् इमान् कृत्वा हैमान् पर्वणि पर्वणि ।

> ब्रह्मविष्णुपुरे कल्पं मुनिभिः पूज्यते दिवि ॥

> सर्वपापक्षयकरं कल्पदानं ततो भवेत् ।

> मुनिरूपांस् ततः कृत्वा दद्यात् कल्पान् विचक्षणः ॥

इति मात्स्य कल्पदानम् ।

अथादेयानि ।

तत्र दक्षः ।

> सामान्यं याचितं न्यस्तम् आधिर् दाराश् च तद्धनम् ।

> अन्वाहितं च निक्षेपः सर्वस्वं चान्वये सति ॥

> आपत्स्व् अपि न देयानि नव वस्तूनि पण्डितैः ।

> यो ददाति स मूढात्मा प्रायश्चित्तीयते नरः ॥

सामान्यं साधारणम् । याचितकं परकीयं कार्यसिद्ध्यर्थम् आनीतम् । न्यस्तनिक्षिप्तयोर् भेदो द्वितीयो ऽध्याये वक्ष्यते । दाराः कलत्रम् । तद्धनं स्त्रीधनम् । अन्यस्मै दातुम् अन्येन यद् अर्पितं तद् अन्वाहितम् । कात्यायनः ।

> विक्रयं चैव दानं च न देयाः स्युर् अनिच्छवः ।

> दाराः पुत्राश् च सर्वस्वम् आत्मनैव तु योजयेत् ॥

योजयेत् संधयेद् इत्य् अर्थः ।

> आपत्काले तु कर्तव्यं दानं विक्रयम् एव वा ।

> अन्यथा नैव कर्तव्यम् इति शास्त्रस्य निश्चयः ॥

शातातपः ।

> वेदविक्रयनिर्विष्टं स्त्रीषु यच् चार्जितं धनम् ।

> अदेयं पितृदेवेभ्यो यच् च क्लीबाद् उपागतम् ॥

निर्विष्टं प्राप्तम् । स्त्रीषु विक्रीतास्व् इति शेषः । क्लीबान् नपुंसकात् । तथा ।

> द्रव्येणन्यायलब्धेन यः करोत्य् और्ध्वदैहिकम् ।

> न स तत् फलम् आप्नोति तस्यार्थस्य दुरागमात् ॥

यमः ।

> सुवर्णं रजतं ताम्रं यतिभ्यो यः प्रयच्छति ।

> न स तत् फलम् आप्नोति तत्रैव परिवर्तते ॥

**[४०५]**	पक्वम् अन्नं गृहस्थस्य वानप्रस्थस्य गोरसः ।

> वृत्तिश् च भैक्षवृत्तिभ्यो न देयं पुण्यम् इच्छता ॥

वृत्तिः क्षेत्रादिका । भैक्षवृत्तयो ब्रह्मचारिपरिव्राजकाः ।

> न शूद्राय हविर् दद्यात् स्वस्ति क्षीरं तिलान् मधु ।

> न शूद्रात् प्रतिगृह्णीयात् तेषाम् अन्यन् निवेदयेत् ॥

स्वतीति न ब्रूयाद् इत्य् अर्थः । एतच् च प्राक्प्रणामात् । तथा च स्मृत्यन्तरम् ।

> अप्रणामगते शूद्रे न ब्रूयात् स्वस्ति कुत्रचित् । इति ।

तेषां क्षीरादीनां क्रयार्थम् अन्यद् द्रव्यं शूद्राय निवेदयेत् । अङ्गिराः ।

> बहुभ्यो न प्रदेयानि गौर् गृहं शयनं स्त्रियः ।

> विभक्तदक्षिणा ह्य् एता दातारं तारयन्ति हि ॥

विभक्तः पृथग्भूत एक इति यावत् । तत्संबन्धिन्यो दक्षिणा विभक्तदक्षिणाः । क्वचित् पाठः ।

> विभक्तदक्षिणा ह्य् एते दातारं न भजन्ति हि । इति ।

तस्यार्थः — एते प्रतिग्रहीतारः कृतदक्षिणाविभागा दातारं न भजन्ति दानफलनिमित्ततयेति ।

> एका ह्य् एकस्य दातव्या न बहुभ्यः कथंचन ।

> सा तु विक्रयम् आपन्ना दहत्य् आसप्तमं कुलम् ॥

एका गौर् द्विबहुभ्यो दत्ता विक्रयम् आपद्यते । तत्रायं दतुर् दोषः ।

> देवतानां गुरूणां च मातापित्रोस् तथैव च ।

> पुण्यं देयं प्रयत्नेन नापुण्यं चोदितं क्वचित् ॥

पापं देवतया न क्वचिद् विहितम् इत्य् अर्थः । <span style="text-decoration:underline;">ननु</span> च पुण्यम् अन्यस्मै न शक्यं दातुम् अन्येन सह तस्य स्वस्वामिभावापादनासंभवात् । न च ब्रह्मदानाभयदानवद् यथाकथंचित् संबन्धमात्रं तद् दानम् इति वाच्यम् । संप्रदानस्य पुण्यस्य च संबन्धमात्रम् अशक्यं यतः । <span style="text-decoration:underline;">मैवम्</span> । वचनप्रामाण्याद् देयस्य पात्रस्य च संबन्धः पुण्यं फलं ददाति पात्रं तत् फलं भुङ्क्त इत्य् एवम् आत्मा कल्प्यते । तद् अन्यथानुपपत्त्या दीयमानात् पुण्यात् पात्रे पुण्यान्तरोदयः फलभोगानुगुणः परिकल्प्यते । यत् तु न्यायविद्भिर् उक्तम् — शास्त्रफलं प्रयोक्तरीति । तत् प्रथमपुण्योदयविषयम् । द्वितीयादिधर्मोत्पत्तिस् तु वचनप्रामाण्याद् अप्रयोक्तर्य् अपि कल्प्यत एवेति ।

> न केवलं पापदानम् अविहितं निषिद्धं च । तथा च यमः ।

**[४०६]**	कल्मषं ब्राह्मणो दत्वा दाता यात्य् अशुभां गतिम् ।

> विनिर्मोकविनिर्मुक्तः पन्नगेन्द्रः क्षतो यथा ॥

नन्दिपुराणे ।

> पापदः पापम् आप्नोति नरो लक्षगुणं सदा ।

> पुण्यदः पुण्यम् आप्नोति शतशो ऽथ सहस्रशः ॥

> तथा पात्रविशेषेण दानं स्याद् उत्तरोत्तरम् ।

> गुरुमातृपितृब्रह्मवादिनां दीयते तु यत् ॥

> तल् लक्षगुणितं विद्यात् पुण्यं वा पापम् एव वा ।

शातातपः ।

> प्रश्नपूर्वं तु यो दद्याद् ब्राह्मणाय प्रतिग्रहम् ।

> स पूर्वं नरकं याति ब्राह्मणस् तदनन्तरम् ॥

इदं पठेत्यादेशः प्रश्नः ।

> मा ददस्वेति यो ब्रूयाद् गवाग्निब्राह्मणेषु च ।

> तिर्यग्योनिशतं गत्वा ब्राह्मणेष्व् अभिजायते ॥ १।२१२ ॥

_इदानीम् अददतो ऽपि दानफलप्राप्त्युपायम् आह_ ।

> **प्रतिग्रहसमर्थो ऽपि नादत्ते यः प्रतिग्रहम् ।**

> ये लोका दानशीलानां तान् स प्राप्नोति पुष्कलान् ॥ १।२१३ ॥**

प्रतिग्रहसमर्थो ऽपि पात्रभूतो ऽपि सन् यो गोभूहिरण्यादि न प्रतिगृह्णाति स गवादिदानशीलानां ये लोकास् तान् पुष्कलान् अविकलान् प्राप्नोति ॥ १।२१३ ॥

_सर्वाप्रतिग्रहे प्राप्ते क्वचिद् अपवादम् आह_ ।

> **कुशाः शाकं पयो मत्स्या गन्धाः पुष्पं दधि क्षितिः ।**

> मांसं शय्यासनं धानाः प्रत्याख्येयं न वारि च ॥ १।२१४ ॥**

कुशादिकं दीयमानं न प्रत्याख्येयम् । बृष्टा यवा धानाः । मनुः ।

> शय्यां गृहान् कुशान् गन्धान् आपः पुष्पं मणीन् दधि ।

> मत्स्यान् धानाः पयो मांसं शाकं चैव न निर्णुदेत् ॥

तथा ।

> एधोदकं मूलफलम् अन्नम् अभ्युद्धृतं च यत् ।

> सर्वतः प्रतिगृह्णीयान् मध्व् अथाभयदक्षिणाम् ॥

अभयदक्षिणाम् अभयदानम् इत्य् अर्थः । अङ्गिराः ।

> खलक्षेत्रगतं धान्यं वापीकूपगतं जलम् ।

> अभोज्याद् अपि तद् ग्राह्यं यच् च गोष्ठगतं पयः ॥

**[४०७]**	विच्छिन्नेष्व् अथ पक्षेषु हविःष्व् आग्रा(ग्र)यणेषु च ।

> इष्टिं त्व् अधिकृतां कुर्यात् सुकृतं च न लोपयेत् ॥

पक्षशब्देन पक्षान्ते विहितानि कर्माणि लक्ष्यन्ते । इष्टिं त्व् अधिकृतां कुर्याद् इति यागम् उद्दिश्य याचेतेत्य् अर्थः । न चैवं सुकृतं लुप्यते ।

> पक्वान्नवर्जं विप्रेभ्यो गोदानं क्षत्रियाद् अपि ।

> वैश्यात् तु सर्वधान्यानि शूद्राद् ग्राह्यं न किंचन ॥

अभोज्यविप्रादिविषयम् एतत् । [यत् तु]

> यत् तु क्षेत्रगतं धान्यं खले वाथ गृहाद् बहिः ।

> सर्वकालं ग्रहीतव्यं शूद्रेभ्यो ऽप्य् अङ्गिरोमतम् ॥

> संस्कारैः शुध्यति ह्य् एवं धान्यं तेन शुचि स्मृतम् ।

> तस्माद् आमं ग्रहीतव्यं मृतसूत्यन्तरेष्व् अपि ॥

इति, तद् आपद्विषयम् ॥ १।२१४ ॥

> **अयाचिताहृतं ग्राह्यम् अपि दुष्कृतकर्मणः ।**

> अन्यत्र कुलटाशण्ढपतितेभ्यस् तथा द्विषः ॥ १।२१५ ॥**

अयाचितम् अप्रार्थितम् आत्मानं प्रति दातुम् आनीतं कुलटादिवर्जितस्य दुष्कृतकारिणो ऽपि ग्राह्यम् । कुलटा स्वैरिणी स्त्री । मनुः ।

> आहृताम् उद्यतां भिक्षां पुरस्ताद् अप्रचोदिताम् ।

> मेने प्रजापतिर् ग्राह्यम् अपि दुष्कृतकर्मणः ॥

> नाश्नन्ति पितरस् तस्य दश वर्षाणि पञ्च च ।

> न च हव्यं वहत्य् अग्निर् यद् ताम् अभ्यवपद्यते ॥

> चिकित्सककृतघ्नानां शल्यहन्तुस् तु वार्धुषेः ।

> शण्ढस्य कुलटायाश् च उद्यताम् अपि वर्जयेत् ॥

भिक्षाशब्देनात्र पक्वान्नम् उपलक्ष्यते । यमः ।

> चिकित्सकस्य मृगयोर् वेश्यायाः कृतकस्य च ।

> षण्ढनर्तकयोर् एव उद्यतां परिवर्जयेत् ॥

वसिष्ठः ।

> शस्त्रं विषं सुरा चाप्रतिग्राह्याणि ॥ १।२१५ ॥

**[४०८]**

_ब्राह्मणस्य निमित्तान्तरेण सर्वतः प्रतिग्रहम् आह ।_

> **देवातिथ्यर्चनकृते गुरुभृत्यार्थम् एव च ।**

> सर्वतः प्रतिगृह्णीयाद् आत्मवृत्त्यर्थम् एव च ॥ १।२१६ ॥**

इति दानप्रकरणम् ॥ ८ ॥

देवार्चनाद्यर्थं सर्वतः क्षत्रियादितो ऽपि गृह्णीयात् । सकलावश्यककर्मोपलक्षणं चैतत् । आत्मवृत्तिः शरीरधारणमात्रम् । न तु तृप्तिः । यद् आह विष्णुः ।

> गुरून् भृत्यांश् चोज्जिहीर्षन्न् अर्चिष्यन् देवतातिथीन् ।

> सर्वतः प्रतिगृह्णीयान् न तु तृप्येत् स्वयं ततः ॥

> एतेष्व् अपि च कार्येषु समर्थः सन् प्रतिग्रहे ।

> नादद्यात् कुलटाशण्ढपतितेभ्यस् तथा द्विषः ॥

अङ्गिराः ।

> गुर्वर्थम् ऐतिथीनां वा भृत्यानां च विशेषतः ।

> शूद्रान्नं प्रतिगृह्णीयान् न तु भुङ्क्ते स्वयं ततः ॥

यमः ।

> कूपारामप्रपाकारी तथा वृक्षप्ररोपकः ।

> कन्याप्रदः सेतुकारी स्वर्गम् आप्नोत्य् असंशयम् ॥

> तडागे यस्य पानीयं सततं खलु तिष्ठति ।

> स्वर्गलोकगतिस् तस्य नात्र कार्या विचारणा ॥

> येषां तडागानि शुभाः प्रपाश् चारामाश् च कूपाश् च प्रतिश्रयाश् च ।

> अन्नप्रदानं मधुरा च वाणी तेषाम् अयं चैव परश् च लोकः ॥

विश्णुः: "अथ कूपकर्तुस् तत्प्रवृत्ते पानीये दुष्कृतार्धं नश्यति । तदुत्सर्गकृन् नित्यतृप्तो वारुणं लोकम् अश्नुते । नालप्रदः सदा तृप्तो भवति । वृक्षरोपयितुर् वृक्षाः परलोके पुत्रा भवन्ति । वृक्षप्रदस्य वृक्षाः पसूनैर् देवान् प्रीणयन्ति । फलैश् चातिथींश् छायया चाभ्यागतान् देवे वर्षत्य् उदकेन पितॄन् । सेतुकृत् स्वर्गम् आप्नोति" । तथा ।

> कूपारामतडागेषु देवतायतनेषु च ।

> पुनःसंस्कारकर्ता च लभते मौलिकं फलम् ॥

नन्दीपुराणे ।

> यो वापीम् अथ कूपं वा देशे तोयविवर्जिते ।

> खनयेत् स नरो याति बिन्दौ बिन्दौ शतं समाः ॥

> देवैर् एकत्वम् अतुलं तृष्णाक्षुद्वर्जितस् तथा ।

> तडागकर्ता वसते सवर्गे युगचतुष्टयम् ॥

**[४०९]**	यत्र विप्रो ऽथ गौर् एका पायिनी सलिलं क्वचित् ।

> तडागं तादृशं कृत्वा स्वर्गे दश् युगान् वसेत् ॥

तथा ।

> यो वापीम् अग्निसाक्ष्ये च विधिवत् प्रतिपादयेत् ।

> कोणेषूदककुम्भस्थान् समुद्रान् अर्च्य श्रद्धया ॥

> चतुरश् चतुरन्ता तु तेन दत्ता मही भवेत् ।

> तत्संनिधौ द्विजान् अर्च्य विधिवत् पानभोजनैः ॥

> स याति वारुणं लोकं दिव्यकामसमन्वितम् ।

मत्स्यपुराणे: "मत्स्य उवाच —

> शृणु राजन् महाबाहो तडागादिषु यो विधिः ।

> प्राप्य पक्षं शुभं शुक्लम् अतीते चोत्तरायणे ॥

> पुण्ये ऽह्नि विप्रैः कथिते कृत्वा ब्राह्मणवाचनम् ।

> प्राग् उदक्प्रवणे देशे तडागस्य समीपतः ॥

> चतुर्हस्ता शुभा वेदिश् चतुरश्रा चतुर्मुखी ।

> तथा षोडशहस्तः स्यान् मण्डपश् च चतुर्मुखः ॥

> वेद्याश् च परितो गर्ता रत्निमात्रास् त्रिमेखलाः ।

> नव सप्ताथ वा पञ्च योनिवक्त्रान्विता नृप ॥

> विततस्तिमात्रा योनिः स्यात् प्राक्सप्ताङ्गुलिनिःसृता ।

> गर्ताश् च तत्र हस्ताः स्युस् त्रिपर्वोच्छ्रितमेखलाः ॥

> सर्वतः सर्ववर्णाः स्युः पताकाध्वजसंयुताः ।

> अश्वत्थोदुम्बरप्लक्षवटशाखाकृतानि तु ॥

> मण्डपस्य प्रतिदिशं द्वाराण्य् एतानि कारयेत् ।

> शुभास् तत्राष्ट होतारो द्वारपालास् तथाष्ट वै ॥

> अष्टौ तु जापकाः कार्या ब्राह्मणा वेदपारगाः ।

> सर्वलक्षणसंपूर्णा मन्त्रवन्तो जितेन्द्रियाः ॥

> कुलशीलसमायुक्ताः स्थापकाः स्युर् द्विजोत्तमाः ।

> प्रतिगर्ते तु कुलशा यज्ञोपकरणानि च ॥

> व्यजनं चामरं शुभ्रं ताम्रपात्रं सुविस्तरम् ।

> ततस् त्व् अनेकवर्णाः स्युर् बलयः प्रतिदैवतम् ॥

**[४१०]**	आचार्यः प्रक्षिपेद् भूमाव् अनुमन्त्र्य विचक्षणः ।

> त्रिरत्निमात्रो यूपः स्यात् क्षीरवृक्षविनिर्मितः ॥

> यजमानप्रमाणं वा संस्थाप्यो भूतिम् इच्छता ।

> हेमालंकारिणः कार्याः पञ्चविंशतिऋत्विजः ॥

> कुण्डलानि च हैमानि केयूरकटकानि च ।

> तथाङ्गुलीपवित्राणि वासांसि विविधानि च ॥

> दक्षयेच् च समं सर्वान् आचार्यं द्विगुणं पुनः ।

> दद्याच् छयनसंयुक्तम् आत्मनश् चापि यत् प्रियम् ॥

> सौवर्णौ कूर्ममकरौ राजतौ मत्स्यडुण्डुभौ ।

> ताम्रौ कुलीरमण्डूकौ वायसः शिशुमारकः ॥

> एवम् आसाद्य तान् सर्वान् आदाव् एव विशांपते ।

> शुक्लमाल्याम्बरधरः शुक्लमाल्यानुलेपनः ॥

> सर्वौषध्युदकस्नातः स्नापितो वेदपुंगवैः ।

> यजमानः सपत्नीकः पुत्रपौत्रसमन्वितः ॥

> पश्चिमं द्वारम् आश्रित्य प्रविशेद् यागमण्डपम् ।

> ततो मङ्गलशब्देन भेरीणां निनदेन च ॥

> रजसा मण्डलं कुर्यात् पञ्चवर्णेन तत्त्ववित् ।

> षोडशारं ततश् चक्रं पद्मगर्भं चतुर्मुखम् ॥

> चतुरश्रं च परितो वृत्तं मध्ये सुशोभनम् ।

> वेद्याश् चोपरि तत् कृत्वा ग्रहलोकपतिंस् ततः ॥

> विन्यसेन् मन्त्रतः सर्वान् प्रतिदिक्षु विचक्षणः ।

> झषादीन् स्नपयेन् मध्ये वारुणं मन्त्रम् आश्रितः ॥

> ब्रह्माणं च शिवं विष्णुं तत्रैव स्थापयेद् बुधः ।

> विनायकं च विन्यस्य कमलाम् अम्बिकां तथा ॥

> शान्त्यर्थं सर्वलोकानां भूतग्रामं न्यसेत् ततः ।

> पुष्पभक्षफलैर् युक्तम् एवं कृत्वाधिवासयेत् ॥

> कुम्भांश् च रत्नगर्भाश् च वासोभिर् अभिवेष्ट्य च ।

> पुष्पगन्धैर् अलंकृत्य द्वारपालान् समन्ततः ॥

> पठध्वम् इति तान् ब्रूयाद् आचार्यस् त्व् अभिपूजयेत् ।

> बह्वृचौ पूर्वतः स्थाप्यौ दक्षिणेन यजुर्विदौ ॥

**[४११]**	सामगौ पश्चिमे स्थाप्याव् उत्तरेण त्व् अथर्वणौ ।

> उदङ्मुखो दक्षिणतो यजमान उपाविसेत् ॥

> यजध्वम् इति तान् ब्रूयाद् धोतृकान् पुनर् एव च ।

> उत्कृष्टमन्त्रजप्येन तिष्ठध्वम् इति जापकान् ॥

> एवम् आमन्त्र्य तान् सर्वान् पर्युक्ष्याग्निं च मन्त्रवित् ।

> जुहुयाद् वारुणैर् मन्त्रैर् आज्यं च समिधस् तथा ॥

> ऋत्विग्भिश् चैव होतव्यं वारुणैर् एव सर्वशः ।

> ग्रहेभ्यो विधिवद् धुत्वा तथेन्द्रायेश्वराय च ॥

> मरुद्भ्यो लोकपालेभ्यो विधिवद् विश्वकर्मणे ।

> रात्रिसूक्तं च रौद्रं च पावमानं सुमङ्गलम् ॥

> जपेरन् पौरुषं सूक्तं पूर्वतो बह्वृचः पृथक् ।

> शार्ङ्गं रौद्रं च सौम्यं च कूष्माण्डं जातवेदसम् ॥

> सौरं सूक्तं जपेरंस् ते दक्षिणेन यजुर्विदः ।

> वैराजं पौरुषं सूक्तं सौपर्णं रौद्रसंहिताम् ॥

> शैशवं पञ्चनिधनं गायत्रं ज्येष्ठसाम च ।

> वामदेव्यं बृहत्साम रौरवं सरथन्तरम् ॥

> गवां व्रतं विकीर्णं च रक्षोघ्नं च यशस् तथा ।

> गायन्ति सामगा राजन् पश्चिमद्वारम् आश्रिताः ॥

> अथर्वणश् चोत्तरतः शान्तिकं पौष्टिकं तथा ।

> जपेरन् मनसा देवम् आश्रित्य वरुणं प्रभुम् ॥

> पूर्वेद्युर् अभितो रात्राव् एवं कृत्वाधिवसनम् ।

> गजाश्वरथावल्मीकसङ्गमह्रदगोकुलात् ॥

> मृदम् आदाय कुम्भेषु प्रक्षिपेच् चत्वरात् तथा ।

> रोचनां च ससिद्धार्थां गन्धान् गुग्गुलुम् एव च ॥

> स्नपनं तस्य कर्तव्यं पञ्चरत्नसमन्वितैः ।

> पूर्वं कर्तुर् महामन्त्रैर् एवं कृत्वा विधानतः ॥

> एवं क्षपाम् अतीवाह्य विधियुक्तेन कर्मणा ।

> तत्र प्रभाते विमले संजाते तु शतं गवाम् ॥

**[४१२]**	ब्राह्मणेभ्यः प्रदातव्यम् अष्टाषष्टिर् अथापि वा ।

> पञ्चाशद् वाथ षट्त्रिंशत् पञ्चविंशतिर् एव च ॥

> ततः सांवत्सरैः प्रोक्ते शुद्धलग्ने सुशोभने ।

> वेदशब्दैः सगन्धर्वैर् वाद्यैश् च विविधिअः शुभैः ॥

> कनकालंकृतां कृत्वा जले गाम् अवतारयेत् ।

> सामगाय च सा देया ब्रह्मणाय विश्ंपते ॥

> पात्रीम् आदाय सौवर्णी पञ्चरत्नसमन्विताम् ।

> ततो निक्षिप्य मकरं मत्स्यादींस् तांश् च सर्वतः ॥

> भृतां चतुर्भिर् विप्रैश् च वेदवेदाङ्गपारगैः ।

> महानदीजलोपेतां दध्यक्षतविभूषिताम् ॥

> उत्तराभिमुखीं न्युब्जां जलमध्ये तु कारयेत् ।

> अथर्वणेन साम्ना च पुनर् माम् एत्य् ऋचेति च ॥

> आपो हि ष्ठेति मन्त्रेण क्षिप्त्वागत्य च मण्डपम् ।

> पूजयित्वा सदस्यां तु बलिं दद्यात् समन्ततः ॥

> पुनर् दिनानि होतव्यं चत्वारि मुनिसत्तम ।

> चतुर्थीकर्म कर्तव्यं देयास् तत्रापि शक्तितः ॥

> दक्षिणा राजशार्दूल वरुणं संस्मरेत् ततः ।

> कृत्वा तु यज्ञपात्राणि यज्ञोपकरणानि च ॥

> ऋत्विग्भ्यस् तु समं दत्वा मण्डपं विभजेत् पुनः ।

> हेमपात्रीं च शय्यां च स्थापकाय निवेदयेत् ॥

> ततः सहस्रं विप्राणाम् अथ वाष्टशतं तथा ।

> भोजयेत यथाशक्ति पञ्चाशद् वाथ विंशतिम् ॥

> एवम् एव पुराणेषु तडागविधिर् उच्यते ।

> कूपवापीषु सर्वासु तथा पुष्करिणीषु च ॥

> एष एव विधिर् दृष्टः प्रतिष्ठासु तथैव च ।

> मन्त्रतस् तु विशेषः स्यात् प्रासादोद्यानभूमिषु ॥

> अयं त्व् अशक्ताव् अर्धेन विधिर् दृष्टः स्वयंभुवा ।

> स्वल्पेष्व् एवाग्निवत् कार्यं वित्तशाठ्याद् ऋते नृभिः ॥

**[४१३]**	प्रावृट्कालस्थितं तोयम् अग्निष्टोमसमं स्मृतम् ।

> शरत्कालस्थितं यत् स्याद् अमुष्यफलदायकम् ॥

> वाजपेयातिरात्राभ्यां हेमन्ते शिशिरे स्थितम् ।

> अश्वमेधसमं प्रोक्तं वसन्तसमये स्थितम् ॥

> ग्रीष्मे ऽपि यत् स्थितं तोयं राजसूयाद् विशिष्यते ।

> एतान् महाराज विशेषधर्मान् करोति यो ऽग्र्यामलशुद्धबुद्धिः ।

> स याति रुद्रालयम् आशुपूतः कल्पान् अनेकान् दिवि मोदते च ॥

> अनेकलोकान् समहस्तपादीन् भुक्त्वा परार्धद्वयम् अङ्गनाभिः ।

> सहैव विष्णोः परमं पदं तत् प्राप्नोति तद् योगबलेन भूयः ॥

परार्धलक्षणम् उक्तम् ।

> एकं दश शतं चैव सहस्रम् अयुतं तथा ।

> लक्षं च नियुतं चैव कोटिर् अर्बुदवृन्दके ॥

> खर्वं निखर्वं शङ्खं च पद्मं सागरम् एव च ।

> अन्त्यं मध्यं परार्धं च क्रमेण परिकीर्तिताः ॥	

> स्थानान्य् अष्टादशैतानि दशभिर् गणयेत् पुमान् ।

इति मात्स्य तडागप्रतिष्ठाविधिः ।

बह्वृचगृह्यपरिशिष्टम् ।


> अथातो वारुणो विधिः । वापीकूपतडागसेतुयज्ञं व्याख्यास्यामः । पुण्ये तिथिकरणे शुभे नक्षत्रे वा प्राचीं दिशं गत्वा प्राक्प्रवणम् उदक्समीपे ऽग्निम् उपसमाधाय वारुणं चरुं श्रपयित्वाज्यभागान्तं कृत्वाज्याहुतीर् जुहुयात् । समुद्रज्येष्ठा [र्व् ५।४।१६] इति त्सृभिः प्रत्यृचं ततो हविषाष्टाभिर् जुहुयात् । तत् त्वा यामि ब्रह्मणा वन्दमान विद्वान् [र्व् १।२।१५] इति पञ्च । त्वं नो अग्ने वरुणस्य विद्वान् [र्व् ४।१।४] इति द्वे । इमं मे वरुण श्रुधि [र्व् १।२।१९] इति च । स्विष्टकृतं च नवमं नव वै प्राणाः प्राणा वा आपस् तस्माद् अपो नवभिर् जुहोति । मार्जनान्ते धेनुम् अवतारयेद् अव्तीर्यमानाम् अनुमन्त्रयेतेदं सलिलं पवित्रं कुरुष्व शुद्धाः पूरा अमृताः सन्तु नित्यं तारयन्ती तीर्थाभिषिक्तं **[४१४]** लोकालोकं तरति तीर्यत इति पुच्छाग्रे स्वयं लग्नो ऽन्वारब्ध उत्तीर्य आपो अस्मान् मातरः शुन्धयन्तु [र्व् ७।६।२४] इत्य् अथापराजितायां दिश्य् उत्थापयेत् । सूयवसाद् भगवती हि भूया [र्व् २।३।२१] इति । हिं कृतं चेद् धिं कृण्वती वसुपत्नी वसूनाम् इति । सचेलघण्टां काञ्चनशृङ्गीं वृषभप्रजां रौप्यखुरां कांस्योपदोहां विप्राय दद्याद् इतरां वा शक्त्या दक्षिणां तत उत्सर्गं कुर्यात् । देवपितृमनुष्याः प्रीयन्ताम् इति । यद् वोत्सृजेत्य् आह शौनको ब्राह्मणान् भोजयित्वा स्वस्त्ययनं वाचयेत ॥

अथ वृक्षविधिः ।

तत्र मत्स्यपुराणे ।

> पादपानां विधिं वक्ष्ये तथैवोद्यानभूमिषु ।

> तडागविधिवत् सर्वम् आसाद्य जगतीश्वर ॥

> ऋत्विग्मण्डपसंभारम् आचार्यश् चापि तद्विधः ।

> पूजयेद् ब्राह्मणांस् तद्वद् धेमवस्त्रानुलेपनैः ॥

> सर्वौषध्युदकैः सिक्तान् पिष्टातकविभूषितान् ।

> वृक्षान् माल्यैर् अलंकृत्य वासोभिर् अभिवेष्टयेत् ॥

> सूच्या सौवर्णया कार्यं तद्वद् धेमशलाकया ।

> फलानि सप्त चाष्टौ वा कालधौतानि कारयेत् ॥

कालधौतानि रूप्यमयाणीत्य् अर्थः ।

> प्रत्येकं सर्ववृक्षाणां वेद्यन्तान्य् अधिवासयेत् ।

> धूपो ऽत्र गुग्गुलुः श्रेष्ठस् ताम्रपात्रैर् अधिष्ठितान् ॥

> सर्वधान्यस्थितान् कृत्वा वस्त्रगन्धानुलेपनैः ।

> कुम्भान् सर्वेषु वृक्षेषु स्थाप्यित्वा नरेश्वरः ॥

> सहिरण्यान् अशेषांस् तान् कृत्वा बलिनिवेदनम् ।

> यथावल् लोकपालानाम् इन्द्रादीनां विधानतः ॥

> वनस्पतेर् अधीवासम् एवं कार्यं द्विजातिभिः ।

> ततः शुक्लाम्बरधरां सौवर्णकृतशेखराम् ॥

**[४१५]**	कांस्योपदोहां सौवर्णशृङ्गाभ्याम् अतिशालिनीम् ।

> पयस्विनीं वृक्षमध्याम् उत्सृजेद् गाम् उदङ्मुखीम् ॥

> ततो ऽभिषेकमन्त्रेण वाद्यमङ्गलगीतकैः ।

> ऋज्यजुःसाममन्त्रैर् वा वासुणैर् अभितस् तदा ॥

> तैर् एव कुम्भैः स्नपनं कुर्युर् ब्राह्मणपुंगवाः ।

> स्नातः शुक्लाम्बरधरो यजमानो ऽभिपूजयेत् ॥

> गोभिर् विभवतः सर्वान् ऋत्विजस् तान् समाहितः ।

> हेमसूत्रैः सकटकैर् अङ्गुलीयपवित्रकैः ॥

> वासोभिः शयनीयैश् च तथोपस्करपादपैः ।

> क्षीराभिषेचनं दद्युर् यावद् दिनचतुष्टयम् ॥

> होमश् च सर्पिषा कार्यो यवैः कृष्णतिलैर् अपि ।

> पलाशसमिधः शस्ताश् चतुर्थे ऽह्नि तथोत्सवः ॥

> दक्षिणा च पुनस् तद्वद् देया तत्रापि शक्तितः ।

> यद् यद् इष्टतमं तद्वत् तत् तद् दद्याद् अमत्सरः ॥

> आचार्ये द्विगुणं दत्वा प्रणिपत्य क्षमापयेत् ।

> अनेन विधिना यस् तु कुर्याद् वृक्षोत्सवं बुधः ॥

> सर्वान् कामान् अवाप्नोति पदं चानन्त्यम् अश्नुते ।

> यश् चैकम् अपि रजेन्द्र वृक्षं संस्थापयेद् बुधः ॥

> सो ऽपि स्वर्गे वसेद् राजन् यावद् इन्द्रायुतत्रयम् ।

> भूतान् भव्यांश् च मनुजांस् तारयेद् रोमसंमितान् ॥

> परमां सिद्धिम् आप्नोति पुनरावृत्तिदुर्लभाम् ॥

विष्णुः ।

> एष्टव्या बहवः पुत्रा यद्य् एको ऽपि गयां व्रजेत् ।

> यजेत वाश्वमेधेन नीलं वा वृषम् उत्सृजेत् ॥

अथ वृषोत्सर्गविधिः ।

कार्तिक्याम् आश्वयुज्यां वा तत्रादाव् एव वृषभं परीक्षेत । जीववत्सायाः पयस्विन्याः पुत्रं सर्वलक्षणोपेतं नीलं लोहितं वा मुखपुच्छपादसर्वशुक्लं यूथस्याच्छादकं ततो गवां मध्ये सुसमिद्धम् अग्निं परिस्तीर्य पौष्णं चरुं पयसा श्रपयित्वा पूषा गा अन्वेतु नः । इह रडिर् इति च हुत्वा वृषभम् अयस्कारस् त्व् अङ्कयेत् । एकस्मिन् पार्श्वे चक्रेणापरस्मिञ् शूलेनाङ्कितम् । **[४१६]** हिरण्यवर्णा इति चतसृभिः शं नो देवीर् इति च स्नापयेत् । स्नातम् अलंकृतम् अलंकृताभिश् चतसृभिर् वत्सतरीभिः सार्धम् आनीय रुद्रान् पुरुषसूक्तं कूष्माण्डांश् च जपेत् । पिता वत्स इति च मन्त्रं वृषभस्य दक्षिणे कर्णे । इदं च,

> वृषो हिअ भगवान् धर्मश् चतुष्पादः प्रकीर्तितः ।

> वृणोमि तम् अहं भक्त्या स मे रक्षतु सर्वतः ॥

एतं युवानं परि वो ददामि तेन क्रीडन्तीश् चरत प्रियेण (त्स् ३।३।९) मा हा स्म हि प्रजया मा तनुभिर् मा रधाम द्विषते सोम राजन् ॥

> वृषं वत्सतरीयुक्तम् ऐशान्याम् कारयेद् दिशि ।

> होतुर् वस्त्रयुगं दद्यात् सुवर्णं कांस्यम् एव च ॥

> अयस्कारस्य दातव्यं वेतनं मनसेप्सितम् ।

> भोजनं बहुसर्पिष्कं ब्राह्मणांश् चात्र भोजयेत् ॥

> उत्सृष्टो वृषभो यस्मिन् पिबत्य् अथ जलाशये ।

> तर्पयित्वाखिलान् देवान् पितॄंस् तस्योपतिष्ठति ॥

> शृङ्गेणोल्लिखते भूमिं यत्र क्वचन दर्पितः ।

> पितॄणाम् अन्नदानं तत् प्रभूतम् उपतिष्ठति ॥

ब्रह्माण्डपुराणे ।

> फलं वृषस्य वक्ष्यामि गदतो मे निबोधय ।

> वृषोत्सृष्टः पुनात्य् एव दश पूर्वान् दशापरान् ॥

> यत् किंचित् पिबते तोयम् अवतीर्णो नदीं वृषः ।

> वृषस्पृष्टं पितॄणां तद् अक्षयं समुदाहृतम् ॥

> येन येन स्पृशेत् तोयं लाङ्गूलादिभिर् अन्ततः ।

> सर्वं तद् अक्षयं तस्य पित्ड्णां नात्र संशयः ॥

> शृङ्गैः खुरैश् च यद् भूमिम् उल्लिखत्य् अनिशं वृषः ।

> मधुकल्याः पितॄणां तु अक्षया हि भवन्ति ताः ॥

> सहस्रनल्वमात्रेण तडागेन यथाविधि ।

> तृप्तिस् तु या पितॄणां तु सा वृषेणेति कथ्यते ॥

**इति श्रीविद्याधरवंशप्रभवश्रीशिलाहारनरेन्द्रजीमूतवाहनान्वयप्रसूत-**

**श्रीमदपरादित्यदेवविरचिते याज्ञवल्कीयधर्मशास्त्रनिबन्धे**

**दानप्रकरणं समाप्तम् ॥ ८ ॥**

## श्राद्धप्रकरणम्
**अथ सटीकयाज्ञवल्क्यस्मृतौ**

**श्राद्धप्रकरणम् । (९)**

_श्राद्धं स्वधनत्यागरूपत्वाद् दानेन सदृशम् इति दानविधानानन्तरं बुद्धिस्थम् अतो दानप्रकरणानन्तरं श्राद्धकल्पम् आरभते । तत्र कालो ऽङ्गम् अप्य् अनुपादेय इति स्वरूपेणैवाधिकारहेतुः । न हि कालान्तरे वर्तमानः कर्ताङ्गभूतं कालान्तरविशिष्टं कर्म शक्नुयात् कर्तुम् । किं तु तत्काल एवेति युक्तं कालस्याधिकारहेतुत्वम् । विष्णुक्रमादीनां तूपादेयाङ्गानां न स्वरूपम् अधिकारहेतुः किं तु तद्विषया शक्तिस् तस्मात् कालस्याधिकारहेतुत्वाद् अधिकारायत्तत्वाच् चानुष्ठानस्य श्राद्धकालांस् तावद् आह ।_

> **अमावास्याष्टका वृद्धिः कृष्णपक्षो ऽयनद्वयम् ।**

> द्रव्यब्राह्मणसंपत्तिर् विषुवत् सूर्यसंक्रमः ॥ १।२१७ ॥**

> व्यतीपातो गजच्छाया ग्रहणं चन्द्रसूर्ययोः ।**

> श्राद्धं प्रति रुचिश् चैव श्राद्धकालाः प्रकीर्तिताः ॥ १।२१८ ॥**

अमावास्यादयः श्राद्दस्याङ्गभूताः काला मन्वादिभिः प्रकीर्तिताः । अत्रामावास्या कृष्णपक्षस्य पञ्चदशी तिथिः । सा च सनीवाली कुहूश् चेति द्विविधा ।

> दृष्टचन्द्रा सिनीवाली नष्टचन्द्रा कुहूस् तथा ।

तत्र साग्निकैः सिनीवाल्यां श्राद्धं कार्यम् इतरैः कुह्वाम् । तथा च व्यासः ।

> दृष्टचन्द्रा स्नीवाली कार्या विप्रैस् तु साग्निकैः ।

> नष्टचन्द्रा कुहूः कार्या शूद्रैर् विप्रैर् अनग्निकैः ।

शूद्रैर् अनग्निकैर् विप्रैश् चेति योज्यम् । यत् तु प्रेचेतसोक्तम्,

> सिनीवाली कुहूश् चैव श्रुत्युक्ते पितृकर्मणि ।

> स्यातां चैते तु मध्याग्ने श्राद्धादि स्यात् कथं तदा ॥

> तिथिक्षये सिनीवाली तिथिवृद्धौ कुहूर् मता ।

> साम्ये ऽपि च कुहूर् ज्ञेया वेदवेदाङ्गवेदिभिः ॥ **[४१८]**

इति, तद् यत्र क्षये सिनीवाल्यां पितृयज्ञो भवति तद्विषयं ग्राह्यम् । यदा तु कुह्वां पितृयज्ञस् तदा साग्निकैर् अपि सैव ग्राह्या । पितृयज्ञानन्तरं हि श्राद्धं विहितम् । यद् आह मनुः ।

> पितृयज्ञं तु निर्वर्त्य विप्रश् चन्द्रक्षये ऽग्निमान् ।

> पिण्डान्वाहार्यकं श्राद्धं कुर्यान् मासानुमासिकम् ॥ इति ।

वीप्सातो नित्यम् अमावास्याश्राद्धम् इति संबध्यते । तथा च लौगाक्षिः ।

> श्राद्धं कुर्याद् अवश्यं तु प्रमीतपितृकः स्वयम् ।

> इन्दुक्षये मासि मासि वृद्धौ प्रत्यब्दम् एव च ॥ इति ।

एतच् च निरग्निनापि कार्यम् । तथा च उशना ।

> कुर्याद् अहर् अहः श्राद्धं प्रमीतपितृको द्विजः ।

> साग्निको ऽनग्निको वापि प्रतिमासे तथाब्दिकम् ॥ इति ।

प्रमीतपितृक इति वचनाज् जीवपितृकस्यानियमो गम्यते । तथा च हारीतः ।

> जीवे पितरि वै पुत्रः श्राद्धकर्म विवर्जयेत् ।

> यभ्यो वापि पिता दद्यात् तेभ्य एके प्रचक्षते ॥

तेभ्य एवेति च पक्षः साग्निकस्यैव । यद् आह सुमन्तुः।

> न जीवत्पितृकः कुर्याच् छ्राद्धम् अग्निम् ऋते द्विजः ।

> येभ्य एव पिता कुर्यात् तेभ्य एव तु साग्निकः ॥

अत्र विशेषो मैत्रायणीयप्रैशिष्टात् ।

> उद्वाहे पुत्रजनने पित्र्येष्ट्यां सौमिके मखे ।

> तीर्थे ब्राह्मण आयाते षड् एते जीवतः पितुः ॥

जीवत्पितृकस्य षड् एते श्राद्धकाला इत्य् अर्थः । पित्र्येष्टिश् चातुर्मास्येषु सौमिके मखे पुरोडाशात् पिण्डदानम् । अत्र च पितृग्रहणम् उपलक्षणार्थम्, यद् आह विष्णुः: "पितरि जीवति यः श्राद्धं कुर्यात् स येषां पिता कुर्यात् तेभ्यः कुर्यात् । पितामहे जीवति येषां पितामहः । पितरि पितामहे प्रपितामहे च जीवति नैव कुर्यात्" इति । एवं तावज् जीवपितृक इतरो वा साग्निः सिनीवाल्यां श्राद्धं कुर्याद् इत्य् उक्तम् । तत्र ये सिनीवालीप्रतिषेधास् ते निरग्निविषयाः पिण्डपितृयज्ञायोग्यसिनीवालीविषया वा ग्राह्याः । ते तावद् उदाह्रियन्ते । तत्र बौधायनः ।

**[४१९]**	मध्याह्नात् परतो यत्र चतुर्दश्य् एव वर्तते ।

> सिनीवालीति सा ज्ञेया पितृकार्ये तु निष्फला ॥

कार्ष्णाजिनिः ।

> भूतविद्धाम् अमावास्यां मोहाद् अज्ञानतो ऽपि वा ।

> श्राद्धकर्माणि ये कुर्युस् तेषाम् आयुः प्रहीयते ॥

इत्यादयः । यत् तु प्रचेतसोक्तम्,

> नागविद्धा च या षष्ठी सप्तम्या च तथाष्टमी ।

> दशम्येकादशीविद्धा त्रयोदश्या चतुर्दशी ॥

> भूतविद्धा त्व् अमावास्या न ग्राह्या मुनिपुंगवैः ।

इति, तच् छ्राद्धाद् अन्यत्र द्रष्टव्यम् । हारीतः ।

> तुलामकरमेषेषु कन्यायां मिथुने तथा ।

> भूतविद्धा त्व् अमावास्या पूज्या भवति यत्नतः ॥

एतद् अपि व्रतोपवासादिविषयम् । बौधायनः ।

> घटिकैकाप्य् अमावास्या प्रतिपत्सु न चेत् तदा ।

> भूतविद्धापि कर्तव्या दैवे पित्र्ये च कर्मणि ॥

अनग्निभिर् अपि भूतविद्धैव श्राद्धे कार्येत्य् अर्थः । घटिकैकापीति कर्मकालं व्याप्नोतीत्य् अर्थः । तेनापराह्णव्यापिनी कुहूः श्राद्धकर्मणि सर्वैर् एव त्याज्या । तथा च जाबालः ।

> प्रतिपत्स्व् अप्य् अमावस्या पूर्वाह्णव्यापिनी यदि ।

> पूरविद्धैव सा कार्या पित्र्ये कर्मणि सर्वदा ॥

अमावास्याश्राद्धस्यावश्यकत्वम्, असामर्थ्ये च प्रतिविधिविशेषम् आह हारीतः ।

> अष्टकान्वष्टकाभ्युदयतीर्थपात्रोपपत्तयः ।

> पितॄणाम् अतिरेको वै मासिको ऽर्थो ध्रुवः स्मृतः ॥

> अपि मूलैः फलैर् वापि तथाप्य् उदकतर्पणैः ।

> अविद्यमाने कुर्वीत न तु प्राप्तं विलङ्घयेत् ॥ इति ।

मासिको ऽर्थः पार्वणं श्राद्धम् । अत्रैव विषये देवलः ।

> यद् एव तर्पयत्य् अद्भिर् आहिताग्निर् दिने दिने ।

> पित्र्यं तेनैव चाप्नोति वार्षिकादिक्रियाफलम् ॥

> पिण्डमात्रं प्रदातव्यम् अभावे द्रव्यविप्रयोः ।

> श्राद्धाहनि तु संप्राप्ते भवेन् निरशनो ऽपि वा ॥ **[४२०]**

पिण्डदानासंभवे निरशनत्वम् । तथा ।

> पात्राभावे परं कृत्वा पितृयज्ञविधिं नरः ।

> निर्दिश्याप्य् अन्नम् उद्धृत्य यत्र पात्रं ततो गतिः ॥

पितृयज्ञविधिं कृत्वा यत्र ब्राह्मणस् तत्र तद् अन्नं नीत्वा ब्राह्मणाय दद्याद् इत्य् अर्थः । तथा ।

> निधाय वा दर्भचाटून् आसनेषु समाहितः ।

> प्रैषानुप्रैषसंयुक्तं निधानं प्रतिपद्यते ॥

> सर्वाभावे क्षिपेद् अग्नौ गवे दद्यात् तथाप्सु वा ।

> न तु प्राप्तस्य लोपो ऽस्ति पैतृकस्य विशेषतः ॥

> एकेनापि हि विप्रेण षट्पिण्डं श्राद्धम् आचरेत् ।

> षड् अर्घ्यान् दापयेत् तत्र षड्भ्यो दद्यात् तथासनम् ॥

> पिता भुङ्क्ते द्विजकरे मुखे भुङ्क्ते पितामहः ।

> प्रपितामहस् तु तालुस्थं कण्ठे मातामहः स्मृतः ॥

> एवम् अप्य् आचरेच् छ्राद्धं षड्दैवत्यं महामुने ।

> विलुप्तिं कारयेद् यस् तु पितृहा स प्रजायते ॥

वृद्धो वृद्धप्रमातामहः । मनुः ।

> अनेन विधिना श्राद्धं त्रिरब्दस्येव निर्वपेत् ।

> हेमन्तग्रीष्मवर्षासु पञ्चयज्ञिकम् अन्वहम् ॥

देवलः ।

> अनेन विधिना श्राद्धं कुर्यात् संवत्सरे सकृत् ।

> त्रिश् चतुर् वा यथा श्राद्धं मासे मासे दिने दिने ॥

वृद्धवसिष्ठः ।

> किंचिद् दद्याद् अशक्तस् तु उदकुम्भादिकं द्विजे ।

> तृणानि वा गवे दद्यात् पिण्डान् वाप्य् अथ निर्वपेत् ॥

> तिलदर्भैः पितॄन् वापि तर्पयेत् स्नानपूर्वकम् ।

> अग्निना वा दहेत् कक्षं श्राद्धकाले समागते ।

> तस्मिन् वोपवसेद् अह्नि जपेद् वा श्राद्धसंहिताम् ॥

विष्णुपुराणे ।

> असमर्थो ऽन्नदानस्य धान्यम् आमं स्वशक्तितः ।

> प्रदास्यति द्विजाग्र्येभ्यः स्वल्पाल्पाम् अपि दक्षिणाम् ॥

**[४२१]**	तत्राप्य् असामर्थ्ययुतः कराग्राग्रस्थितांस् तिलान् ।

> प्रणम्य द्विजमुख्याय कस्मैचिन् नृप दास्यति ॥

> तिलैः सप्ताष्टभिर् वापि समवेतं जलाञ्जलिम् ।

> भक्तिनम्रः सुमुद्दिश्य भुव्य् अस्माकं प्रदास्यति ॥

> यतः कुतश्चित् संप्राप्य गोभ्यो वापि गवाह्निकम् ।

> अभावे प्रयतस् तस्माच् छ्रद्धायुक्तः प्रदास्यति ॥

> सर्वाभावे वनं गत्वा कक्षमूलप्रदर्शकः ।

> सूर्यादिलोकपालानाम् इदम् उच्चैः पठिष्यति ॥

[तद् यथा मार्कण्डेयपुराणे योगिन्या मदालसयोक्तम्]

> न मे ऽस्ति वित्तं न धनं न चान्य्च् छ्राद्धोपयोगि स्वपितॄन् नतो ऽस्मि ।

> तृप्यन्तु भक्त्या पितरो मयैतौ भुजौ कृतौ वर्त्मनि मारुतस्य ॥

> इत्य् एवं पितृभिर् गीतं भावाभावप्रयोजनम् ।

> यः करोति कृतं तेन श्राद्धं भवति पार्थिव ॥

स्मृत्यन्तरम् ।

> अङ्गानि पितृयज्ञस्य यदा कर्तुं न शक्नुयात् ।

> स तदा वाचयेद् विप्रान् साकल्यात् सिद्धिर् अस्त्व् इति ॥

पितृयज्ञः श्राद्धम् । एवम् अमावास्याश्राद्धस्य नित्यत्वाद् उपात्तदुरितक्षयो ऽकरणनिमित्तप्रत्यवायपरिहारो वा नियोगसिद्धिर् वा प्रयोजनम् । ब्रह्मज्ञानसहितस्य तु मुक्तिः । वक्ष्यति हि तत्त्वज्ञाननिष्ठः श्राद्धकृद् विमुच्यत इति । अन्येषाम् अपि नित्यकर्मणाम् एतत् प्रयोजनम् अनुसंधेयम् । न च,

> पिण्डानाम् अङ्गभूतं हि मासिकं श्राद्धम् उच्यते ।

> पश्चाद् इदं भवेद् यस्मात् प्रशस्तामिषयोगतः ॥

इति भविष्यत्पुराणवचनाद् अमावास्याश्राद्दस्याङ्गत्वम् अवगम्यते । न पृथक्प्रयोजनम् अस्यास्तीति वाच्यम् । यतः पिण्डानां पितृयज्ञस्य यो ऽङ्गम् अमावास्याख्यः कालस् तत्र भूतं तदङ्गभूतम् इति तस्यार्थः । न पुनः पितृयज्ञाङ्गत्वम्, तथा हि सति निरग्नेस् तच्छ्राद्धम् अविधेयं स्यात् ।

> अष्टका मार्गशीर्षादिमासत्रयापरपक्षाष्तम्यः । अष्टकाशब्दो यद्य् अपि कर्मविशेषनाम तथापि तदङ्गभूतं कालम् इह लक्षयति नान्यथा श्राद्धकालाः प्रकीर्तिता इति युज्यते । तत्र गृह्यकृच्छौनकः ।

> हेमन्तशिशिरयोश् चतुर्णाम् अपरपक्षाणाम् अष्टमीष्व् अष्टकाः । **[४२२]**

इति वदन्न् अष्टमीचतुष्टयम् अष्टकाङ्गत्वेनाह । विष्णुस् तु त्रयम् एवाह: "अमावास्यास् तिस्रो ऽष्टकास् तिस्रो ऽन्वष्टका । माघीप्रोष्ठपद्यूर्ध्वं कृष्णत्रयोदशी व्रीहियवपाकौ चेति । 

> एतानि श्राद्धकालानि नित्यान्य् आह प्रजापतिः ।

> श्राद्धम् एतेष्व् अकुर्वाणो नरकं प्रतिपद्यते" ॥ इति 

अत एव नित्यता ह्य् अष्टकाश्राद्धस्य सिध्यति । ब्रह्मपुराणे पुनर् अष्टकाश् चतस्रः ।

> ऐन्द्र्यां तु प्रथमायां च शाकैः संतर्पयेत् पितॄन् ।

> प्राजापत्यां द्वितीयायां मांसैः शुद्धैश् च तर्पयेत् ॥

> वैश्वदेव्यां तृतीयायां अपूपैश् च यथाक्रमम् ।

> वर्षासु मेध्यैः शाकैस् तु चतुर्थ्याम् एव सर्वदा ॥

श्रावणादयश् चत्वारो मासा वर्षाः । माध्यंदिनशाखागृह्ये च मध्यावर्षे सा तुरीया शाकाष्टका । तथा — ऐन्द्री वैश्वदेवी प्राजापत्या पित्र्येति च । वृद्धिर् विवाहादिः । वैदिकः कर्मगणः पुत्रजन्मादिश् च । सा च निमित्तत्वाद् अनुपादेयेति कालतुल्यत्वाच् छ्राद्धकालाः प्रकीर्तिता इति कालशब्देन शक्या संग्रहीतुम् । ततश् च वृद्धिश्राद्धं नैमित्तिकत्वाद् आवश्यकम् । अत एव वृद्धशातातपः ।

> वृद्धौ न तर्पिता यैर् वै देवता गृहमेधिभिः ।

> तद्दानफलं सर्वम् आसुरो विधिर् एव सः ॥ इति ।

कृष्णपक्षः प्रसिद्धः । तस्य श्राद्धकालत्वं श्राद्धाङ्गभूतापराह्णावच्छेदकप्रतिपदादितिथिनिरूपणद्वारेण । एतच् चावश्यकम्, "शाकेनाप्य् अपरपक्षं नातिक्रामेन् मासि मासि वो ऽशनम् इति श्रुतिः" इति कात्यायनवचनात् । एतच् चामावास्येन श्राद्धेन विकल्पते, "अथ श्राद्धम् अमावास्यायां पितृभ्यो दद्यात् पञ्चमीप्रभृर्ति वापरपक्षस्य" इति गौतमवचनात् । न च पञ्चमीप्रभृतित्वं नियतम् । यतः स एवाह: "सर्वस्मिन् वा" इति । न च प्रत्यहं श्राद्धम् आशङ्कनीयम् । यद् आह कात्यायनः: "अपरपक्षे श्राद्धं कुर्वीतोर्ध्वं चतुर्थ्यां यद् अहः संपद्यते" इति । मनुस् तु,

> कृष्णपक्षे दशम्यादौ वर्जयित्वा चतुर्दशीम् ।

> श्राद्धे प्रशस्तास् तिथयो यथैता न तथेतराः ॥

इति दशम्यादिपक्षम् अप्य् उक्तवान् । **[४२३]** प्रतिमासं कृष्णपक्षविधानेनैव प्रोष्ठपद्या अपरपक्षो ऽपि प्राप्तः । तथास्य यमेन यः पृथग् विधिः क्रियते,

> आषाढीम् अवधिं कृत्वा यः पक्षः पञ्चमो भवेत् ।

> तत्र श्राद्धं प्रकुर्वीत कन्यास्थो ऽर्को भवेन् न वा ॥

इति, सो ऽमावास्याश्राद्धेन समुच्चयार्थः । प्रत्यहं तत्र श्राद्धप्राप्त्यर्थश् च । अत एव ब्रह्मपुराणम् ।

> अश्वयुक्कृष्णपक्षे तु श्राद्धं कार्यं दिने दिने ।

> त्रिभागहीनं पक्षं वा त्रिभागं त्व् अर्धम् एव वा ॥

अत्र पौर्णमास्यन्तमासाभिप्रायेण प्रोष्ठपद्या अपरपक्षो ऽश्वयुक्कृष्णपक्ष  उक्तः । त्रिभागहीनपक्षे ऽपि प्रत्यहं श्राद्धं कार्यम् । पक्षम् इति द्वितीयावशादत्यन्तसंयोगावगमात् । एवम् उत्तरत्रापि: "त्रिभागहीने पक्षे पञ्चमीप्रभृति वापरपक्षस्य" इति गौतमवचनात् । पञ्चमीप्रभृतिकरणपक्ष आद्याश् चतस्रस् तिथयो हीयन्ते चतुर्दशी चेति तिथिपञ्चकहानाद् भवति त्रिभागहीनः पक्षः । त्रिभागपक्षे दशम्याम् उपक्रमः । चतुर्दशीपरित्यागाच् च त्रिभागत्वम् । अर्धपक्षे पुनर् अष्टम्याम् उपक्रमः । चतुर्दशीवर्जनाच् चार्धत्वम् । विकल्पश् चायं कर्तृशक्त्यपेक्षः । मलमासापरपक्षे ऽपि प्रोष्ठपद्या अपरपक्षः कदाचिद् भवति । तन्निवृत्यर्थम् आह शाट्यायनिः ।

> नभस्य् अस्यापरे पक्षे तिथिषोडशकं तु यत् ।

> कन्यागतान्वितं चेत् स्यात् स कालः श्राद्धकर्मवत् ॥ इति ।

शुक्लप्रतिपदम् अन्तर्भाव्य षोडशसंख्या पूरणीया । नभस्यः प्रोष्ठपदः । कन्यागतान्वये विशेषम् आह कार्ष्णाजिनिः ।

> अन्ते वा यदि वा मध्ये यत्र कन्यां रविर् व्रजेत् ।

> पक्षः स पञ्चमः पूज्यः श्राद्धषोडशकं प्रति ॥ इति ।

तेन सिंहगते सूर्ये ऽस्ति श्राद्धषोडशकारम्भः । तथा च जातूकर्ण्यः ।

> आषाढीम् अवधिं कृत्वा य पक्षः पञ्चमो भवेत् ।

> श्राद्धकालः स विज्ञेयः कन्यां गच्छतु वा न वा ॥ इति ।

पक्षोपक्रमाभिप्रायम् एतत् । कन्यागतान्वयेन तु पक्षस्य भवितव्यम् एव, "कन्यागतान्वितं चेत् स्यात्" इत् वचनात् । ततश् च प्रोष्ठपद्याः पूर्वस्मिन्न् **[४२४]** अपरस्मिन् वा पक्षे कन्यासंक्रान्तौ सत्याम् उत्तरः पक्षः श्राद्धकालः । यत् तु ब्रह्माण्डपुराणे,

> कन्यागते सवितरि यान्य् अहानि तु षोडश ।

> क्रतुभिस् तानि तुल्यानि तत्र दत्तं महाफलम् ॥

तत् फलाधिक्याभिप्रायम् । तद् आह शाट्यायनिः ।

> पुण्यः कन्यागतस् तावत् पुण्यः पक्षश् च पञ्चमः ।

> कन्यागतः पञ्चमश् च सो ऽत्यन्तं पुण्य उच्यते ॥

ततश् च सवितुः कन्यागतत्वे पृथक्श्राद्धकालत्वम् । अतः पुनर् एव कार्ष्णाजिनिः ।

> कन्यागते सवितरि पितरो यान्ति वै सुतान् ।

> तावत् प्रेतपुरी शून्या यावद् वृश्चिकदर्शनम् ॥

ब्रह्मपुराणम् ।

> यावच् च कन्यातुलयोः क्रमाद् आस्ते दिवाकरः ।

> तावच् छ्राद्धस्य कालः स्याच् छून्यं प्रेतपुरं तदा ॥ इति ।

पञ्चमपक्षश्राद्धं नित्यम् । यद् आह जातुकर्ण्यः ।

> नैयोगिको विधिर् ह्य् एष पक्षे वै पञ्चमे स्मृतः ।

> तस्मिन् दत्तं हविर्भूतं पितॄणाम् अक्षयं भवेत् ॥ इति ।

नैयोगिको नैयमिकः । अत एव व्यासः ।

> हस्ते वर्षासु कन्यास्थे शाकेनापि गृहे वसन् ।

> पञ्चम्योर् अन्तरे दद्याद् उभयोर् वंशयोर् ऋणम् ॥

ऋणम् अवश्यं दयत्वात् । उभयोर् वंशयोर् मातापितृवंशयोः । पञ्चम्योः कृष्णशुक्लपक्षपञ्चम्योर् इत्य् अर्थः । अत्रानुकूल्यम् आह सुमन्तुः ।

> सूर्ये कन्यास्थिते कुर्याच् छ्राद्धं यो न गृहाश्रमी ।

> धनं पुत्राः कुतस् तस्य पितृनिःश्वासपीडनात् ॥

> येयं दीपान्विता राजन् ख्याता पञ्चदशी भिवि ।

> तस्यां दद्यान् न चेद् दत्तं पितॄणां वै महालये ॥

महालये कन्यागतपक्षे । यद् अपि स्मृत्यन्तरम्,

> बन्धूनाम् अपि सर्वेषां श्राद्धं कन्यागते रवौ ।

> निर्वपेद् आनुलोम्येन मृताहतिथिम् आश्रितः ॥

इति, तद् अनपत्यबन्धुविषयम् । **[४२५]**

> अयनद्वयं मकरकर्कटसंक्रान्ती तदुपलक्षितः कालः श्राद्धकालः । "सूर्यसंक्रमः" इत्य् अनेनैवायनपरिग्रहसिद्धौ पृथग्वचनम् अयनश्राद्धस्य नित्यत्वं बहुफलत्वं वा गमयति । तथा च जातूकर्ण्यः ।

> ग्रहोपरोगे (?) स्वसुते च जाते पित्र्ये मघायाम् अयनद्वये च ।

> नित्यं च शङ्खे च तथैव पद्मे दत्तं भवेन् निष्कसहस्रतुल्यम् ॥

नित्यशब्दश्रवणाद् उपरागादिश्राद्धसाहचर्याच् चायनश्राद्धम् आवश्यकम् । निष्कसहस्रदानतुल्यम् अधिकफलम् । पित्र्ये पितृक्षयाहनि । यद् वा पित्र्ये नभस्यापरपक्षे या मघा तस्याम् इत्य् अर्थः ।

> शङ्खम् आहुर् अमावास्यां क्षीणसोमां द्विजोत्तमाः ।

> अष्टका तु भवेत् पद्मं तत्र दत्तम् अथाक्षयम् ॥

विष्णुपुराणे ।

> वैशाखशुक्लस्य तु या तृतीया नवम्य् असौ कार्तिकशुक्लपक्षे ।

> नभस्यमासस्य च कृष्णपक्षे त्रयोदशी पञ्चदशी च माघे ॥

> एताश् चतस्रस् तिथयो युगाद्या दत्तं हुतं चाशु भवेद् अनन्तम् ।

> उपप्लवश् चन्दसमो रवेश् च तिस्रो ऽष्टकाया अयनद्वयं च ॥

> पानीयम् अप्य् अत्र तिलैर् विमिश्रं दद्यात् पितृभ्यः प्रयतो मनुष्यः ।

> श्राद्धं कृतं तेन समाः सहस्रं रहस्यम् एतन् मुनयो वदन्ति ॥

पानीयम् पय् अत्रेतिवचनाद् एषां श्राद्धानाम् आवश्यकत्वविनिश्चयः । कृष्णपक्ष इति त्रयोदश्याः पञ्चदश्याश् च विशेषणम् इति केचित् । तन् न, शास्त्रान्तरे ऽन्यथादर्शनात् । तथा च ब्रह्मपुराणे ।

> वैशाखशुक्लपक्षे तु तृतीयायां कृतं युगम् ।

> कार्तिके शुक्लपक्षे च त्रेता च नवमे ऽहनि ॥

> अथ भाद्रपदे कृष्णत्रयोदश्यां तु द्वापरम् ।

> माघे तु पूर्णमास्यां तु घोरं कलियुगं तथा ॥

> युगारम्भास् तु तिथयो युगाद्यास् तेन विश्रुताः ॥ इति ।

एतेन,

> द्वे शुक्ले द्वे तथा कृष्णे युगाद्ये परिकीर्तिते ।

इति कस्यचिद् व्याख्यानं प्रयाख्यातम् । यमः ।

> आषाढ्याम् अथ कार्तिक्यां माध्यां त्रीन् पञ्च वा द्विजान् ।

> तर्पयेत् पितृपूर्वं तु तद् अप्य् अक्षयम् उच्यते ॥

गौतमः: "श्रावण्याग्रहायण्योश् चान्वष्टकासु पितृभ्यो दद्यान् माघीवैशाख्योश् च" । **[४२६]** यत् तु विष्णुनोक्तम्: "आदित्यसंक्रमणं विषुवद्द्वयं विशेषेणायनद्वयं व्यतीपातो जन्मर्क्षम् अभ्युदयश् च ।

> एतांस् तु श्राद्धकालान् वै काम्यान् आह प्रजापतिः ।

> श्राद्धम् एतेषु यद् दत्तं तद् आनन्त्याय कल्पते" ॥

इति, तत् पितृतृप्तिरूपफलानन्त्यकामस्य विधायकम् इत्य् अयनश्राद्धस्य नित्यतां न विहन्ति । सर्वम् एव हि श्राद्धं पितृतृप्तिप्रदं पितॄंस् तर्पयेद् इत्यादिवचनबलाद् अवगम्यते । अथ वायनादिश्राद्धस्य भवतु नियता काम्यता च वचनद्वयबलाद् अग्निहोत्रादिवत् । अथ वायनद्वयशब्देनैव मकरकर्कटसंक्रान्त्योर् अभिधानम् । किं तु ताभ्यां पृथग् एव रवेर् उत्तरां दक्षिणां च दिशं प्रति गमनयोः ।

> द्रव्यब्राह्मणसंपत्तिर् द्रव्यस्य श्राद्धार्हस्य ब्राह्मणस्य वा पङ्क्तिपावनस्य संपत्तिर् लाभो यत्र काले स श्राद्धकालः । एतच् च नैमित्तिकत्वाद् आवश्यकम् । यद् आह हारीतः ।

> तीर्थद्रव्योपपत्तौ तु न कालम् अवधारयेत् ।

> पात्रं च ब्राह्मणं प्राप्य सद्यः श्राद्धं विधीयते ॥ इति ।

तीर्थं पुष्करादि । विषुवे मेषे तुलायां च सूर्यस्य संक्रान्तिः । अयनवद् अस्यापि पृथग्वचने प्रयोजनम् । अत्र पुलस्त्योक्तो विशेषः ।

> अयनद्वितये श्राद्धं विषुवद्द्वितये तथा ।

> युगादिषु च सर्वासु पिण्डनिर्वपणाद् ऋते ॥ इति ।

सूर्यसंक्रमः सूर्यस्य राशितो राश्यन्तरगमनम् । व्यतीपातो योगविशेषः पारिभाषिको वा । तत्र वृद्धमनुः ।

> श्रवणाश्वधनिष्ठार्द्रानागदैवतमस्तके ।

> यद्यमा रविवारेण व्यतीपातः स उच्यते ॥

नागदैवतम् आश्लेषा । मस्तके प्रथमपादे यदि चन्द्र इत्य् अर्थः । वराहपुराणे ।

> श्राद्धार्हम् आगतं द्रव्यं विशिष्टम् अथ वा द्विजम् ।

> श्राद्धं कुर्वीत विज्ञाय व्यतीपाते ऽयने तथा ॥

> विषुवे चैव संप्राप्ते ग्रहणे चन्द्रसूर्ययोः ।

> समस्तेष्व् एव विप्रेन्द्र राशिष्व् अर्के ऽधिगच्छति ॥

> नक्षत्रे ग्रहपीडासु दुष्टस्वप्नावलोकने ।

> इच्छाश्राद्धानि कुर्वीत नवसस्यागमे तथा ॥ **[४२७]**

गजच्छाया हस्तिच्छाया, तथा च काठकी श्रुतिः ।

> एतद् धि देवपितॄणां चायनं यद् धस्तिच्छाया ॥

तथा: "हस्तिच्छायायां श्राद्धं दद्यात्" । महाभारते पितृगाथा ।

> अनेन सर्वलोहेन वर्षासु नियतव्रतः ।

> हस्तिच्छायासु विधिवत् कर्णव्यजनवीजिनम् ॥ इति ।

श्राद्धं दद्याद् इति शेषः । कर्णव्यजनवीजितम् इत्य् अभिधानात् प्रत्यक्षहस्तिच्छायाविषयम् एवैतद् वाक्यम् । पारिभाषिकी च गजच्छाया, सा चोक्ता स्मृत्यन्तरे ।

> यदेन्दुः पितृदै(दे)वत्ये हंसश् चैव करे स्थितः ।

> तिथिर् वैश्रवणीया च गजच्छायेति सा स्मृता ॥ इति ।

पितृदै(दे)वत्यं मघा । हंस आदित्यः । करो हस्तनक्षत्रम् । वैश्रवणीया त्रयोदशी । एतत्त्रितययोगो गजच्छाया । ग्रहणम् उपरागः । अत्र च रात्र्यादाव् अपि श्राद्धम् इष्यते । यद् आह विष्णुः ।

> संध्यारात्र्योर् न कर्तव्यं श्राद्धं खलु विचक्षणैः ।

> तयोर् अपि च कर्तव्यं यदि स्याद् राहुदर्शनम् ॥ इति ।

मत्स्यपुराणे ।

> चन्द्रसूर्यग्रहे चैव मरणे पुत्रजन्मनि ।

> मलमासे ऽपि देयं स्याद् दत्तम् अक्षयकारकम् ॥

प्रसङ्गाद् ग्रहणविषयम् अन्यद् अपि किंचिद् उच्यते । तत्र मार्कण्डेयः ।

> चन्द्रे वा यदि वा सूर्ये दृष्टे राहौ महाग्रहे ।

> अक्षयं कथितं पुण्यं तत्रार्के तु विशेषतः ॥

दृष्टे दर्शनयोग्य इत्य् अर्थः । व्यासः ।

> सर्वं भूमिसमं दानं सर्वे ब्रह्मसमा द्विजाः ।

> सर्वं गङ्गासमं तोयं राहुग्रस्ते दिवाकरे ॥

दिवाकर इति चन्द्रस्याप्य् उपलक्षणम्, यतः ।

> इन्दोर् लक्षगुणं पुण्यं रवेर् दशगुणं ततः ।

> गङ्गातोये तु संप्राप्ते इन्दोः कोटी रवेर् दश ॥

> गवां कोटिसहस्रस्य सम्यग् दत्तस्य यत् फलम् ।

> तत् फलं जाह्नवीस्नाने राहिग्रस्ते निशाकरे ॥

> दिवाकरे पुनस् तद्वद् दशसंख्यम् उदाहृतम् ।

> चन्द्रसूर्यग्रहे चैव यो ऽवगाहेत जाह्नवीम् ॥

**[४२८]**	स स्नातः सर्वतीर्थेषु किम् अर्थम् अटते महीम् ।

> सूर्यवारे रवेर् ग्रासः सोमे सोमग्रहस् तथा ॥

> चूडामणिर् इति ख्यातस् तत्रानन्तं फलं भवेत् ।

> वारेष्व् अन्येषु यत् पुण्यं ग्रहणे चन्द्रसूर्ययोः ॥

> यत् पुण्यं कोटिगुणितं ग्रासे चूडामणौ स्मृतम् ।

लिङ्गपुराणे ।

> चन्द्रसूर्यग्रहे स्नायात् सूतके मृतके ऽपि च ।

> अस्नायी मृत्युम् आप्नोति स्नायी पापं न विन्दति ॥

> सूतके मृतके चैव न दोषो राहुदर्शने ।

> तावद् एव भवेच् छुद्धिर् यावन् मुक्तिर् न दृश्यते ॥

स्नानविषयम् एतत् । ततश् च समन्त्रकम् एव स्नानं राहुदर्शने सूतकादाव् अपि कार्यम् । तथा ।

> त्रिरात्रं समुपोष्यैवं ग्रहणे चन्द्रसूर्ययोः ।

> स्नात्वा दत्वा च विधिवन् मोदते ब्रह्मणा सह ॥

> एकरात्रम् उपोष्यैवं स्नात्वा दत्वा च शक्तितः ।

> कञ्चुकाद् इव सर्वस्य निष्कृतिः पापकोशतः ॥

कात्यायनः ।

> उपाकर्मण्य् अथोत्सर्गे प्रेतस्नाने तथैव च ।

> चन्द्रसूर्यग्रहे चैव रजोदोषो न विद्यते ॥

देवीपुराणे ।

> कार्तिके ग्रहणं श्रेष्ठं गङ्गायमुनसंगमे ।

> मार्गे तु ग्रहणं पुण्यं देविकायां महामुने ॥

> पौषे तु नर्मदा पुण्या माघे संनिहिता शुभा ।

संनिहिता शुभा नर्मदा कुरुक्षेत्रमध्यगेत्य् अर्थः ।

> फाल्गुने वरुणा पुण्या चैत्रं पुण्या सरस्वती ।

> वैशाखे तु महापुण्या चन्द्रभागा सरिद् वरा ॥

> ज्येष्ठे तु कौशिकी पुण्या आषाढे तापिका नदी ।

> श्रावणे सिन्धुनामा च प्रोष्ठे श्रेष्ठा च गण्डकी ॥

> आश्विने सरयूः श्रेष्ठा भूयःपुण्या तु नर्मदा ।

> गोदावरी महापुण्या चन्द्रे राहुसमन्विते ॥

> सूर्ये च शशिना ग्रस्ते तमोरूपे महामते ।

> नर्मदातोयसंसर्गात् कृतकृत्यो भवेन् नरः ।

> एवं गङ्गापि द्रष्टव्या तद्वद् देवी सरस्वती ॥ **[४२९]**

मत्स्यपुराणे ।

> गङ्गाकनखले पुण्ये प्रयागं पुष्करं गया ।

> कुरुक्षेत्रं तथा पुण्यं राहुग्रस्ते दिवाकरे ॥

ऋष्यशृङ्गः ।

> राहुग्रस्ते यदा सूर्ये यस् तु श्राद्धं प्रकल्पयेत् ।

> तेनैव सकला पृथ्वी दत्ता विप्रस्य वै करे ॥

मार्कण्डेयः ।

> चन्द्रस्य यदि वा भानोर् यस्मिन्न् अहनि भार्गव ।

> ग्रहणं तु भवेत् तत्र न पूर्वं भोजनक्रिया ॥

> नाचरेत् संग्रहे (?) तस्मिंस् तथैवास्तम् उपागते ।

> यावत् स्यान् नोदयस् तस्य नाश्नीयात् तावद् एव तु ॥

एवं च सति,

> चन्द्रसूर्यग्रहे नाद्याद् अद्यात् स्नात्वा विमुक्तयोः ।

> अमुक्तयोर् अस्तगयोर् दृष्ट्वा स्नात्वा परे ऽहनित् ॥

इत्य् अत्र चन्द्रसूर्यग्रहशब्दस् तदुक्तम् अहोरात्रं लक्ष्यति । अन्यथा "न पूर्वं भोजनक्रिया" इति वाक्यविरोधः स्यात् । सर्वत्राहनि रातौ च भोजनस्य प्रतिषिद्धस्य प्रतिप्रसवार्थम् उक्तम् "अद्यात् स्नात्वा विमुक्तयोः" इति । प्रसिद्धम् अन्यत् । दृष्ट्वेत्य् उदयोपलक्षणार्थम्, "यावत् स्यान् नोदयस् तस्य" इति वचनात् । तथा ।

> ग्रहणं च भवेद् इन्दोः प्रथमाद् अधि यामतः ।

> भुञ्जीतावर्तनात् पूर्वं पश्चिमे प्रथमाद् अधि(धः) ॥

प्रथमयामाद् ऊर्ध्वम् इत्य् अर्थः । आवर्तनं दिनमध्यम् । पश्चिमे तु रात्रियामे रात्रेश् चतुर्थप्रहरे यदि ग्रहणं तदा रात्रेर् एव तस्याः प्रथमप्रहराद् अधो भुञ्जीतेति । तथा ।

> अपराह्णे तु मध्याह्ने मध्याह्ने यदि संगवे ।

> भुञ्जीत संगवे चत् स्यान् न पूर्वं भोजनक्रिया ॥

अत्यन्तासमर्थविषयम् एतत् । समर्थस्य तु भोजने प्रायश्चित्तम् उक्तं कात्यायनेन ।

> चन्द्रसूर्यग्रहे भुक्त्वा प्राजापत्येन शुध्यति ।

> तस्मिन्न् एव दिने भुक्त्वा त्रिरात्रेणैव शुध्यति ॥

षट्त्रिंशन्मतात् ।

> सर्वेषाम् एव वर्णानां सूतकं राहुदर्शने ।

> स्नात्वा कर्माणि कुर्वीत शृतम् अन्नं विवर्जयेत् ॥

> नवश्राद्धस्य यच् छिष्टं ग्रहपर्युषितं च यत् ।

> दम्पत्योर् भुक्तिशिष्टं तु भुक्त्वा चान्द्रायणं चरेत् ॥

> सूर्यग्रहो यदा रातौ दिवा चन्द्रग्रहो यदि ।

> तत्र स्नानं न कुर्वीत दद्याद् दानं न च क्वचित् ॥

यद् भूभागव्यवस्थितानाम् उपरागो दर्शनायोग्यस् तद्विषयम् एतत् । **[४३०]** देवलः ।

> यथा स्नानं च दानं च सूर्यस्य ग्रहण्र् दिवा ।

> सोमस्यापि तथा रत्रौ स्नानं दानं विधीयते ॥

यत्र ग्रहो(सूर्यो)दयाद् ऊर्ध्वं ग्रस्तस्य चन्द्रस्यास्तमयस् तत्र सूर्योदयात् प्राग् एव राहुदर्शणनिमित्तं स्नानदानादि कार्यम् । न तु पश्चाद् इत्य् अर्थः । ग्रहणनिमित्तं च श्राद्धम् आवश्यकम् । तथा लिङ्गपुराणे ।

> सर्वस्वेनापि कर्तव्यं श्राद्धं वै राहुदर्शने ।

> अकुर्वाणस् तु तच् छ्राद्धं पङ्के गौर् इव सीदति ॥

शातातपः ।

> आपद्य् अनग्नौ तीर्थे च चन्द्रसूर्यग्रहे तथा ।

> आमश्राद्धं द्विजो दद्याच् छूद्रो दद्यात् सदैव तु ॥

> स्नानं दानं तपः श्राद्धम् अनन्तं राहुदर्शने ।

> आसुरी रात्रिर् अन्यत्र तस्मात् तां परिवर्जयेत् ॥

श्राद्धं प्रति रुचिश् चैवेति । अत्र रुचिर् इच्छा । सा च सदा श्राद्धानुष्ठानविषया भवति तदैव श्रद्धं कुर्यात् । निमित्तेन च कालतुल्यत्वात् तस्या औपचारिकं श्राद्धकालत्वम् । एवं श्राद्धं प्रति कालविधिर् उक्तः । श्राद्धस्वरूपम् आपस्तम्बश् चाह: "अथैतन् मनुः । श्राद्धशब्दकर्म प्रोवाच प्रजानिःश्रेयसाय तत्र पितरो देवता ब्राह्मणास् त्व् आहवनीयार्थे" इति । अनेन होमात्मकः श्राद्धशब्दार्थो निरूपितः । ब्राह्मणा आहवनीयार्थ आहवनीयकार्ये प्रक्षिप्यमाणहविर्धारणलक्षणे वर्तन्ते । न चाभुञ्जानास् ते तत् कार्यं कर्तुं शक्नुवन्तीत्य् अर्थाद् ब्राह्मणभोजनपर्यन्तता श्राद्धस्यानेनोक्ता । अत एव वक्ष्यति ।

> ततो यथासुखं वाच्यं भुञ्जीरंस् ते ऽपि वाग्यताः । इति ।

अत एव गृह्यकृच् छौनकः: "नवावराञ् श्रोत्रियान् भोजयेद् अयुजो वा" इत्य् आह । मनुर् अपि ।

> पितृशब्देनात्र यस्य यस्य मातामहादेर् देवतात्वं शास्त्रान्तरेण विधीयते तस्य सर्वस्य परिग्रहः क्रियते । तथा हि सति बहुवचनम् उपपद्यते । पितृशब्देनात्रासपिण्डीकृता **[४३१]** अप्य् उच्यन्ते नवश्राद्धादेः श्राद्धत्वसिद्ध्यर्थम् । आमश्राद्धादौ च प्रणाड्या ब्राह्मणभोजनपर्यन्तताया विद्यमानत्वान् मुख्यम् एव श्राद्धत्वम् । किं तु पाकपरिवेषणाद्यङ्गाननुष्ठानात् तत्र गौणत्वोक्तिः । तस्मात् सिद्धं श्राद्धस्य होमात्वकत्वम् । तत्र पुत्रादेर् अधिकारस् तस्य तत्र कर्तृत्वस्मरणात् । यत् कर्तृकं हि यत् कर्म स एव तत्राधिकारी यथा राजा राजकर्तृके राजसूये । तत्र शङ्खः ।

> पितुः पुत्रेण कर्तव्या पिण्डदानोदकक्रिया ।

> पुत्राभावे तु पत्नी स्यात् पत्न्यभावे तु सोदरः ॥ इति ।

अत्र पितृग्रहणं प्रदर्शनार्थम् । तेन मातुर् अप्य् और्ध्वदैहिकं पुत्रेण कार्यम् । यत् तु शातातपेनोक्तम्,

> अन्वष्टकासु वृद्धौ च प्रतिसंवत्सरं तथा ।

> अत्र मातुः पृथक्श्राद्धम् अन्यत्र पतिना सह ॥

इति, तत् सपिण्डीकरणाद् उत्तरकालविषयम् । प्रेतत्वविमोक्षार्थं श्राद्धजातं सर्वम् एव मातुः पृथक्कार्यम् । यद् आह शङ्खः ।

> अन्वष्टकां तथा मातृश्राद्धं चैव मृताहनि ।

> एकोद्दिष्टं तथा भुक्त्वा स्त्रीषु नान्यत् पृथग् भवेत् ॥ इति ।

अत्र चैकोद्दिष्टशब्देन प्रेतत्वविमोचकं सर्वम् एव श्राद्धम् उच्यते च पुनर् अन्वष्टकादिश्राद्धान्य् एकोद्दिष्टान्य् एव कार्याणीत्य् उच्यते । अत एव विष्णुः: "अन्वष्टकासु दैवपूर्वं शाकमांसापूपैः श्राद्धं कृत्वान्वष्टकास्व् अष्टकावद् वह्नौ हुत्वा दैवपूर्वम् एव मात्रे पितामह्यै प्रपितामह्यै च पूर्ववद् ब्राह्मणान् भोजयित्वा दक्षिणाभिश् चाभ्यर्च्यानुव्रज्य विसर्जयेत्" । अत एव वृद्धिश्राद्धे शङ्खः पार्वणम् एव विधिम् आह ।

> पित्रादित्रयपत्नीषु भोज्या मातॄः प्रति द्विजाः ।

> स्त्रीणाम् एव तु तद् यस्मान् मातृश्राद्धम् इहोच्यते ॥ इति ।

केचिद् अन्यत्र पतिना सहेति वचनं पित्रा सह सपिण्डीकृतायां मातरीति व्यवस्थापयन्ति । तत्प्रमाणतया च शातातपीयं वचनं पठन्ति ।

> एकमूर्तित्वम् आयाति सपिण्डीकरणे कृते ।

> पत्नी पतिपितॄणां तु तस्माद् अंशेषु भागिनी ॥ इति ।

बार्हस्पत्यम् अपि ।

> स्वेन भर्त्रा समं श्राद्धं माता भुङ्क्ते सुधासमम् ।

> पितामही च स्वेनैव स्वेनैव प्रपितामही ॥ **[४३२]**

इति, तद् अयुक्तम् । न ह्य् अत्र वाक्यद्वये ऽपि पित्रा सह मातुः सपिण्डनम् अवबोध्यते । येन तद्विषयत्वे पूर्ववाक्यस्यैतत् प्रमाणं स्यात् । यत् तु सपिण्डीकरणे कृत एकमूर्तित्वम् इत्य् उक्तं तत् पित्रादिदै(दे)वत्ये श्राद्धे तत्पत्नीनां सहभावलक्षणम् एकमूर्तित्वम् अवबोधयति । न पुनर् अभेदलक्षणम् । न हि यो येन सपिण्डी क्रियते स तेनाभिन्नस् तद्दै(दे)वत्ये वा श्राद्धे सहभावेन देवतात्वम् अनुभवति प्रमाणाभावात् । तस्मात् पितामह्या सपिण्डीकृतायां मातर्य् अप्य् एत वचनम् उपपद्यते । सपिण्डीकरणोत्तरकालम् एव पित्रादिदै(दे)वत्ये मातॄणां सहभावेन देवतात्वम् इत्य् एतावन्मात्रविधिपरत्वात् तस्य । अत एव षट्त्रिंशन्मते गोत्रसूतकसाहचर्येण भर्त्रा सहैकपिण्डत्वं नार्याः कीर्त्यते ।

> एकत्वं सा गता भर्तुः पिण्डे गोत्रे ऽथ सूतके ।

> न पृथक्पिण्डदानं तु तस्मात् पत्नीषु विद्यते ॥ इति ।

ततश् च पितामह्या पितामहेन वा सपिण्डीकृताया मातुर् न पृथक्श्राद्धम् । एतच् चानियतम् इति गम्यते चतुर्विंशतिमतात् ।

> क्षयाहं वर्जयित्वैकं स्त्रीणां नास्ति पृथक्क्रिया ।

> केचिद् इच्छन्ति नारीणां पृथक्श्राद्धं महर्षयः ॥ इति ।

ततश् चान्वष्टकादित्रये स्त्रीणां श्राद्धं पृथग् एव । गयामहालयादौ तु पृथक् सह वा स्वभर्तृभिर् इति सिद्धम् ।

> पितुः पुत्रेण कर्तव्या पिण्डदानोदकक्रिया ।

इति पिण्डदानग्रहणं सकलौर्ध्वदैहिकोपलक्षणार्थम् । पुत्रशब्दो यद्य् अप्य् औरसे मुख्यः क्षेत्रजादिषु गौणस् तथापि "पुत्राभावे तु पत्नी स्यात्" इत्य् अत्र मुख्ये गौणे च वर्तते । अन्यथा गौपुत्रकरणे यद् उक्तम्,

> पिण्डदो ऽंशहरश् चैषां पूर्वाभावे परः परः ।

इति, तद् विरुध्यते । "पत्न्यभावे तु सोदरः" इति सोदरग्रहणं पत्न्यभावे यो दायहरस् तदुपलक्षणार्थम् । ततश् च दुहित्रादीनां श्राद्धदत्वम् उक्तं भवति । अत्र च पत्नीशब्दो विवाहयज्ञसंयोगिन्यां भार्यायां वर्तते । यत् पुनर् आह कात्यायनः ।

> अष्टकायां पतिर् दद्याद् अपुत्रायां न तु क्वचित् ।

> न पुत्रस्य पिता चैव नानुजस्य तथाग्रजः ॥ **[४३३]**

इति, तद् अंशहरत्वाभावे पित्रादेर् द्रष्टव्यम् । अंशहरत्वे ऽपि पित्रादिर् अपि कुर्याद् एव । बौधायनः ।

> पितुः पुत्रेण कर्तव्यं न कुर्वीत पिता सुते ।

> अतिस्नेहात् तु कर्तव्यं सपिण्डीकरणं त्यजेत् ॥

विष्णुः: "यश् चार्थहरः स पिण्डदायी पुत्रः पितृवित्ताभावे ऽपि पिण्डं दद्यात्" । पिण्डशब्दः श्राद्धोपलक्षणार्थः । पुत्रसंस्तुता भ्रातृपुत्रसपत्नीपुत्रानुजभ्रातरो रिक्तग्रहणे ऽपि श्राद्धं दद्युः । तथा च मनुः ।

> भ्रातॄणाम् एकजातानाम् एकश् चेत् पुत्रवान् भवेत् ।

> सर्वे ते तेन पुत्रेण पुत्रिणो मनुर् अब्रवीत् ॥

> सर्वासाम् एकपत्नीनाम् एका चेत् पुत्रिणी भवेत् ।

> सर्वास् तास् तेन पुत्रेण प्राह पुत्रवतीर् मनुः ॥

तथा ।

> पुत्रवत् पालयेच् चैनाञ् ज्येष्ठो भ्राता यवीयसः ।

तथा ।

> मातुर् अग्रे ऽधिजननं द्वितीयं मौञ्जिबन्धने ।

> तत्रास्य माता सावित्री पिता त्व् आचार्य उच्यते ॥

विष्णुपुराणे त्व् अन्यथा क्रम उक्तः ।

> पुत्रः पौत्रः प्रपौत्रो वा तद्वद् भात्रादिसंततिः ।

> सपिण्डसंततिर् वापि क्रियार्हा नृप जायते ॥

> तेषाम् अभावे सर्वेषां समानोदकसंततिः ।

> मातृपक्षस्य पिण्डेन संबद्धो यो जलेन वा ॥

> कुलद्वये ऽपि चोत्सन्ने स्त्रीभिः कार्या क्रिया नृप ।

> तत्संघान्तर्गतैर् वापि कार्याः सर्वा मताः क्रियाः ॥

> उत्सन्नबन्धो रक्ताद् वा कारयेद् अवनीपतिः ।

> पूर्वक्रिया मध्यमाश् च तथा चैवोत्तराः क्रियाः ॥

> त्रिप्रकाराः क्रिया ह्य् एतास् तासां भेदाञ् शृणुष्व मे ।

आ दाहाद् धार्यायुधादिस्पर्शाद् अन्त्याश् च(?) याः क्रियाः पिण्डदानाद् या अशौचमध्यभावास् ताः पूर्वाः । मध्यमा मासि मास्य् एकोद्दिष्टसंज्ञकाः ।

> प्रेते पितृत्वम् आपन्ने सपिण्डीकरणाद् अनु ।

> क्रियन्ते याः क्रियाः पित्र्याः प्रोच्यन्ते ता नृपोत्तराः ॥

**[४३४]**	पितृमातृसपिण्डैस् तु समानसलिलैस् तथा ।

> तत् संधान्तर्गतैश् चैव राज्ञा वा धनहारिणा ॥

> पूर्वक्रियास् तु कर्तव्याः पुत्राद्यैर् एव चोत्तराः ।

> दौहित्रैर् वा नरश्रेष्ठ कार्यास् तत्तनयैस् तथा ॥

> मृताहनि तु कर्तव्याः स्त्रीणाम् अप्य् उत्तराः क्रियाः ।

> प्रतिसंवत्सरं राजन्न् एकोद्दिष्टविधानतः ॥ इति ।

स्मृत्यन्तरम् ।

> पुत्रो भ्राता तथा शिष्यः सगोत्रोदकभागिनः ।

> विहिताः पिण्डदाने तु तथा बन्धुः समाश्रितः ॥

गौतमः: "पुत्राभावे सपिण्डमातृसपिण्डाः शिष्याश् च दद्युः । तदभाव ऋत्विगाचार्यौ" इति । धर्मः ।

> मातुलो भागिनेयस्य स्वस्रीयो मातुलस्य च ।

> श्वशुरस्य गुरोश् चैव सख्युर् मातामहस्य च ॥

> एतेषां चैव भार्याभ्यः स्वसुर् मातुः पितुस् तथा ।

> श्राद्धदानं तु कर्तव्यं नामभिस् तत् तथैव च ॥

मार्कण्डेयपुराणात् ।

> पुत्राभावे सपिण्डस् तु तदभावे सहोदकः ।

> मातुः सपिण्डा वा ये स्युर् ये वा मातुः सहोदकाः ॥

> सर्वाभावे स्त्रियः कुर्युः स्वभर्तॄणाम् अमन्त्रकम् ।

> तदभावे तु नृपतिः कारयेत् स्वकुटुम्बवत् ॥

> तज्जातीयैर् नरैः सम्यग् दाहाद्याः सकलाः क्रियाः ।

> सर्वेषाम् एव वर्णानां बान्धवो नृपतिर् यतः ॥

स्त्रीशब्दो ऽत्र भुजिष्यावरोधनाद्यपरिणीतस्त्रीविषयः । ततश् च "पत्न्यभावे तु सोदरः" इत्य् अनेनाविरोधः ।

> प्रीत्या श्राद्धं तु कर्तव्यं सर्वेषां वर्णलिङ्गिनाम् ।

> एवं कुर्वन् नरः सम्यङ् महतीं श्रियम् आप्नुयात् ॥

लिङ्गिन आश्रमिणः । अत्र विषये विशेषैर् अपवादम् आह पारस्करः ।

> न ब्राह्मणेन कर्तव्यं शूद्रस्याप्य् और्ध्वदैहिकम् ।

> शूद्रेण वा ब्राह्मणस्य विना पारशवात् क्वचित् ॥ **[४३५]**

पारशवो विन्नायां शूद्रायां ब्राह्मणाज् जातः । स च ब्राह्मण्यादिपुत्रान्तराभावे ऽधिकारी । कार्ष्णाजिनिः ।

> पुत्रः शिष्यो ऽथ वा पत्नी पिता भ्राता स्नुषा गुरुः ।

> स्त्रीहारी धनहारी च कुर्यात् पिण्डोदकक्रियाम् ॥

ब्रह्मपुराणम् ।

> ब्राह्मणस् त्व् अन्यवर्णानां न करोति कदाचन ।

> कामान् मोहाद् भयाल् लोभात् कृत्वा तज्जातितां व्रजेत् ॥

> पुत्राः कुर्वन्ति विप्राय क्षत्रविट्शूद्रयोनयः ।

> स तादृशेभ्यः पुत्रेभ्यो न करोति कदाचन ॥

> स्वमाता कुरुते तेषां ते ऽपि तस्याश् च कुर्वते ॥

स्मृत्यन्तरम् ।

> स्त्रीणाम् अमन्त्रकं श्राद्धं तथा शूद्रासुतस्य च ।

> प्राग् द्विजातेर् व्रतादेशात् ते ऽपि कुर्युस् तथैव तत् ॥

अथ द्व्यामुष्यायणाधिकारो निरूप्यते । तत्र यमः ।

> कुर्यान् मातामहश्राद्धं नियमात् पुत्रिकासुतः ।

> उभयोर् अथ संबद्धः कुर्यात् स उभयोर् अपि ॥

द्विविधः पुत्रिकापुत्रः । एको मातामहेनैव संबद्धो ऽपरः पितृमातामहाभ्याम् इति । तत्र प्रथमो मातामहश्राद्धं नियमेन कुर्यात् पितृश्राद्धम् इच्छया । यस् तूभयसंबद्धः स उभयोर् नियमेन कुर्यात् । तत्र मातामहश्राद्धम् एकोद्दिष्टं त्रिपुरुषं वेति जिज्ञासायां कात्यायन आह ।

> मातामहस्यापुत्रस्य श्राद्धादि पितृवद् भवेत् ।

> संबन्धिबान्धवादीनाम् एकोद्दिष्टं तु सर्वदा ॥

एतच् च दौहित्रमात्रविषयम् अविशेषात् । न तु पुत्रिकापुत्रविषयम् एव । यस्य तु पुत्रिकापुत्रस्य मातैव मातामहेन पुत्रतया परिगृहीता तं प्रति मनुर् आह ।

> मातुः प्रथमतः पिण्डं निर्वपेत् पुत्रिकासुतः ।

> द्वितीयं तु पितुस् तस्यास् तृतीयं तु पितुः पितुः ॥

यस् तु दौहित्रो न तु पुत्रिकापुत्रः किं तु,

> अकृता वा कृता वापि यं विन्देत् सदृशात् सुतम् ।

> पौत्री पितामहस् तेन दद्यात् पिण्डं हरेद् धनम् ॥

इति मनुवचनबलान् मातामहधनादायी स नियमेन मातामहश्राद्धं कुर्यात् । **[४३६]** यद् आह स्कन्दः ।

> श्राद्धं मातामहानां तु अवश्यं धनहारिणा ।

> दौहित्रेणार्थनिष्कृत्यै कर्तव्यं विधिवत् सदा॥

अत्रोपपत्तिम् आह ।

> मलम् एतन् मनुष्याणां द्रविणं यत् प्रकीर्तितम् ।

> तद् गृह्णन् मलम् आदत्ते दुर्भिद ज्ञानिनाम् अपि ॥

> ऋषिभिस् तस्य निर्दिष्टा निष्कृतिः पावना परा ।

> आ देहपतनात् कुर्यात् तस्य पिण्ड्ōदकक्रियाम् ॥ इति ।

यस् तु दौहित्रो न पुत्रिकापुत्रो न च मातामहस्य धनं गृह्णाति स तस्यापुत्रस्य श्राद्धं कुर्वन् निःश्रेयसेन युज्यते । न पुनर् अकुवन् प्रत्यवायी स्यात् । क्षेत्रजो ऽपि द्व्यामुष्यायणो यः क्षेत्रिकबीजिभ्यां पितृभ्यां संबद्धस् तं प्रति देवल आह ।

> द्व्यामुष्यायणका दद्युर् द्वाभ्यां पिण्डोदके पृथक् ।

> द्वाभ्यां देयास् तु षट्पिण्डा एव कुर्वन् न मुह्यति ॥

द्वाभ्यां पितृवर्गाभ्याम् इत्य् अर्थः । एवं ब्राह्मणभोजने ऽपि । अत्रासमर्थं प्रति बौधायन आह ।

> द्विपितुः पिण्डदानं स्यात् पिण्डः पिण्डो द्विनामकः ।

> द्वाभ्यां देयास् त्रयः पिण्डा एवं कुर्वन् न मुह्यति ॥

अत्र क्रमविशेषम् आह ऋष्यशृङ्गः ।

> क्षेत्रिकस्य पितुस् त्व् आदौ दद्यात् पिण्डं तथोदकम् ।

> पश्चात् तु येन ये जातास् तेभ्यो दद्याज् जलाञ्जलिम् ॥

मरीचिः ।

> सगोत्रो वान्यगोत्रो वा यो भवेद् विधवासुतः ।

> पिण्डं श्राद्धविधानं च क्षेत्रिणे प्राग् विनिर्वपेत् ॥

> बीजिने च ततः पश्चात् क्षेत्री जीवति चेत् क्वचित् ।

> बीजिने दद्युर् आदौ च मृते पश्चात् प्रदीयते ॥

> उभौ यदि मृतौ स्यातां बीजिन्य् आदौ तदा ददेत् (?) ।

> क्षेत्रिण्य् आदौ न दत्तं चेद् बीजिने नोपतिष्ठति ॥

नारदः ।

> जाता ये त्व् अनियुक्तायाम् एकेन बहुभिस् तथा ।

> अरिक्थभाजस् ते सर्वे बीजिनाम् एव ते सुताः ॥

> दद्युस् ते बीजिने पिण्डं माता चेच् छुल्कतो हृता ।

> अशुल्कोपनताया ते पिण्डदा वोढुर् एव ते ॥

शुल्कं मूल्यम् । **[४३७]** ऋष्यशृङ्गः ।

> स्त्रीणाम् आद्यस्य भर्तुर् वै यद् गोत्रं तेन निर्वपेत् ।

> यदि त्व् अक्षतयोनिः स्याद् अन्यपक्षसमाश्रिता ॥

> तद्गोत्रेण तथा देयं पिण्डं श्राद्धम् तथोदकम् ॥ १।२१७–२१८ ॥

_श्राद्धसंपत्तिहेतून विप्राञ् श्लोकत्रयेणाह_ ।

> **अग्र्यः सर्वेषु वेदेषु श्रोत्रियो ब्रह्मविद् युवा ।**

> वेदार्थविज् ज्येष्ठसामा त्रिमधुस् त्रिसुपर्णकः ॥ १।२१९ ॥**

> स्वस्रीयऋत्विग्जामातृयाज्यश्वशुरमातुलाः ।**

> त्रिना(णा)चिकेतदौहित्रशिष्यसंबन्धिबान्धवाः ॥ १।२२० ॥**

> ज्ञाननिष्ठास् तपोनिष्ठाः पञ्चाग्निर् ब्रह्मचारिणः ।**

> पितृमातृपराश् चैव ब्राह्मणाः श्राद्धसंपदे ॥ १।२२१ ॥**

अग्र्यो मुख्यो ऽध्येतॄणाम्, सर्वेषु चतुर्षु वेदेषु । श्रोत्रियो यथाविध्य् एकशाखाध्यायी । ब्रह्मविद् औपनिषदपुरुषवित् । युवा मध्यवयाः । वेदार्थविद् वेदवाक्यार्थवित् । ज्येष्ठसामा ज्येष्ठसामाख्यं व्रतं कृत्वा ज्येष्ठाख्यसामाध्येता । त्रिमध्वाख्यं व्रतं कृत्वा यस् तदाख्यम् एव वेदभागम् अधीते स त्रिमधुः । एवं त्रिसुपर्णः । त्रिना(णा)चिकेतव्रतपूर्वकं तदाख्यवेदभागाध्यायी त्रिना(णा)चिकेतः । संबन्धिनो वैवाह्याः । बान्धवा मातामहप्रभृतयः । ज्ञाननिष्ठा अध्यात्मविदः । कर्मनिष्ठा इति पाठे विहितानुष्ठानपराः । एवं तपोनिष्ठाः । सभ्यावसथ्यौ त्रेता चेति पञ्चाग्नयस् तद्वान् पञ्चाग्निः । ब्रह्मचारिण इत्य् एकस्मिन् बहुवचनं जात्यभिप्रायम् । अन्ये प्रसिद्धाः । एते ब्राह्मणा भोज्यमानाः श्राद्धस्य संपदे समृद्धये भवन्ति । अत्र मनुः ।

> श्रोत्रियायैव देयानि हव्यकव्यानि दातृभिः ।

> अर्हत्तमाय विप्राय तस्मै दत्तं महाफलम् ॥

> एकैकम् अपि विद्वांसं दैवे पित्र्ये च भोजयेत् ।

> पुष्कलं फलम् आप्नोति नामन्त्रज्ञान् बहून् अपि ॥

> दूराद् एव प्रीक्षेत ब्राह्मणं वेदपारगम् ।

> तीर्थं तद्धव्यकव्यानां प्रदाने सो ऽतिथिः स्मृतः ॥

पितृप्रभृतिबहुतरपुरुषप्रीक्षा दूरात् परीक्षा । तीर्थं जलप्राप्तिमार्गः । तेन **[४३८]** यथोदकं प्राप्यत एवं देवपितृभिस् तथाविधविप्रमार्गेण हव्यकव्यानि प्राप्यन्ते । अतिथिर् दातुर् अत्यन्तोपकारकः ।

> सहस्रं तु सहस्राणाम् अनृचां यत्र भुञ्जते ।

> एकस् तान् मन्त्रवित् प्रीतः सर्वान् अर्हति धर्मतः ॥

सर्वान् अर्हति स एको ऽपि सर्वैस् तुल्य इत्य् अर्थः ।

> ज्ञाननिष्ठा द्विजाः केचित् तपोनिष्ठास् तथा परे ।

> तपःस्वाध्यायनिष्ठाश् च कर्मनिष्ठास् तथैव च ॥

निष्ठा तात्पर्यम् ।

> ज्ञानोत्कृष्टेषु कव्यानि प्रतिष्ठाप्यानि यत्नतः ।

> हव्यानि च यथान्यायं सर्वेष्व् एव चतुर्ष्व् अपि ॥

चतुर्षु ज्ञाननिष्ठादिष्व् इत्य् अर्थः ।

> वेदविद्याव्रस्नाताञ् श्रोत्रियान् गृहमेधिनः ।

> पूजयेद् धव्यकव्येन विपरीतांस् तु वर्जयेत् ॥

वेद एव विद्या वेदविद्या । गृहमेधिनो गृहस्थाः ।

> एष वै प्रथमः कल्पः प्रदाने हव्यकव्ययोः ।

> अनुकल्पस् त्व् अयं ज्ञेयः सदा सद्भिर् अनुष्ठितः ॥

> मातामहं मातुलं वा स्वस्रीयं श्वशुरं गुरुम् ।

> दौहित्रं विट्पतिं बन्धुम् ऋत्विग्यज्यौ च भोजयेत् ॥

विट्पतिर् जामाता ।

> व्रतस्थम् अपि दौहित्रं श्राद्धे यत्नेन भोजयेत् ।

> कुतपं चासनं दद्यात् तिलैश् चावकिरेन् महीम् ॥

> अपाव्योपहता पङ्क्तिः पाव्यते यैर् द्विजोत्तमैः ।

> तान् निबोधत कार्त्स्येन द्विजाग्र्यान् पङ्क्तिपावनान् ॥

> अग्र्याः सर्वेषु वेदेषु सर्वप्रवचनेषु च ।

> श्रोत्रियान्वयजाश् चैव विज्ञेयाः पक्ङ्तिपावनाः ॥

प्रोच्यत एभिर् वेदार्थ इति प्रवचनानि निरुक्तादीनि वेदाङ्गानि ।

> त्रिना(णा)चिकेतः पञ्चाग्निस् त्रिसुपर्णः षडङ्गवित् ।

> ब्रह्मदेयानुसंतानो ज्येष्ठसामग एव च ॥

ब्रह्मदेयानुसंतानो ब्राह्मविवाहोढापत्यम् ।

**[४३९]**	वेदार्थवित् प्रवक्ता च ब्रह्मचारी सहस्रदः ।

> शतायुश् चैव विज्ञेयो ब्राह्मणः पङ्क्तिपावनः ॥

प्रवक्ता धर्मार्थम् अध्यपकः । सहस्रदो बहुप्रदः । गौतमः: "श्रोत्रियान् वाग्रूपवयःशीलसंपन्नान्" — निमन्त्रयेतेत्यन्वयः — "युवभ्यो दानं प्रथमम् एके पितृवत्" । पितृपितामहप्रपितामहब्राह्मणा वृद्धवृद्धतरवृद्धतमा इत्य् अर्थः । वसिष्ठः: "यतीन् गृहस्थसाधून् वा परिणतवयसः सुकर्मसंस्थाञ् श्रोत्रियान् अशिष्यान् अनन्तेवासिनः । अन्तेवासिनो नैष्ठिका[न्] ब्रह्मचारिणः शिष्यान् अपि गुणवतो भोजयेत् ।

> अथ चेन् मन्त्रविद् युक्तः शारीरैः पङ्क्तिदूषणैः ।

> अदुष्टं तं यमः प्राह पङ्क्तिपावन एव सः ॥"

शारीरैः श्वित्रादिभिः । यमः ।

> पीतसोमा विरजसो धर्मज्ञाः शान्तबुद्धयः ।

> व्रतिनो नियमस्थाश् च ऋतुकालाभिगामिनः ॥

विरजसो वीतरागाः । व्रतिनो नियमस्था ब्रह्मचारिणः संयताः ।

> पञ्चाग्निर् अप्य् अधीयानो यजुर्वेदविद् एव च ।

> बह्वृचो यस् त्रिसौपर्णस् त्रिमधुर् वापि यो भवेत् ॥

पञ्चाग्निविद्या नाम छान्दोग्योपनिषत्पठितविद्या ताम् अधीयानः । 

> त्रिणाचिकेतो विरजाश् छन्दोगो ज्येष्ठसामगः ।

> अथर्वशिरसो ऽध्येता चत्वारः पङ्क्तिपावनाः ॥

विरजा नाम मन्त्रविशेषः । तदध्ययनाद् विरजाः । अर्हर्वशिरा नामाथर्ववेदैकदेशः ।

> गृहस्थो ब्रह्मचारी च यजुर्वेदविद् एव च ।

> वेदविद्याव्रतस्नाता ब्राह्मणाः पङ्क्तिपावनाः ॥

> मन्त्रिणो नियमस्थाश् च ये विप्राः श्रुतिसंगताः ।

> प्राणिहिंसानिवृत्ताश् च ते द्विजाः पङ्क्तिपावनाः ॥

मन्त्रिणो रुद्रादिमन्त्राभ्यासरताः । श्रुतिसंगताः श्रुत्यभिमताः । श्रुत्यर्थानुष्ठायिन इत्य् अर्थः ।

**[४४०]**	सत्यवन्तश् च धीराश् च नित्यदानरताश् च ये ।

> मङ्गलाचारयुक्ताश् च ते द्विजाः पङ्क्तिपवनाः ॥

> अग्निहोत्ररताः शान्ताः क्षमावन्तो ऽनसूयकाः ।

> ये प्रतिग्रहनिःस्नेहास् ते द्विजाः पङ्क्तिपावनाः ॥

अनसूयकाः पैशुन्यरहिताः । कार्ष्णाजिनिः ।

> ब्रह्मदेयानुसंतानो ब्रह्मदेयाप्रदायकः ।

> ब्रह्मदेयापतिश् चैव ब्राह्मणाः पङ्क्तिपावनाः ॥

> अपि स्यात् स कुले जन्तुर् भोजयेद् यस् तु योगिनम् ।

> विप्रं श्राद्धे प्रयत्नेन तेन तृप्यामहे वयम् ॥

विष्णुः: "अथ पङ्क्तिपावनाः । वेदाङ्गस्याप्य् एकस्य पारगः पुराणेतिहासव्याकरणपारगो धर्मशास्त्रस्याप्य् एकस्य पारगः । तीर्थपूतो यज्ञपूतस् तपःपूतः सत्यपूतो गायत्रीजपनिरतो जामाता दौहित्रश् चेति पात्रविशेषेण च योगिनः" । ब्रह्माण्डपुराणात् ।

> ये तु वृत्ते स्थिता नित्यं ज्ञानिनो ध्यानिनस् तथा ।

> शिखिभ्यो धातुरक्तेभ्यस् त्रिदण्डिभ्यश् च दापयेत् ॥

> अलाभे ध्यानभिक्षूणां भोजयेद् ब्रह्मचारिणम् ।

> तदलाभे ह्य् उदासीनं गृहस्थम् अपि भोजयेत् ॥

ध्यानयोगाद् वानप्रस्थो ऽत्र ध्यानशब्देनोक्तः । भिक्षुः प्रव्रजितः । उदासीनो रागादिरहितः ।

> सिद्धा हि विप्ररूपेण चरन्ति पृतिवीम् इमाम् ।

> तस्माद् अतिथिम् आयातं अभिगच्छेत् कृताञ्जलिः ॥

> पूजयेद् अर्घ्यपाद्याभ्यां पादाभ्यञ्जनभोजनैः।

> उर्वीं सागरपर्यन्तां दिवा योगीश्वराः सदा ॥

> नानारूपाश् चरन्त्य् एते प्रजाधर्मेण योगिनः ।

> तस्माद् दद्यात् सदा श्राद्धं विप्रायातिथये नरः ॥

सिद्धा विदितात्मतत्त्वाः । प्रजाधर्मेण प्राकृतरूपेण ।

> पिपादिताय श्रान्ताय संबुद्धाय बुभुक्षवे ।

> तस्मै सत्कृत्य दातव्यं यज्ञस्य फलम् इच्छता ॥

संबुद्धाय विज्ञानवते ।

**[४४१]**	अकॢप्तान्नं घृणिक्लान्तं कृशवृत्तिम् अयाचकम् ।

> एकान्तशीलं ह्रीमन्तं सदा श्राद्देषु भोजयेत् ॥

अकॢप्तान्नम् अकॢप्तभोजनम् । घृणिक्लान्तं सूर्यातपखिन्नम् ।

> षडङ्गविद्ध्यानयोगिसर्वतन्त्रास् तथैव च ।

> यायावरश् च पञ्चैते विज्ञेयाः पङ्क्तिपावनाः ॥

सर्वतन्त्रः शालीनाख्यो गृहस्थः । यायावरो गृहस्थविशेषः ।

> श्राद्धकल्पं पठेद् यस् तु स नित्यं पङ्क्तिपावनः ।

> चतुर्दशानां विद्यानाम् एकस्या अपि पारगः ॥

> यथावद् वर्तमानश् च सर्वे ते पङ्क्तिपावनाः ।

> ये च भाष्यविदः केचिद् ये च व्याकरणे रताः ॥

> अधीयानाः पुराणं ये धर्मशास्त्रम् अथापि वा ।

> पुण्येषु ये च तीर्थेषु कृतस्नानाः कृतश्रमाः ॥

> मखेषु ये च सर्वेषु भवन्त्य् अवभृथप्लुताः ।

> ये च सत्यव्रता नित्यं स्वधर्मनिरताश् च ये ॥

> अक्रोधनाः क्षान्तिपरास् तञ् श्राद्धेषु निमन्त्रयेत् ।

> प्रत्यासन्नम् अधीयानं व्यतिक्रामति यो द्विजम् ॥

> भोजने चैव दाने च हन्यात् त्रिपुरुषं कुलम् ॥

देवलः ।

> ज्येष्ठाश्रमनिविष्टश् च शतायुर् ज्येष्ठसामगः ।

> अग्निचित् सोमपश् चेति ब्राह्मणः पङ्क्तिपावनः ॥

ज्येष्ठाश्रमो गृहस्थाश्रमः । अग्निचिच् छाक्कराग्निचयनकृत् । चयनान्तरग्रहणे सोमप इत्य् अनर्थकं स्यात् । मत्स्यपुराणे ।

> यश् च व्याकुरुते वेदं यश् च मीमांसते ऽध्वरम् ।

> सामस्वरविधिज्ञश् च पङ्क्तिपावनपावनाः ॥

> अष्टवर्षा तु या दत्ता श्रुतशीलसमन्विते ।

> सा गौरी तत्सुतो गौरः पङ्क्तिपावन एव सः ॥

मनुः ।

> किं ब्राह्मणस्य पितरं किं वा पृच्छसि मातरम् ।

> श्रुतं चेद् अस्ति वेद्यं वा तन् मातापितरौ स्मृतौ ॥

यमः ।

> पञ्चाग्निर् वा यजुर्वेदी अथर्वा ब्रह्मशीर्षकः ।

> आत्मविच् चाङ्गविच् चैव ब्रह्मदेयासुतस् तथा ॥

यदि यजुर्वेदी पञ्चाग्निविद्याध्यायी, आथर्वणश् च ब्रह्मशीर्षाध्येता । **[४४२]** मत्स्यपुराणात् ।

> मण्डलब्राह्मणज्ञा ये ये सूक्तं पौरुषं विदुः ।

> तांस् तु दृष्ट्वा नरः क्षिप्त्रं सर्वपापैः प्रमुच्यते ॥

यमः ।

> स्थविरांस् तपस्विनो दान्ताञ् शिष्टान् वा यदि वेतरान् ।

> तान् सर्वान् भोजयेच् छ्राद्धे साधुभिश् च निमन्त्रयेत् ॥

> अर्जयित्वा धनं पूर्वं दारुणैः कृषिकर्मभिः ।

> भवेत् सर्वातिथिः पश्चात् स राजन् केतनक्षमः ॥

इतरान् अस्थविरान् इत्य् अर्थः । केतनं निमन्त्रणम् । अत्रिः ।

> षड्भ्यस् तु पुरुषेभ्यो ऽर्वाग् अश्राद्धेयास् तु गोत्रिणः ।

> षड्भ्यस् तु परतो भोज्याः श्राद्धे स्युर् गोत्रजा अपि ॥

असंभवे ऽपि त्रिभ्यः परतो भोज्याः । यद् आह गौतमः: "भोजयेद् ऊर्ध्वं त्रिभ्यो गुणवन्तम्" । षड्भ्यस् त्रिभ्य इति सपिण्डपुरुषसंख्यानिर्देशः । अत्रिः ।

> पिता पितामहो भ्राता पुत्रो वाथ सपिण्डकः ।

> न परस्परम् अर्घ्याः स्युर् न श्राद्धे ऋत्विजस् तथा ॥

> ऋत्विक्पुत्रादयो ऽप्य् एते सकुल्या ब्राह्मणा द्विजाः ।

> वैश्वदेवे नियोक्तव्या यद्य् एते गुणवत्तराः ॥

> सगोत्रा न नियोक्तव्याः स्त्रियश् चैव विशेषतः ।

पङ्क्तिपावन इत्य् अनुवृत्तौ व्यासः ।

> मातापित्रोर् यस्य वंश्याः श्रोत्रिया दश पूरुषाः ।

> ऋतुकालाभिगामी च धर्मपत्नीषु यः सदा ॥

छागलेयः ।

> सर्वलक्षणसंयुक्तैर् विद्यारूपगुणान्वितैः ।

> पुरुषत्रयविख्यातैः सर्वं श्राद्धं प्रकल्पयेत् ॥

पुरुषत्रयविख्यातैर् इति पूर्वोक्तासंभवे । देवलः ।

> एकां शाखां सकल्पां वा षड्भिर् अङ्गैर् अधीत्य यः ।

> षट्कर्मनिरतो विप्रः श्रोत्रियो नाम धर्मवित् ॥

> वेदवेदाङ्गतत्त्वज्ञः शुद्धात्मा पापवर्जितः ।

> शेषं श्रोत्रियवत् प्राप्तः सो ऽनूचान इति स्मृतः ॥

> अनूचानगुणोपेतो यज्ञस्वाध्यायमन्त्रवित् ।

> भ्रूण इत्य् उच्यते शिष्टैः शेषभोजी जितेन्द्रियः ॥

> वैदिकं लौकिकं चैव सर्वं ज्ञानम् अवाप्य यः ।

> आश्रमस्थो वशी नित्यम् ऋषिकल्पः स उच्यते ॥

**[४४३]**	ऊर्धरेतास् तपस्य् उग्रे रतो नियतभुग् यतः ।

> शापानुग्रहयोः शक्तः सत्यसंधो भवेद् ऋषिः ॥

> नियतः सर्वतत्त्वज्ञः कामक्रोधविवर्जितः ।

> ध्यानस्थो निष्क्रियो दान्तस् तुल्यमृत्काञ्चनो मुनिः ॥

> एषां परः परः श्रेष्ठो विद्याद्यैर् अधिको ऽपि सन् ।

> चीर्णव्रता गुणैर् युक्ता भवेयुर् ये च कर्षकाः ॥

> सावित्रीज्ञाः क्रियावन्तस् ते राजन् केतनक्षमाः ।

> क्षत्रधर्मिणम् अप्याजौ केतयेत् कुलजं द्विजम् ॥

> न त्व् एव वणिजं तात श्राद्धेषु परिकल्पयेत् ॥

वृद्धमनुः ।

> यश् च व्याकुरुते वाचं यश् च मीमांसते ऽध्वरम् ।

> आत्मकैवल्यविच् चैव पङ्क्तिपावनपावनः ॥

यमः ।

> ऋजुर् घृणी क्षमी दान्तः शान्तः सत्यव्रतः शुचिः ।

> वेदज्ञः सर्वशास्त्रज्ञ उपवासपरायणः ॥

तथा ।

> छगोगं भोजयेच् छ्राद्धे वैश्वदेवे च बह्वृचम् ।

> पुष्टिकर्मण्य् अथाध्वर्यं शान्तिकर्मण्य् अथर्वणम् ॥

आपस्तम्बः: "तुल्यगुणेष्व् अपि वयोवृद्धः श्रेयान् । द्रव्यकृशश् चेच्छन्" । मत्स्यपुराणे ।

> अर्थज्ञो वेदविन् मन्त्री ज्ञातवंशः कुलान्वितः ।

> पुराणवेत्ता सर्वज्ञः स्वाध्यायजपतत्परः ॥

> सिवभक्तः पितृपरः सूर्यभक्तो ऽथ वैष्णवः ।

> ब्रह्मण्यो योगविच् छान्तो विजितात्माथ शीलवान् ॥

स्कन्दपुराणे ।

> कुलश्रुताभ्यां संयुक्ताद् अलुब्धस् तु विशिष्यते ।

> ताभ्याम् अपि च विप्राभ्यां चिरवासी विशिष्यते ॥

चिरवासी विज्ञातशीलो यद् वा गुरुकुल चिरक्लिष्टो भवतीति तात्पर्यम् । आपस्तम्बः । "भोजयेद् ब्राह्मणान् ब्रह्मविदो योनिगोत्रमन्त्रान्तेवास्यसंबन्धान् गुणहान्या तु परेषां समुदितः सोदर्यो ऽपि योजयितव्यः" । योनिगोत्रमन्त्रान्तेवासित्वेनासंबन्धान् परेषाम् असंबन्धिनां गुणहीनत्वेन गुणैर् युक्तः सोदर्यो ऽपि भोजयितव्यः । किम् उत व्यवहितसंबन्धः ॥ १।२१९, २२०, २२१ ॥

_उक्तगुणानाम् अपि विप्राणां रोगित्वादिनिमित्तेन निन्द्यत्वं श्लोकत्रयेणाह ।_

> **रोगी हीनातिरिक्ताङ्गः काणः पौनर्भवस् तथा ।**

> अवकीर्णी कुण्डगोलौ कुनखी श्यावदन्तकः ॥ १।२२२ ॥**

> भृतकाध्यापकः क्लीबः कन्यादूष्य् अभिशस्तकः ।**

> मित्रध्रुक् पिशुनः सोमविक्रयी परिविन्दकः ॥ १।२२३ ॥**

> मातापित्रोर् गुरोस् त्यागी कुण्डाशी वृषलात्मजः ।**

> परपूर्वापतिः स्तेनः कर्मदुष्टाश् च निन्दिताः ॥ १।२२४ ॥**

रोगिब्प्रभृतयो निन्दिताः श्राद्धे वर्जनीया इत्य् अर्थः । रोगी दीर्घरोगी । तथा च ब्रह्मपुराणम् ।

> भोक्तुं श्राद्धेषु नार्हन्ति दैवोपहतचेतसः ।

> षण्ढो मूकश् च कुनखी खल्वाटो दन्तरोगवान् ॥

> श्यावदन्तः पूतिनासश् छिन्नाङ्गश् चाधिकाङ्गुलिः ।

> गलरोगी च गडुमान् स्फुटिताङ्गश् च सज्वरः ॥

> खञ्जतूपरमन्दाश् च तथान्ये दीर्घरोगिणः ।

हीनाङ्ग ऊनाङ्गः संख्यातः परिमाणतो वा । एवम् अतिरिक्ताङ्गः । अङ्गम् अङ्गुल्यादि । काण एकचक्षुः । चक्षुर् नाङ्गं किं त्व् इन्द्रियम् । अतो हीनाङ्गात् काणस्य पृथग्ग्रहणम् । पुनर्भूः पुनरूढा तस्याः पतिस् तस्याः सुतो वा पौनर्भवः । तत्त्वतस् तु सुत एव । अत एव हारीतः ।

> स्वैरिणी च पुनर्भूश् च रेतोधाः कामचारिणी ।

> सर्वभक्षा च विज्ञेयाः पञ्चैताः शूद्रयोनयः ॥

> एतासां यान्य् अपत्यानि चोत्पद्यन्ते कदाचन ।

> न तान् पङ्क्तिषु युञ्जीत नैते पङ्क्त्यर्हकाः स्मृताः ॥ इति ।

रेतोधाः कुण्डमाता । कामचारिणी अन्यपुरुषगामिनी । सर्वभक्षा सुरापी । अवकीर्णिनम् आह देवलः ।

> गूढलिङ्ग्य् अवकीर्णी स्याद् यश् च भग्नव्रतस् तथा ।

गूढलिङ्गी दण्डादिकाश्रमलिङ्गरहितः । भग्नव्रतो विप्लुतब्रह्मचर्यः । **[४४५]** यमो प्य् आह ।

> व्रती यः स्त्रियम् अभ्येति सो ऽवकीर्णी निरुच्यते ।

व्रती ब्रह्मचारी । कुण्डगोलकाव् आह मनुः ।

> परदारेषु जायेते द्वौ सुतौ कुण्डगोलकौ ।

> जीवे भर्तरि कुण्डः स्यान् मृते भर्तरि गोलकः ॥

क्षेत्रजसुतविषयम् एतत् । अन्यस्याब्राह्मणत्वा एवाप्राप्तिः । कुनखी स्वभावान् मृतनखः । श्यावदन्तः स्वभावात् कृष्णदन्तः । भृत एव भृतको भृतकश् चासाव् अध्यापको भृतकाध्यापकः । अथ वा भृतको ऽध्यापको यस्य स भृतकाध्यापकः । अत्र देवलः ।

> भृतकाध्यापको यश् च भृतकाध्यापितश् च यः ।

> ताव् उभौ पतितौ विप्रौ स्वाध्यायक्रयविक्रयात् ॥

क्लीबः ष(प)ण्डः । अङ्गुल्यादिना यः कन्यां क्षतयोनिं करोति स कन्यादूषी कन्यादोषखापको वा । अनिश्चितसत्यभावेन पापकारितयोक्तो ऽभिशस्तः । मित्रध्रुङ् मित्रद्रोही । पिशुनः परदोषसूचकः । सोमविक्रयी सोमलतायाः सोमयागस्य वा विक्रेता । परिविन्दकः परिवेत्ता । अत्र मनुः ।

> दाराग्निहोत्रसंयोगं कुरुते यो ऽग्रजे स्थिते ।

> परिवेत्ता स विज्ञेयः परिवित्तिः स पूर्वजः ॥

शातातपः ।

> क्लीबे देशान्तरस्थे च पतिते प्रव्रजे तथा ।

> योगशास्त्राभियुक्ते च न दोषः प्रिवेदने ॥

> पितृव्यपुत्रान् सापत्नान् परनारीसुतांस् तथा ।

> दाराग्निहोत्रसंयोगे न दोषः परिवेदने ॥

परनारीसुता दत्तकादिभ्रातरः । वसिष्ठः: "अष्टौ दश द्वादश वा वर्षाणि ज्येष्ठं भ्रातरम् अनिविष्टम् अप्रतीक्षमाणः प्रायश्चित्ती भवति" । अनिविष्टम् अकृतविवाहाग्निहोत्रम् । तत्र श्लोकौ भवतः ।

> द्वादशैव तु वर्षाणि ज्यायान् धर्मार्थयोर् गतः ।

> न्याय्यः पर्तीक्षितुं भ्राता श्रूयमाणः पुनः पुनः ॥

> उन्मत्तः किल्बिषी कुष्ठी पतितः क्लीब एव च ।

> राजयक्ष्म्य् आमयावी ना न न्याय्यः स्यात् प्रतीक्षितुम् ॥

> खञ्ञवामनकुब्जेषु गद्गदेषु जडेषु च ।

> जात्यन्धे बधिरे मूके न दोषः परिवेदने ॥ **[४४६]**

वृद्धवसिष्ठः ।

> अग्रजश् च यदानग्निर् आदद्याद् अनुजः कथम् ।

> अग्रजानुमतः कुर्याद् अग्निहोत्रं यथाविधि ॥

एतच् च धर्माधिकारिणि ज्येष्ठे ऽग्न्याधेयम् अकुर्वति द्रष्टव्यम् । नानधिकारिणि । हारीतः ।

> सोदराणां तु सर्वेषां परिवेत्ता कथं भवेत् ।

> दारैस् तु परिवेद्यन्ते नाग्निहोत्रेण नेज्यया ॥

विवाहाधिकारिणानुमतो ऽपि नोद्वहेद् इत्य् अर्थः । उशना ।

> पिता पितामहो यस्य अग्रजो वाथ कस्यचित् ।

> तपोऽग्निहोत्रमन्त्रेषु न दोषः परिवेदने ॥

यस्य पित्रादयः सन्ति तस्य तदनुज्ञातस्य तपोऽग्निहोत्रादयः परिवेदनहेतवो न भवन्तीत्य् अर्थः । सुमन्तुः ।

> पितुर् यस्य तु नाधानं कथं पुत्रस् तु कारयेत् ।

> अग्निहोत्रे ऽधिकारो ऽस्ति शङ्खस्य वचनं यथा ॥

अनुज्ञातस्येति शेषः ।

> व्यसनासक्तिचित्तो वा नास्तिको ऽप्य् अथ वाग्रजः ।

> कनीयान् धर्मकामस् तु आधानम् अथ कारयेत् ॥

व्यसनादिनानधिकारित्वम् उपलक्ष्यते । अतस् तदनुमतेनैवाधिकारी कनीयान् आदध्या(ध्या)त् ।

> ज्येष्ठो भ्राता यदा तिष्ठेद् आधानं नैव कारयेत् ।

> अनुज्ञातस् तु कुर्वीत शङ्खस्य वचनं यथा ॥

शातातपः ।

> नाग्नयः परिविन्दन्ति न वेदा न तपांसि च ।

> न च श्राद्धं कनिष्ठस्य या च कन्या विरूपिता ॥

अनधिकृते ज्येष्ठ इति शेषः । ज्येष्ठे ऽधिकारिणि श्राद्धम् कुर्वत्य् अपि कनिष्ठस् तु तत् कुर्वन् न परिविद्यते । विरूपायां ज्येष्ठायाम् अनूड्ःआयाम् अपि कनिष्ठाविवाहो न दोषाय । योगयाज्ञवल्क्यः ।

> आवसथ्यम् अनाहृत्य त्रेतायां यः प्रवर्तते ।

> सो ऽनाहिताग्निर् भवति परिवेत्ता तथोच्यते ॥

आवसथ्याधानम् अपीतराधानवद् भवतीत्य् आह गार्ग्यः ।

**[४४७]**	सोदर्ये तिष्ठति ज्येष्ठे न कुर्याद् दारसंग्रहम् ।

> आवसथ्यं तथाधानं पतितस् तु तथा भवेत् ॥

ब्रह्मगर्भः ।

> याजनाध्यापनादानैर् अनिन्द्येभ्यो धनेन च ।

> औपासनं समादद्या(ध्या)त् स्वे काले परिवेदयन् ॥

प्रकृतम् उच्यते — मातापित्राचार्यादीन् विना पातित्यादिना कारणेन यस् त्यजति स मात्रादित्यागी । तथा च मनुः ।

> अकारणात् परित्यक्ता मातापित्रोर् गुरोस् तथा ।

गुरुर् अत्राचार्यो न पिता तस्य पृथगुपात्तत्वात् । कुण्डाशी कुण्डगोलकान्नभोजी । तथा च कुण्डगोलकाव् अभिधायाह मनुः ।

> यस् तयोर् अन्नम् अश्नाति स कुण्डाश्य् उच्यते बुधैः ।

ब्रह्मपुराणात् ।

> चतुःषष्ट्या पलैः शुद्धैः कुण्डं प्रस्थचतुष्टयम् ।

> भवेत् तद् यस् तु निगिरेत् स कुण्डाशी पतत्य् अधः ॥

धर्महीनो वृषलः । तद् आह मनुः ।

> वृषो हि भगवान् धर्मस् तस्य यः कुरुते त्व् अलम् ।

> वृषलं तं विदुर् देवाः सर्वधर्मबहिष्कृतम् ॥

तस्यात्मजो वृषलात्मजः । अथ वा वृषलः शूद्रः स आत्मजो यस्य स वृषलात्मजः ।

> परपूर्वा पूर्वम् अन्यस्मै दत्ता तस्याः पतिः परपूर्वापतिः । स्तेनश् चौरः । निषिद्धकर्मकारिणश् च कर्मदुष्टास् ते चोक्तेभ्यो ऽन्ये चिकित्सकदेवलकादयः शास्त्रान्तराद् अवबोद्धव्याः । अत्र मनुः ।

> ये स्तेनपतितक्लीबा ये च नास्तिकवृत्तयः ।

> तान् हव्यकव्ययोर् विप्रान् अनर्हान् मनुर् अब्रवीत् ॥

नास्ति दैवम् इतिमतिमान् नास्तिकः । नास्तिकशास्त्रव्याख्यानादिनिबन्धनवृत्तिमांस् तद्वृत्तिः । यमः ।

> नाश्नन्ति पिशुने देवा नाश्नन्त्य् अनृतवादिनि ।

> भार्याजितस्य नाश्नन्ति यस्य चोपपतिर् गृहे ॥

> न खरैर् उपयातस्य न रक्ताम्बरवाससः ।

**[४४८]**	द्व्यङ्गुलातीतकर्णस्य पितरो भुञ्जते हविः ॥

> य एतैर् लक्षणैर् युक्तास् तांस् तु पङ्क्त्या न निर्विशेत् ॥

शङ्खः ।

> अनध्यायेष्व् अधीयानाः शौचाचारविवर्जिताः ।

> शूद्रान्नरसपुष्टाङ्गा ब्राह्मणाः पङ्क्तिदूषिताः ॥

यमः ।

> चौरा वार्धुषिका दुष्टाः परस्वानाम् च नाशकाः ।

> चातुराश्रम्यबाह्याश् च विज्ञेयाः पङ्क्तिदूषकाः ॥

> ये व्यपेताः स्वकर्मभ्यः स्तेनास् ते परिकीर्तिताः ।

> कव्यं ददाति यस् तेभ्यस् तस्य तत् प्रेत्य नश्यति ॥

> ज्ञानपूर्वं तु ये तेभ्यः प्रयच्छन्त्य् अल्पमेधसः ।

> पुरीषं भुञ्जते सर्वे शतं वर्षाण्य् अमुत्र ते ॥

> तस्माद् वै दातुकामेन दैवं श्राद्धं च सर्वशः ।

> प्रशान्तेभ्यः प्रदातव्यं नाशान्तेभ्यः कथंचन ॥

वायुपुराणे ।

> यस् तिष्ठेद् वायुभक्षस् तु चातुराश्रम्यबाह्यतः ।

> अयतिर् मोक्षवादी च उभौ तौ पङ्क्तिदूषकौ ॥

महाभारते ।

> अपरिज्ञातपूर्वाश् च गणपूर्वाश् च भारत ।

> पुत्रिकापुत्रपूर्वाश् च श्राद्धे नार्हन्ति केतनम् ॥

केतनं निमन्त्रणम् । गणपूर्वो गणपुत्रः । गणो गणको मठब्राह्मणादिर् वा । मनुः ।

> न श्राद्धे भोजयेन् मित्रं धनैः कार्यो ऽस्य संग्रहः ।

> नारिं न मित्रं याम् विद्यात् तं श्राद्धे भोजयेद् द्विजम् ॥

अन्यविप्रासंभवे स एवाह ।

> कामं श्राद्धे अर्चयेन् मित्रं नाभिरूपम् अपि त्व् अरिम् ।

> द्विषता हि हविर् भुक्तं भवति प्रेत्य निष्फलम् ॥

ब्रह्माण्डपुराणात् ।

> नानुयोगो ऽस्ति वेदानां यो ऽनुयुङ्क्ते स पापकृत् ।

> भोक्ता वेदफलाद् भ्रश्येद् दाता दानफलात् ततः ॥

अनुयोगः परीक्षार्थं प्रश्नः किं पठतीत्य् एवंरूपः । कश्यपः ।

> अरीन् विश्वस्तहन्तॄंश् च व्यङ्गान् नक्षत्रसूचकान् ।

> वर्जयेद् ब्राह्मणान् एतान् सर्वकर्मसु यत्नतः ॥

> काणाः कुष्ठाश् च षण्ढाश् च त्व् अचर्माणः कचैर् विना ।

> सर्वे श्राद्धे न योक्तव्या मिश्रिता वेदपारगैः ॥ **[४४९]**

अचर्माणः शिपिविष्टाः । कचैर् विना खलतय इत्य् अर्थः । महाभारते ।

> अव्रती कितवः स्तेनः प्राणिविक्रयिको ऽपि वा ।

> पश्चाच् चेत् पीतवान् सोमं सो ऽपि केतनम् अर्हति ॥

व्रतम् अत्र वेदव्रतम् । मनुः ।

> यावतो ग्रसते पिण्डान् हव्यकव्येष्व् अमन्त्रवित् ।

> तावतो ग्रसते प्रेत्य दीपाञ् शूलर्ष्ट्ययोगुडान् ॥

शूलम् ऋष्टिश् चायुधविशेषः । अयोगुडो लोहपिण्डः । देवलः: "कूटसाक्षिपुंश्त्वोपघातिस्त्रीजित-सेतुभेदकतालावधारणरङ्गोपजीविविधर्मपाठकनित्ययाचकप्रायश्चित्तनिमित्तधूर्त-साहसिकमृगयुकितवनास्तिकपिशुनशठवणिग्धर्मिपौनर्भवात्मम्भरिपुक्कसिसमुद्र-यायिकृत्याभिचारशूलमेलकवैद्यभृतककन्यादूषककृतघ्नकुहिकक्रूरमित्रध्रुग्दत्ताप-व्ययिसमयभेदिवाग्दुष्टपरुषकारुशिल्पिकहस्त्यारोहाश्वबन्धकाश् चेति वर्ज्याः" । तालावधारणस् तालवादनाजीवी । विधर्मपाठकाः पाषण्ड्यागमस्य पाठकाः । पुक्कसी मृगवधजीवी । दत्तापव्ययी दत्तापहर्ता । अश्वबन्धको विक्रयार्थम् अश्वान् यो बध्नाति । वसिष्ठः ।

> विद्वद्भोज्यान्य् अविद्वांसो येषु राष्ट्रेषु भुञ्जते ।

> तान्य् अनावृष्टिम् इच्छन्ति महद् वा जायते भयम् ॥

हारीतः ।

> अपि विद्याकुलैर् युक्ता हीनवृत्ता नराधमाः ।

> क्षौद्रेषु निरता नित्यं यातुधानाः प्रकीर्तिताः ॥

क्षौद्रेषु परपीडाकरेषु कर्मस्व् इत्य् अर्थः ।

> पक्षिमीनमृगघ्ना ये सर्पकच्छपघातिनः ।

> नानाजन्तुवधे सक्ताः प्रोत्का दुर्ब्राह्मणा हि ते ॥

तथा ।

> शूद्रप्रेष्यो भृतो राज्ञा वृषलो ग्रामयाजकः ।

> वधबन्धोपजीवी च षड् एते ब्रह्मबन्धवः ॥

यमः ।

> यस्य वेदश् च वेदी च विच्छिद्येते त्रिपौरुषम् ।

> स वै दुर्ब्राह्मणो नाम यश् च वै वृषलीपतिः ॥ **[४५०]**

उशना ।

> वन्ध्या तु वृषली ज्ञेया वृषली तु मृतप्रजा ।

> अपरा वृषली ज्ञेया कुमारी या रजस्वला ॥

> यस् त्व् एनाम् उद्वहेत् कन्यां ब्राह्मणो ज्ञानदुर्बलः ।

> अश्राद्धेयम् अपाङ्क्तेयं तं विद्याद् वृषलीपतिम् ॥

> दत्वानुयोगेनार्थाय पतितान् मनुर् अब्रवीत् ।

> वेदविक्रयिणो ह्य् एते नैताञ् श्राद्धेषु भोजयेत् ॥

> असंस्कृताध्यापकाश् च भृतकाध्यापकाश् च ये ।

> तमो विशन्ति ते घोरम् इति वैवस्वतो ऽब्रवीत् ॥

अत एवैते न भोजनीया इत्य् अर्थः । मनुः ।

> जटिलं चानधीयानं दुर्बालं कितवं तथा ।

> याजयन्ति च ये पूगांस् तांश् च श्राद्धे विवर्जयेत् ॥

जटिलो ब्रह्मचारी । दुर्बालः खलतिः ।

> चिकित्सकान् देवलकान् मांसविक्रयिणस् तथा ।

> विपणेन च जीवन्ति वर्ज्याः स्युर् हव्यकव्ययोः ॥

चिकित्सको वृत्त्यर्थं न धर्मार्थम् । देवलः ।

> देवकोशोपजीवी च नाम्ना देवलको भवेत् ।

> अपाङ्क्तेयः स विज्ञेयः सर्वकर्मसु सर्वदा ॥

तथा ।

> देवार्चनरतो विप्रो वित्तार्थी वत्सरत्रयम् ।

> असौ देवलको नाम हव्यकव्येषु गर्हितः ॥

विपणो वणिज्या । विपणजीवितया प्रतिषिद्धस्यापि मांसविक्रयिणः पृथक्प्रतिषेधो ऽत्यन्तवर्ज्यत्वख्यापनार्थः । तेनोक्तगुणवतां विपणजीविनाम् अप्य् आपद्य् उपादेयत्वं गम्यते । एवम् अन्ये ऽपि सामान्यतः प्रतिषेधसिद्धौ विशेषप्रतिषेधा अत्यन्तानुपादानार्था वेदितव्याः ।

> प्रेष्यो ग्रामस्य राज्ञश् च कुनखी श्यावदन्तकः ।

> प्रतिरोद्धा गुरोश् चैव त्यक्ताग्निर् वार्धुषिश् तथा ॥

प्रतिरोद्धा प्रतिकूलः । त्यक्ताग्निः शास्त्रोक्तत्यागकारणम् अन्तरेणेति शेषः । वार्धुषिर् निषिद्धवृद्ध्युपजीवी । निषेधश् च यथा ।

> समर्घं धनम् उद्धृत्य महार्घं यः प्रयच्छति ।

> स वै वार्धुषिको नाम ब्रह्मवादिषु गर्हितः ॥

**[४५१]**	यक्ष्मी च पशुपालश् च परिवेत्ता निराकृतिः ।

> ब्रह्मद्विट् परिवित्तिश् च गणाभ्यन्तर एव च ॥

यक्ष्मी राजयक्ष्मी । निराकृतिम् आह देवलः ।

> अधीत्य विस्मृते वेदे भवेद् विप्रो निराकृतिः ।

कात्यायनस् त्व् अन्यथा निराकृतिम् आह ।

> यस् त्व् आधायाग्निम् आलस्याद् देवादीन् नैभिर् इष्टवान् ।

> निराकर्तामरादीनां स विज्ञेयो निराकृतिः ॥

ब्रह्मद्विड् ब्राह्मणद्वेष्टा । गणाभ्यन्तरो गणमध्यगः । गणो मठस्थो ब्राह्मणादिः ।

> कुशीलवो ऽवकीर्णी च वृषलीपतिर् एव च ।

> पौनर्भवश् च काणश् च यस्य चओपपतिर् गृहे ॥

कुशीलवो नटादिः । तथा ।

> ब्राह्मैर् यौनैश् च संबन्धैः संयोगं पतितैर् गतः ।

अस्य च पतितात् पृथगुपादानं कृतप्रायश्चित्तस्यानुग्रहार्थम् । उपपातकसंयोग्यनुग्रहार्थं वा ।

> अगारदाही गरदः कुण्डाशी सोमविक्रयी ।

> समुद्रयायी बन्दी च तैलिकः कूटकारकः ॥

गरदो विषदः । बन्दी मङ्गलपाठकः । कूटकारकस् तुलादेर् मानस्य साक्ष्यस्य वा कूटस्य कर्ता ।

> पित्रा विवदमानश् च केकरो मद्यपस् तथा ।

> पापरोग्य् अभिशस्तश् च दाम्भिको रसविक्रयी ॥

केकरो ऽप्य् अ(ध्य)र्धदृष्टिः । मद्यं द्राक्षारसादि न तु सुरा । तत्पातुः पतितत्वेनैव निषिद्धत्वात् । पापरोगान् आह देवलः: "उन्मादस् त्वग्दोषो राजयक्ष्मा श्वासो मधुमेहो भगंदरो महोदरम् अश्मरीत्य् अष्टौ पापरोगाः" । रसो विषं पारद् इक्षुरसादिर् वा ।

> धनुःशराणां कर्ता च यश् चाग्रेदिधिषूपतिः ।

> मित्रध्रुग् द्यूतवृत्तिश् च पुत्राचार्यस् तथैव च ॥

अग्रेदिधिषूम् आह देवलः ।

> ज्येष्ठायां यद्य् अनूढायां कन्यायाम् उह्यते ऽनुजा ।

> सा चाग्रेदिधिषूर् ज्ञेया पूर्वा च दिधिषूर् मता ॥ **[४५२]**

मनुस् तु दिधिषूपतिम् अन्यथाह ।

> भ्रातुर् मृतस्य भार्यायां यो ऽनुरज्येत कामतः ।

> धर्मेणापि नियुक्तायां स ज्ञेयो दिधिषूपतिः ॥ इति ।

लक्षणाभिधानाद् एव दिधिषूपतिर् अपि वर्ज्य इति ज्ञेयम् ।

> भ्रामरी गण्डमाली च श्वित्र्य् अथो पिशुनस् तथा ।

> उन्मत्तो ऽन्धश् च वर्ज्याः स्युर् वेदनिन्दक एव च ॥

भ्रामर्य् अपस्मारी । श्वित्री श्वेतत्वक् ।

> हस्तिगोऽश्वोष्ट्रदमको नक्षत्रैर् यश् च जीवति ।

> पक्षिणां पोषको यश् च युद्धाचार्यस् तथैव च ॥

> स्रोतसां भेदकश् चैव तेषां चावरणे रताः ।

स्रोतो जलप्रवाहस् तस्य भेदको विदारकः । आवरणं सेत्वादिना निरोधः ।

> गृहसंबीजको दूतो वृक्षरोपक एव च ।

> श्वक्रीडी श्येनजीवी च कन्यादूषक एव च ॥

गृहसंबीजको गृहस्य कर्ता । दूतः संधिविग्रही । वृक्षरोपको मूलार्थम् ।

> हिंस्रो वृषलवृत्तिश् च गणानां चैव याजकः ।

> आचारहीनः क्लीबश् च नित्ययाचनकस् तथा ॥

वृषलवृत्तिर् वृत्तिर् यस्य स वृषलवृत्तिः । बहवो मिलिता एककर्मकारिणो ऽत्र गणाः । प्रत्येकं बहूनां याजकः पूगयाजकः । तेनापुनरुक्तता । क्लीबो ऽनुत्साही ।

> कृषिजीवी श्लीपदी च सद्भिर् निन्दित एव च ।

> औरभ्रिको माहिषिकः परपूर्वापतिस् तथा ॥

श्लीपदं व्याधिविशेषः । उक्तव्यतिरिक्तो ऽपि साधुनिन्दितः । औरभ्रिको मेषजीवी । एवं माहिषिको व्यभिचारिणीसुतो वा । यथाह देवलः ।

> महिषीत्य् उच्यते भार्या सा चैष व्यभिचारिणी ।

> तस्यां यो जायते गर्भे स वै माहिषिकः स्मृतः ॥

> प्रेतनिर्हारकश् चैव वर्जनीयः प्रयत्नतः ।

प्रेतनिर्हारको मूल्येन, धर्मार्थं तु न दोषः ।

**[४५३]**	एतान् विहर्हिताचारान् अपाङ्क्तेयान् द्विजाधमान् ।

> द्विजातिप्रवरो विप्रान् उभयत्र विवर्जयेत् ॥

उभयत्र दैवे पित्र्ये च । गौतमः: "न भोजयेत् स्तेनपतितनास्तिकतद्वृत्तिवीरहाग्रेदिधिषू-दिधिषूपतिस्त्रीग्रामयाजकाजपालोत्सृष्टाग्निमद्यपकुचारकूटसाक्षिप्रातिहारिकान् । उपपतिर् यस्य च सः । कुण्डाशी सीमविक्रयी । अगारदाहिगरदावकीर्णिगणप्रेष्यागम्यागामिपरिवित्तिपरिवेत्तृ-पर्याहितपर्याधातृत्यक्तात्मदुर्बालकुनखिश्यावदन्तपौनर्भवकितवाजपराजप्रेष्य-प्रातिरूपिकशूद्रापतिनिराकृतिकिलासिकुसीदिवणिक्शिल्पोपजीविज्यावादित्रतालनृत्यगीतशीलान् । पित्रा वा कामेन विभक्तान् । शिष्यांश् चैके सगोत्रांश् च वीरहा ब्राह्मणेतरपुरुषहा च" । ब्रह्महा च पतितत्वेनैव गृहीतः । पतिशब्दो ऽग्रेदिधिषूदिधिषूशब्दाभ्यां प्रत्येकं संबध्यते । याजकशब्दश् च स्त्रीग्रामशब्दाभ्यां प्रत्येकं संबध्यते । याजकशब्दश् च स्त्रीग्रामशब्दाभ्यां प्रत्येकं संबध्यते । कुचारः कुत्सिताचारः । प्रातिहारिक ऐन्द्रजालिकः । उपपतिं न भोजयेत् । उपपतिर् यस्य स उपपतिस् तं चेत्य् अर्थः । पर्याहितपर्याधाताराव् आह लौगाक्षिः ।

> सोदर्ये तिष्ठति ज्येष्ठे यो ऽग्न्याधानं करोति हि ।

> तयोः पर्याहितो ज्येष्ठः पर्याधाता कनिष्ठकः ॥

त्यक्तात्मा साहसिकः । प्रातिरूपिकः कूटतुलादिमानव्यवहारी, प्रकारान्तरेण वा प्रतारकः । किलासी कुष्ठी, भूमिहर्ता वा । कुसीदी कुत्सितवृद्ध्युपजीवी । ज्याशीलो धनुर्विद्योपजीवी । एवं वादित्रादिशीलाः । सगोत्राः सपिण्डाः । शङ्खसिखितौ: "अनृतवाक् तस्करो राजद्विष्टो भृत्यो वृक्षरोपकवृत्तिर् गरदो ऽग्निदो माहिषिकश् छागलिकः शूद्रोपाध्यायो बन्दी घाण्टिको देवलकः पुरोहितो नक्षत्रादेशवृत्तिर् ब्रह्मपुरुषो ऽपत्यविक्रयी कितवः कूटकारकमानुषपशुविक्रयिणश् चेत्य् अपाङ्क्तेयाः" । हारीतः: **[४५४] **"चिकित्सकवृषलप्रेष्य-कारुककितवश्वक्रीडकशकुनिजीविमीनघातकावेष्टकपुंश्चलिवार्धुक्षिकाहितुण्डिकप्रत्यवसित-भृतकाध्यापकभृतकाध्यापितमेलकसूचकानियामककुशीलवादीन् दैवे पित्र्ये च वर्जयेत्" । मनुः ।

> सोमविक्रयिणे विष्ठा भिषजे पूयशोणितम् ।

> अप्रतिष्ठं वार्धुषिके नष्टं देवलके भवेत् ॥

> यतु वाणिजके दत्तं नेह नामुत्र तद् भवेत् ।

> भस्म्नीव हुतं हव्यं तथा पौर्नर्भवे द्विजे ॥

> इतरेषु त्व् अपाङ्क्त्येषु यथोद्दिष्टेष्व् असाधुषु ।

> मेदोऽसृङ्मांसमज्जास्ति वदन्त्य् अन्नं मनीषिणः ॥

> अपाङ्क्त्यो यावतः पाङ्क्त्यान् भुञ्जानान् अनुपश्यति ।

> तावतां न फलं तत्र दाता प्राप्नोति बालिशः ॥

> यावतः संस्पृशेद् अङ्गैर् ब्राह्मणाञ् शूद्रयाजकः ।

> तावतां न भवेद् दातुः फलं दानस्य पौर्तिकम् ॥

> वीक्ष्यान्धो नवतेः काणः षष्टेः श्वित्री शतस्य तु ।

> पापरोगी सहस्रस्य दातुर् नाशयते फलम् ॥

वीक्ष्यान्ध इति योग्यतात्र विवक्षिता । ततश् च यत्र प्रदेशे ऽवस्थितश् चक्षुष्मान् विप्रान् भुञ्जानान् अवलोकयितुं क्षमस् तत्र प्रदेशे ऽवस्थितो वान्धो नवतेर् विप्राणां भोजनफलं नाशयतीत्य् अर्थः । वायुपुराणे ।

> अनाश्रमी तपस् तेपे तं विप्रं न निमन्त्रयेत् ।

> औपपत्तिस् तथा शाक्यो नास्तिको वेदनिन्दकः ॥

> ध्यानिनं ये च निन्दन्ति सर्वे ते पङ्क्तिदूषकाः ॥

औपपत्तिर् औपपत्तिकः शुष्कतार्किकः शाक्यसाहचर्यात् । आगमानुसारतार्किकः प्रशस्त एव ।

> वृथामुण्डाश् च जटिलाः सर्वे कापटिकास् तथा ।

> निर्घृणान् भिन्नवृत्तांश् च सर्वाञ् श्राद्धे विवर्जयेत् ॥

> प्राह वेदान् वेदभृतो वेदान् यश् चोपजीवति ।

> उभौ तौ नार्हतः श्राद्धं पुत्रिकापतिर् एव च ॥

वेदभृतो वेदप्राप्तये परिक्रीतः । वेदोपजीवनं वाराध्ययनादि ।

> वृथा दारांश्च यो गच्छेद् याजयेच् चावृतो ऽध्वरे ।

> नार्हतस् ताव् अपि श्राद्धं द्विजो यश् चैव नास्तिकः ॥

**[४५५]**	आत्मार्थं यः पचेद् अन्नं न देवातिथिकारणात् ।

> नार्हत्य् असाव् अपि श्राद्धं पतितो ब्रह्मराक्षसः ॥

हारीतः ।

> स्वकुलं पृष्ठतः कृत्वा यो वै परकुलं व्रजेत् ।

> तेन दुश्चरितेनासौ काण्डपृष्ठो न संशयः ॥

ब्रह्मपुराणे ।

> कृतघ्नान् नास्तिकान् स्तब्धान् म्लेच्छदेशनिवासिनः ।

> त्रिशङ्कुबर्बरान् आन्ध्रान् बकान् द्रविडकुङ्कुणान् ॥

> कर्णाटकांश् च बाह्लीकान् कलिङ्गांश् च विवर्जयेत् ॥

स्कन्दपुराणे ।

> ईश्वर उवाच ।

> श्राद्धं परीक्ष्य दातव्यम् इत्य् एषा वैदिकी श्रुतिः ।

> परीक्षणाच् च रम्भोरु आर्जवं गुणवत्तरम् ॥

> अपरीक्ष्य तु यो दद्याच् छ्राद्धम् आर्जवम् आस्थितः ।

> तस्य तुष्यन्ति पितरो देवताश् च न संशयः ॥ १।२२२, २२३, २२४ ॥

> **निमन्त्रयेत पूर्वेद्युर् ब्राह्मणान् आत्मवाञ् शुचिः ।**

श्राद्धदिनाच् च पूर्वेद्युर् ब्राह्मणान् पङ्क्तिपावनान् । तदभावे मातामहादीन् । आत्मवान् विजितेन्द्रियः । शुचिः प्रयतो निमन्त्रयेत । अप्रत्याख्येयो नियोगो निमन्त्रणम् । देवलः ।

> अक्रुद्धो निभृतः स्वस्थः श्रद्धावान् अत्वरः शुचिः ।

> समाहितमनाश् चात्र क्रियायाम् असकृत् सदा ॥

निभृतो मन्दभाषी । स्वस्थः प्रकृतिस्थः । समाहितमनास् तत्परः ।

> श्वः कर्तास्मीति निश्चित्य दाता विप्रान् निमन्त्रयेत् ।

> निरामिषं सकृद् भुक्त्वा सर्वभुक्तजने गृहे ॥

> असंभवे परेद्युर् वा ब्राह्मणांस् तान् निमन्त्रयेत् ।

> अज्ञातीन् असमानार्थान् अयुग्मान् आत्मशक्तितः ॥

असंभवे पूर्वेद्युर् निमन्त्रणासंभवे । तदहर्निमन्त्रणपक्षे ऽपि पूर्वेद्युस् त्यक्तस्त्रीसङ्गा एव निमन्त्रणीयाः । अत्र मार्कण्डेयः ।

> निमन्त्रयेत पूर्वेद्युः पूर्वोक्तान् द्विजसत्तमान् ।

> अप्राप्तौ तद्दिने वापि हित्वा योषित्प्रसङ्गिनम् ॥

> भिक्षार्थम् आगतान् विप्रान् काले संयमिनो यतीन् ।

> भोजयेत् प्रणिपाताद्यैः प्रसाद्य यतमानसः ॥ **[४५६]**

संयमिनो ब्रह्मचारिणः । प्रचेताः ।

> सवर्णं प्रेषयेद् आप्तं द्विजानाम् उपमन्त्रणे ।

स्वयंनिमन्त्रणासामर्थ्य एतत् ।

> कृतापसव्यः पूर्वेद्युः पूर्वान् पितॄन् निमन्त्रयेत् ।

> भवद्भिः पितृकार्यं नः संपाद्यं च प्रसीदथ(त) ॥

> सव्येन वैश्वदेवार्थं प्रणिपत्य निमन्त्रयेत् ॥

मनुस् तु वैश्वदेविकब्राह्मणानां पूर्वं निमन्त्रणम् इच्छति । यद् आह ।

> दैवाद्यन्तं यदीहेत पित्राद्यन्तं न तद् भवेत् ।

> पित्राद्यन्तं त्व् ईहमानः क्षिप्रं नश्यति सान्वयः ॥ इति ।

ततश् च विकल्पः । यमः ।

> जातिक्रियावबोधाद्यैर् गुणैर् युक्तान् अलोलुपान् ।

> प्रार्थयेत प्रदोषान्ते भुक्तान् आशयितान् द्विजान् ॥

> सर्वायासविनिर्मुक्तैः कामक्रोधविवर्जितैः ।

> भव्द्भिर् भवितव्यं नः श्वोभूते श्राद्धकर्मणि ॥

> ते तं तथेत्य् अविघ्नेन यातीयं रजनी यदि ।

> यथाश्रुतं प्रतीक्षेरञ् श्राद्धकालम् अतन्द्रितः ॥

ते तथेति ब्रूयुर् इति शेषः । मत्स्यपुराणे ।

> दक्षिणं जानुम् आलभ्य त्वं मायाद्य निमन्त्रितः ।

> एवं निमन्त्र्य नियमाञ् श्रावयेत् पैतृकान् बुधः ॥

> अक्रोधनैः शौचपरैः सततं ब्रह्मचारिभिः ।

> भवितव्यं भवद्भिश् च मया च श्राद्धकर्मणि ॥

वराहपुराणे ।

> वस्त्रशौचादि कर्तव्यं श्वः कर्तास्मीति जानता ।

> स्थानोपलेपनं भूमिं कृत्वा विप्रान् निमन्त्रयेत् ॥

> दन्तकाष्ठं च विसृजेद् ब्रह्मचारी शुचिर् भवेत् ॥

> **तैश् चापि संयतैर् भाव्यं मनोवाक्कायकर्मभिः ॥ १।२२५ ॥**

तैर् निमन्त्रितैः संयतमनोवाक्कायव्यापारैर् भवितव्यम् । चकरात् कर्त्रापि भवितव्यम् । मनुः ।

> निमन्त्रितो द्विजः पित्र्ये नियतात्मा भवेत् सदा ।

> न च छन्दांस्य् अधीयीत यस्य श्राद्धं च तद् भवेत् ॥ **[४५७]**

देवलः ।

> पूर्वं निमन्त्रितो ऽन्यस्य यति कुर्यात् प्रतिग्रहम् ।

> भुक्ताहारो ऽपि वा भुङ्क्ते सुकृतं तस्य नश्यति ॥

मनुः ।

> केतितस् तु यथान्यासं हव्यकव्ये द्विजोत्तमः ।

> कथंचिद् अप्य् अतिक्रामन् पापः सूकरतां व्रजेत् ॥

अङ्गीकृतनिमन्त्रणस्यैतत् । आपस्तम्बः: "आरब्धे चाभोजनम् आ समापनात्" । यमः ।

> केतनं कारयित्वापि यो ऽतिपातयते द्विजः ।

> ब्रह्महत्याम् अवाप्नोति शूद्रयोनौ च जायते ॥

निमन्त्र्य ब्राह्मणम् अतिपतयते ऽतिक्रामति तं न भोज्यत इति यावत् ।

> आमन्त्रितस् तु यः श्राद्धे त्व् अन्यस्य कुरुते क्षणम् ।

> संवत्सरक्र्तं पुण्यं तस्य नश्यति दुर्मतेः ॥

> आमन्त्र्य ब्राह्मणं यस् तु यथान्यायं न पूजयेत् ।

> अतिकृच्छ्रासु घोरासु तिर्यग्योनिषु जायते ॥

हारीतः ।

> दैवे वा यदि वा पित्र्ये निमन्त्र्य ब्राह्मणं यदि ।

> तर्पयेन् न यथान्यायं स तत् तस्य फलं हरेत् ॥

> प्रसादाद् विस्मृतं ज्ञात्वा प्रसाद्यैनं प्रयत्नतः ।

> तर्पयित्वा विशेषेण सर्वं तत् फलम् आप्नुयात् ॥

मनुः ।

> निमन्त्रितस् तु यः श्राद्धे वृषल्या सह मोदते ।

> दातुर् यद् दुष्कृतं किंचित् तत् सर्वं प्रतिपद्यते ॥

वृषली शूद्रा । मनुः ।

> दैवपूर्वं तु यच् छ्राद्धम् अदैवं वापि यद् भवेत् ।

> ब्रह्मचारी भवेत् तत्र भुक्त्वा श्राद्धम् तु नैत्यकम् ॥

कात्यायनः : "तदहः शुचिर् अक्रोधनो ऽत्वरितो ऽप्रमत्तः सत्यवादी स्यात् । मैथुनश्रमस्वाध्यायान् वर्जयेत् । आवाहनादि वाग्यत आ उपस्पर्शनात् । आमन्त्रितश् चैवम्" । उपस्पर्शनम् आचमनं कर्मणो ऽन्ते तत्पर्यन्तं वाचंयमः स्याद् इत्य् अर्थः । वृद्धशातातपः ।

> शुद्ध्यर्थं प्रातर् उत्थाय भक्षयेद् दन्तधावनम् ।

एतच् च भोक्तुर् न दातुः, "क्लिन्नदन्तः पितॄन् यजेत" इत् श्रुतेः । हारीतः: "अथ श्वोभूते दक्षिणाप्रवणां दिशं गत्वा दक्षिणाप्रणतान् समूलान् **[४५८]** दर्भान् आहरेत् । अपरिगृहीतास् चापः । कृतवेश्वकर्माणः सस्त्रीबालवृद्धाः सुरभिस्नाताः शुचिवाससः स्युः" । सुरभिस्नाताः सुगन्धितैलादिद्रव्यस्नाताः । यमः ।

> समूलस् तु भवेद् दर्भः पितॄणां श्राद्धकर्मणि ।

> मूलेन लोकाञ् जयति शक्रस्य तु महात्मनः ॥

> रक्षन्ति दर्भा असुरांस् तिला रक्षन्ति राक्षसान् ।

> वेदविद् रक्षति त्व् अन्नं यतये दत्तम् अक्षयम् ॥

ब्रह्मपुराणे ।

> हरिता वै सपिञ्जूलाः स्निग्धाः पुष्टाः समन्ततः ।

> रत्निमात्राः प्रमाणेन पितृतीर्थेन संस्कृताः ॥

सपिञ्जूला अच्छिन्नप्रान्ताः । बद्धमुष्टिः करो रत्निः । संस्कृताः परामृष्टाः । 

> तथा श्यामाकनीवारदूर्वाश् च समुदाहृताः ।

कुशाभाव इति द्रष्टव्यम् । तथा च विष्णुः: "कुशाभावे कुशस्थाने काशदूर्वाश् च दद्यात्" । गोभिलः: "बहिर् उपमूललूनं पितृभ्यस् तेषाम् अलाभे शूकतृणशरसूर्यसुतनलषण्ढ(ण्ड)वर्जं सर्वतृणानि" । शुकतृणं शूकधान्यतृणम् । कात्यायनः ।

> हरिता यज्ञिया दर्भाः पीतकाः पञ्चपज्ञियाः।

> समूलाः पितृदै(दे)वत्याः कल्माषा वैश्वदेविकाः ॥

> पिण्डार्थं संभृताः स्युर् ये तर्पणार्थं तथैव च ।

> धृतैकतस् तु विण्मूत्रे तेषां त्यागो विधीयते ॥

पुराणात् ।

> तर्पणादीन कार्याणि पितॄणां यानि कानिचित् ।

> तानि स्युर् द्विगुणैर् दर्भैः संस्तरार्थं विशेषतः ॥

> सपिण्डीकरणं यावद् ऋजुदर्भैः पितृक्रिया ।

> सपिण्डीकरणाद् ऊर्ध्वं द्विगुणैर् विधिवद् भवेत् ॥

कुशग्रहणमन्त्रः ।

> विरिञ्चिना सहोत्पन्न परमेष्ठिन् निसर्गज ।

> नुद पापानि सर्वाणि भव स्वस्तिकरो मम ॥ **[४५९]**

इति कुशाः । अथ प्रोक्षणम् । तत्र वृद्धशातातपः ।

> बहिर् आचम्य नद्यादौ सोदकश् च सुसंयतः ।

> आहरेत् प्रोक्षणं प्राज्ञो नैकजातिर् न चाव्रतः ॥

> शैवलतृणपर्णाद्यैर् असंस्काराम्बुभाजनैः ।

> सैकतावस्त्रतोयाद्यैर् न कुर्यात् प्रोक्षणं बुधः ॥

एकजातिः शूद्रः । शैवलादिभिर् युक्तैर् असंस्कृतभाजनैः । सैकतान्तर्गतैर् वस्त्रादिनिर्गतैश् च जलैर् न पोक्षयेद् इत्य् अर्थः । आपस्तम्बः ।

> नालिकाभिन्नपात्रेण कांश्यपात्रेण चैव हि ।

> पाण्यङ्गफलजेनापि कुर्यान् नाभ्युक्षणं बुधः ॥

नालिका वेणुमयी । भिन्नपात्रं यन् मृन्मयम् । प्राण्यङ्गजं शङ्खशुक्त्यादि । फलजं नारिकेलबिल्वादिमयम् ।

> गृहे वा सम्यग् आचान्तः कृत्वा स्वर्णोदकं बुधः ।

> नाधोवस्त्रैकदेशेन शुद्ध्यर्थम् अप् आहरेत् ॥

> यद्य् आनीतं तु सव्येन प्रोक्षयेद् दक्षिणेन तु ।

> आग्नेयं प्रथमं प्रोक्तं विप्रहस्ताद् द्वितीयकम् ॥

> तृतीयम् उदकस्ह्तानाच् चतुर्थं मणिकात् स्मृतम् ॥

अग्नियुक्तभाजनस्थम् आग्नेयम् । मणिक उदपात्रम् । प्रचेताः ।

> संगृह्याभ्युक्षणं यायात् सोपानत्को गृहं प्रति ।

> तद् अमुक्त्वा गृहं प्राप्य आचामेत् परिचारकात् ॥

> अभ्युक्षणोदपात्रं तु न तावत् स्थाप्यते क्वचित् ।

> यावन् नाचमनं दत्तं प्रोक्षिता न गलन्तिका ॥

गलन्तिका वाध्धानी । विष्णुः: "न नक्तं गृहीतेन श्राद्धकर्म कुर्याद् उदकेन" । ब्रह्माण्डपुराणे ।

> दुर्गन्धि फेनिलं वर्ज्यं तथा वै पल्वलोदकम् ।

> नाप्नुयाद् यत्र गौस् तृप्तिं नक्तं यच् चैव गृह्यते ॥

इति प्रोक्षणम् । अथ वैश्वदेवादिः । तत्र लौगाक्षिः ।

> पित्रर्थं निर्वपेत् पाकं वैश्वदेवार्थम् एव च ।

> वैश्वदेवं न पित्रर्थं न दार्शं वैश्वदेविकम् ॥ **[४६०]**

देवयज्ञार्थं वैश्वदेवम् । दर्शश्राद्धं दार्शम् । एतच् च श्राद्धमात्रोपलक्षणार्थम् । पैठीनसिः ।

> पितृपाकं समुद्धृत्य वैस्वदेवं करोति यः ।

> आसुरं तद् भवेच् छ्राद्धं पितॄणां नोपतिष्ठति ॥

लौगाक्षिः ।

> पक्षान्तकर्म निर्वर्त्य वैश्वदेवं च साग्निकः ।

> पिण्डयज्ञः ततः कुर्यात् ततो ऽन्वाहार्यकं बुधः ॥

पक्षान्तकर्माग्न्यन्वाधानम् । अन्वाहार्यकं दर्शश्राद्धम् ।

> अकृते वैश्वदेवे तु स्थालीपाकः प्रकीर्तितः ।

> अन्यत्र पिण्डयज्ञात् तु सो ऽपराह्णे विधीयते ॥

पिण्डयज्ञस्थालीपाकात् प्राग् वैश्वदेवः कार्य इत्य् अर्थः । भविष्यत्पुराणे त्व् अन्यक्रमः ।

> कृत्वा श्राद्धं महाबाहो ब्राह्मणांश् च विसृज्य च ।

> वैश्वदेवादिकं कर्म ततः कुर्यात् नराधिप ॥ इति ।

तथा ।

> पितॄन् संतर्प्य विधिवद् बलिं दद्याद् विधानतः ।

> वैश्वदेवं ततः कुर्यात् कृत्वा ब्राह्मणवाचनम् ॥

> ये अग्निदग्धा मन्त्रेण भूमौ यन् निक्षिपेद् बुधः ।

> जानीहि तद् बलिं वीर श्राद्धकर्मणि नित्यदा ॥

एवं वैश्वदेवस्य त्रयः कालाः । एकः पाकान्तरो ऽपरो बलिदानानन्तरः श्राद्धसमाप्त्यनन्तरस् तृतीयः । अथापरेतिकर्तव्यता । तत्र पुराणम् ।

> भूमिः श्राद्धे पञ्चगव्यैर् लिप्ता शोध्या तथोल्मुकैः ।

> गौरमृत्तिकया छन्ना प्रकीर्णतिलसर्षपा ॥

उशना: "गोमयोदकैर् भूमिभाजनभाण्डशौचं कुर्यात्" । देवलः ।

> तथैव यन्त्रितो दाता प्रातः स्नात्वा सहाम्बरः ।

> आरभेत नवैः पात्रैर् अन्नारम्भं च बान्धवैः ॥

**[४६१]**	तिलान् अवकिरेत् तत्र सर्वतो वासयेद् अजान् ।

> असुरोपहतं सर्वं तिलैः शुध्यत्य् अजेन च ॥

> ततो ऽन्नं बहुसंस्कारं नैकव्यञ्जनभक्ष्यवत् ।

> चोष्यपेयसमृद्धं च यथाशक्ति प्रकल्पयेत् ॥

> ततो निवृते मध्याह्ने लुप्तलोमनखान् द्विजान् ।

> अभिगम्य यथामार्गं प्रयच्छेद् दन्तधावनम् ॥

> तैलम् उद्वर्तनं स्नानं स्नानीयं च पृथग्विधम् ।

> पात्रैर् औदुम्बरैर् दद्याद् वैश्वदेवकपूर्वकम् ॥

> ततः स्नात्वा निवृत्तेभ्यः प्रत्युत्थाय कृताञ्जलिः ।

> पाद्यम् आचमनीयं च संप्रयच्छेद् यथाक्रमम् ॥

औदुम्बरं ताम्रम् । विश्नुः ।

> स्नातो ऽधिकारी भवति दैवे पित्र्ये च कर्मणि ।

> पवित्राणां तथा जप्ये दाने च विधिचोदिते ॥

वृद्धवसिष्ठः ।

> जपहोमोपवसेषु धौतवस्त्रः सदा भवेत् ।

> अलंकृतशुचिर् मौनी श्राद्धादौ विजितेन्द्रियः ॥

प्रचेताः: "श्राद्धकृच् छुक्लवासाः स्यात्" । कषयरक्तप्रतिषेधम् आह बौधायनः ।

> काषायवासाः कुरुते जपहोमप्रतिग्रहान् ।

> न तद् देवगमं भवति हव्यकव्येष्व् अथो हविः ॥

योगयाज्ञवल्क्यः ।

> जपे होमे तथा दाने दैवे पित्र्ये च कर्मणि ।

> बध्नीयान् नासुरीं कक्ष्यां शेषे काले यथेच्छया ॥

> परिधानाद् बहिः कक्ष्या निबद्धा ह्य् आसुरी भवेत् ॥

भृगुः ।

> नग्नः स्यान् मलवद्वासा नग्नः कौपीनकेवलः ।

> द्विकक्ष्यो ऽनुत्तरीयश् च अकक्षो ऽवस्त्र एव च ॥

> नग्नः काषायवासाः स्यान् नग्नश् चार्धपटः स्मृतः ॥

शातातपः ।

> एकवस्त्रो न भुञ्जीत न कुर्याद् देवतार्चनम् ।

> न चार्चयेद् द्विजान् नग्नः कुर्याद् एवंविधो नरः ॥

> सव्याद् अंसात् परिभ्रष्टं कथंचिद् विवृताम्बरम् ।

> एकवस्त्रं तु तं विद्याद् दैवे पित्र्ये च वर्जयेत् ॥ **[४६२]**

वृद्धमनुः ।

> सव्यंधौतेन कर्तव्याः क्रिया धर्म्या विपश्चिता ।

> न तु नेजकधौतेन नाहतेन च कर्हिचित् ॥

अहतम् आह कश्यपः ।

> अहतं यन्त्रनिर्मुक्तम् उक्तं वासः स्वयंभुवा ।

> शस्तं तन् माङ्गलिक्येषु तावत् कालं न सर्वदा ॥

माङ्गलिक्यं विवाहादि । ततो ऽन्यत्र सकृत् प्रक्षालितम् अहतम् इत्य् आह प्रचेताः ।

> ईषद्धौतं नवं श्वेतं सदशं यन् न धारितम् ।

> अहतं तद् विजानीयात् सर्वकर्मसु पावनम् ॥

व्यासः ।

> अच्छिन्नाग्रं च यद् वस्त्रं मृदा प्रक्षालितं च यत् ।

> अहतं धातुरक्तं तत् पवित्रम् इति वै स्थितिः ॥

शाट्यायनिः ।

> ततः सूर्यम् उपस्थाय सम्यग् आचम्य च स्वयम् ।

> अभ्युक्षणं समादाय संयतात्मा गृहं व्रजेत् ॥

> सोपानत्कः सदर्भश् च सपात्रः सदशोत्तरः ॥

सदशम् उत्तरम् उत्तरीयं यस्य स सदशोत्तरः । सूर्योपस्थानं ब्रह्मयज्ञाद्युपलक्षणार्थम् । योगयाज्ञवल्क्यः ।

> तेनोदकेन पात्राणि प्रोक्ष्याचम्य पुनर् गृहे ।

> पात्राद् विरहितं तोयम् उद्धृतं सव्यपाणिना ॥

> न तेन प्रोक्षणं कुर्याद् वस्त्रनिर्णेजनेन च ॥

ब्रह्माण्डपुराणे ।

> नाप्रोक्षितं स्पृशेत् किंचिद् दैवे पित्र्ये च वा पुनः ।

> उत्तरेणाहरेद् वेद्या दक्षिणेन विसर्जयेत् ॥

वेदिः श्राद्धभूमिः । गोभिलः ।

> दानम् आचमनं होमं भोजनं देवतार्चनम् ।

> प्रौढपादो न कुर्वीत स्वाध्यायं पितृतर्पणम् ॥

> आसनारूढपादो यो जान्वोर् वा जङ्घयोस् तथा ।

> कृतावसिक्थिको यस् तु प्रौढपादः स उच्यते ॥

बौधायनः: "नाभेर् अधः करस्पर्शं कर्मयुक्तो विवर्जयेत्" । तथा ।

> संध्ययोर् उभयोर् जप्ये भोजने दन्तधावने ।

> पितृकार्ये च दैवे च तथा मूत्रपुरीषयोः ॥

> गुरूणां संनिधौ दाने योगे चैव विसेषतः ।

> एतेषु मौनम् आतिष्ठेत् स्वर्गम् आप्नोति मानवः ॥ **[४६३]**

योगयाज्ञवल्क्यः ।

> यदि वाग्यमलोपः स्याज् जप्यादिषु कथंचन ।

> व्याहरेद् वैष्णवं मन्त्रं स्मरेद् वा विष्णुम् अव्ययम् ॥

मार्कण्डेयः ।

> अह्नः षट्सु मुहूर्तेषु गतेषु त्व् अथ तान् द्विजान् ।

> प्रत्येकं प्रेषयेत् प्रेष्यं स्नानार्थं चामलोदकम् ॥

> स्नातः स्नातान् समाहूतान् स्वागतेनार्चयेत् पृथक् ।

> स्थितान् देशे विविक्ते तु प्रकीर्णतिलबर्हिषि ॥ १।२२५ ॥

> **अपराह्णे समभ्यर्च्य स्वागतेनागतान् द्विजान् ।**

> पवित्रपाणिर् आचान्तान् आसनेषूपवेशयेत् ॥ १।२२६ ॥**

> युग्मान् दैवे यथाशक्ति पित्र्ये ऽयुग्मांस् तथैव च ।**

> परिश्रिते शुचौ देशे दक्षिणाप्रवणे तथा ॥ १।२२७ ॥**

> द्वौ दैवे प्राक् तु पित्र्ये त्रीन् उदग् एकैकम् एव वा ।**

तान् निमन्त्रितान् आगतान् विप्रान् अपराह्णे ऽहनो ऽपरभागे स्वागतेन स्वागतवाक्येन पूजितान् आचान्ताञ् शुचौ शुद्धे परिश्रिते काण्डपटादिना परिवृते दक्षिणतः क्रमनिम्ने प्रदेशे दैवे वैश्वदेविके यथाशक्ति युग्मान् प्राङ्मुखान् पित्र्ये पितृकार्ये यथाशक्त्या वा । अयुग्मान् इति पाठः । अयुग्मान् उदङ्मुखान् आसनेषु पवित्रपाणिर् उपवेशयेत् । अथ वा द्वाव् एव वैश्वदेवे त्रीन् एव पित्र्ये । यद् वोभयत्रैकैकम् । द्विचतुरादिसंख्याका युग्माः । एकत्रपञ्चकादिसंख्याका अयुग्माः । महासंख्यायाम् असमर्थस्य चाल्पसंख्याविधिः । यत् तु मनुनोक्तम्,

> द्वौ दैवे पित्र्यकृत्ये त्रीन् एकैकम् उभयत्र वा ।

> भोजयेत् सुसमृद्धो ऽपि न प्रसज्येत विस्तरे ॥

> सत्क्रियां देशकालौ च शौचं ब्राह्मणसंपदम् ।

> पञ्चैतान् विस्तरो हन्ति तस्मान् नेहेत विस्तरम् ॥

इति, तन् न्यूनसंख्याप्रशंसार्थं नाधिकसंख्यानिषेधार्थम् । तथा सति नाधिकसंख्या विधीयते । विधत्ते च गौतमः: "नवावरान् भोजयेद् अयुजो वा यथोत्साहम्" इति । गृह्यकृच्छौनकः: "अथातः पार्वणे श्राद्धे काम्य आभ्युदयिक एकोद्दिष्टे वा **[४५४]** ब्राह्मणाञ् श्रुतशीलवृत्तसंअन्नान् एकेन वा काले ज्ञापितान् स्नातान् कृतशौचांस् तान् उदङ्मुखान् पितृवद् उपवेश्य चैकैकम् एकैकस्य द्वौ द्वौ त्रींस् त्रीन् वा वृद्धौ फलभूयस्त्वं न त्व् एवैकं सर्वेषां पिण्डैर् व्याख्यातं कामम् अनाद्ये" । अस्यार्थः — पार्वणादिश्राद्धचतुष्टये ब्राह्मणाञ् श्रुतादिगुणोपेतान् एकेन वा श्रुतादिना गुणेन संपन्नान् काले पूर्वेद्युर् ज्ञापितान् निमन्त्रितान् स्नातान् समावृत्तान् आप्लुतान् वा तद्दिने कृतपादशौचान् पितृवत् पितृतुल्यवयस्कान् । वृद्धवृद्धतरवृद्धतमान् इत्य् अर्थः । पित्रादीनाम् एकैकस्य स्थान एकम् एकं द्वौ द्वौ विप्रौ त्रींस् त्रीन् विप्रान् वोपवेश्येत् । विप्रसंख्यया वृद्धौ फलभूयस्त्वं न तु सर्वेषां पित्रादीनां स्थान एकं ब्राह्मणम् उपवेशयेत् । कामम् अनाद्ये आद्यं तु सपिण्डीकरणं ततो ऽन्यद् अनाद्यम् । यद् वान्नम् आद्यं तदभावो ऽनाद्यं यद् वानाद्यम् आमम् इति । ब्रह्मपुराणे ।

> देशकालधनाभावाद् एकैकम् उभयत्र वा ।

> शेषान् वित्तानुसारेण भोजयेद् अन्यवेश्मनि ॥

उभयत्र दैवे पित्र्ये चेत्य् अर्थः । शङ्खः ।

> भोजयेद् अथ वाप्य् एकं ब्राह्मणं पङ्क्तिपावनम् ।

> दैवे कृत्वा तु नैवेद्यं पश्चात् तस्य तु निर्वपेत् ॥

पुराणात् ।

> एक एव यदा विप्रो द्वितीयो नोपपद्यते ।

> पितॄणां ब्राह्मणो योज्यो दैवे त्व् अग्निं नियोजयेत् ॥

वसिष्ठः ।

> अपि वा भोजयेद् एकं ब्राह्मणं वेदपारगम् ।

> श्रुतशीलादिसंपन्नं सर्वालक्षणवर्जितम् ॥

> यद्य् एकं भोजयेच् छ्राद्धे दैवं तत्र कथं भवेत् ।

> अन्नं पात्रे समुद्धृत्य सर्वस्य प्रकृतस्य तु ॥

> देवतायतने कृत्वा ततः श्राद्धं प्रवर्तयेत् ।

> प्रास्येद् अन्नं तद् अग्नौ तु दद्याद् वा ब्रह्मचारिणे ॥

बृहस्पतिः ।

> यद्य् एकं भोजयेच् छ्राद्धे स्वल्पत्वात् प्रकृतस्य तु ।

> स्तोकं स्तोकं समुद्धृत्य तेभ्यो ऽन्नं निवेदयेत् ॥

ब्राह्मणतृप्तिसमर्थस्यान्नस्य स्तोकं तृतीयं भागं बुद्ध्या पृथक्कृत्य तेभ्यः पित्रादिभ्यः प्रत्येकं प्रदद्याद् इत्य् अर्थः । **[४६५]**

> अपराह्णे समभ्यर्च्येत्य् अत्र संदेहः । किं द्विधा विभक्तस्याह्ण उत्तरो भागो ऽपराह्णः किं वा पञ्चधा विभक्तस्य चतुर्थो भागो ऽपराह्णः । तत्र केचिद् आहुः: पञ्चधा विभक्तस्य चतुर्थो भागो ऽपराह्ण इति । तथा हि श्रुतिः: "आदित्यो वै सर्व ऋतवः स यदैवोदेत्य् अथ वसन्तो यदा संगवो ऽथ ग्रीष्मो यदा मधंदिने ऽथ वर्षा यदापराह्णो ऽथ शरद् यदास्तमेत्य् अथ हेमन्तः" इति । स्मृतिर् अपि, यद् आह व्यासः ।

> मुहूर्तत्रितयं प्रातस् तावान् एव संगवः ।

> मध्याह्नस् त्रिमुहूर्तः स्याद् अपराह्णस् तु तादृशः ॥

> सायाह्नस् त्रिमुहूर्तो ऽथ सर्वकर्मबहिष्कृतः ॥ इति ।

अतश् च श्रौतादिप्रयोगात् पञ्चधा विभक्तस्याह्नश् चतुर्थ एव भागो ऽपराह्णशब्दवाच्य इति । तद् अन्ये नानुमन्यन्ते । ते हि मन्यन्ते — नैवास्मात् प्रयोगाद् वाच्यनियमः शक्यो ऽवधारयितुम् । भवति हि श्रुताव् एवाह्नो भागान्तरे ऽप्य् अपराह्णशब्दप्रयोगः । यथा: "पूर्वाह्णो वै देवानां मध्याह्नो मनुष्याणाम् अप्राह्णः पितॄणाम्" इति । अत्र खलु त्रेधाविभक्तस्याह्नस् तृतीयो भागो ऽपराह्णशब्दवाच्यः प्रयुज्यते । तथा "तस्मात् सुपूर्वाह्ण एव पूर्वयोपसदा प्रचरितव्यं स्वपराह्णे परया" इत्यादौ दिनस्यान्तिमे मुहूर्ते द्वेधा विभक्तस्याह्नो द्वितीये भागे ऽप्य् अस्ति प्रयोगः । यद् आह मनुः ।

> यथा चैवापरः पक्षः पूर्वपक्षाद् विशिष्यते ।

> तथा श्राद्धस्य पूर्वाह्णाद् अपराह्णो विशिष्यते ॥ इति ।

ततः पञ्चधाविभक्तस्याह्नश् चतुर्थ एव भागे ऽपराह्णशब्दप्रयोगः इत्य् असिद्धम् । तदसिद्धौ च न स एवापराह्णपदवाच्यः । यदि हि तथा स्यात् तदा पङ्कजशब्दवत् कुशलप्रवीणादिशब्दवद् वा योगरूढत्वादिकल्पनयापराह्णे समभ्यर्च्येत्यादिवाक्ये मध्याह्नसायाह्नयोर् मधगतो ऽह्नो भाग एव वाक्यार्थान्वयी स्यात् । न त्व् एतद् अस्ति । तस्माद् अह्नो ऽपरो भाग इत्य् अनया व्युत्पत्त्या यौगिक एवायं शब्दः । अत एव कुतपकालव्यापिन्याम् अमावास्यायाम् अमावास्याश्राद्धं कार्यम् आह जाबालिः ।

> भूतविद्धा त्व् अमावास्या प्रतिपन्मिश्रिता च या ।

> तयोस् तु पितृकृत्ये ऽपि ग्राह्याः कुतपकालिकी ॥ इति ॥ **[४६६]**

> अनेन च पार्वणं श्राद्धं कुतपे कार्यं विधीयते । अन्यथा कुतपव्यापिन्या ग्रहणविधिर् अदृष्टार्थः स्यात् । तस्माद् अपराह्णे विहितं श्राद्धं कुतपे कार्यम् इति विधिः कुतपस्यापराह्णान्तर्भावं गमयति । भवति च कुतपस्य द्वितीयम् अर्धम् अपराह्णमध्यवर्ति । अह्नो हि पञ्चदशमुहूर्तरूपस्याष्टमो मुहूर्तः कुतपस् तेन तस्य भवति द्वितीयम् अर्धम् अपराह्णः । यदि च सायाह्नात् प्राक्तनं मुहूर्तत्रयम् एवापराह्णः स्यात् तदा ग्राह्या कुतपकालिकीति विधिना कुतपो नित्यवद् विहितम् अपराह्णं बाधित्वा विधेयः । स चाबाधे सत्य् अन्याय्यः । अत एव कुतप्विधानान् नाह्णस् तृतीये भागे ऽस्यापराह्णशब्दस्य वृत्तिर् अवसीयते । यद् उक्तं गौतमेन,

> प्रारभ्य कुतपे श्राद्धं कुर्याद् आरौहिणाद् बुधः ।

> विधिज्ञो विधिम् आस्थाय रौहिणं न तु लङ्घयेत् ॥

इति, तद् अपि कुतपमात्रव्यापिकुह्वादिश्राद्धविषयम् । न पुनः सकलमध्याह्नव्यापिश्राद्ध-तिथाव् एकोद्दिष्टविषयम् । तथाहि सति रौहिणानतिक्रमविधेर् अदृष्टं मूलं कल्प्यं स्यात् । न तु विष्यान्तरे । तथा हि अपराह्णान्तर्गतरौहिणांशारब्धे श्रद्धे श्राद्धाङ्गभूततिथिक्षये ऽपि प्रारब्धकर्मसमाप्तिर् अनन्तरम् एव तिथ्यन्तरे ऽपि विधिनाक्षिप्यते समाप्यते च । कुतपोत्तरार्धारब्धं रौहिणे श्राद्धं विना पुरुषापराधाद् इति दृष्टमूलैव रौहिणानतिक्रमस्मृतिः । तस्माद् उक्त एव विषयो ऽस्य वाक्यस्य युक्तः । यत् तु व्यासादिभिर् मध्यंदिनात् परतो मुहूर्तत्रये ऽपराह्णशब्दः प्रयुज्यते । तत् तस्य भागस्य शब्दान्तरेण व्यपदेष्टुम् अशक्यत्वात् । न पुनस् तस्यैवापराह्णपदव्यपदेश्यत्वात् । दर्शितो हि तस्य सायाह्ने मध्यंदिनोत्तरार्थे च प्रयोगः । ननु च द्वितीयम् अहरर्धम् अपराह्णस् तथापि यद् अपराह्णे विहितं तदह्नः पञ्चधा विभक्तस्य चतुर्थ एव भागे कार्यम् । यद् आह पराशरः ।

> यद् यद् एतेषु विहितं तत् तत् कुर्याद् विचक्षणः ।

अस्यार्थः — यद् यत् कर्म स्नानदानश्राद्धादिकं पूर्वाह्णादिकालेषु विहितं तद् एतेषु प्रातरादिषु मुहूर्तत्रयपरिमितेष्व् अह्नः पञ्चसु भागेषु कार्यम् इति । तन् न, न ह्य् अनेन वाक्येनापराह्णविहितं श्राद्धम् अह्नः पञ्चधा विभक्तस्य चतुर्थ एव भागे कार्यम् इति नियम्यते । किं तु पिण्डान्वाहार्यकं श्राद्धं मध्यंदिनाद् उत्तरत्र मुहूर्तत्रये कार्यम् इत्य् औचित्यप्राप्तम् अनूद्यते । तद् धि पितृयज्ञं कृत्वा कार्यं पितृयज्ञं तु निर्वर्त्येत्य् अत्रोक्तम् । यत एव नेदं नियमकम् अत एव दर्शश्राद्धप्रकरणे मत्स्यपुराणम् ।

**[४६७]**	ऊर्ध्वं मुहूर्तात् कुतपाद् यन् मुहूर्तचतुष्टयम् ।

> मुहूर्तपञ्चकं वापि स्वधावाचनम् इष्यते ॥ इति ।

एतच् च पराशरवाक्यस्यानियामकत्व एव युज्यते । नियामक्त्वे तु पुनः कुतपसंज्ञकाद् अष्टमान् मुहूर्ताद् उत्तरो रौहिणसंज्ञको मुहूर्तः श्राद्धाङ्गत्वेन न शक्यते विधातुम् । दशमादय एव हि त्रयो मुहूर्ताः पराशरेण नियम्येरन् न तु नवमः । एवं तस्य नियामकत्वे मुहूर्तपञ्चकं वेति त्रयोदशस्य मुहूर्तस्य सायाह्नान्तः पातिनो ऽङ्गत्वविधिर् अनुपपन्नः । अस्य च चतुर्थप्रहरान्तःपाताच् छ्राद्धाङ्गत्वं प्रतिषिध्यते । तथा च वायुपुराणम् ।

> चतुर्थे प्रहरे प्राप्ते यः श्राद्धं कुरुते नरः ।

> आसुरं तद् भवेच् छ्राद्धं दाता च नरकं व्रजेत् ॥

अत एव विहितप्रतिषिद्धत्वान् मुहूर्तपञ्चकं वेति विकल्प उक्तः । व्यवस्थितश् चायम् । यदा प्राक् चतुर्थात् प्रहराद् अमावस्यादिश्राद्धाङ्गतिथिः समग्रश्राद्धप्रयोगसंपादनसमर्था भवति चेत् प्रतिषेधः । नो चेद् विधिः । पराशरवाल्क्यस्यानियमत्वम् एव स्फुटी करोति व्याघ्रपात् ।

> विधिज्ञः श्रद्धयोपेतः सम्यक् पात्रप्रयोजकः ।

> रात्रेर् अन्यत्र कुर्वाणः श्रेयः प्राप्नोत्य् अनुत्तमम् ॥ इति ।

यत एव द्वितीयम् अह्नो ऽर्धम् अपराह्णो ऽत एव बह्वृचब्राह्मणे श्रूयते: "उद्धाराहवनीयम् इत्य् अपराह्ण आह" इति । अत एव च आश्वलायनीयसूत्रम्: "उत्सर्गे ऽपराह्णे गार्हपत्यं प्रज्वाल्य" इत्यादि । सायंकालविहितस्याग्निहोत्रस्याङ्गम् उद्धरणं सायम् एव कार्यम् "तत्कालश् चैव तद्गुणः" इति वचनात् । तेन सायाह्न एवायम् अपराह्णशब्दः । तस्मात् सिद्धं द्वेधा विभक्तस्याह्नो द्वितीयो भागो ऽपराह्ण इति । तत्रामावस्याया अन्यत्र श्राद्धकरणे प्रथम एवापराह्णभाग् एतत् कार्यम्, विलम्बे हेत्वभावात् । अमावास्यायां तु पिण्डान्वाहार्यकपितृयज्ञानुरोधेन यत्रापराह्णभागे ऽमावास्यायुक्ते संपद्यते तत्र कार्यम् । सांवत्सरादिकं तु श्राद्धतिथियुक्ते ऽपराह्णभागे यत्र कुत्रचित् कर्यम् । सा चेत् सायाह्नमात्रव्यापिनी स्यात् तदा सायाह्न एव व्याघ्रपाद्वचनबलेन श्राद्धं कार्यं न पुनर् उदयव्यापिन्याम् अपराह्णपर्यन्तायाम् । तथा च स्मृत्यन्तरम् ।

**[४६८]**	दर्शं च पौर्णमासं च पितुः सांवत्सरं दिनम् ।

> पूर्वविद्धम् अकुर्वाणो नरकं प्रतिपद्यते ॥ इति ।

श्राद्धादावस्तगामिनीति च पितुर् इति च प्रदर्शनार्थम् । यत् तु ग्राह्या कुतपकालिकीति वचनम्, तद् अनग्नेर् अमावास्याश्राद्धं प्रति कालविशेषविधायकं न पुनः श्राद्धान्तरं प्रतीति मन्तव्यम् । श्राद्धविशेषे ऽपराह्णात् कालान्तरम् आह शातातपः ।

> आमश्राद्धं तु पूर्वाह्ण एकोद्दिष्टं तु मध्यतः ।

> पार्वणं चापराह्णे तु प्रातर् वृद्धिनिमित्तकम् ॥ इति ।

अत्र द्विजानाम् आमश्राद्धं पाकासामर्थ्ये निमित्ते विधीयमानत्वाद् अनित्यम् । शूद्रस्य निमित्तानपेक्षं तद् भवतीति नित्यम् । तत्र नोभयविधे तस्मिन् पूर्वाह्णविधिर् अयं नित्यानित्यसंयोगविरोधात् । तत्र द्विजानाम् आमश्राद्धविधय उदाह्रियन्ते । तत्र संवर्तः ।

> पाकाभावे ऽधिकारः स्याद् द्विजातीनाम् उदाहृतः ।

> अपत्नीनां महाबाहो विदेशगमनादिभिः ॥

> सदा चैव तु शूद्राणाम् आमश्राद्धं विदुर् बुधाः ॥

उशना ।

> आत्मनो देशकालानां विप्लवे समुपस्थिते ।

> आमश्राद्धं द्विजैः कार्यं शूद्रेण तु सदैव हि ॥

प्रचेताः ।

> आपद्य् अनग्नौ तीर्थे च चन्द्रसूर्यग्रहे तथा ।

> आमश्राद्धं द्विजैः कार्यं शूद्रैः कार्यं सदैव हि ॥

तीर्थे पाकासामर्थ्ये सति । चन्द्रसूर्यग्रहे भोक्तुर् अभावे ।

> स्त्री शूद्रः स्वपचश् चैव जातकर्मणि वाप्य् अथ ।

> आमश्राद्धं तदा कुर्याद् विधिना पार्वणेन तु ॥

स्व्पचः स्वयंपचः । जमदग्निः ।

> यावत् स्यान् नाग्निसंयुक्त उत्सन्नागिर् अथापि वा ।

> आमश्राद्धं सदा कुर्याद् धस्ते ऽग्नौकरणं भवेत् ॥

हारीतः ।

> श्राद्धविघ्ने द्विजातीनाम् आमश्राद्धं प्रकीर्तितम् ।

> अमावास्यादि नियतं माससंवत्सराद् ऋते ॥ इति ।

मासिकं सांवत्सरिकं च श्राद्धं वर्जयित्वा स विधिर् इत्य् अर्थः । अयं मासिकसांवत्सरिकामश्राद्धनिषेधो ग्रहणव्यतिरिक्तविषयः । चन्द्रसूर्यग्रहे सति मासिकसांवत्सरिकश्राद्धम् आमान्नेनैव कार्यम् इति भावः । एवमादिभिर् वचनैः **[४६९]** पाकासामर्थ्यनिमित्ते ऽधिकारभङ्गे सत्य् आमेन द्रव्येण श्राद्धस्य प्रयोगविशेषो ऽधिकारोज्जीवनाय विधीयमानो नैमित्तिको भवति । <span style="text-decoration:underline;">ननु</span> "शूद्रः कुर्यात् सदैव हि" इति वचनाच् छूद्रत्वेन निमित्तेन पूर्ववद् एव प्रयोगविशेषो नैमित्तिकः कस्मान् न विधीयते । <span style="text-decoration:underline;">उच्यते</span> — प्राप्तं खलु शूद्रं सत्याम् अश्राद्धम् इति विधेयम् । किं त्व् अनुवाद्यम् । तथा हि प्रतिषिद्धं ब्राह्मणभोजनं शूद्रस्य । यद् आह सुमन्तुः ।

> न पक्वः भोजयेद् विप्रान् सच्छूद्रो ऽपि कदाचन ।

> भोजयन् प्रत्यवायी स्यान् न च तस्य फलं भवेत् ॥

> भोजनेन हि विप्रस्य यत् पापं स्याद् दुरात्मनः ।

> ततो ऽसौ लिप्यते मूढो यः शूद्रो भोजयेद् द्विजान् ॥ इति ।

न चात्र संप्रीत्यादिप्रयोजनम् एव ब्राह्मणभोजनं निषिध्यते न तु वैधम् इति वाच्यम् । यतः "न चाप्नोति फलं तस्य" इत् वाक्यशेषो वैधविप्रभोजन एव युज्यते । नैवायं निषेधः श्राद्धोपाधिभूतविप्रभोजनविषयो न भवतीति शक्यते वक्तुं कारणाभावात् । ब्राह्मणभोजनप्रतिषेधे च श्राद्धाधिकार एव शक्यते । तथा हि श्राद्धकल्पे ब्राह्मणनिमन्त्रणादिविधिदर्शनात् । तथा हविः पचेत्, श्राद्धदेशं प्रत्याहरेत्, परिवेषयेत्, विप्रान् भोजयेद् इत्यादिविधिदर्शनाच् छ्राद्धयज्ञस्य ब्राह्मणभोजनरूपोपाधिपर्यन्ततावसीयते । न चोपाधिसंपादनसामर्थ्यप्रतिबन्ध उपहिते भवेति सामर्थ्याप्रतिबन्धः । यत् त्व् अभ्युदिते ऽष्टाव् उपांशुयाजस्य देवतोद्देशरहितस्यापि प्रयोज्यत्वं न्यायविद्भिर् उच्यते, तद् युक्तम् एव । न खल्व् अभ्युदितेष्टेर् अधिकारबुद्धिर् अनुष्ठापिका । किं त्व् अधिकारभ्रमः । विहितकालभ्रान्त्या हि तत्र कालान्तरविषयाधिकारभ्रमो जन्यते । अत उपाधिभूतदेवतोद्देशसामर्थ्यविरहे ऽप्य् उपांशुयाजानुष्ठानं नायुक्तम् । तत्र ह्य् अधिकारभ्रान्तिप्रवर्तितः प्रयोग एव तस्य विकृतस्य समाप्तिनिमित्तम् । तेन नैमित्तिकनिमित्तप्रक्रान्तस्योपांशुयाजप्रयोगस्य देवतोद्देशरहितस्यापि समाप्तिर् वचनसामर्थ्यात् तत्र युज्यते । श्राद्धे तु नाधिकारभ्रमो ऽनुष्ठानहेतुः किं तु तद्भङ्गः । अतो विप्रभोजनोपहितस्य श्राद्धात्मकप्रधानस्यानुष्ठानसामर्थ्यप्रतिबन्धे भवति शूद्रस्याधिकारभङ्गः । न च वाच्यम्, अनधिकृत एव श्राद्धे शूद्र इति । यतो, 

> भार्यारतिः शुचिर् भृत्यभर्ता श्राद्धक्रियापरः । **[४७०]**

इत्यादिवचनैः शृङ्गग्राहितया शूद्रं प्रति श्राद्धं विहितम् । ततश् च शूद्रस्य सकलोपाधिसहितं श्राद्धम् अस्तीति तत्संनिहितम् एव विधिः श्राद्धं प्रत्य् अपि प्रवर्तमानः प्रयुङ्क्ते । तत्र ब्राह्मणभोजननिषेधानुग्रहार्थं द्विजातिकर्तृकश्राद्धः (?) श्राद्ध इति साक्षाद् ब्राह्मणभोजनं न प्रयुङ्क्ते प्रणाड्या तु रयुङ्क्त एव । न खल्व् अपरथा शूद्रं प्रति प्रवर्तमानयोर् विप्रभोजनविषयोर् विधिनिषेधयोर् अविरोधः शक्यः संपादयितुम् । शक्यते च पितॄन् उद्दिश्य परित्यक्तम् आमम् अन्नं शूद्रेणापि विप्रान् प्रत्य् एतत् त्यक्त्वा युष्माभिर् भोज्यम् इति प्रार्थना विप्रभोजनं प्रणाड्या कर्तुम् । एवं च सति शूद्रस्य निमित्तानपेक्षया प्राप्तम् आमश्राद्धं "शूद्रः कुर्यात् सदैव हि" इत्यादिभिर् अनूद्यते । <span style="text-decoration:underline;">ननु</span> च द्विजानाम् अपि हविष्पाकब्राह्मणभोजनासामर्थ्ये शूद्रवद् आमेन श्राद्धप्रयोगो निमित्तानपेक्षः पाकाभावे ऽधिकारः स्याद् इत्यादिभिर् अनूद्यते । <span style="text-decoration:underline;">सत्यम्</span> । यदि द्विजातीनां यथाश्रुतपाकाद्यङ्गानुष्ठाने विध्यौचित्यप्राप्तसाक्षाद्ब्राह्मणभोजनविषयसामर्थं न स्यात् । तदसामर्थ्ये च श्राद्धात्मनि प्रधाने ऽप्य् असामर्थयम् । तच् चाधिकारस्य भङ्गे प्राप्ते तद्वज् जीवनायामद्रव्यसाध्यः श्राद्धप्रयोगविशेषो नैमित्तिको विधीयते । तथा च सति नित्यं शूद्रकर्तृकम् आमश्राद्धम् अनित्यं च दिव्जकर्तृकं प्रति पूर्वाह्णो न शक्यो ऽभिधातुं नित्यानित्यसंयोगविरोधात् । तत्र न तावन् नित्ये स शक्तो विधातुम् । औपदेशिकेनापराह्णेन सह विकल्पप्रसङ्गात् । द्विजकर्तृकं त्व् आमश्राद्धं नैमित्तिकत्वाद् विकृतिर् इति । तत्रापराह्ण आतिदेशिक औपदेशिकः पूर्वाह्णः । न चौपदेशिकातिदेशिकयोर् विकल्पस् तस्मात् तत्रैव पूर्वाह्णविधिर् न शूद्र्कर्तृके ऽप्य् आमश्राद्धे । किं तु तत्रापराह्णविधिर् एव । अत एव च यत् शातापपीयम् एव वाक्यम्,

> मध्याह्नात् परतो यस् तु कुतपः समुदाहृतः ।

> आममात्रेण तत्रैव पितॄणां दत्तम् अक्षयम् ॥

इति, तच् छूद्रविषयम् । अनुवादकं चैतत् । साधारणापराह्णोपदेशाद् एवापराह्णस्य शूद्रामश्राद्धे ऽपि प्राप्तत्वात् । तस्मात् सिद्धं शूद्रकर्तृकम् आमश्राद्धम् अपराह्ण एव कार्यम् । 

> प्रसङ्गाद् आमश्राद्धविधयः केचिल् लिख्यन्ते । यत्र व्यासः ।

> आमं ददद् धि कौन्तेय दद्याद् अन्नं चतुर्गुणम् ।

> सिद्धान्नेन विधिर् यः स्याद् आमश्राद्धे ऽप्य् असौ विधिः ॥

> आवाहनादि सर्वं स्यात् पिण्डदानं च भारत ।

> दद्याद् यश् च द्विजातिभ्यः शृतं वा यदि वाशृतम् ॥

**[४७१]**	तेनाग्नौकरणं कुर्यात् पिण्डांस् तेनैव निर्वपेत् ।

अत्र पुरुषाहारापेक्षं चातुर्गुण्यम्, सिद्धान्नेनेत्यादिर् अतिदेशो द्विजामश्राद्धविषयः । षट्त्रिषन्मतात् ।

> आमश्राद्धं यदा कुर्यात् पिण्डदानं कथं भवेत् ।

> गृहपाकात् समुद्धृत्य सक्तुभिः पायसेन वा ॥

पिण्डदानं भवेद् इति शेषः । तथा ।

> आमश्राद्धं यदा कुर्याद् विधिज्ञः श्राद्धदस् तथा ।

> हस्ते ऽग्नौकरणं कुर्याद् ब्राह्मणस्य विधानतः ॥

आमश्राद्धे च भोजनप्रयुक्तानां तृप्तिप्रश्नादीनां निवृत्तिः ।

> एवं कार्यं सदा श्राद्धं शूद्रेणाप्य् आमम् एव च ।

> मन्त्रवर्जं तु शूद्रस्य सर्वम् एतद् विधीयते ॥

भविष्यत्पुराणम् ।

> धर्मेप्सवश् च धर्मज्ञा यदि शूद्राः प्रकुर्वते ।

> अग्नौकरणमन्त्रश् च नमस्कारो विधीयते ॥

आमश्राद्धासमर्थं प्रति हेमश्राद्धम् आह व्यासः ।

> द्रव्याभावे द्विजाभावे प्रवासे पुत्रजन्मनि ।

> हेमश्राद्धं प्रकुर्वीत यस्य भार्या रजस्वला ॥

द्रव्यम् अत्र भोज्यं विवक्षितं द्विजश् च भोक्ता । मनुः ।

> शुचिं देशं विविक्तं च गोमयेनोपलेपयेत् ।

> दक्षिणाप्रवणं चैव प्रयत्नेनोपपादयेत् ॥

विविक्तो विजनः । शुचेर् अपि देशस्य गोमयोपलेपनं वचनात् संस्कारातिशयाय कार्यम् । तथा ।

> अवकाशेषु चोक्षेषु जलतीरेषु चैव हि ।

> विविक्तेषु च तुष्यन्ति दत्तेन पितरः सदा ॥

चोक्षाः स्वभावशुचयः । यमः ।

> परकीयप्रदेशेषु पितॄणां निर्वपेत् तु यः ।

> तद्भूमिस्वामिपितृभिः श्राद्धकर्म विहन्यते ॥

> अटव्यः पर्वताः पुण्या नदीतीराणि यानि च ।

> सर्वाण्य् अस्वामिकान्य् आहुर् न हि तेषु परिग्रहः ॥

> तस्माच् छ्राद्धानि देयानि पुण्येष्व् आयतनेषु च ।

> नदीतीरेषु तीर्थेषु सव्भूमौ च प्रयत्नतः ॥

> उपह्वरनिकुञ्जेषु तथा पर्वतसानुषु । **[४७२ ]**

उपहव्रं पर्वतनिकटः । निकुञ्जओ गुहा ।

> रूक्षं क्रिमिहतं क्लिन्नं संकीर्णानिष्टगन्धिकम् ।

> देशं त्व अनिष्टशब्दं च वर्जयेच् छ्राद्धकर्मणि ॥

रूक्षम् अस्निग्धम् । क्लिन्नं सकर्दमम् । अनिष्टशब्दं दुःखकरशब्दम् । शङ्खः ।

> म्लेच्छदेशे तथा रात्रौ संध्यायां च विशेषतः ।

> न श्राद्धम् आचरेत् प्राज्ञो म्लेच्छदेशं न च व्रजेत् ॥

ब्रह्माण्डपुराणम् ।

> उत्तरेण मनानद्या दक्षिणेन च कीकटम् ।

> एष त्रैशङ्कवो नाम वर्जितः श्राद्धकर्मणि ॥

> पारस्कराः कलिङ्गाश् च सिन्धोर् उत्तरम् एव च ।

> प्रनष्टश्राद्धकर्माणो वर्ज्या देशाः प्रयत्नतः ॥

> गोगजाश्वादिपृष्ठेषु कृत्रिमायां तथा भुवि ।

> आपत्स्व् अपि च कष्टासु न कुर्यात् पितृतर्पणम् ॥

अथापासनीयानि । तत्र यमः ।

> कुक्कुटो विड्वराहश् च काकः श्वाथ बिडालकः ।

> वृषलीपतिश् च वृषलः षण्ढो नारी रजस्वला ॥

> एते तु श्राद्धकाले वै वर्जनीयाः प्रयत्नतः ।

मनुः ।

> चण्डालश् च वराहश् च कुक्कुटः श्वा तथैव च ।

> रजस्वला च षण्ढश् च नेक्षेरन्न् अश्नतो द्विजान् ॥

> होमे प्रदाने भोज्ये च यद् एभिर् अभिवीक्षितम् ।

> दैवे कर्मणि पित्र्ये वा यद् एभिर् अभिवीक्षितम् ॥

> दैवे कर्मणि पित्र्ये वा तद् गच्छत्य् अयथातथम् ॥

> घ्राणेन सूकरो हन्ति पक्षपातेन कुक्कुटः ।

> श्वा तु दृष्टिनिपातेन स्पर्शेनावरवर्णजः ॥

अवरवर्णजः शूद्रः 

> खञ्जो वा यदि वा काणो दातुः प्रेष्यो ऽपि वा भवेत् ।

> हीनातिरिक्तगात्रो वा तम् अप्य् अपनयेत् ततः ॥

खञ्जः कुण्ठः । देवलः ।

> बीभत्सम् अशुचिं नग्नं मत्तं धूर्तं रजस्वलाम् ।

> नीलकाषायवसनं छिन्नकर्णं च वर्जयेत् ॥

> शस्त्रं कालायसं सीसं मलिनाम्बरवाससम् ।

> अन्नं पर्युषितं चापि श्राद्धेषु परिवर्जयेत् ॥

**[४७३]**	दैवे वा यदि वा पित्र्ये सुराप्य् आयतनं स्पृशेत् ।

> रजस्वला पुंश्चली वा रक्षः संगच्छते हि तत् ॥

व्यासः ।

> चण्डालश्वपचौ वर्ज्यौ निर्वापे समुपस्थिते ।

> काषायवासाः कुष्ठी वा पतितो भ्रूणहापि वा ॥

> संकीर्णयोनिर् विप्रश् च संबन्धी पतितस्य यः ।

> वर्जनीया बुधैर् एते निर्वापि समुपस्थिते ॥

निर्वापः श्राद्धम् । संकीर्णयोनिः क्षेत्रजादिः । उपस्थितशब्दाद् उपक्रमप्रभृत्य् एते वर्जनीयाः । 

> मद्यपः स्वैरिणी या च परपूर्वापतिस् तथा ।

> नैव श्राद्धे ऽभिवीक्षेरन्न् आवापात् प्रभृति क्वचित् ॥

आवापः श्राद्धोपक्रमः । ब्रह्माण्डपुराणे ।

> नग्नादयो न पश्येयुः श्राद्धम् एतत् कदाचन ।

> गच्छन्त्य् एतैस् तु दृष्टेन पितरो ऽथ पितामहाः ॥

> सर्वेषाम् एव भूतानां त्रयी संवरणं यतः ।

> ये वै त्यजन्ति तां मूढास् ते वै नग्नादयः स्मृताः ॥

> दस्युः चैव नृशंसं च दर्शने परिवर्जयेत् ।

> ये चान्ये पापकर्माणः सर्वास् तान् परिवर्जयेत् ॥

दस्युश् चौरः । नृशंसो निष्ठुरः । वायुप्राणे ।

> वृथा जटी वृथा मुण्डी वृथा नग्नश् च यो नरः ।

> महापातकिनो ये च ते वै नग्नादयो नराः ॥

> अन्नं पचेयुर् एते तु यदि वै हव्यकव्ययोः ।

> उत्स्रष्टव्यं प्रधानार्थं संस्कारो वा यदि स्मृतः ॥

उत्स्रष्टव्यं त्याज्यम् । आपदि तु श्राद्धात्मकप्रधानार्थं संस्कार्यम् । संस्कारश् च ब्रह्मपुऋआण उक्तः ।

> हविषां संस्कृतानां तु पूर्वम् एवापवर्जनम् ।

> मृत्संपृक्ताभिर् अद्भिश् च प्रोक्षणं तु विधीयते ॥

> सिद्धार्थकैः कृष्णतिलैः कार्यं चाप्य् अवकीरणम् ।

> गुरुसूर्याग्निवस्तूनां दर्शनं च प्रयत्नतः ॥

श्वाद्यभिवीक्षितानां पक्वानां हविषाम् अवपर्जनं त्यागः । पूर्वः प्रथमः । **[४७८]** आपदि तु मृत्संपृक्ताभिर् अद्भिर् इत्यादिकं संस्कारं कृत्वा हवींश्य् उपयोज्यानि । 

> अथोपादेयानि । तत्र ब्रह्मपुराणम् ।

> यतिस् त्रिदण्डः करुणा राजतं पात्रम् एव च ।

> दौहित्रः कुतपः कालश् छागः कृष्णाजिनं तथा ॥

दिनस्याष्टमो मुहूर्तः कुतपः कलः ।

> गौराः कृष्णास् तथारण्यास् तथैव त्रिविधास् तिलाः ।

> पितॄणां तृप्तये सृष्टा दशैते ब्रह्मणा स्वयम् ॥

> दर्भैर् मन्त्रैस् तिलैर् हेम्ना राजतेन विना जलम् ।

> दत्तं हन्ति रक्षांसि तस्माद् दद्यान् न केवलम् ॥

दर्भादिभिर् जलेन च विना यद् दत्तं तद् रक्षांसि हरन्तीत्य् अर्थः । दर्भमन्त्रादिरहितम् उदकम् एव वा दत्तं हरन्तीर्य् अर्थः । मनुः ।

> अपराह्णस् तथा दर्भा वास्तुसंपादनं तिलाः ।

> सृष्टिर् मृष्टिर् द्विजाश् चाग्र्याः श्राद्धकर्मसु संपदः ॥

सृष्टिः प्रभूतता । मृष्टिः स्वादुता ।

> त्रीणि श्राद्धे पवित्राणि दौहित्रः कुतपस् तिलाः ।

> त्रीणि चात्र प्रशंसन्ति शौचम् अक्रोधम् अत्वराम् ॥

देवलः ।

> दर्भास् तिला गजच्छाया दौहित्रं मधुसर्पिषी ।

> कुतपो नीलमण्डश् च पवित्राणीह पैतृके ॥

नीलमण्डो नीलवृषः । स्मृत्यन्तरम् ।

> अपत्यं दुहितुश् चैव खडगपात्रं तथैव च ।

> घृतं च कपिलाया गौर् दौहित्रम् इति कीर्तितम् ॥

[दुहितृपुत्रः श्राद्धे दक्षिणादाव् एव पूज्यो न तु श्राद्धकर्तृतायाम् । अत्र निर्णयो मनुस्मृतौ ग्राह्यः । ] वृद्धशातातपः ।

> दौहित्रं खड्गशृङ्गं तु ललाटं यत् तद् उच्यते ।

> तस्य शृङ्गस्य यत् पात्रं दौहित्रम् इति कीर्तितम् ॥

स्मृत्यन्तअम् ।

> ब्राह्मणः कम्बलो गावः सूर्यो ऽग्निस् तिथिर् एव च ।

> तिला दर्भाश् च कालश् च नवैते कुतपाः स्मृताः ॥ **[४७५]**

मात्स्याच् च ।

> प्राचीनावीतम् उदकं तिलाः सव्याङ्गम् एव च ।

> यवनीवारमुद्गाश् च शुक्लपुष्पघृतानि च ॥

> वल्लभानि प्रशस्तान् पितॄणाम् इह सर्वदा ॥

आपस्तम्बः ।

> अटव्यां ये समुत्पन्ना अकृष्टाः फलितास् तथा ।

> ते वै श्राद्धे पवित्रास् तु तिलास् ते न तिलास् तिलाः ॥

ग्राम्याश् तिला न तिलकार्यकरा भवन्तीत्य् अर्थः । पुराणात् ।

> स्थूलोदुम्बरवस्त्राणि रजतं खड्गम् एव च ।

> श्राद्धे महापवित्राणि फलानि समिधस् तथा ॥

वायुपुराणे ।

> कृष्णाजिनस्य संनिध्यं दर्शनं दानम् एव च ।

> रक्षोघ्नं ब्रह्मवर्चस्यं पशून् पुत्रांश् च दापयेत् ॥

मनुः ।

> व्रतस्थम् अपि दौहित्रं श्राद्धे यत्नेन भोजयेत् ।

> कुतपं चासनं दद्यात् तिलैश् चावकिरेन् महीम् ॥

कुतपो ऽत्र कम्बलः । मत्स्यपुराणम् ।

> उदपात्रं च कांस्यं च मेक्षणं च समित् कुशान् ।

> आहरेद् अपसव्येन सर्वं दक्षिणतः शनैः ॥

> एवम् आसाद्य तत् सर्वं भवनस्याग्रतो भुवि ।

> गोमयेनोपलिप्तायां गोमूत्रेण तु मण्डलम् ॥

> अक्षताभिः सपुष्पाभिस् तद् अभ्यर्च्यापस्व्यवत् ।

> विप्राणां क्षालयेत् पादान् अभिनन्द्य पुनः पुनः ॥

स्मृत्यन्तरम् ।

> दक्षिणाप्रवणं कार्यं मण्दलद्वयम् एव च ।

> उत्तरे ऽक्षतसंयुक्तान् पूर्वाग्रान् विन्यसेत् कुशान् ॥

> दक्षिणे दक्षिणाग्रांश् च सतिलान् विन्यसेद् द्विजः ॥

शंभुः ।

> संमार्जितोपलिप्ते तु द्वारि कुर्वीत मण्डले ।

> उदक्प्लवम् उदीच्यं स्याद् दक्षिणं दक्षिनाप्लवम् ॥

ब्रह्मनिरुक्ते ।

> पाद्यं चैव तथैवार्घ्यं दैवं आदौ प्रदापयेत् ।

> शं नो द्वीति मन्त्रेण पाद्यं चैव प्रदापयेत् ॥

आम्बरीषः सिन्धुद्विप ऋषिः । आपो देवता । गायत्री छन्दः । **[४७६]** यमः ।

> पादप्रक्षालणम् कुर्यात् स्वयम् एव विनीतवत् ।

> ततः सिद्धिम् इति प्रोच्य कल्पितेष्व् आसनेषु च ॥

> समाध्वम् इति तान् ब्रूयाद् आसनं संस्पृशन्न् अपि ।

> ब्रह्मोद्याश् च कथाः कुर्वन् पितॄणाम् एतद् ईप्सितम् ॥

पादप्रक्षालनानन्तरं श्राद्धस्य् कर्मणः सिद्धिं भवन्तो ब्रुवन्त्व् इति ब्राह्मणान् प्रति प्रोच्य समाध्वम् इत्य् अनेनासनं स्पृशन्न् उपवेशेयेद् इत्य् अर्थः । धर्मः ।

> अन्वारभ्य ततो देवान् उपवेश्य ततः पितॄन् ।

> समस्ताभिर् व्याहृतिभिर् आसनेषूपवेशयेत् ॥

पितृब्राह्मणोपवेशन एव व्याहृतयः । मनुः ।

> तेषाम् आरक्षभूतं तु पूर्वं दैवं निवेदयेत् ।

> रक्षांसि विप्रलुम्पन्ति श्राद्धम् आरक्षवर्जितम् ॥

आरक्षणम् आरक्षा(क्षाः) । स्मृत्यन्तरम् ।

> आस्यताम् इति तान् ब्रूयाद् आसनं संस्पृशन्न् अपि ।

> उपस्तीर्णेषु चासीरन् न स्पृशेयुः परस्परम् ॥

आस्यताम् इत्य् अनेन स्वध्वम् इत्य् अस्य विकल्पः । विष्णुः ।

> यथाभूयोवयःक्रमेण कुशोत्तरेष्व् आसनेषूपवेशयेत् ।

> विद्यातपोऽधिकानां वै प्रथमासनम् इष्यते ॥

> प्राङ्क्त्यानां तु विशिष्टानां समं गन्धादिभोजनम् ॥

हारीतः ।

> संतिष्ठमानेष्व् अर्हत्सु यो ऽनर्हो ऽग्रासनं श्रयेत् ।

> गृह्णाति स मलं पङ्क्तेर् आयुषा च वियुज्यते ॥

> चतुर्णां दुष्कृतं हन्ति ब्राह्मणो विघ्नकारकः ।

> अन्नस्यान्नपतेः पङ्क्तेस् तथा भोजनकाङ्क्षिणः ॥

हन्तिर् अत्र गत्यर्थः । तेषां निवार्यात्मनः स्वीकुरुत इति यावत् । गार्ग्यः ।

> स्पर्शे स्पर्शे भवेत् पापम् एकपङ्क्तिनियोजने ।

> हीनवृत्तादिपङ्क्तौ तु तस्माद् युक्तं विवेचनम् ॥

बृहस्पतिः ।

> एकपङ्क्त्युपविष्टा ये न स्पृशन्ति परस्परम् ।

> भस्मना कृतमर्यादा न तेषां संकरो भवेत् ॥

> अग्निना भस्मना वापि स्तम्भेनाप्य् उदकेन वा ।

> द्वारसंक्रमणेनापि पङ्क्तिभेदः प्रकीर्तितः ॥ **[४७७]**

प्रचेताः ।

> उपमूलं सकृल्लूनान् कुशांस् तत्रोपसादयेत् ।

> यवांस् तिलान् बृसीं कांस्यम् अपश् च स्वयम् आहृताः ॥

> पार्णराजतताम्राणि पात्राणि स्युः समिन् मधु ।

> पुष्पधूपसुगन्धाश् च क्षौमसूत्रं च भेक्षणम् ॥

विष्णुः: "कुतपः कृष्णाजिनं तिलाः सिद्धार्थका अक्षतानि च पवित्राणि रक्षोघ्नानि च" । अत एतान्य् आसेचयेद् इत्य् अर्थः ॥ १।२२६, २२७ ॥

_मातामहश्राद्धं प्रत्य् अतिदेशं वैश्वदेवतत्रविकल्पं चाह_ ।

> **मातामहानाम् अप्य् एवं तन्त्रं वा वैश्वदेविकम् ॥ १।२२८ ॥**

मातामहानाम् अपि श्राद्धम् एवं पितृश्राद्धवत् कार्यम् । तत्र वैश्वदेविकब्राह्मणबोजने प्रतिश्राद्धं भेदेन न्यायतः प्राप्तौ विकल्पार्थम् इदं वचनं "तन्त्रं वा वैश्वदेविकम्" इति । सामर्थ्याधीना चात्र व्यवस्था । अत एव वृद्धवसिष्ठः ।

> श्राद्धद्वयं करिष्यंस् तु दशैव चतुरो ऽपि वा ।

> त्रीन् वा निमन्त्रयेद् विप्रान् एकं वा ब्रह्मवादिनम् ॥

तत्र, "द्वौ दैवे पितृकृत्ये त्रीन्" इति पक्षं वैश्वदेविकभेदपक्षं चाश्रित्य दशेत्य् उक्तम् । एकैकम् एव चेति पक्षे चतुर इति । अत्रैव वैश्वदेवतन्त्रे त्रीन् इति । अत्यन्तापदि त्व् एकम् इत्य् उक्तम् । प्रेचेताः ।

> अपसव्यं ततः कृत्वा जप्त्वा मन्त्रंतु वैष्णवम् ।

> गायत्रीं प्रणवं चापि ततः श्राद्धम् उपक्रमेत् ॥

> श्राद्धं करिष्य इत्य् एवं पृच्छेद् विप्रान् समाहितः ।

> कुरुष्वेति स तैर् उक्तो दद्याद् दर्भासनान्य् अथ ॥

कात्यायनः ।

> सर्वत्र प्रश्नेषु पङ्क्तिमूर्धन्यं पृच्छति सर्वान् वा ।

ब्रह्मपुराणम् ।

> उपविश्य जपेद् धीमान् गायत्रीं तदनुज्ञया ।

> पापापहं पावनीयम् अश्वमेधफलं तथा ॥

> मन्त्रं पक्ष्याम्य् अहं तस्माद् अमृतं ब्रह्मनिर्मितम् ।

> देवताभ्यः पितृभ्यश् च महायोगिभ्य एव च ॥

> नमः स्वधायै स्वाहायै नित्यम् एव भवत्व् इह ।

> आद्यावसाने श्राद्धस्य त्रिरावर्तं जपेत् सदा ॥

**[४७८]**	पिण्डनिर्वपणे चापि जपेद् एतत् समाहितः ।

> पठ्यमानम् इदं श्रुत्वा श्राद्धकाल उपस्थिते ॥

> पितरः क्षिप्रम् आयान्ति राक्षसाः प्रद्रवन्ति च ॥

ब्रह्माण्डपुराणे ।

> तत्र सिद्धार्थकान् भूमौ क्षिपेद् रक्षोपनुत्तये ।

> दिक्षु सर्वासु च तिलान् मन्त्रेणानेन धर्मवित् ॥

> ॐ निहन्मि सर्वं यद् अमेध्यवद् भवेद् धाताश् च सर्व ऽसुरदानवा मया ।

> रक्षांसि यक्षाः सपिशाचगुह्यका हता मया यातुधानाश् च सर्वे ॥

> एतेन मन्त्रेण सुसंयतात्मा तिलान् क्षिपेद् दिक्षु यथ विदिक्षु ॥

निगमः: "अपहता असुरा रक्षांसीति तिलान् विकिरेत्" । आसुरं यज्ञः (जुः) परमेष्ठिप्रजापतिदृष्टम् ॥ १।२२८ ॥

> **पाणिप्रक्षालनं दत्वा विष्टरार्थान् कुशान् अपि ।**

> आवाहयेद् अनुज्ञातो विश्वे देवास इत्य् ऋचा ॥ १।२२९ ॥**

पाणिप्रक्षालनसाधनं हस्ते जलं दत्वा हस्ते विष्टरार्थांश् च कुशान् दत्वा वैश्वदेविकब्राह्मणैर् अनुज्ञातो "विश्वे देवास आगत" इत्य् गायत्र्या वैश्वदेव्या प्रजापतिदृष्टया विश्वान् देवान् आवाहयेत् । अनुज्ञात इत्य् वचनाद् विश्वान् देवान् आवाहयिष्य इत्य् अनुज्ञापनम् आवाहयेति चानुज्ञानम् अर्थसिद्धम् । अत्र च मन्त्रान्ते पुरूरवार्द्रवनामानो देवा आगच्छेति पारणे वाच्यम् । श्राद्धान्तरे तु नामान्तराणि । यथाह बृहस्पतिः ।

> इष्टिश्राद्धे क्रतुर् दक्षः सत्यो नान्दीमुखे वसुः ।

> नैमित्तिके कालकामौ काम्ये च धुनिरो(रिलो)चनौ ॥

> पुरूरवार्दवश् चैव पावणे समुदाहृतौ ।

> उत्पत्तिं नाम चैतेषां न विदुर् ये द्विजातयः ॥

> अयम् उच्चारणीयस् तु श्लोकः श्रद्धासमन्वितैः ।

> आगच्छन्तु महाभागा विश्वे देवा महाबलाः ॥

> ये यत्र विहिताः श्राद्धे सावधाना भवन्तु ते ॥

प्रेचेताः ।

> दर्भाश् चैवासने दद्यान् न तु पाणौ कदाचन ।

> पितृदेवमनुष्याणां स्यात् तुष्टिः शाश्वती तथा ॥

**[४७९]**	दैवे तु ऋजवो दर्भाः प्रदातव्याः पृथक् पृथक् ।

> धर्मो ऽसीत्य् अथ मन्त्रेण गृह्णीयुस् ते च तान् कुशान् ॥

बृहस्पतिः ।

> ऋजून् सव्येन कृत्वा वै दैवे दर्भान् प्रदक्षिणान् ।

> द्विगुणान् अपसव्येन दद्यात् पित्र्ये ऽपसव्यवत् ॥

ततश् च दैवासनेषु यज्ञोपवीत्य् आसनस्य दक्षिणतो दर्भान् ददाति । इतरत्र तु प्राचीनावीती पश्चिमत इति सिद्धम् । बौधायनः ।

> प्रदक्षिणं तु देवानां पितॄणाम् अप्रदक्षिणम् ।

> देवानां सयवा दर्भाः पितॄणां द्विगुणास् तिलैः ॥

प्रदक्षिणम् उदक्संस्थम् अप्रदक्षिणं प्राक्संस्थम् । द्वैगुण्यं दर्भाणां भङ्गपर्यन्तं कार्यम् । यद् आह शौनकः: "अपः प्रदाय दर्भांश् च द्विगुणान् भुग्नान् आसने प्रदाय" । शातातपः ।

> उदङ्मुखस् तु देवानां पितॄणां दक्षिणामुखः ।

> प्रदद्यात् पार्वणे श्राद्धे दैवपूर्वं विधानतः ॥

बृहस्पतिः ।

> आसने चार्घ्यदाने च पिण्डदाने ऽवनेजने ।

> संबन्धगोत्रनामानि यथार्हम् अनुकीर्तयेत् ॥

कत्यायनः ।

> दक्षिणं पातयेज् जानुं देवान् परिचरन् सदा ।

> पातयेद् इतरं जानुं पितॄन् परिचरन् सदा ॥

तथासनेषु दर्भान् आस्तीर्य विश्वान् देवान् आवाहयिष्य इति पृच्छति । आवाहयेत्य् अनुज्ञातो विश्वे देवास आगतेत्य् आवाह्य विश्वे देवाः शृणुतेमम् इति जप्त्वौ(पित्वौ)षधय इत्य् अक्षतावापनम् ॥ १।२२९ ॥

> **यवैर् अन्ववकीर्याथ भाजने सपवित्रके ।**

> शं नो देव्या पयः क्षिप्त्वा यवो ऽसीति यवांस् तथा ॥ १।२३० ॥**

> या दिव्या इति मन्त्रेण हस्तेष्व् अर्घ्यं विनिक्षिपेत् ।**

आवाहनं कृत्वा द्वे पवित्रवती पात्रे यवैर् अन्ववकीर्य पात्रयोर् यवान् प्रक्षिप्य शं नो देवीत्य् ऋचा पात्रद्वये ऽपः क्षिप्त्वाप्सु च यवो ऽसीति यजुषा यवान् प्रक्षिप्य "या दिव्याः" इति मन्त्रेण वैश्वदेविकब्राह्मणहस्तेष्व् एकपात्रस्थम् अर्घ्यम् एकस्य ब्राह्मणस्य हस्तयोः पात्रान्तरस्थम् अपरस्य निक्षिपेत् । प्रत्यर्घ्यदानं मन्त्रावृत्तिः । एवम् अपां च प्रक्षेपे यवानां च प्रक्षेपे मन्त्रावृत्तिः । **[४८०]** परजापतिः ।

> सौवर्णं राजतं ताम्रं खड्गं मणिमयं तथा ।

> यज्ञियं चमसं वापि त्व् अर्घ्यार्थं पूरयेद् बुधः ॥

कात्यायनः ।

> अनन्तर्गर्भिणं साग्रं कौशं द्विदलम् एव च ।

> प्रादेशमात्रं विज्ञेयं पवित्रं यत्र कुत्रचित् ॥

योगयाज्ञवल्क्यः ।

> पवित्रे स्थ इति मन्त्रेण द्वे पवित्रे च कारयेत् ।

> अन्तर्गर्भे कुशच्छन्ने कौशे प्रादेशसंमिते ॥

यज्ञपार्श्वः ।

> ओषधीर् अन्तरं कृत्वा अङ्गुष्ठाङ्गुलिपर्वणोः ।

> छिन्द्यात् प्रादेशमात्रं तु पवित्रं विष्णुदैवतम् ॥

> न नखेन न काष्ठेन न लोहेन न मृन्मयात् ॥

चतुर्विंशतिमतात् ।

> द्वे द्वे शलाके देवानां पात्रे कृत्वा त्व् अपः क्षिपेत् ।

> शं नो देव्या यवो ऽसीति यवान् अपि ततः क्षिपेत् ॥

> पुष्पधूपादिभिः कृत्वा पूजां पत्रेषु मानवः ।

> पितृपात्रे विशेषो ऽयं तिलो ऽसीति तिलान् क्षिपेत् ।

> तिस्रस् तिस्रः शलाकास् तु पितृपात्रेषु पार्वणे ॥

> एकोद्दिष्टे शलाकैका निधायोदकम् आहरेत् ॥

शलाका दर्भाग्रम् । प्रेचेताः ।

> पवित्र इति मन्त्रेण पवित्रे कारयेद् बुधः ।

> ते निधायार्ह्यपात्रेषु शं नो देवीत्य् अपः क्षिपेत् ॥

तिसृष्व् अपि शलाकासु पवित्रे स्थ इति द्विवचनान्त एव मन्त्रः प्रयोक्तव्यः । एकस्मिन्न् अपि पात्रे विकल्प्यमानसुवर्णादिद्र्वयबहुत्वात् पात्रेष्व् इति बहुवचनम् । मत्स्यपुराणे ।

> विश्वान् देवान् यवैः पुष्पैर् अभ्यर्च्यासनपूर्वकम् ।

> पूरयेत् पात्रयुग्मांस् तु स्थाप्य दर्भपवित्रके ॥

प्रचेताः ।

> एकैकस्य तु विप्रस्य अर्घ्यं पात्रे विनिक्षिपेत् ।

> यवो ऽसीति यवान् क्षिप्त्वा गन्धपुष्पैः सुपूजितम् ॥

गार्ग्यः ।

> दत्वा हस्ते पवित्रं तु कृत्वा पूजां विधानतः ।

> या दिव्या इति मन्त्रेण हस्तेष्व् अर्घ्यं विनिक्षिपेत् ॥

प्रेचेताः ।

> पादप्रभृति मूर्धान्तं देवानां पुष्पपूजनम् ।

> शिरःप्रभृति पादान्तं नमो व इति पैतृके ॥ **[४८१]**

गार्ग्यः ।

> स्वधेति चैव मन्त्रान्ते पितॄणां वचनं यथा ।

> स्वाहेति चैव देवानां होमकर्मण्य् उदाहरेत् ॥

अर्घ्यादिप्रदानानि चात्र होमशब्देनोच्यन्ते ॥

> **दत्वोदकं गन्धमाल्यं धूपदानं सदीपकम् ॥ १।२३१ ॥**

गन्धमाल्यादिदानानि प्रत्येकम् उदकं दत्वा कार्याणि । तथा च गौतमः: "भिक्षादानम् अप्पूर्वं ददाति चैवं धर्म्येषु" इति । आपः पूर्वं यस्मात् अत अप्पूर्वम् । अत्र मनुः ।

> गन्धमाल्यैः सुरभिभिर् अर्चयेद् दैवपूर्वकम् ।

शौनकः पुनर् आच्छादनदानम् अप्य् आह: "एतस्मिन् काले गन्धमाल्यधूपदीपाच्छादनानां प्रदानम्" । एतस्मिन् काले ऽर्घ्यदानाद् ऊर्ध्वम् इत्य् अर्थः । गन्धादिमन्त्राः पितृपूजायां वक्ष्यन्ते ते ऽत्राप्य् अविरोधाद् ग्राह्याः । ब्रह्मपुराणे ।

> देवान् आवाहयिष्ये ते प्राहुर् आवाहयस्व च ।

> विप्राङ्गुष्ठं गृहीत्वा तु विश्वान् देवान् समाह्वयेत् ॥

> ततो मन्त्रं जपेन् मौनी विश्वे देवास आगत ।

> द्वितीयं च जपेन् मन्त्रं विश्वे देवाः शृणो(णु)त च ॥

> जपेत् तृतीयं मन्त्रं तु पौराणं पुण्यवर्धनम् ।

> आगच्छन्तु महाभागा विश्वे देवा महाबलाः ॥

> ये यत्र विहिताः श्राद्धे सावधाना भवन्तु ते ।

> इदं च वः पाद्यम् अर्घ्यं पुष्पधूपविलेपनम् ॥

> अयं दीपप्रकाशश् च विश्वे देवाः समर्प्यते ॥

अनेन च पाद्यादिदानेषु मन्त्रविधिः क्रियते । ततश् च — इदं वो विश्वे देवाः पाद्यम् इदं वो विश्वे देवा अर्घ्यम् इत्य् एवं सर्वत्र प्रयोज्यम् । धूपदीपप्रकाशयोर् अयं व इत्य् मन्त्रादिः । एवं चैषां मन्त्रान्तरैर् विकल्पः ॥ १।२३१ ॥

> **अपसव्यं ततः कृत्वा पितॄणाम् अप्रदक्षिणम् ।**

> द्विगुणांस् तु कुशान् दत्वा उशन्तस् त्व् इत्य् ऋचा पितॄन् ॥ १।२३२ ॥**

> आवाह्य तदनुज्ञातो जपेद् आयन्तु नस् ततः ।**

> यवार्थस् तु तिलैः कार्यः कुर्याद् अर्घादि पूर्ववत् ॥ १।२३३ ॥**

**[४८२]**

ततो वैश्वदेविकमा(का)वाहनादिदीपप्रदानान्तपदार्थे(र्थ) काण्डाद् ऊर्ध्वम् अपसव्यं प्राचीनावीतं कृत्वाप्रदक्षिणं प्राक्संस्थं द्विगुणान् कुशान् विष्टरार्थान् दत्वा पितॄन् पितामहान् प्रपितामहान् इत्य् एवमादीन् उद्देश्यान् पितॄन् आवाहयिष्य इति विप्रान् अननुज्ञाप्यावाहयति एतैर् अनुज्ञात् उशन्तस् त्वेत्य् अनुष्टुभा दमनदृष्टया पितृदै(दे)वत्यया पित्रादीन् आवाह्यायन्तु न इति त्रिष्टुभं शङ्खदृष्टां पितृदै(दे)वत्याम् जपेत् । यवकार्यं चात्र तिलैः कर्तव्यम् । अर्घ्यादि वैश्वदेविकवत् कुर्यात् । पुराणात् ।

> अपसव्यं ततः कृत्वा तिलान् आदाय संयतः ।

> पितॄन् आवाहयामीति पृच्छेद् विप्रान् उदङ्मुखान् ॥

> आवाहयेद् अनुज्ञात उशन्तस् त्वेत्य् ऋचा पितॄन् ।

> क्षिप्त्वापसव्यं च तिलान् पितॄन् ध्यायन् समाहितः ॥

> जपेद् आयन्तु न इति मन्त्रं सम्यग् अशेषतः ।

> रक्षार्थं पितृसत्रस्य त्रिः कृत्वा सर्वतोदिशम् ॥

> तिलांस् तु प्रक्षिपेन् मन्त्रं तुच्चार्यापहता इति ।

> सौवर्णराजताम्भोजमणिपात्राण्य् अथापि वा ॥

> अर्घ्यार्थं संस्करोत्य् एव शुभपत्रपुटादिना ॥

ब्रह्मपुराणे ।

> पितॄन् आवाहयिष्ये ऽहं शेषान् विप्रान् वदेत् ततः ।

> आवाहयस्वेत्य् उक्तस् तैः सावधाना भवन्त्व् इति ॥

सावधाना भव्त्व् इति कर्ता ब्रूयात् ।

> इदं वः पाद्यम् अर्घ्यं च चतुर्थ्यन्तं निवेदयेत् ।

> पितॄन् पितामहान् यक्ष्ये भोजनेन यथाक्रमम् ॥

> प्रपितामहांश् च सर्वांश् च तत् पितॄंश् चानुपूर्वशः ।

> उशन्तस् त्व् एति च जपेत् पितॄन् आवाहयेत् ततः ॥

> सोमदत्ता बर्हिषद् अस्त्व् अग्निष्वात्ताश् च ये परे ।

> पितरः पुण्ययशसः सर्वे ऽप्य् आयन्तु नस् त्व् इति ॥

> ततस् तिलान् गृहे तस्मिन् विकिरेच् चाप्रदक्षिणम् ।

> श्रद्धया परया युक्तो जपेद् अपहतास् त्व् इति ॥

> ततो यज्ञियवृक्षोत्थपात्रेषु सकुशेषु च ।

> गृहीत्वापः पवित्राश् च शं नो देवीं जपन् क्षिपेत् ॥

> विकिरेत् तेषु च तिलांस् तिलो ऽसीति जपन् क्रमात् ।

> अर्घ्यैः पुष्पैश् च गन्धैश् च ताः प्रपूज्याश् च शास्त्रवत् ॥

**[४८३]**	ततो वामेन हस्तेन गृहीत्वा चमसान् क्रमात् ।

> पितृतीर्थेन तत् तोयं दक्षिणेन च पाणिना ॥

> दत्तदर्भोदके हस्ते विप्रेभ्यश् च पृथक् पृथक् ।

> दद्यान् मन्त्रं जपंश् चाथ या दिव्या आप इत्य् अपि ॥

> अमुकामुकगोत्रैतत् तुभ्यम् अस्तु तिलोदकम् ।

> एष ते ऽर्घ इति प्रोच्य तेभ्यो दद्याद् यथा स्वधा ॥

> जलं क्षीरं दधि घृतं तिलतण्डुलसर्षपान् ।

> कुसाग्राणि च पुण्यानि दत्वाचामेत् ततः स्वयम् ॥

> इदं वः पुष्पम् इत्य् उक्त्वा पुष्पाणि च निवेदयेत् ।

> अयं वो धूप इत्य् उक्त्वा तद् अग्रे तु दहेत् ततः ॥

> अयं वो दीप इत्य् उक्त्वा दीपं गृह्यं निवेदयेत् ।

> अनङ्गलग्नं यद् वस्त्रं विभवे तद् युगं शुभम् ॥

> श्वेतचन्दनकर्पूरकुङ्कुमानि शुभानि च ।

> विलेपनार्थं दद्यात् तु यद् वान्यत् पितृवल्लभम् ॥

कात्यायनः ।

> अपसव्यवद् आसिञ्चेत् पितृपात्रेषु पूर्ववत् ।

> ततस् तिलांस् तिलो ऽसीति गन्धपुष्पाणि चैव हि ॥

पूर्ववच् छं नो देवीर् इत्य् अनयेत्य् अर्थः । दक्षः ।

> दत्वा हस्ते पवित्रं तु कृत्वा पूजां च पादतः ।

> या दिव्या इति मन्त्रेण हस्तेष्व् अर्घ्यं विनिक्षिपेत् ॥

> हस्ते प्रादेशमात्रं तु त्रिवृद् दत्वा पवित्रकम् ।

> अभ्यर्च्य पूर्वतो ऽर्घ्यं वै दद्यात् तु पितृदिङ्मुखः ॥

श्लोकगौतमः ।

> श्रसः पादतो वापि सम्यग् अभ्यर्च्य संयतः ।

> पूर्ववत् पृथग् एकैकम् एकैकेनार्घयेत् क्रमात् ॥

> एकैकं ब्राह्मणम् एकैकेनार्घ्येण प्रतिपूजयेत् ॥

प्रचेताः ।

> अप्रदक्षिणम् एतेषाम् एकैकंतु पितृक्रमात् ।

> संबोध्य गोत्रनामभ्याम् एष ते ऽर्घ इतीरयेत् ॥

ततश् च यद्य् एकैकस्य द्वौ द्वौ त्रींस् त्रीन् वा विप्रान् उपवेशयेत् तथाप्य् एकैक एव ब्राह्मणो ऽर्घ्यो न सर्वे । अत एव शौनकस् त्रीण्य् एवार्घपात्राण्य् आह: "त्रिषु पात्रेष्व् एवैकद्रव्येष्व् अनेकद्रव्येषु वा" इति । **[४८४]** स्मृत्यन्तरम् ।

> विभक्तिभिस् तु संयुक्तं दीयते पितृदैवतम् ।

> दत्तम् अक्षयतां याति विपरीतं निरर्थकम् ॥

बह्वृचगृह्यपरिशिष्टे ।

> गोत्रं स्वरान्तं सर्वत्र गोत्रस्याक्षय्यकर्मणि ।

> गोत्रस् तु तर्पणे कुर्याद् एवं दाता न मुह्यति ॥

> सर्वत्रैव पितः प्रोक्तः पिता तर्पणकर्मणि ।

> अक्षय्ये तु पितुः कार्यं तर्पणं तृप्तिम् इच्छता ॥

> शर्मन्न् अर्घ्यादिके कार्यं शर्मणो ऽक्षय्यकर्मणि ।

> शर्मा तु तर्पणे कुर्याद् एवं कुर्वन् न मुह्यति ॥

ततश् चामुकगोत्र पितरमुकश्रमन्न् एतत् ते ऽर्घ्यम् इति प्रयोक्तव्यम् । एवं पितामहादिष्व् अपि । तर्पणे त्व् अमुकगोत्रः पितामुकशर्मा तृप्यत्व् इति प्रयोगः । एवं पितामहादिष्व् अपि । अक्षय्योदके त्व् अमुकगोत्रस्य पितुर् अमुकशर्मणो ऽक्षय्यम् अस्त्व् इति प्रयोगः । एवं पितामहादिष्व् अपि ॥ १।२३२, २३३ ॥

> **दत्वार्घ्यं संस्रवांस् तेषां पात्रे कृत्वा विधानतः ।**

> पितृभ्यः स्थानम् असीति न्युब्जं पात्रं करोत्य् अधः ॥ १।२३४ ॥**

अर्घ्यं दत्वावशिष्टान् संस्रवान् संस्रावपात्रस्थाञ् जलशेषान् एकस्मिन् पात्रे कृत्वा यथाविधि पितृभ्यः स्थानम् असीति मन्त्रेण तत् पात्रम् अधोमुखं करोति । अधो भूम्यां न फलकादाव् इत्य् अर्थः । प्रचेताः ।

> प्रथमं पितृपात्रे तु सर्वान् संभृत्य संस्रवान् ।

> पितृभ्यः स्थानम् इत्य् उक्त्वा कुर्याद् भूमाव् अधोमुखम् ॥

> अर्घ्यसंस्रावपात्रं तु शुन्धन्ताम् इति संस्पृशेत् ।

> पितृभ्यः स्थानम् असीति न्युब्जं कुर्यात् पवित्रवत् ॥

> तस्योपरि कुशं दत्वा प्रदद्याद् दैवपूर्वकम् ।

> गन्धपुष्पाणि धूपं च प्रदीपं च यथाक्रमम् ॥

अनेन गन्धदानं चैवं ब्राह्मणेषु कार्यम् इत्य् उच्यते । तदा पुष्पादिदानान्य् अपि । ततश् च दत्वोदकं गन्धमाल्यम् इत्य् अत्र य उक्तः क्रमस् तेनास्य विकल्पः । कात्यायनः: "एकस्मिन् पितृपात्रे संस्रावान् समवनीय पुत्रकामो मुखम् अनक्ति । तथा शुन्धन्तां लोकाः पितृषदना इत्य् एकदेशम् अवसिच्य तत्र **[४८५]** न्युब्जं पात्रं करोति पितृषदनम् असीति कुशवत्यां भूम्याम् अधोमुखं कुर्यात् । तस्योपरि च कुशपुष्पगन्धधूपदीपोपपवीतवाससां दानानि" । तस्य पात्रस्योपरि गन्धादिदानं कुशसाहचर्यात् । अन्ये तु मन्यन्ते — गन्धादिदानं पितृब्राह्मणेभ्य इत्य् उक्त्वा कुशदानम् एव पात्रस्योपरीति, कुशशब्दं च द्वितीयान्तं पठन्ति । श्लोककात्यायनः ।

> अर्घ्यं स्वधा या इत्य् उक्त्वा संस्रावान् अभिमन्त्रयेत् ।

> ये देवा इति मन्त्रेण पुत्रकामो मुखं स्पृशेत् ॥

यमः ।

> पैतृकं प्रथमं पात्रं तस्मिन् पैतामहं न्यसेत् ।

> प्रपितामहं ततो न्यस्य नोद्धरेन् न च चालयेत् ॥

> स्पृष्टम् उद्धृतम् अन्यत्र नीतम् उद्घाटितं तथा ।

> पात्रं दृष्ट्वा व्रजन्त्य् आशु पितरः प्रशपन्ति च ॥

मत्स्यपुराणात् ।

> या द्वियेत्य् अर्घ्यम् उत्सृज्य दद्याद् गन्धादिकं ततः ।

> वस्त्रोत्तरं चानुपूर्वं दत्वा संस्रवम् आदितः ॥

> पितृपात्रे निधायाथ न्युब्जम् उत्तरतो न्यसेत् ॥

अस्यार्थः — "या दिव्याः" इत्य् अर्घं(घ्यं) दत्वा पितृपात्रे संस्रावम् अर्घ्यावशेषम् आदित आदौ कृत्वा निधायानन्तरं श्राद्धदेशाद् उत्तरतो न्युब्जं तन् न्यसेत् । ततो गन्धादि वस्त्रपर्यन्तं दद्याद् इति । विष्णुः: "चन्दनकुङ्कुमकर्पूराण्य् अनुलेपनाय" । मार्कण्डेयः ।

> चन्दनागुरुकर्पूरकुङ्कुमानि प्रदापयेत् ।

> अश्वमेधम् अवाप्नोति पितॄणाम् अनुलेपनात् ॥

व्यासः ।

> विपवित्रकरो गन्धैर् गन्धद्वारेति पूजयेत् ।

> धूपं च धूर् असीत्य् उक्त्वा दीपो(प) ज्योतिर् इदं च ते ॥

तत्र — "गन्धद्वाराम्" इत्य् अनुष्टुभं स्त्रीदै(दे)वत्यां विश्वे देवा अपश्यन् । "धूर् असि" इति धूपदै(दे)वत्यं यजुः परमेष्ठी प्राजापत्यो ऽपश्यत् । वृद्धशातातपः ।

> पवित्रं तु करे कृत्वा यः समालभते द्विजम् ।

> राक्षसं तद् भवेच् छ्राद्धं निराशैः पितृभिर् गतैः ॥

गन्धैश् चर्चनं समालम्भनम् । देवलः ।

> यज्ञोपवीतं विप्राणां स्कन्धान् नैवावतारयेत् ।

> गन्धादिपूजासिद्ध्यर्थं दैवे पित्र्ये च कर्मणि ॥ **[४८६]**

शङ्खः ।

> उपवीतं कटौ कृत्वा कुर्याद् गात्रानुलेपनम् ।

> एकवासाश् च यो ऽश्नीयान् निराशाः पितरो गताः ॥

वृद्धमनुः ।

> विनोपवीतं नो कुर्याद् गन्धैः श्राद्धे ऽनुलेपनम् ।

> नियुक्तश् च शिखावर्जं माल्यं शिरसि वेष्टयेत् ॥

मार्कण्डेयः ।

> जात्याश् च सर्वा दातव्याः मल्लिकाः श्वेतयूथिकाः ।

ब्रह्माण्डपुराणे ।

> शुक्लाः सुमनसः श्रेष्ठास् तथा पद्मोपलानि च ।

> गन्धरूपोपपन्नानि यानि चान्यानि कृत्स्नशः ॥

> जपादि कुसुमं भाण्डी रूषिकाः सकुरण्डिकाः ।

> पुष्पाणि वर्जनीयानि श्राद्धकर्मणि नित्यशः ॥

शङ्खः ।

> उग्रगन्धीन्य् अगन्धीनि चैत्यवृक्षोद्भवानि च ।

> पुष्पाणि वर्जनीयानि रक्तवर्णानि यानि च ॥

> जलोद्भवानि देवानि रक्तान्य् अपि विशेषतः ॥

चैत्यवृक्षः श्मशानवृक्षः । वर्जयेद् इत्य् अनुवृत्तौ विष्णुः: "उग्रगन्धीनि कण्टकिजानि रक्तानि च पुष्पाणि । तथा सितानि सुगन्धीनि कण्टकिजातान्य् अपि जलजानि रक्तान्य् अपि दद्यात् । पुष्पवतीर् इत् पुष्पम्" । ओषधीः प्रतिमोदध्वम् इत्य् अस्या मध्ये प्रतीकम् एतत् । ब्रह्मपुराणे ।

> चन्दनागुरुणी चोभे तथैवोशीरपद्मकम् ।

> तुरुष्कं गुग्गुलुं चैव घृताक्तं युगपद् दहेत् ॥

> घृतं न केवलं दद्याद् दुष्टं वा तृणगुग्गुलुम् ॥

शङ्खः ।

> धूपार्थे गुग्गुलुं दद्याद् घृतयुक्तं मधूत्कटम् ।

पुराणात् ।

> वनस्पतिरसो दिव्यो गन्धाढ्यः सुमनोहरः ।

> आह्वानं सर्वदेवानां धूपो ऽयं प्रतिगृह्यताम् ॥

शातातपः ।

> हस्तवाताहतं धूपं ये पिबन्ति द्विजोत्तमाः ।

> वृथा भवति तच् छ्राद्धं तस्मात् तत् परिवर्जयेत् ॥

देवलः ।

> पुष्पवतीतिमन्त्रेण दद्यात् पुष्पाण्य् अतन्द्रितः ।

> इदं ज्योतिर् इति ज्योतिः सुज्योतिर् इति ते ऽपि च ॥ **[४८७]**

क्रतुः ।

> ललाटे पुण्ड्रं दृष्ट्वा स्कन्दे(न्धे) मालां तथैव च ।

> निराशाः पितरो यान्ति दृष्ट्वा च वृषलीपतिम् ॥

पुण्ड्रकं चात्र वृत्तं निषिद्धं नोर्ध्वम् । मरीचिः ।

> घृताद् वा तिलतैलाद् वा नान्यद् दाद्यात् तु दीपकम् ॥

अत्रिः ।

> युवं वस्राणीत्य् अनेन दद्याद् वासांसि शक्तितः ॥

वायुपुराणात् ।

> वासो हि सर्वदै(दे)वत्यं सर्वदेवैर् अभिष्टुतम् ।

> वस्त्राभावे क्रिया न स्याद् यज्ञदानादिका क्वचित् ॥

> तस्माद् वस्त्राणि देयानि श्राद्धकाले विशेषतः ।

> ददद् वै तानि चाप्नोति यज्ञदानतपांसि च ॥

तथा।

> आच्छादनं तु यो दद्याद् अहतं श्राद्धकर्मणि ।

> आयुः प्राकाम्यम् ऐश्वर्यं रूपं च लभते शुभम् ॥

> कौशेयं क्षौमकार्पासं दुगू(कू)लम् अहतं तथा ।

> श्राद्धेष्व् एतानि यो दद्यात् कामान् आप्नोति पुष्कलान् ॥

शातातपः: "युवा सुवासा इति वासो दद्यात् तदभावे यज्ञोपवीतकम्" ॥ तथा ।

> लोके श्रेष्ठतमं सर्वम् आत्मनश् चापि यत् प्रियम् ।

> सर्वं पितॄणां दातव्यं तद् एवाक्षयम् इच्छता ॥

वायुपुराणे ।

> श्राद्धेषूपानहौ दद्याद् ब्राह्मणेभ्यो विशेषतः ।

> दिव्यं स लभते चक्षुर् वाजियुक्तान् रथांस् तथा ॥

> यज्ञोपवीतं यो दद्याच् छ्राद्धकाले तु धर्मवित् ।

> पावनं सर्वविप्राणां ब्रह्मदानस्य तत् फलम् ॥

> कृतं विप्रेण यो दद्याच् छ्राद्धकाले कमण्डलुम् ।

> धेनुं स लभते दिव्यां घटोपभृतदोहनाम् ॥

> तूलपूर्णे तु यो दद्यात् पादुके श्राद्धकर्मणि ।

> शोभनं लभते यानं पादयोः सुखम् एव च ॥

> व्यजनं तालवृन्तं च दत्वा विप्राय सत्कृतम् ।

> प्राप्नुयात् स्पर्शयुक्तानि सुगन्धीनि मृदूनि च ॥

> श्रेष्ठं छत्रं च यो दद्यात् पुष्पमालाविभूषितम् ।

> प्रासादो ह्य् उत्तमो भूत्वा गच्छन्तम् अनुगच्छति ॥

**[४८८]**	दद्यात् पवित्रं योगिभ्यो गन्तुर् धारणम् अम्भसः ।

> अथ निष्कसहस्रस्य फलम् आप्नोति मानवः ॥

तथा ।

> लवणेन सुपूर्णानि श्राद्धे पात्राणि दापयेत् ।

> रसास् तम् उपतिष्ठन्ति भक्ष्यं सौभाग्यम् एव च ॥

> पात्रं वै तैजसं दद्यान् मनोज्ञं श्राद्धभोजने ।

> पात्रं भवति कामानां विद्यानां च धनस्य च ॥

> राजतं काञ्चनं चैव दद्याच् छ्राद्धेषु यः पुमान् ।

> दत्वा स लभते दाता प्राकाम्यं धनम् एव च ॥

पुराणात् ।

> राजतं राजताक्तं वा पितॄणां पात्रम् एव च ।

> रजतस्य कथा वापि दर्शनं दानम् एव च ॥

> अनन्तम् अक्षयं स्वर्ग्यं राजतं दानम् उच्यते ।

> पितॄन् एतेन दानेन सत्पुत्रास् तारयन्त्य् उत ॥

मनुः ।

> राजतैर् भाजनैर् एषाम् अपि वा राजतान्वितैः ।

> वार्य् अपि श्रद्धया दत्तम् अकषयायोपकल्पते ॥

वृद्धशातातपः ।

> पात्रे तु मृन्मये यस् तु श्राद्धे वै भोजयेत् पितॄन् ।

> अन्नदाता पुरोधाश् च भोक्ता च नरकं व्रजेत् ॥

अत्रिः ।

> भोजने हैमरौप्याणि दैवे पित्र्ये यथाक्रमम् ।

> न मृन्मयानि कुर्वीत भोजने दैवपित्र्ययोः ॥

> पालाशेभ्यो विना न स्युः पर्णपात्राणि भोजने ॥

विष्णुः: "तैजसानि पात्राणि दद्याद् विशेषतो राजतानि । घृतादिदाने तैजसानि पात्राणि फल्गुपात्राणि वा" । फल्गुर् वृक्षविशेषः । मत्स्यपुराणात् ।

> अकृत्वा भस्ममर्यादां यः कुर्यात् पङ्क्तिभोजनम् ।

> आसुरं तद् भवेच् छ्राद्धं पितॄणां नोपतिष्ठति ॥

ब्रह्मपुराणे ।

> मण्डलानि च कार्याणि नैवारैश् चूर्णिकैः सुभैः ।

> गौरमृत्तिकया वापि प्रणीतेनाथ भस्मना ॥

> पाषाणचूर्णसंकीर्णाद् आहृतं तत्र वर्जयेत् ॥

ब्रह्माण्दपुराणे ।

> प्रक्षाल्य हस्तपात्रादि पश्चाद् अद्भिर् विधानवित् ।

> प्रक्षालनं दर्भैस् तिलैर् मिश्रं क्षिपेच् छुचौ ॥ **[४८९]**

विष्णुः ।

> मन्त्रहीनं क्रियाहीनं संपद्धीनं द्विजोत्तमाः ।

> श्राद्धं संपूर्णतां यातु प्रसादाद् भवतां मम ॥ इति ॥ १।२३४ ॥

> **अग्नौ करिष्य आदाय पृच्छत्य् अन्नं घृतप्लुतम् ।**

> कुरुष्वेत्य् अभ्यनुज्ञातो हुत्वाग्नौ पितृयज्ञवत् ॥ १।२३५ ॥**

> हुतशेषं प्रदद्यात् तु भाजनेषु समाहितः ।**

> यथालाभोपपन्नेषु रौप्येषु तु विशेषतः ॥ १।२३६ ॥**

बहुतराज्यसिक्तम् अन्नम् उपादायाग्नौ करिष्य इत्य् अनेन मन्त्रेण श्राद्धभोक्तॄन् अन्जुज्ञाप्य कुरुष्वेत्य् अनेन तैर् अनुज्ञातः स्वसूत्रोक्तपिण्डपितृयज्ञहोमकल्पेन तदन्नैकदेशम् अग्नौ हुत्वा हुतशेषं ब्राह्मणभोजनभाजनेषु रौप्यमयेषु तदसंभवे प्रतिषिद्धवर्जं यथालाबोपपन्नेषु समाहितस् तन्मनाः प्रक्षिपेत् । रौप्यपात्रनिर्देशात् पितृब्राह्मणभाजनेष्व् एव हुतशेषप्रदानम् इच्छतीति गम्यते । अत्रानुज्ञानवचनं सर्वैर् एव ब्राह्मणैर् युगपद् वाच्यम् इत्य् आह मनुः ।

> अग्नौ कुर्याद् अनुज्ञातो ब्राह्मणो ब्राह्मणैः सह ॥

ब्राह्मण्डपुराणे ।

> आहृत्य दक्षिणाग्निं तु होमार्थं वै प्रयत्नतः ।

> अग्नये कव्यवाहाय स्वधा नम इति ब्रुवन् ॥

> सोमाय च पितृमते स्वधा नम इति ब्रुवन् ।

> यमायाङ्गिरसां पत्ये स्वधा नम इति ब्रुवन् ॥

> इत्य् एते होममन्त्रास् तु त्रयाणाम् अनुपूर्वशः ।

> दक्षिणतो ऽग्नये नित्यं सोमायोत्तरतस् तथा ॥

> एतयोर् अन्तरे नित्यं जुहुयाद् वै विवस्वते ।

> बहुशुष्केन्धने चाग्नौ सुसमिद्धे विशेषतः ॥

> विधूमे लेलिहाने च होतव्यं कर्मसिद्धये ।

> अप्रबुद्धे सधूमे वा जुहुयाद् यो हुताशने ॥

> यजमानो भवेद् अन्धः सो ऽमुत्रेति हि नः श्रुतम् ।

> अन्तर् निधाय समिधं जुहुयात् कव्यवाहनम् ॥

> पलाशफल्गुन्यघ्रोधप्लक्षाश्वत्थविकङ्कताः ।

> उदुम्बरस् तथा बिल्वश् चन्दनं यज्ञियाश् च ये ॥

**[४९०]**	सरलो देवदारुश् च सालश् च खदिरश् च ह ।

> समिदर्थे प्रशस्ताः स्युर् एते वृक्षा विशेषतः ॥

> ग्राह्याः कण्टकिनश् चैव यज्ञिया ये च केचन ।

> पूजिताः समिदर्थे ये पितॄणां वचनं यथा ॥

> श्लेष्मान्तको रक्तमालः कपित्थः श(शा)ल्मलिस् तथा ।

> नीपो विभीतकश् चैव श्राद्धकर्मणि गर्हिताः ॥

> चिरबिल्वस् तथा टङ्कस् तिन्दुकाम्रातकौ तथा ।

> बिल्वकः कोविदारश् च एते श्राद्धे विगर्हिताः ॥

> निवासश् चैव कीटानां गर्हिताः स्युर् अयज्ञियाः ।

> गुल्मांश् च वेष्टितान् यांश् च बलीभिश् च समन्ततः ॥

> शकुनानां निवासांश् च वर्जयेद् द्विजसत्तमः ।

> अन्यांश् चैवंविधान् सर्वान् वर्जयेद् वा अयज्ञियान् ॥

> पुष्पाणां च फलानां च भक्षाणां च प्रयत्नतः ।

> अग्रम् उद्धृत्य सर्वेषां जुहुयाज् जातवेदसे ॥

मार्कण्डेयः ।

> आहिताग्निश् च जुहुयाद् दक्षिणाग्नौ समाहितः ।

> अनाहिताग्निश् चौपसदे अग्न्यभावे तथाप्सु वा ॥

औपसदो गृह्याग्निः । आहिताग्नेर् दक्षिणाग्निविधानम् औपसदाभावे वेदितव्यम् । औपसदे तु सति तत्रैव । तथा च वायुपुराणम् ।

> आहृत्य दक्षिणाग्निं तु होमार्थं वै प्रयत्नतः ।

> अग्न्यर्थं लौकिकं वापि जुहुयात् कर्मसिद्धये ॥

अत्र वाक्ये ऽग्निशब्दः प्रकृते ऽग्नौ वर्तते । श्राद्धप्रयोगविधौ च गृह्यो ऽग्निः प्रकृतः श्राद्धप्रयोगस्य गृह्यशास्त्रविधेयत्वात् । गृह्याग्न्यधिकारेण च गृह्यशास्त्राणां प्रवृत्तिर् इति तदभाव एव तत्कार्ये दक्षिणाग्निलौकिकाग्न्योर् विधिर् युज्यते तत्सद्भावे तु तेनैव स्वकार्यसिद्धौ किम् अग्न्यन्तरविधानेन । यो ऽपि धर्मशास्त्रेषु पुराणेषु च श्राद्धप्रयोगविधिः स गृह्योक्ताद् अभिन्नः प्रत्यभिज्ञानात् तेन धर्मशास्त्रेष्व् अपि गृह्य एवाग्निः प्रकृतः । अतो ऽग्न्यर्थम् इत्य् अत्राग्निशब्दो गृह्यपरः प्रकृतत्वाद् इति युक्तम् । यत् पुनर् अनाहिताग्निश् चौपसद इति वचनं तद् दक्षिणाग्नाव् अग्नौकरणविधानाद् अनाहिताग्नेः श्राद्धानधिकाराशङ्कानिराकरणार्थम् । **[४९१]** ततश् चानाहिताग्निश् चौपसदे कुर्याद् एव न न (?) कुर्यात् । न त्व् अनाहिताग्निर् एवौपसद इति तस्यार्थः । अनग्निस् तु विप्रकरे ऽग्नौकरणहोमं कुर्याद् इत्य् आह मनुः ।

> अग्न्यभावे तु विप्रस्य पाणाव् एवोपपादयेत् ।

यत् तु जातूकर्ण्येनोक्तम्,

> अग्न्यभावे तु विप्रस्य हस्ते दद्यात् तु दक्षिणे ।

> अग्न्यभावः स्मृतस् तावद् यावद् भार्यां न विन्दति ॥

इति, तद् भार्यावेदनात् प्राङ् नियताग्न्यभावो न पुनस् ततः प्राग् एवाग्न्यभाव इत्य् अभिप्रायः(येण) । लब्धभार्यो ऽपि प्राग् दायविभागाद् अनग्निः संभवति । पाणाव् एवोपपदयेद् इत्य् एवशब्दो लौकिकम् अग्निं व्युदस्यति यतः स एवाह ।

> न पैतृयज्ञियो होमो लौकिको ऽग्नौ विधीयते ।

मत्स्यपुराणे ।

> अग्न्यभावे तु विप्रस्य पाणाव् अथ जले ऽपि वा ।

> अजकर्णे ऽश्वकर्णे वा गोष्ठे वाथ शिवान्तिके ॥

शङ्खः ।

> अजस्य दक्षिणे कर्णे पाणौ विप्रस्य दक्षिणे ।

> अप्सु चैव कुशस्तम्बे अग्निं कात्यायनो ऽब्रवीत् ॥

> रजते च सुवर्णे च नित्यं वसति पावकः ॥

कात्यायनः ।

> पित्र्ये यः पङ्क्तिमूर्धन्यस् तस्य पाणाव् अनग्निकः ।

> हुत्वा मन्त्रवद् अन्येषां तूष्णीं पात्रेषु निक्षिपेत् ॥

> मातामहस्य भेदे ऽपि कुर्यात् तन्त्रे च साग्निकः ॥

मातामहस्य यो ब्राह्मणस् तस्य पाणौ वैश्वदेविकतन्त्रे भेदे च पृथग् अग्नौकरणं कार्यम् इत्य् अर्थः । वायुपुराणे ।

> दैवे ह्य् अनग्निकः कुर्याच् छेषं पित्र्ये निवेदयेत् ।

> न हि स्मृताः शेषभाजो विश्वे देवाः पुराणगैः ॥

यमः ।

> दैवविप्रकरे ऽनग्निः कृत्वाग्नौकरणं द्विजः ।

> हुत्वा पितृभ्यः शेषात् तु पिण्डार्थं स्थापयेत् पुनः ॥

वायुपुराणम् ।

> वैश्वदेवे यदैकस्मिन् भवेयुर् द्व्यादयो द्विजाः ।

> तदैकपाणौ दातव्यं स्याद् विधिर् विहतस् तदा ॥

अस्यार्थः — यदैकस्मिञ् श्राद्धे वैश्वदेविके कर्ये द्वौ चत्वारः षड् इत्य् एवं द्व्यादयो विप्राः स्युस् तदैकस्य हस्ते होमे कृते कृतो विधिर् अतो न विप्रान्तरहस्ते कार्य इति । वैश्वदेविकहस्ते होमो ऽनग्नेर् वैकल्पिकः । यदा च हस्ते होमस् **[४९२]** तदा भवत्स्व् एवाग्नौकरणम् इति ब्राह्मणानुज्ञानम् । तथेरि च प्रतिवचनम् । तद् आह शौनकः: "अनग्निश् चेद् आज्यं गृहीत्वा भवत्स्व् एवाग्नौकरणम् इति पूर्ववत् तथास्त्व् इति" । यमः ।

> हुत्वाग्नौ च ततः पश्चाद् विधिनानेन मन्त्रवित् ।

> स्वधेत्य् एवं हविःशेषम् आदाय प्रसमीक्ष्य च ॥

होमावशिष्टं स्वधेत्य् अनेन मन्त्रेण प्रसमीक्ष्यालोक्यादाय पितृभ्यो दत्वा पिण्डार्थम् अवशेषयेत् ॥ १।२३५, २३६ ॥

> **दत्वान्नं पृथिवी पात्रम् इति पात्रानुमन्त्रणम् ।**

> कृत्वेदं विष्णुर् इत्य् अन्ने द्विजाङ्गुष्ठं निवेशयेत् ॥ १।२३७ ॥**

हुतशेषाद् अन्यद् भोजनार्थम् उपकॢप्तम् अन्नं विचित्रं तद् देवेभ्यः पितृभ्यश् च दत्वा संकल्प्य पृथिवी ते पात्रम् इति पात्रानुमन्त्रणं कृत्वा "इदं विष्णुर् वि चक्रमे" इति गायत्र्या मेधातिथिदृष्टया विष्णुदै(दे)वत्यया द्विजाङ्गुष्ठं तस्मिन्न् अन्ने निवेशयेत् । शौनकः ।

> पाकं सर्वम् उपानीय संवेद्य च पृथक् पृथक् ।

> विधिना दैवपूर्वं तु परिवेषणम् आरभेत् ॥

संवेद्य भोक्तॄणां संविदितं कृत्वेत्य् अर्थः । उशना ।

> हुतशेषं पितृभ्यश् च दत्वान्नं परिवेषयेत् ।

> हविष्यं मधुमांसानि पायसापूपम् एव च ॥

शङ्खः ।

> उष्णम् अन्नं द्विजातिभ्यः श्रद्धया विनिवेदयेत् ।

> अन्यत्र फलपुष्पेभ्यः पानकेभ्यश् च पण्डितः ॥

फलाद्य् अनुष्णं देयम् इत्य् अर्थः । धर्मः ।

> परिवेषणम् इष्टं स्याद् भार्यया पितृतृप्तये ।

> फलस्यानन्तता प्रोक्ता स्वयं च परिवेषणे ॥

हुतशेषं प्रदाय स्वयं च परिवेषणं कार्यम् इति विहितम् । शौनकस् तु परिवेषणोत्तरकालं हुतशेषप्रदानम् आह: "अन्नम् अन्ने मृष्टं दत्तं समृध्नुकम्" इति । हुतावशिष्टम् अन्नं भाजने पूर्वं दत्ते भोजनार्थे ऽन्ने दत्तं समृध्नुकम् ऋद्धिकरं भवतीत्य् अर्थः । मनुः ।

> पाणिभ्याम् उपसंगृह्य स्वयम् अन्नस्य वर्धितम् ।

> विप्रान्तिके पितॄन् द्यायञ् शनकैर् उपनिक्षिपेत् ॥ **[४९३]**

ततश् च विप्रभोजनप्रदेशात् प्रदेशान्तरे ऽन्नस्य वर्धितं हस्ताभ्याम् उपसंगृह्य विप्रसंनिधौ पित्रादीन् ध्यायञ् शनकैः स्थापयेत् स्वयम् एव । एकैकस्य भोक्तुर् भोजनार्थम् उपकल्पितो भागो ऽन्नस्य वर्धितम् । तथा ।

> उभयोर् हस्तयोर् मुक्तं यद् अन्नम् उपनीयते ।

> तद् विप्रलुम्पन्त्य् असुराः सहसा दुष्टचेतसः ॥

> गुणांश् च सूपशाकाद्यान् पयो दधि घृतं मधु ।

> विन्यसेत् प्रयतः सम्यग् भूमाव् एव समाहितः ॥

गुणा व्यञ्जनादिकानि तानि च सूपशाकादिशब्दैर् निर्दिष्टानि तानि च भूमिस्थितेषु भाजनेषु देयानि । नामर्य(त्रा)दिस्थितेषु । वृद्धशातातपः ।

> आयसेन तु पात्रेण यद् अन्नम् उपनीयते ।

> भोक्ता विष्ठासमं भुङ्क्ते दाता तु नरकं व्रजेत् ॥

तथा ।

> हस्तदत्तास् तु ये स्नेहा लवणव्यञ्जनादयः ।

> दातारं नोपतिष्ठन्ति भोक्ता भुञ्जीत किल्बिषम् ॥

> सौवर्णराजताभ्यां वा खड्गेनौदुम्बरेण वा ।

> दत्तम् अक्षयतां याति फल्गुपात्रेण वा पुनः ॥

औदुम्बरं ताम्रमयम् । यमः ।

> माक्षिकं फाणितं शाकं गोरसं लवणं तथा ।

> हस्तदत्तानि भुक्त्वा तु कृच्छ्रं सान्तपनं चरेत् ॥

विष्णुः: "न प्रत्यक्षं लवणं दद्यात्" । वायुपुराणे ।

> सैन्धवं लवणं चैव तथा मानससंभवम् ।

> पवित्रे परमे ह्य् एते प्रत्यक्षे ऽपि च नित्यशः ॥

हारीतः ।

> पङ्क्त्यां वै चोपविष्टेभ्यः समं गन्धादि भोजनम् ।

> न पङ्क्त्यां विषमं दद्यान् न याचेन् न च दापयेत् ॥

> याचको दापको दाता सर्वे निरयगामिनः(णः) ॥

कार्ष्णाजिनिः ।

> अपसव्येन कर्तव्यं पित्र्यं कृत्यं विशेषतः ।

> अन्नदानाद् ऋते सर्वम् एवं मातामहेष्व् अपि ॥

> अपसव्येन यस् त्व् अन्नं ब्राह्मणेभ्यः प्रयच्छति ।

> विष्ठाम्। अश्नन्ति पितरस् ते च सर्वे द्विजातयः ॥

> यत् तु श्राद्धं क्रियादुष्टम् अज्ञानपरिवेषितम् ।

> तस्मिन् भुक्त्वाचरेत् कृच्छ्रं चान्द्रायणम् अथापि वा ॥ **[४९४]**

अपसव्यम् अत्र प्राचीनावीतम् । यमः ।

> यावद् धविष्यं भवति यावत् सृष्टं प्रदीयते ।

> तावद् अश्नन्ति पितरो यावन् नाह ददाम्य् अहम् ॥

> यत् किंचित् पच्यते गेहे भक्ष्यं वा भोज्यम् एव वा ।

> न भोक्तव्यं पितॄणां स्याद् अनिवेद्य कथंचन ॥

पुराणात् ।

> नापवित्रेण हस्तेन नैकेन न विना कुशम् ।

> नायसे नायसेनैव श्राद्धे तु परिवेषयेत् ॥

आयसे भाजन आयसेन दर्व्यादिना न दद्याद् इत्य् अर्थः ।

> तस्माद् अन्तरितं देयं पर्णेनाथ तृणेन च ।

पैठीनसिः: "पृथिवी ते पात्रं द्यौर् अपिधानं ब्राह्मणस्य मुखे ऽमृतं जुहोमि स्वधा । इदं विष्णुर् वि चक्रम इत्य् अनेनाङ्गुष्ठम् अन्ने चोदके चावधर्य व्याहृतिपूर्वां गायत्रीं जप्त्वा स्वदतेति ब्रूयात्" । यमः ।

> अङ्गुष्ठमात्रो भगवान् विष्णुः पर्यटते महीम् ।

> राक्षसानां वधार्थाय को मे ऽद्य प्रहरिष्यति ॥

> तस्माच् छ्राद्धेषु सर्वेषु अङ्गुष्ठग्रहणं स्मृतम् ।

> निरङ्गुष्ठं च यच् छ्राद्धं बहिर्जानु च यत् कृतम् ॥

> बहिर्जानु च यद् भुक्तं सर्वम् एवासुरं भवेत् ।

> विष्णो हव्यं च कव्यं च ब्रूयाद् रक्षेति च क्रमात् ॥

> वारिष्व् अग्रप्रदत्तेषु तम् अङ्गुष्ठं निवेशयेत् ॥

कात्यायनः: "वैष्णव्या वा यजुषा वाङ्गुष्ठम् अन्ने ऽवगाह्यापहता इति तिलान् प्रकीर्योष्णं स्विष्टम् अन्नं दद्यात्" । इदं विष्णुर् वि चक्रम इत् वैष्णवी, विष्णो हव्यम् इति यजुः । दद्याद् देवेभ्यः पितृभ्यश् चेति शेषः । विष्णुः: "नमो विश्वेभ्यो देवेभ्य इत्य् अन्नम् आदौ प्राङ्मुखयोर् निवेदयेत् । पित्रे पितामहाय च नामगोत्राभ्याम् उदङ्मुखेषु" । उक्तवाक्येभ्यः पूर्वम् अङ्गुष्ठनिवेशनं पश्चाद् अन्नसंकल्प इति क्रमः प्रतीयते । अत्र प्राङ्मुखयोर् उदङ्मुखेष्व् इति सप्तम्या ब्राह्मणानाम् आहवनीयार्थत्वं प्रतिपद्यते । विश्वेभ्यो देवेभ्यः पित्र इत्यादिकया चतुर्थ्या विश्वेषां देवानां पित्रादेश् च देवतात्वं तेन यद् आपस्तम्बेन: "अथैतन् मनुः श्राद्धशब्दं कर्म प्रोवाच" इत्यादिना श्राद्धम् उक्तं तद् एतन् निवेदनादिशब्देनोच्यते । **[४९५]** ब्रह्मपुराणे ।

> ततो मधुघृताक्तं तु सोष्णम् अन्नं तिलान्वितम् ।

> गृहीत्वा देवतीर्थेन प्रणवेनैव तत् पुनः ॥

> एतद् वो ऽन्नम् इतीत्य् उक्त्वा विश्वान् देवांश् च संयजेत् ॥

अस्यार्थः — वैश्वदेविकब्राह्मणभोजनार्थं मधुघृताभ्याम् अभ्यक्तेनान्नेन पूर्णपात्रं सतिलोदकेन हस्ताग्रेण गृहीत्वोम् इत्य् एतद् वो विश्वे देवा अमुकनामानो ऽन्नम् इति निवेदयेद् इति ।

> पितृभ्यश् च ततो दद्याद् अन्नम् आमन्त्रणेन तु ।

> अमुकामुकगोत्रैतत् तुभ्यम् अन्नं स्वधा नमः ॥

> अथ दत्वा समग्रं तु कुलान्तं भोजनं क्रमात् ।

> विश्वेभ्यश् चाथ देवेभ्यः कुर्याच् च प्रतिपादनम् ॥

> द्विजाङ्गुष्ठं गृहीत्वा तु पठन् मन्त्रं च वाग्यतः ।

> पृथ्वी ते पात्रम् इत्य् अन्नम् अमृतं चिन्तयेत् पठन् ॥

> विष्णो हव्यम् इदं रक्ष मदीयम् इति कीर्तयन् ।

> एकैकस्याथ विप्रस्य गृहीत्वाङ्गुष्ठम् आदरात् ॥

> अमुकामुकगोत्रैतत् तुभ्यम् अन्नं स्वधा नमः ।

> तिलयुक्तं च पानीयं सकुशं तेषु चाग्रतः ॥

> विकिरेत् पितृभृत्येभ्यो जपन्न् अपहता इति ।

> तेभ्यो दद्याद् अपोशानं भवन्तः प्राशयन्त्व् इति ॥

अस्माद् वाक्याद् अङ्गुष्ठनिवेशनं पश्चात् पूर्वम् अन्नसंकल्प इति गम्यते । ततश् चाङ्गुष्ठविवेशनान्नसंकल्पयोः पौर्वापर्ये विकल्पः । अत्रिः ।

> असंकल्पितम् अन्नाद्यं पाणिभ्यां यद् उपस्पृशेत् ।

> अभोज्यं तद् भवेद् दत्तं पितॄणां नोपतिष्ठते ॥

देवादिभ्यो ऽन्नप्रदानं संकल्पः ।

> अपोशानकरे विप्रे संकल्पं यः समाचरेत् ।

> तद् अन्नम् असुरैर् भुक्तं पितॄणां नोपतिष्ठति ॥

> हस्तेन सक्तम् अन्नद्यम् इदम् अन्नम् उदीरयेत् ।

> स्वधेति च ततः कुर्यात् स्वसत्ताविनिवर्तनम् ॥

**[४९६]**	गोत्रसंबन्धनामानि इदम् अन्नम् इति स्वधा ।

> पितृक्रमाद् उदीर्येति स्वसत्तां विनिवर्तयेत् ॥

स्वसत्ताविनिवर्तनाय न ममेति मानसः संकल्पः कार्यः । ततश् चामुकगोत्रपितर् अमुकैतत् ते ऽन्नं स्वधा नम इत्य् उच्चार्य न ममेति मनसा संकल्पयेत् । एवं पितामहादाव् अपि । यदा तु बहूनां पित्रादीनाम् एकैक एव ब्राह्मणो भोज्यते तदा यावन्तः पितरस् तावतो ऽन्नभागान् बुध्या कृत्वाइकैकं भागं पित्रादिभ्यः संकल्पयेत् । तथा ।

> दत्ते वाप्य् अथ वादत्ते भूमौ यो निक्षिपेद् बलिम् ।

> तद् अन्नं विफलं याति निराशैः पितृभिर् गतैः ॥

भरद्वाजः ।

> पितॄणाम् अन्नम् आदाय बलिं यस् तु प्रयच्छति ।

> स्तेयेन ब्राह्मणस् तेन स सर्वस्तेयकृद् भवेत् ॥ १।२३७ ॥

> **सव्याहृतिकां गायत्रीं मधु वाता इति त्र्यृचम् ।**

> जप्त्वा यथासुखं वाच्यं भुञ्जीरंस् ते ऽपि वाग्यताः ॥ १।२३८ ॥**

तिसृभिर् व्याहृतिभिः सहितां गायत्रीं मधुवाता इति च त्र्यृचं राहुगणगौतमदृष्टं गायत्रं वैश्वदेवं जपित्वा यथासुखं जुषध्वम् इति विप्रान् प्रति वाच्यम् । ते च विप्रा वाचंयमा भुञ्जीरन् । प्रचेताः ।

> अपोशानं प्रदायाथ सावित्रीं त्रिर् जपेद् अथ ।

> मधु वात(ता) इति त्र्यृचं मध्व् इत्य् एतत् त्रिकं तथा ॥

मध्व् इति त्रिर् उच्चारयेद् इत्य् अर्थः । लघुयमः ।

> अन्नं मधुमयं कृत्वा मधु वातेति मन्त्रितम् ।

> अग्निहीनं क्रियाहीनं मन्त्रहीनं च यद् भवेत् ॥

> सर्वम् अच्छिद्रम् इत्य् उक्त्वा ततो यत्नेन भोजयेत् ॥

मधुमयं प्रचुरमधुकम् इत्य् अर्थः । अच्छिद्रभाषणं च प्राग् एवापोशानदानात् कार्यं न पश्चात् । तद् आह प्रचेताः ।

> अपोशानकराग्राणाम् अच्छिद्रस्य च भाषणात् ।

> निराशाः पितरो यान्ति देवैः सह न संशयः ॥

व्यासः ।

> जुषध्वम् इति ते चोक्ताः सम्यग्विधृतभाननाः ।

> कृतमौनाः समश्नीयुर् अपोशानाद् अनन्तरम् ॥ **[४९७]**

शङ्खलिखितौ: "नाग्रासनस्थः पूर्वम् अश्नीयान् नाभ्यधिकं दद्यान् न प्रतिगृह्णीयात्" । बौधायनः ।

> जुषेति प्रथमं ब्रूयाद् भुक्तान्ते ब्राह्मणेषु च ।

> मन्त्रकर्मविपर्यासाद् अच्छिद्रं जायताम् इति ॥

बह्वृचगृह्यपरिशिष्टम् ।

> यच् च पाणितले दत्तं य्च् चान्नम् उपकल्पितम् ।

> एकीभावेन भोक्तव्यं पृथग्भावो न विद्यते ॥

पाणितले दत्तम् इत्य् अग्नौकरणान्नम् इत्य् अर्थः । तच् चान्नं संकल्पात् पूर्वं पृथक् स्थाप्यं ततो भोजनार्थेनान्नेन मिश्रणीयम् । मनुः ।

> न च द्विजातयो ब्रूयुर् दात्रा पृष्टान् हविर्गुणान् ।

> यावद् ऊष्मा भवत्य् अन्ने यावद् अश्नन्ति वाग्यताः ॥

> तावद् अश्नन्ति पितरो यावन् नोक्ता हविर्गुणाः ॥

प्रचेताः ।

> पीत्वापोशानम् अश्नीयात् पात्रे दत्तम् अगर्हितम् ।

> सर्वेन्द्रियाणां चापल्यं पादपाण्योस् तथैव च ॥

> दन्तच्छेदं हस्तपानं वर्जयेच् चातिभोजनम् ॥

पानादिकं हस्तेन न पिबेत् । शङ्खलिखितौ: "ब्राह्मणा अन्नं गुणदोषैर् नाभिवदेयुः । नानृतं ब्रूयुः । अन्योन्यं न प्रशंसेयुः । अन्नपानं न प्रभूतम् इति न ब्रूयुः । अन्यत्र हस्तसंज्ञाया यावद् भूमौ यावत् प्रशस्तं यावत् सोष्म तावद् अश्नन्ति पितरो ह्य् अन्यत्र फलम्मूलपानकेभ्यः" । फलादीनां सोष्मता न कार्येत्य् अर्थः । यमः ।

> यश् च पाणितले भुङ्क्ते यश् च वायुं समुत्सृजेत् ।

> न तस्य पितरो ऽश्नन्ति यश् चैवाग्रे प्रशंसति ॥

वराहपुराणे ।

> याचते यदि दातारं ब्राह्मणो ज्ञानवर्जितः ।

> पितरस् तस्य तुष्यन्ति दातुर् भोक्तुर् न संशयः ॥

हारीतः ।

> उद्धृत्य पाणिं विहसन् सक्रोधो विस्मयान्वितः ।

> श्राद्धकाले तु यद् भुङ्क्ते न तत् प्रीणाति वै पितॄन् ॥

वृद्धशातातपः ।

> आसने पादम् आरोप्य यद् भुङ्क्ते च द्विजोत्तमः ।

> हन्ति दैवं च पित्र्यं च तद् अन्नं च प्रजाः पशून् ॥

देवलः ।

> यो ऽप्रसन्नमना भुङ्क्ते सोपानत्को ऽपि वा पुनः ।

> प्रलापशीलः क्रुद्धो वा स विप्रः पितृदूषकः ॥ **[४९८]**

यमः ।

> यस् तु भुक्त्वा पुनर् भुङ्क्ते यश् च तैलाभिघारितम् ।

> रजस्वलाभिर् यद् दृष्टं तद् वै रक्षांसि गच्छति ॥

रजस्वलादिभिर् इति व्याख्येयं बहुवचनम् ।

> निर्ॐकारेण यद् भुक्तं परिविष्टं समन्युना ।

> दुरात्मना च यद् भुक्तं तद् वै रक्षांसि गच्छति ॥

निर्ॐकारेणेत्य् ॐकारादिकं भोजनमन्त्रम् अन्तरेणेत्य् अर्थः ।

> विधिहीनम् असृष्टान्नं मन्त्रहीनम् अदक्षिणम् ।

> अश्रद्धया हुतं दत्तं तद् वै रक्षांसि गच्छति ॥

> नियुक्तश् चैव यः श्राद्धे यत् किंचित् परिवर्जयेत् ।

> पितरस् तस्य तं मासं नैराश्यं प्रतिपेदिरे ॥

वसिष्ठः ।

> उभयोः शाखयोर् मुक्तं पितृभ्यो ऽन्नं निवेदितम् ।

> तदन्तरं प्रतीक्षन्ते ह्य् असुरा दुष्टचेतसः ॥

> तस्माद् अशून्यं हस्तेन तिष्ठेद् उच्छोषणाद् द्विजः ॥

तथा ।

> नियुक्तस् तु तथा श्राद्धे दैवे वा मांसम् उत्सृजेत् ।

> यावन्ति पशुरोमाणि तावन् नरकम् ऋच्छति ॥

वराहपुराणे ।

> उद्धरेद् यदि पात्रं तु ब्राह्मणो ज्ञानदुर्बलः ।

> हरन्ति राक्षसास् तस्य भुञ्जानो ऽन्नं वसुंधरे ॥

शातातपः ।

> अर्घभुक्ते तु यो विप्रस् तस्मिन् पात्रे जलं पिबेत् ।

> यद् भुक्तं तत् पितॄणां तु शेषं विद्याद् अथासुरम् ॥

> हस्तं प्रक्षाल्य यश् चापः पिबेद् भुक्त्वा द्विजः सदा ।

> तद् अन्नम् असुरैर् भुक्तं निराशाः पितरो गताः ॥

मनुः ।

> श्राद्धं भुक्त्वा य उच्छिष्टं वृषलाय प्रयच्छति ।

> स मूढो नरकं याति कालसूत्रम् अवाक्शिराः ॥

शातातपः ।

> भग्नपृष्ठस् तु यो भुङ्क्ते बहिर्जानुस् तथैव च ।

> हस्ते वक्ति चाजस्रं स ज्ञेयः पितृघातकः ॥

> न स्पृशेद् वामहस्तेन भुञ्जानो ऽन्नं कदाचन ।

> न पादौ न शिरो बस्तिं न पदा भाजनं स्पृशेत् ॥ **[४९९]**

बौधायनः ।

> पादेन पादम् आक्रम्य यो भुङ्क्ते ऽनापदि द्विजः ।

> नैवासौ भोज्यते श्राद्धे निराशाः पितरो गताः ॥

ब्रह्माण्डपुराणे ।

> शूद्राय चानुपेताय श्राद्धोच्छिष्टं न दापयेत् ।

> यो दद्याद् रागसंमोहान् न तद् गच्छति वै पितॄन् ॥

> तस्मान् न देयम् उच्छिष्टम् अन्नाद्यं श्राद्धकर्मणि ।

> अन्यत्र दधिसर्पिर्भ्यां शिष्याय च सुताय च ॥

> हर्षयेद् ब्राह्मणांस् तुष्टो भोजयेच् चाशनं शनैः ।

> अन्नाद्येनासकृच् चैतान् गुणैश् च परिचोदयेत् ॥

परिचोदयेत् प्रवर्तयेत् । निगमः ।

> अपेक्षितं न यो दद्याच् छ्राद्धार्थं परिकल्पितम् ।

> अधः कृच्छ्रासु घोरासु तिर्यग्योनिषु जायते ॥

> मांसापूपफलेक्ष्वादि दन्तच्छेदं न भक्षयेत् ।

> ग्रासशेषं न पात्रे स्यात् पीतशेषं तु नो पिबेत् ॥

अत्रिः ।

> हुंकारेणापि यो ब्रूयाद् धस्ताद् वाथ गुणान् वदेत् ।

> भूतलाच् चोद्धरेत् पात्रं मुञ्जेद् धस्तेन वा पिबेत् ॥

> प्रौढपादो बहिष्कक्षो बहिर्जानुकरो ऽथ वा ।

> अङ्गुष्ठेन विनाश्नाति मुखशब्देन वा पुनः ॥

> पीत्वावशिष्टतोयादि पुनर् उद्धृत्य वा पिबेत् ।

> खादितार्धं पुनः खादेन् मोदकादि फलादि वा ॥

> मुखेन वा धमेद् अन्नं निष्ठीवेद् भाजने ऽपि वा ।

> इत्थम् अश्नन् द्विजः श्राद्धं हत्वा गच्छत्य् अधोगतिम् ॥

> घृतं वा यदि वा तैलं विप्रो नाद्यान् नखच्युतम् ।

> यमस् तद् अशुचि प्राह तुल्यं गोमांसभक्षणैः ॥

शातातपः ।

> अत्युष्णं सतिलं सर्वम् अनिवारितम् अद्रुतम् ।

> अलोलुपो जितक्रोधो भुञ्जीतान्नं मितं हितम् ॥

कार्ष्णाजिनिः ।

> कुर्याद् अथापरिश्रान्तो दम्भाहंकारवर्जितः ।

> क्रोधं मोहं तथा लोभं वर्जयेच् छ्राद्धकर्मणि ॥

कुर्याद् भोजनम् इत्य् अन्वयः । **[५००]**

मनुः ।

> ब्राह्मणं भुक्षुकं वापि भोजनार्थम् उपागतम् ।

> ब्राह्मणैर् अभ्यनुज्ञातः शक्तितः प्रतिपूजयेत् ॥

यमः ।

> भिक्षुको ब्रह्मचारी वा भोजनार्थम् उपागतः ।

> उपविष्टेषु तु प्राप्तः कामं तम् अपि भोजयेत् ॥ १।२३८ ॥

> **अन्नम् इष्टं हविष्यं च दद्याद् अक्रोधनो ऽत्वरः ।**

अन्नं पायसादि ब्राह्मणानाम् अभीष्टं तच् च हविर्भागार्हं क्रोधत्वरारहितो दद्यात् । शङ्खः ।

> अग्नौकरणशेषेण यद् अन्नम् अभिघारयेत् ।

> तस्मिंस् तु प्राशिते दद्याद् यद् अन्यत् प्रकृतं भवेत् ॥

शङ्खलिखितौ: "ततस् तिलैर् मांसैः शाकैः सूपैः कृसरपायसापूपैर् लाजैर् भक्षैः पानैर् मधुना घृतेन दध्ना पयसा च प्रभूतमिष्टतो ऽन्नं दद्याद् अनसूयः" । यमः ।

> ततो विष(श)दम् आनीय भोजयेत् प्रयतो द्विजान् ।

> अन्नं सूपं घृतं शाकं मांसं दधि पयो मधु ॥

> सर्वम् एतत् समानीय प्रणयेत् यथासुखम् ।

> यद् यद् रोचेत विप्रेभ्यस् तत् तद् दद्याद् अमत्सरी ॥

नारायणः ।

> यद् धव्यं यत् पवित्रं च यत् पित्र्यं यत् सुखावहम् ।

> द्विजातिभ्यः सवर्णाया नार्या हस्तेन दीयते ॥

> हृदयं यद् अन्नम् उष्णं यत् तद् उष्णम् इह शस्यते ॥

मनुः ।

> हविर् यच् चिररात्राय यच् चानन्त्याय कल्पते ।

> पितृभ्यो विधिवद् दत्तं तत् प्रवक्ष्याम्य् अशेषतः ॥

> तिलैर् व्रीहियवैर् माषैर् अद्भिर् मूलफलेन वा ।

> दत्तेन मासं प्रीयन्ते विधिवत् पितरो नृणाम् ॥

विष्णुः: "तिलैर् व्रीहियवैर् माषैर् अद्भिर् मूलफलैः शाकैः प्रियङ्गुनीवारैर् गोधूमैश् च मासं प्रीयन्ते । एकादशौरभ्रेणाजेन संवत्सरं तु पयसा तद्विकारैर् वा" । मनुः ।

> मुन्यन्नानि पयः सोमं मांसं यच् चानुपस्कृतम् ।

> अक्षारलवणं चैव प्रकृत्या हविर् उच्यते ॥

अनुपकृतं कार्यान्तरार्थत्वेनापक्वम् । **[५०१]** बृहस्पतिः ।

> संस्कृतं व्यञ्जनाढ्यं च पयोमधुघृतान्वितम् ।

> श्रद्धया दीयते यस्माच् छ्राद्धं तेन निगद्यते ॥

आपस्तम्बः: "नैयमिकं तु यच् छ्राद्धं स्नेहवद् एव दद्यात् । सर्पिर् मांसम् इति प्रथमकल्पाभावे तैलं शाकम् इति" । कार्ष्णाजिनिः ।

> यद् इष्टं जीवतश् चासीद् दद्यात् तत् तस्य यत्नतः ॥

यमः ।

> कृच्छ्रं द्वादशरात्रेण मुच्यते कर्मणस् ततः ।

> तस्माद् विद्वान् नैव दद्यान् नापि याचेत दापयेत् ॥

वृद्धशातातपस् त्व् अन्यथाह ।

> अपेक्षितं याचितव्यं श्राद्धार्थम् उपकल्पितम् ।

> न याचते द्विजो मूढः स भवेत् पितृघातकः ॥

> अपेक्षितं यो न दद्याच् छ्राद्धार्थम् उपकल्पितम् ।

> कृपणो मन्दबुद्धिस् तु न स श्राद्धफलं लभेत् ॥ इति ।

तच् च श्राद्धार्थम् उपकल्पितं याचितव्यं दातव्यं च । अनुपकल्पितं तु न याच्यं नापि देयम् इति व्यवस्था ॥

> **आ तृप्तेस् तु पवित्राणि जप्त्वा पूर्वजपं तथा ॥ १।२३९ ॥**

> अन्नम् आदाय तृप्ताः स्थ शेषं चैवानुमान्य च ।**

> तद् अन्नं प्रकिरेद् भूमौ दद्याच् चापः सकृत् सकृत् ॥ २।२४० ॥**

ब्राह्मणतृप्तिं यावत् पवित्राणि सूक्तानि यजूंषि सामानि च जपित्वा यद् यद् अन्नं विप्रैर् उपभुक्तं ततस् तत एकदेशं क्वचित् पात्रे कृत्वोपादाय पूर्वं जपं जपित्वा तृप्ताः स्थेति विप्रान् आमन्त्र्य तैश् च तृप्ताः स्म इति प्रत्युक्तः शेषम् अन्नं यथा नेतुं मन्यन्ते तथोक्त्वा तत्पात्रस्थम् अन्नं भूमौ प्रकिरेत् । ततो विप्रेभ्यः सकृत् सकृद् अपो दद्यात् । व्याहृतयः सावित्री "मधु वाता ऋतायते" इति त्र्यृचश् च पूर्वजपः स यज्ञोपवीतिना कार्यः । यद् आह जमदग्निः ।

> अपसव्येन कर्तव्यं सर्वं श्राद्धं यथाविधि ।

> सूक्तं स्तोत्रं जपं मुक्त्वा विप्राणां च विसर्जनम् ॥ इति ।

कात्यायनः: "अश्नत्सु जपेद् व्याहृतिपूर्वां गायत्रीं सप्रणवां सकृत् त्रिर् वा रक्षोघ्नीः पितृमन्त्रान् पुरुषसूक्तम् अप्रतिरथम् अन्यानि च पवित्राणि" । **[५०२]** कृणुष्व पाज [र्व् ३।४।२३] इत्याद्या रक्षोघ्नाः । पितृमन्त्रा उदीरताम् अवर [र्व् ७।६।१७] इत्यादयः । बौधायनः ।

> रक्षोघ्नानि च सामानि स्वधावन्ति यजूंषि च ।

> मध्वृचो ऽथ पवित्राणि श्रावयेद् आशयाञ् शनैः ॥

मनुः ।

> स्वाध्यायं श्रावयेत् पित्र्ये धर्मशास्त्राणि चैव हि ।

> आख्यानानीतिहासांश् च पुराणानि खिलानि च ॥

> ब्रह्मविष्ण्वर्करुद्राणां स्तोत्राणि विविधानि च ।

> इन्द्रेशसोमयुक्तानि पावमानीश् च शक्तितः ॥

> बृहद्रथन्तरं तद्वज् ज्येष्ठसाम च रौरवम् ।

> तथैव शान्तिकाध्यायं मधुब्राह्मणम् एव च ॥

> मण्डलब्राह्मणं तद्वत् प्रीतिकारि च यत् पुनः ।

> विप्राणाम् आत्मनश् चैव तत् सर्वं समुदीरयेत् ॥

विष्णुपुराणे ।

> रक्षोघ्नमन्त्रपठनं भूमेर् आस्तरणं तिलैः ।

> कृत्वा ध्येयाश् च पितरस् त एव द्विजसत्तमाः ॥

> पिता पितामहश् चैव तथैव प्रपितामहः ।

> मम तृप्तिं प्रयान्त्व् अग्र्यां विप्रदेहेषु संस्थिताः ॥

> पिता पितामहश् चैव तथैव प्रप्तामहः ।

> मम तृप्तिं प्रयान्त्व् अग्निहोमाप्यायितमूर्तयः ॥

> पिता पितामहश् चैव तथैव प्रप्तामहः ।

> तृप्तिं प्रयान्तु पिण्डेन मया दत्तेन भूतले ॥

> पिता पितामहश् चैव तथैव प्रपितामहः ।

> तृप्तिं प्रयान्तु मे भक्त्या यन् मयैतद् उदीरितम् ॥

> मातामहस् तृप्तिम् उपैतु तस्य तथा पिता तस्य पिता च यो ऽन्यः ।

> विश्वे च देवाः परमां प्रयान्तु तृप्तिं प्रणश्यन्तु च यातुधानाः ॥

> यज्ञेश्वरो यज्ञसमस्तकव्यभोक्ताव्ययात्वा हरिर् ईश्वरो ऽत्र ।

> तत् संनिधानाद् अपयान्तु सद्यो रक्षांस्य् अशेषाण्य् असुराश् च सर्वे ॥

वायुपुराणे ।

> सप्तार्चिषं प्रवक्ष्यामि सर्वकामप्रदं शुभम् ।

> स्वर्गापवर्गसोपानं पितॄणां च विमुक्तय ॥

**[५०३]**	अमूर्तीनां समूर्तीनां पितॄणां दीप्ततेजसाम् ।

> नमस्यामि सदा तेषां ध्यायिनां योगचक्षुडाम् ॥

> इन्द्रादीनां जनेतारो दक्षमारीचयोस् तथा ।

> सप्तर्षीणां तथान्येषां तान् नमस्यामि कामदान् ॥

> मन्वादीनां जनेतारः सूर्याचन्दमसोस् तथा ।

> तान् नमस्यामि सर्वान् वै पितॄन् अप्सुषदस् तथा ॥

> नक्षत्राणां ग्रहाणां च वाय्वग्न्योश् च पितॄन् अथ ।

> द्यावापृथिव्योश् च सदा नमस्यामि कृताञ्जलिः ॥

> देवर्षीणां जनेतारः सर्वदेवनमस्कृताः ।

> भ्रातरः सर्वभूतानां तान् नमस्ये पितामहान् ॥

> प्रजापतेः कश्यपाय सोमाय वरुणाय च ।

> योगीश्वरेभ्यश् च सदा नमस्यामि कृताञ्जलिः ॥

> नमो गणेभ्यः सप्तभ्यस् तथा लोकेषु सप्तसु ।

> स्वयंभुवे नमस्यामि ब्रह्मणे योगचक्षुषे ॥

> इत्य् एतद् उक्तं सप्तार्चिर् ब्रह्मर्षिगणपूजितम् ।

> पवित्रं परमं ह्य् एतच् छ्रीमद् रक्षोविनाशनम् ॥ इति ।

शेषानुज्ञापने विशेषम् आह शौनकः: "तृप्ताञ् ज्ञात्वा मधुमतीः श्रावयेद् अक्षन्नमीमदन्तेति च संपन्नं पृष्ट्वा यद् यद् अन्नम् उपभुक्तं ततः स्थालीपाकेन सह पिण्डार्थम् उद्धृत्य शेषं निवेदयेद् अभिमते ऽनुमते वा" इति । अस्यार्थः — श्राद्धे भोक्तॄंस् तांस् तृप्तान् विदित्वा मधु वाता ऋतायत इति त्र्यृचम् अक्षन्नमीमदन्त इति चैकाम् ऋचं राहूगणगौतमदृष्टाम् इन्द्रदै(दे)वत्यां पङ्क्तिं जपित्वा संपन्नम् इति ब्राह्मणान् पृष्ट्वा संपन्नम् इति तैः प्रत्युक्त यद् यद् अन्नं तैर् ब्राह्मणैर् भुक्तं ततस् ततः स्थालीपाकाद् अन्नाद् एकदेशं पिण्डार्थं पात्रान्तरे पिण्डपितृयज्ञस्थालीपाकेन सहोद्धृत्य ब्राह्मणान् अनुज्ञापयत्य् अवशिष्टम् अन्नं किं क्रियताम् इति । ततस् तस्मिन्न् अन्ने ब्राह्मणैर् अभिमते स्वीकृते विप्रगृहं प्रति तत् प्रापणियम् । अथ ज्ञातिभिः सहोपभुज्यताम् इत्य् अनुमन्यन्ते तदा तथैव कुर्याद् इति । **[५०४]** मनुः ।

> ततो भुक्तवतां तेषाम् अन्नशेषं निवेदयेत् ।

> यथा ब्रूयुस् तथा कुर्याद् अनुज्ञातस् तु तैर् द्विजैः ॥

मार्कण्डेयः ।

> प्रष्टव्या ब्राह्मणा भक्त्या भूनिविष्टेन जानुना ।

> तृप्ता भवन्तः संपन्नं भवतां कश्चिद् एव तु ॥

मनुः ।

> सार्ववर्णिकम् अन्नाद्यं संनीयाप्लाव्य वारिणा ।

> समुत्सृजेद् भुक्तवताम् अग्रतो विकिरेन् भुवि ॥

संनयनम् एकत्र पात्रे ग्रहणम् ।

> असंस्कृतप्रमीतानां त्यागिनां कुलयोषिताम् ।

> उच्छिष्टं भागधेयं स्याद् दर्भेषु विकिरश् च यः ॥

> उच्छोषणं भूमिगतम् अजिह्मस्याशठस्य च ।

> दासवर्गस्य तत् पित्र्यं भागधेयं प्रचक्षते ॥

भागधेयं भागः । ततश् चानुपनीतप्रमीतांश् च स्वकुलोत्पन्नाञ् जन्तूंस् तथा कुलयोषित्प्रभृतीनाम् अत्याज्यानां ये त्यागिनस् तांश् चोद्दिश्य विप्रभोजनपात्रस्थम् अन्नं दर्भेषु च यो विकिरस् तद् उभयं पृथक् पृथक् त्याज्यम् इत्य् अर्थः सिद्धो भवति । यश् च (यच् च) भूमिगतं विप्रोच्छिष्टं तद् अजिह्मायाशठाय मृताय दासवर्गाय संकल्पनीयम् । वसिष्ठस् तु ।

> उच्छोषणं भूमिगतं विकिरं लेपमोदकम् ।

> अनुप्रेतेषु विसृजेद् अप्रजानाम् अनायुषाम् ॥ इति ।

प्रेतेषु पित्रादिषि ये ऽनुप्रेता अनुमृता ये च स्वकुले ऽप्रजसो ऽल्पायुषश् च तान् उद्दिश्योच्छोषणादि दद्यात् । तथा ।

> प्राक् संस्कारात् प्रमीतानां सप्रेष्याणाम् इति श्रुतिः ।

> भागधेयं मनुः प्राह उच्छिष्टोच्छोषणे उभे ॥

पात्रगतम् उच्छिष्टम् । भूमिगतम् उच्छोषणम् । ततश् चासंस्कृतप्रमीतेभ्यः सप्रेष्येभ्य इति चोद्देशः कार्य इति सिद्धं भवति । वैश्वदेविकब्राह्मणविकिरे गोभिलोक्तमन्त्रः ।

> असोमपाश् च ये देवा यज्ञभागविवर्जिताः ।

> तेषाम् अन्नं प्रदास्यामि विकिरं वैशदेविकम् ॥

पित्र्यब्राह्मणसंबन्धिविकिरविषये बृहस्पतिः ।

> उपस्पृष्टोदकानां तु ब्राह्मणानां तदग्रतः ।

> सोदकं विकिरेद् अन्नं मन्त्रम् एनम् उदाहरेत् ॥

**[५०५]**	अनग्निदग्धा ये जीवा ये ऽपि दग्धाः कुले मम ।

> भूमौ दत्तेन तृप्यन्तु तृप्ता यान्तु परां गतिम् ॥

इति बृहस्पतिमते विकिर आचमनानन्तरम् । अन्यमते तु प्राग् एवाचमनात् । कात्यायनः पुनर् एतं मन्त्रम् आह ।

> ये अग्निदग्धा ये अनग्निदग्धा जीवा जाताः कुले मम ।

> भूमौ दत्तेन तृप्यन्तु यान्तु परां गतिम् ॥ इति ।

मार्कण्डेयः ।

> न्नं सतृणम् अभ्युक्ष्य मामेक्षेष्ठेति मन्त्रतः ।

> उदङ्मुखानां विप्राणां पुरतः सोदकं ततः ॥

> अन्नं तु विकिरेद् भक्त्या भृत्यभागस् तु स स्मृतः ॥

अत्रान्नविकिरे मन्त्रः । न तु प्रोक्षणे । तृणम् अत्र दर्भाः, "दर्भेषु विकिरश् च यः" इति वचनात् । मरीचिः ।

> श्राद्धेषु विकिरं दत्वा यो नाचामेन् मतिभ्रमात् ।

> पितरस् तस्य षण्मासान् भवत्य् उच्छिष्टभोजिनः ॥ १।२३९, २४० ॥

> **सर्वम् अन्नम् उपादाय सतिलं दक्षिणामुखः ।**

> उच्छिष्टसंनिधौ पिण्डान् दद्याद् धि पितृयज्ञवत् ॥ १।२४१ ॥**

प्रकृतं सर्वप्रकारम् अन्नं स्तोकशः स्तोकशः क्वचित् पात्र उपादायोद्धृत्य पिण्डपितृयज्ञविधानेन चान्नमयान् पिण्डान् दद्यात् । सतिलं दक्षिणामुख इति पितृयज्ञाद् विशेषः । उच्छिष्टसंनिधौ नाग्निसंनिधाव् इत्य् अर्थः । अत्रिः ।

> पितॄणाम् आसनस्थानाम् अग्रतस् त्रिष्व् अरत्निषु ।

> उच्छिष्टसंनिधानं तन् नोच्छिष्टासनसंनिधौ ॥

जातूकर्ण्यः ।

> व्याममात्रं समुद्धृत्य पिण्डांस् तत्र प्रदापयेत् ।

> यत्रोपस्पृशतां वापि प्राप्नुवन्ति न बिन्दवः ॥

भास्करस्मृतौ ।

> विप्राणां बाहुमात्रेण पिण्डदानं विधीयते ॥

मनुः ।

> उपलिप्ते सुचौ देशे स्थानं कुर्वीत सैकतम् ।

> मण्डलं चतुरश्रं वा दक्षिणावनतं महत् ॥

> एकदर्भेण तन्मध्यम् उल्लिखेत् त्रिश् च तं त्यजेत् ।

> तस्मिन् स्थाने ततो दर्भान् एकमूलशिखान् बहून् ।

> दक्षिणाग्रान् उदक्पादान् सर्वांस् तान् स्तृणुयात् समम् ॥ **[५०६]**

कात्यायनः: "तृप्ताञ् ज्ञात्वान्नं प्रकीर्य सकृत् सकृद् अपो दत्वा पूर्ववद् गायत्रीं जप्त्वा मधुमतीर् मधु मध्व् इति च तृप्ताः स्थेति पृच्छति । तृप्ताः स्म इत्य् अनुज्ञातः शेषम् अन्नम् अनुज्ञाप्य सर्वम् अन्नम् एकत उद्धृत्योच्छिष्टसमीपे दर्भेषु त्रीन् पिण्डान् अवनिज्य दद्याद् आचान्तेष्व् इत्य् एके" । ब्रह्माण्डपुराणे ।

> सव्योत्तराभ्यां पाणिभ्यां कुर्याद् उल्लेखनं द्विजः ।

> प्रघर्षणं ततः कुर्याच् छ्राद्धकर्मण्य् अतन्द्रितः ॥

> खण्डनं पेषणं चैव तथैवोल्लेखनं बुधः ।

> सकृद् एव पितॄणां स्याद् देवानां च त्रिर् उच्यते ॥

उल्लेखनं पिण्डनिर्वपणप्रदेशे लेखाकरणम् । वायुपुराणात् ।

> सकृद् एवास्तरेद् दर्भान् पिण्डार्थं दक्षिणामुखः ।

> प्राग् दक्षिणाग्रान् प्रयतो दद्यात् पिण्डान् अनन्तरम् ॥

तथा ।

> मधुसर्पिस्तिलयुतांस् त्रीन् पिण्डान् निर्वपेद् बुधः ।

> जानु कृत्वा तथा सव्यं भूमौ पितृपरायणः ॥

जातूकर्ण्यः ।

> उपमूलं समास्तीर्य दर्भान् उच्छिष्टसंनिधौ ।

> कृत्वावनेजनं दद्यात् त्रीन् पिण्डांस् तु यथाविधि ॥

सुमन्तुः ।

> श्राद्धसेवनकाले तु पाणिनैकेन दीयते ।

> तर्पणे तूभयं कुर्याद् एष एव विधिः स्मृतः ॥ इति ।

बृहस्पतिः ।

> सर्वस्मात् प्रकृतादन्नात् (?) पिण्डान् मधुतिलान्वितान् ।

> पितृमातामहादीनां दद्याद् गृह्यविधानतः ॥

मरीचिः ।

> पात्राणां खड्गपात्रेण पिण्डदानं विधीयते ।

> राजतोदुम्बराभ्यां वा हस्तेनैवाथ वा पुनः ॥

उदुम्बरं ताम्रमयम् । पारस्करः ।

> अर्घदाने ऽथ संकल्पे पिण्डदाने तथाक्षये ।

> गोत्रसंबन्धनामानि यथावत् प्रतिपादयेत् ॥

गृह्यकृत्: "यदि नामानि न विद्यात् स्वधा पितृभ्यः पृथिवीसद्भ्य इति प्रथमं पिण्डं निन्द्यात् । स्वधा पितृभ्यो ऽन्तरिक्षषद्भ्य इति द्वितीयम् । स्वधा पितृभ्यो दिविषद्भ्य इति तृतीयम्" । **[५०७]** विष्णुधर्मोत्तरे ।

> पिण्डनिर्वपणं कार्यं कुशाभावे विचक्षणैः ।

> काशेषु राजन् दूर्वासु पवित्रे ते परे स्मृते ॥

व्यासः ।

> ब्रूयाच् छ्राद्धेषु सावित्रीं पिण्डे पिण्डे समाहितः ।

> सोमायेति च वक्तव्यं तथा पितृमतेति च ॥

मरीचिः ।

> आर्द्रामलकमात्रांस् तु पिण्डान् कुर्वीत पार्वणे ।

> एकोद्दिष्टे बिल्वमात्रं पिण्डम् एकं तु निर्वपेत् ॥

> नवश्राद्धे स्थूलतरं तस्माद् अपि तु निर्वपेत् ॥

> नवश्राद्धे स्थूलतरं तस्माद् अपि तु निर्वपेत् ।

> तस्माद् अपि स्थूलतरम् अशौचे प्रतिवासरम् ॥

मनुः ।

> न्युप्य पिण्डान् पितृभ्यस् तु प्रयतो विधिपूर्वकम् ।

> तेषु पिण्डेषु तं हस्तं निर्मृज्याल् लेपभागिनाम् ॥

लेपभागिन आह मत्स्यपुराणम् ।

> लेपभाजश् चतुर्थाद्याः पित्राद्याः पिण्डभागिनः ।

> पिण्डदः सप्तमस् तेषां सापिण्ड्यं साप्तपौरुषम् ॥

विष्णुः: "अत्र पितरो मादयध्वम् इति दर्भमूले करावघर्षणम्" । व्याघ्रः ।

> दर्भमूलेषु निर्मृज्याद् धस्तलेपं समाहितः ।

> अद्भिः प्रक्षाल्य तत् पात्रं प्रतिपिण्डं तु पूर्ववत् ॥

> कृत्वावनेजनं कुर्यात् पिण्डपात्रम् अधोमुखम् ॥

मनुः ।

> आचम्योदक् परावृत्य त्रिर् आयम्य शनैर् असून् ।

> षडृतूंश् च नमस्कुर्यात् पितॄन् एव च मन्त्रवित् ॥

ब्रह्माण्डपुराणात् ।

> कृष्णाच् चैव तिलात् तैलं यत्नात् सुपरिरक्षितम् ।

> बिल्वपात्रेण दातव्यं पितृभ्यो ऽभ्यञ्जनं बुधैः ॥

तिलाद् इति जात्यभिप्रायम् एकवचनम् । तथा ।

> अपसव्यं पितृभ्यस् तु दद्याद् अञ्जनम् उत्तमम् ।

> नामान्य् उच्चार्य सर्वेषां वस्त्रार्थं सूत्रम् एव च ॥

> क्षौमसूत्रं नवं दद्याद् दिशेत् कार्पासकं तथा ।

> पत्तोर्णं पट्टसूत्रं च कौशेयं च विसर्जयेत् ॥

क्षौमम् अतसीप्रभवम् । पत्तोर्णं धौतकौशेयम् । पट्टसूत्रं प्रसिद्धम् । कौशेयं त्रसरीसूत्रम् । **[५०८]** शङ्खः ।

> ऊर्णासूत्रं प्रदातव्यं कार्पासम् अथ वा नवम् ।

> दशां विवर्जयेत् प्राज्ञो यद्य् अप्य् अहतवस्त्रजा ॥

आश्वलायनः: "वासो दद्याद् दशाम् ऊर्णास्तुकां वा" इति । ततश् च विहितप्रतिषिद्धत्वा दशाया विकल्पः । व्याघ्रः ।

> गन्धपुष्पादि धूपं च दीपं च विनिवेदयेत् ।

> एतद् वः पितरो वासो दशा दद्यात् पृथक् पृथक् ॥

बृहस्पतिः ।

> धूपदीपैर् माल्यगन्धैस् तथा वस्त्राञ् जनादिना ।

> समभ्यर्च्योदपात्रं तु तेषाम् उपरि निक्षिपेत् ॥

ब्रह्मपुराणात् ।

> मधु वाज्यं जलं चार्घं पुष्पं धूपं विलेपनम् ।

> बलिं दद्याच् च विधिवत् पिण्डो ऽष्टाङ्गो भवेद् यथा ॥

पुराणात् ।

> यत् किंचित् पच्यते गेहे भक्ष्यं भोज्यम् अगर्हितम् ।

> अनिवेद्य न भोक्तव्यं पिण्डमूले कथंचन ॥

विष्णुः: "पिण्डानां विकिरं कृत्वार्घपुष्पधूपानुलेपनान्नाद्यभक्ष्यभोज्यं निवेदयेत् । उदपात्रं मधुघृततिलैः संयुक्तं च" । मनुः ।

> अविजिघ्रेच् च तान् पिण्डान् यथा न्युप्तान् समाहितः ॥ १।२४१।

> **मातामहानाम् अप्य् एवं दद्याद् आचमनं ततः ।**

मातामहानाम् अप्य् एवं पितृवत् पिण्डदानं कुर्यात् । ततो ब्राह्मणान् आचामयेत् । विष्नुः: "उदङ्मुखेष्व् आचमनं दत्वा ततः प्राङ्मुखेषु दद्यात्" । ततश् च सुप्रोक्षितम् इति श्राद्धदेशं प्रोक्ष्य दर्भपाणिः सर्वं कुर्यात् । नारायणः ।

> अचालयित्वा तत् पात्रं स्वस्ति कुर्वन्ति ये द्विजाः ।

> तद् अन्नम् असुरैर् भुक्तं निराशैः पितृभिर् गतैः ॥

बृहस्पतिः ।

> भाजनेषु तु तिष्ठत्सु स्वस्ति कुर्वन्ति ये द्विजाः ।

> निराशाः पितरस् तेषां शप्त्वा यान्ति यथागतम् ॥

जातूकर्ण्यः ।

> पात्राणि चालयेच् छ्राद्धे स्वयं शिष्यो ऽथ वा सुतः ।

> न स्त्रीभिर् न च बालेन न सजात्या कदाचन ॥

> **स्वस्तिवाच्यं ततः कुर्याद् अक्षय्योदकम् एव च ॥ १।१४२ ॥**

> दत्वा तु दक्षिणां शक्त्या स्वधाकारम् उदाहरेत् ।**

**[५०९]**	**वाच्यताम् इत्य् अनुज्ञातः प्रकृतेभ्यः स्वधोच्यताम् ॥ १।२४३ ॥**

> **

> ब्रूयुर् अस्तु स्वधेत्य् उक्ते भूमौ सिञ्चेत् ततो जलम् ।**

ततो विप्राचमाद् ऊर्ध्वं स्वस्तिवाचनं कुर्यात् । स्वस्ति भवन्तो ब्रुवन्त्व् इति विप्रान् वाचयेद् इत्य् अर्थः । तैश् च स्वस्तीत्य् उक्ते ऽक्षय्योदकं कुर्यात् । षष्ठ्यन्तगोत्रसंबन्धनामानन्तरम् अक्षय्यम् अस्त्व् इत्य् उक्त्वा विग्रहस् तेषु जलं निषिञ्चेद् इत्य् अर्थः । ततो यथाशक्ति दक्षिणां दत्वा स्वधाकारं कारयेत् स्वधां वाचयिष्य इति विप्रान् अनुज्ञापयेद् इत्य् अर्थः । तैश् च वाच्यताम् इत्य् अनुज्ञातः प्रकृतेभ्यः पित्रादिभ्यः स्वधोच्यताम् इति विप्रानुज्ञापने कृते ऽस्तु स्वधेति तैर् उक्ते भूमौ जलं सिञ्चेत् । शातातपः ।

> अभिप्रेतार्थसिद्ध्यर्थम् इष्टकामांस् तु वाचयेत् ।

> दीर्घाः सूर्यहया नद्यो विष्णोस् त्रीणि पदानि च ॥

> एवम् एषां प्रणामेन दीर्घम् आयुर् अवाप्नुयात् ।

> अपां मध्ये स्थिता देवाः सर्वम् अप्सु प्रतिष्थितम् ॥

> ब्राह्मणस्य करे न्यस्ताः शिवा आपो भवन्तु नः ।

> लक्ष्मीर् वसति पुष्पेषु लक्ष्मीर् वसति पुष्करे ॥

> लक्ष्मीर् वसेत् सदा सोमे सौमनस्यं सदास्तु मे ।

> अक्षतं चास्तु मे पुण्यं शान्तिः पुष्टिर् धृतिस् तु मे ॥

> यद् यच् छ्रेयस्करं लोके तत् तद् अस्तु सदा मम ।

> दक्षिणायां तु सर्वत्र बहु देयं तथास्तु नः ॥

> एवम् अस्त्व् इति तैर् वाच्यं मूर्ध्ना ग्राह्यं तु तेन तत् ॥

ब्रह्मपुराणात् ।

> आचान्तेषूदकं दद्यात् पुष्पाणि सयवानि च ।

> यवो ऽसीति पठन् मन्त्रं श्रद्धाभक्तिसमन्वितः ॥

> दद्यात् तथाक्षय्यजलं तिलाज्यमधुसंयुतम् ।

> सपवित्रान् कुशान् भूमाव् आस्तीर्य सतिलांस् तथा ॥

ब्रह्माण्डपुराणात् ।

> सौवर्णरौप्यपात्राणि मनोज्ञानि शुभानि च ।

> हस्त्यश्वरथयानानि समृद्धानि गृहाणि च ॥

> उपानत्पादुकाछत्रचामराण्य् अजिनानि च ।

> यज्ञेषु दक्षिणा पुण्या सेति संचिन्तयेत् सदा ॥

या यज्ञदक्षिणा सैवेयम् इति बुद्धिः कार्येत्य् अर्थः । **[५१०]**

> दरिद्रो ऽपि यथाशक्ति दद्याद् विप्रेषु दक्षिणाम् ।

तथा ।

> लोके श्रेष्ठतमं सर्वं मनसश् चापि यत् प्रियम् ।

> सर्वं पितॄणां दातव्यं तेषाम् एवाक्षयार्थिना ॥

> अनन्तम् अक्षय्यं स्वर्ग्यं राजतं दानम् उच्यते ।

> पितॄणां तेन दानेन सत्पुत्रास् तारयन्त्य् उत ॥

मार्कण्डेयः ।

> अपि स्यात् स कुले ऽस्माकं कश्चित् पुरुषसत्तमः ।

> प्रसूयमानां यो धेनुं दद्याद् ब्राह्मणपुंगवे ॥

> अपि स्यात् स कुले ऽस्माकं दद्यात् कृष्णाजिनं च यः ।

> सुवर्णशृङ्गं सखुरं विधिना मानवोत्तमः ॥

पारस्करः ।

> एकपङ्क्त्युपविष्टानां विप्राणां श्राद्धकर्मणि ।

> भक्ष्यं भोज्यं समं देयं दक्षिणा त्व् अनुसारतः ॥

पात्रानुसारत इत्य् अर्थः । वृद्धगौतमः ।

> दक्षिणां पितृदेवेभ्यो दद्यात् पूर्वं ततो द्वयोः ।

पितरो देवा येषां ते पितृदेवाः पितृदेवत्याः श्राद्धभोक्तार इत्य् अर्थः । तेभ्यः पूर्वं दक्षिणां दद्यात् ततो द्वयोर् वैश्वदेविकविप्रयोर् इत्य् अर्थः । द्वयोर् इति चतुर्थ्यर्थे सप्तमी । ततश् च ब्राह्मणेभ्य एव दक्षिणा देया न पित्रादिभ्यः । तथा च देवलः ।

> आचान्तेभ्यो द्विजेभ्यश् च प्रयच्छेद् अथ दक्षिणाम् ।

> हिरण्यरत्नभोगानाम् अन्येषां च स्वशक्तितः ॥

एवं च सति दक्षिणाशब्दसामञ्जस्यं भवति । यच् च वाक्यम् "पितृभ्यो दक्षिणा देया" इति तत् पितृदेवत्यब्राह्मणसंबन्धपरम् । अन्यथा ब्राह्मणानां दक्षिणास्वाम्यं न स्यात् । जमदग्निः ।

> सर्वं कर्मापसव्येन दक्षिणादानवर्जनम् ।

अपसव्यं तत्रापि भगवान् मत्स्यो मेने । कात्यायनः: "स्वधावाचनीयान् सपवित्रान् कुशान् आस्तीर्य स्वधां वाचयिष्य इति पृच्छति वाच्यताम् इत्य् उक्ते पितृभ्यः पितामहेभ्यः प्रपितामहेभ्यः स्वधोच्यताम् इत्य् अनुज्ञापितैर् विप्रैर् अस्तु स्वधेत्य् उच्यमान ऊर्जं वहन्तीत्य् अपो निषिञ्चेत् सपवित्रेषु कुशेषु" ॥ १।२४२, २४३ ॥

> **विश्वे देवाश् च प्रीयन्तां विप्रैश् चोक्त इदं जपेत् ॥ १।२४४ ॥**

**[५११]**

> दातारो नो ऽभिवर्धन्तां वेदाः संततिर् एव च ।**

> श्रद्धा च नो मा व्यगमद् बहु देयं च नो ऽस्त्व् इति ॥ १। २४५ ॥**

विश्वे देवाः प्रीयन्ताम् इति कर्त्रा विप्रैश् चोक्ते दातारो नो ऽभिवर्धन्ताम् इति श्लोकं जपेत् । पुराणात् ।

> सव्यवद् दिव्यतीर्थेन यवोदकम् अथो ददत् ।

> विश्वे देवाश् च यज्ञे ऽस्मिन् प्रीयन्ताम् इत्य् उदाहरेत् ॥

मत्स्यपुराणे ।

> ततः स्वधावाचनकं विश्वे(श्व)देवेषु चोदकम् ।

> दत्वाशिषो ऽपि गृह्णीयाद् द्विजेभ्यः प्राक्मुखो बुधः ॥

> अघोराः पितरः सन्तु सन्त्व् इत्य् उक्ते पुनर् द्विजैः ।

> गोत्रं तथा वर्धतां नस् तथेत्य् उक्तश् च तैः पुनः ॥

> दातारो नो ऽभिवर्धन्तां वेदाः संततिर् एव च ।

> श्रद्धा च नो मा व्यगमद् बहु देयं च नो ऽस्त्व् इति ॥

> एताः सत्याशिषः सन्तु सन्त्व् इत्य् उक्तश् च तैः पुनः ॥

अत्र बौधायनेन "दातारो नो ऽभिवर्धन्ताम्" इति श्लोकानन्तरम्,

> अन्नं च नो बहु भवेद् अतिथींश् च लभेमहि ।

> याचितारश् च नः सन्तु मा च याचिष्म कंचन ॥

इति मन्त्र आम्नातः ॥ १।२४४, २४५ ॥

> **इत्य् उक्त्वा तु प्रिया वाचः प्रणिपत्य विसर्जयेत् ।**

> वाजे वाज इति प्रीतः पितृपूर्वं विसर्जनम् ॥ १।२४६ ॥**

इति पूर्वोक्तं मन्त्रम् उक्त्वा ब्राह्मणानां प्रिया वाचश् चोक्त्वा तांश् च नमस्कृत्य प्रीतः सन् "वाजे वाजे" इत्य् अनया त्रिष्टुभा वसिष्ठदृष्टया पिप्रदेवत्यया विसर्जयेत् । अत्र पितृविस्रजनं पूर्वम् । अत्र मत्स्यपुराणम् ।

> ततस् तान् अग्रतः स्थित्वा प्रतिगृह्योदपात्रकम् ।

> वाजे वाज इति जपन् कुशाग्रेण विसर्जयेत् ॥

विप्रविसर्जनं चोपवीतिना कार्यम्, "उपवीर्यो स्वधेति विसृजेद् अस्तु स्वधेति विसृजेत् । अस्स्तु स्वधेति वा" इति शौनकवचनात् । प्रतिब्राह्मणं मन्त्रावृत्तिः । कुशाग्रस्पर्शरूपविसर्गस्य सर्वविप्रविषयस्य युगपत् कर्तुम् अशक्यत्वात् । **[५१२]** बृहस्पतिः ।

> अद्य मे सफलं जन्म भवत्पादाभिवन्दनात् ।

> अद्य मे वंशजाः सर्वे गतास् ते ऽनुग्रहाद् दिवम् ॥

> अत्र शाकादिदानेन क्लेशिता ये मयेदृशाः ।

> तत्क्लेशजातं चित्तेन विस्मृत्य क्षन्तुम् अर्हथ ॥ १।२४६ ॥

> **यस्मिंस् ते संस्रवाः पूर्वम् अर्घ्यपात्रे निवेशिताः ।**

> पितृपात्रं तद् उत्तानं कृत्वा विप्रान् विसर्जयेत् ॥ १।२४७ ॥**

यस्मिन्न् अर्घ्यपात्रे ऽर्घ्यसंस्रावाः पूर्वं स्थापितास् तत् पात्रं पूर्वम् उत्तानं कार्यं ततः प्राग् उक्तं विप्रविसर्जनं कार्यम् । येषां गृहे पितृपात्रम् उत्तानम् एव पात्रान्तरेण पिहितं स्थापनीयम् एवेति विहितं तन्मतम् आश्रित्य दक्षिणादानानन्तरम् उक्तं ब्राह्माण्डपुराणे ।

> ततः संस्रावपात्रेभ्यो जलम् आदाय चार्पितम् ।

> ऊर्जं वहन्तीश् च जपन् पिण्डांश् चाप्य् अवसिञ्चति ॥ १।२४७ ॥

> **प्रदक्षिणम् अनुव्रज्य भुञ्जीत पितृसेवितम् ।**

> ब्रह्मचारी भवेत् तां तु रजनीं ब्राह्मणैः सह ॥ १।२४८ ॥**

तान् विप्रान् प्रदक्षिणीकृत्य गच्छतो ऽनुगम्य पितृसेवितं श्राद्धावशिष्टम् एवान्नं भुञ्जीत । श्राद्धकर्ता भोक्तारश् च तां रात्रिं ब्रह्मचारिणो भवेयुः । मत्स्यपुराणात् ।

> बहिः प्रदक्षिणं कुर्यात् पदान्य् अष्टाव् अनुव्रजेत् ।

> बन्धुवर्गेण सहितः पुत्रभार्यासमन्वितः ॥

> निवृत्य प्रणिपत्याथ पर्युक्ष्याग्निं स मन्त्रवित् ।

> वैश्वदेवं प्रकुर्वीत नैत्यकं बलिम् एव च ॥

बहिर् गृहाद् बहिर् इत्य् अर्थः । कात्यायनः: "वाजे वाजे इति विसृज्यामावाजस्य इत्य् अनुव्रज्य प्रदक्षिणीकृत्य प्रविशेत्" । मनुः ।

> प्रक्षाल्य हस्ताव् आचम्य ज्ञातिप्रायं प्रकल्पयेत् ।

> ज्ञातिभ्यः शक्तितो दत्वा बान्धवान् अपि पूजयेत् ॥

> ततो गृहबलिं कुर्याद् इति धर्मो व्यवस्थितः ॥ **[४१३]**

ज्ञातयः पितृपक्ष्याः । बान्धवा मातृपक्ष्याः । गृहबलिशब्देन सकलम् एव वैश्वदेवादि कर्मोपलक्ष्यते । पुराणात् ।

> ततो विसर्जयेद् विप्रान् प्रणिपत्य च भक्तितः ।

> आद्वारम् अनुगच्छेच् च आगच्छेच् चानुमोदितः ॥

मार्कण्डेयः ।

> ततो नित्यक्रियां कुर्याद् भोजयेच् च तथातिथिम् ।

> नित्यक्रियां पितॄणां च केचिद् इच्छन्ति मानवाः ॥

> पितॄणां न तथैवान्ये शेषं पूर्ववद् आचरेत् ।

> पृथक्पाकेन चेत्य् अन्ये केचित् पूर्वं तु पूर्ववत् ॥

> ततस् तद् अन्नं भुञ्जीत सह भृत्यादिभिर् नरः ॥

नित्यक्रिया वैश्वदेवादिः । स्मृत्यन्तरम् ।

> आतिथ्यरहितं श्राद्धम् आसुरं सति संभवे ।

> देहि देहीति वक्तव्ये भोक्तुर् दोषो ऽन्यथा भवेत् ॥

देवलः ।

> निर्वर्त्य पितृमेधं तु दीपं प्रच्छाद्य पाणिना ।

> आचम्य पाणी प्रक्षाल्य ज्ञातीञ् शेषेण तोषयेत् ॥

ब्रह्मपुराणे ।

> भगिन्यो बान्धवाः पूज्याः श्राद्धेषु च सदैव हि ॥

तथा ।

> बन्दिमागधसूताश् च तौर्यत्रिकविदस् तथा ।

> अलब्धलाभाः श्राद्धेषु नाशयन्ति महद् यशः ॥

> तस्मात् ते ऽपि विभोक्तव्याः सकलं च विभज्य च ॥

गीतनृत्तवाद्यानि तौर्यत्रिकम् । देवलः ।

> श्राद्धं दत्वा तु यो विप्रो न भुङ्क्ते ऽथ कदाचन ।

> देवा हविर् न गृह्णन्ति कव्यानि पितरस् तथा ॥

आपस्तम्बः: "सर्वतः समवदायोत्तरेण यजुषा ग्रासार्धपरार्धं प्राश्नाति" । एतत् संकल्पितैकादश्याद्युपवासविषयं भोजनविरोधिरोगविषयं च । "प्राणे निविष्टो ऽमृतं जुहोमि ब्रह्मणि म आत्मामृतत्वाय" इत्य् उत्तरं यजुः । ततश् च "भुञ्जीत पितृसेवितम्" इत्य् अनेन भोजनं कर्तव्यम् एवेति नियम्यते । तत्रामिषादि पितृसेवितम् अप्य् औपवसथ्ये ऽहन्य् अग्निमता न भक्ष्यम् । "अमाषम् अमांसं व्रतं व्रतयीत" इति श्रुतेः । अनग्निस् तु भक्षयेद् एव । यत् पुनः,

> आसप्तमं कुलं हन्ति शिरोऽभ्यङ्गे चतुर्दशी ।

> मांसाशने पञ्चदशी कामधर्मे तथाष्टमी ॥ **[५१४]**

इत्यादि पञ्चदश्यां मांसवर्जनं तद् रागप्राप्तं मांसबक्षणं वारयति । न वैधम् । पितृसेवितभोजनविधिश् च सकृद्भक्षणमात्रेणैव चरितार्थो भवतीति तदभ्यासो रागीय एव । विष्णुपुराणे ।

> श्राद्धे नियुक्तो भुक्त्वा वा भोजयित्वा नियोज्य च ।

> व्यवायी रेतसो गर्भे मज्जयत्य् आत्मनः पितॄन् ॥

व्यवायो मैथुनम् । शातातपः ।

> श्राद्धं कृत्वा परे श्राद्धे भुञ्जते ये तु जिह्मलाः ।

> पतन्ति पितरस् तेषां लुप्तपिण्डोदकक्रियाः ॥

तथा ।

> पुनर्भोजनम् अध्वानं भाराध्ययनमैथुनम् ।

> दानं प्रतिग्रहं होमं श्राद्धं भुक्त्वाष्ट वर्जयेत् ॥

यमः ।

> दशकृत्वः पिबेच् चापो गायत्र्या श्राद्धभुग् द्विजः ।

> ततः संध्याम् उपासीत जपेच् च जुहुयाद् अपि ॥

अत्र सकृन् मन्त्रः, कार्याविशेषात् । यत्र हि मन्त्रकार्यं शिष्यते तत्र कर्मवृत्तौ मन्त्रो ऽप्य् आवर्तते । यथा निर्वाप्याज्यग्रहणधूपच्छेदनमन्त्राः । तैर् हि निर्वापादिसंस्कार्यं द्रव्यं प्रकाश्यते । तद्भेदाद् युक्ता मन्त्रावृत्तिः । मत्स्यपुराणे ।

> पुनर्भोजनम् अध्वानं द्यूतम् आयासमैथुनम् ।

> स्वाध्यायं कलहं चैव दिवा स्वप्नंच सर्वदा ॥

ब्रह्मपुराणे ।

> अस्तास्ते च ततः सूर्ये विप्रपात्राणि चाम्भसि ।

> निक्षिपेत् प्रयतो भूत्वा सर्वाण्य् अधोमुखानि च ॥

> द्वितीये ऽहनि सर्वं च भाण्डप्रक्षालनं तथा ॥ १।२४८ ॥

_सर्वेषां श्राद्धानां प्रकृतिभूतं पार्वणं श्राद्धं विधायेदानीं तद्विकृत्यात्मकम् आभ्युदयिकं श्राद्धं विधातुम् आह ।_

> **एवं प्रदक्षिणं कृत्वा वृद्धौ नान्दीमुखान् पितॄन् ।**

> यजेत दधिकर्कन्धुमिश्राः पिण्डा यवैः क्रियाः ॥ १।२४९ ॥**

वृद्धौ विवाहादौ नान्दीमुखसंज्ञकान् पितॄन् एवं पार्वणोक्तश्राद्धप्रकारेण यजेत । प्रदक्षिणं कृत्वा प्रदक्षिणं कुर्वन्न् इत्य् अर्थः । अत्र पौर्वापर्यम् अविवक्षितम् । संमील्य हसतीतिवत् । अत्रापरो विशेषः कर्कन्धुमिश्राः पिण्डा यवैश् च तिलैश् च कार्याः क्रिया इति । कर्कन्धु बदरम् । **[५१५]** अत्र विष्णुपुराणम् ।

> कन्यापुत्रविवाहेषु प्रवेशे नववेश्मनि ।

> नामकर्मणि बालानां चूडाकर्मादिके तथा ॥

> सीमन्तोन्नयने चैव पुत्रादिमुखदर्शने ।

> नान्दीमुखं पितृगणं पूजयेत् प्रयतो गृही ॥

> युग्मांस् तु प्राङ्मुखान् विप्रान् भोजयेन् मनुजेश्वर ॥

मत्स्यपुराणम् ।

> उत्सवानन्दसंताने यज्ञोद्वाहादिमङ्गले ।

> मातरः प्रथमं पूज्याः पितरस् तदनन्तरम् ॥

> ततो मातामहाः पूज्या विश्वे देवास् तथैव च ॥

शातातपः ।

> नानिष्ट्वा तु पितॄञ् श्राद्धे कर्म वैदिकम् आचरेत् ।

> तिस्रो ऽपि मातरः पूर्वं पूजनीयाः प्रयत्नतः ॥

> अकृत्वा मातृयागं तु यः श्राद्धं परिवेषयेत् ।

> तस्य क्रोधसमाविष्टा हिंसां कुर्वन्ति मातरः ॥

ब्रह्मपुराणे ।

> कर्मण्य् अथाभ्युदयिके मङ्गल्यवति शोभने ।

> जन्मन्य् अथोपनयने विवाहे पुत्रकस्य च ॥

> पितॄन् नान्दीमुखान् नाम तर्पयेद् विधिपूर्वकम् ॥

शातातपः ।

> मातृश्राद्धं तु पूर्वं स्यात् पितॄणां तदनन्तरम् ।

> ततो मातामहानां च वृद्धौ श्राद्धत्रयं स्मृतम् ॥

भास्करः ।

> निषेककाले सोमे च सीमन्तोन्नयने तथा ।

> ज्ञेयं पुंसवने श्राद्धं कर्माङ्गं वृद्धिवत् कृतम् ॥

कात्यायनः ।

> विवाहादिः कर्मगणो य उक्तो गर्भाधानं यस्य शुश्रुम चान्ते ।

> विवाहादाव् एकम् एवात्र कुर्याच् छ्राद्धं नादौ कर्मणः कर्मणः स्यात् ॥

> आधाने होमयोश् चैव वैश्वदेवे तथैव च ।

> बलिकर्मणि दर्शे च पौर्णमासे तथैव च ।

> नवयज्ञे च यज्ञज्ञा वदन्त्य् एवं मनीषिणः ॥

> एवम् एव भवेच् छ्राद्धम् एतेषु न पृथक् प्र्थक् ।

> नाष्टकासु भवेच् छ्राद्धं न श्राद्धे श्राद्धम् इष्यते ॥

पुराणात् ।

> वैश्वदेवविहीनं तत् केचिद् इच्छन्ति मानवाः ।

> युग्मास् तत्र द्विजाः कार्यास् ते पूज्याश् च प्रदक्षिणम् ॥ **[५१६]**

वृद्धवसिष्ठः ।

> पूर्वेद्युर् मातृकं श्राद्धं कर्माहे पैतृकं तथा ।

> उत्तरेद्युः प्रकुर्वीत मातामहगणस्य तु ॥

वृद्धशातातपः ।

> पृथग् दिनेष्व् अशक्ताश् चेद् एकस्मिन्न् एव वासरे ।

> श्राद्धत्रयं प्रकुर्वन्ति तन्त्रं वा वैश्वदेविकम् ॥

शातातपः ।

> पूर्वाह्णे मातृकं श्राद्धं मध्याह्ने पैतृकं स्मृतम् ।

> ततो मातामहानां तु वृद्धौ श्राद्धत्रयं स्मृतम् ॥

वसिष्ठः ।

> श्राद्धत्रयं प्रकुर्वीत तन्त्रं वा वैश्वदेविकम् ।

> मातृभ्यः कल्पयेत् पूर्वं पितृभ्यस् तदनन्तरम् ॥

> ततो मातामहानां तु पिण्डान् दद्यात् क्रमेण तु ॥

कात्यायनः ।

> असकृद् यानि कर्माणि क्रियेरन् कर्मकारिभिः ।

> अतिप्रयोगं नैताः स्युर् मातरः श्राद्धम् एव च ॥

> गणशः क्रियमाणेषु मातृभ्यः पूजनं सकृत् ।

> सकृद् एव भवेच् छ्राद्धम् आदौ न पृथगादिषु ॥

एतच् च सर्व एव प्रत्युद्धारः पुत्रजन्मना व्याख्यात इत्य् एतद्विषयम् । अस्य चायम् अर्थः — सर्व एव पतितस्य कृतप्रायश्चित्तस्य प्रत्युद्धारो ज्ञातिपरिग्रहः पुत्रजन्मना व्याख्यातः । पुत्रे जाते ये तस्य जातकर्मादयः संस्कारास् ते सर्वे ऽप्य् अस्य कार्या इति । एवं च जातकर्मादीनां संस्काराणां युगपत्करणाद् गणशः क्रियमाणत्वम् ।

> स्वपितृभ्यः पिता दद्यात् सुतसंस्कारकारणात् ।

> पिण्डान् ओद्वाहनात् तेषां तस्याभावे तु तत्क्रमात् ॥

पिण्डान् अभ्युदयश्राद्धे तेषां पुत्राणाम् ओद्वाहनाद् आ विवाहात् पिता स्वपितृभ्यो दद्यात् । तस्य पितुर् अभावे तत्क्रमात् । अत्र क्रमशब्देन पितुर् अनन्तरो भ्रात्रादिर् लक्ष्यते । पुत्रविवाहे पितुः श्राद्धादिकारः कन्यापुत्रविवाहेष्व् इत्य् अनेनोक्तो वोढुर् अपि पृथगधिकारो नानिष्ट्वा तु पितॄञ् श्राद्धम् इत्य् अनेनोक्तस् तेन पुत्रविवाहे पित्रा पुत्रेण च वृद्धिश्राद्धं पृथक् कार्यम् । पुत्रेण च,

> येभ्य एव पिता दद्यात् तेभ्यो दद्यात् सुतो ऽग्निमान् ।

इति विधिम् आश्रित्य कर्तव्यम् । अत्र चाग्निमद्ग्रहणम् अधिकारिमात्रोपलक्षणार्थम् । अत एव समावर्तने ब्रह्मचारिणा जीवत्पितृकेण पितामहादिभ्यः श्राद्धं प्रदीयते । वृद्धवसिष्ठः ।

**[५१७]**	मातृश्राद्धे तु विप्राणाम् अलाभे पूजयेद् अपि ।

> पतिपुत्रान्विता भव्या योषितो ऽष्टौ मुदान्विताः ॥

चतुर्विंशतिमतात् ।

> अथाभ्युदयिके प्राप्ते देवतास्थापनं स्मृतम् ।

> जातिधर्मकुलश्रेणिलोकानां वृद्धिकारणम् ॥

> तिस्रः पूज्याः पितुस् तिस्रः पूज्या मातामही तथा ।

> इत्य् एता मातरः प्रोक्ताः पितृमातृष्वसाष्टमी ॥

माता पितामही प्रपितामहीति तिस्रः पितृपक्षे । मातामही मातुः पितामही मातुः प्रपितामहीति तिस्रो मातृवर्गे । तथा मातृष्वसा पितृष्वसा चेत्य् अष्टौ मातरः ।

> ब्रह्माण्याद्यास् तथा सप्त दुर्गाक्षेत्रगणाधिपान् ।

> वृद्ध्यादौ पूजयित्वा तु पश्चान् नान्दीमुखान् पितॄन् ॥

> मातृपूर्वान् पितॄन् पूज्य ततो मातामहान् अपि ।

> मातामहीस् ततः केचिद् युग्मा भोज्या द्विजातयः ॥

कात्यायनः ।

> कर्मादिषु तु सर्वेषु मातरः सगणाधिपाः ।

> पूजनीयाः प्रयत्नेन पूजिताः पूजयन्ति ताः ॥

> प्रतिमासु च शुभ्रासु लिखिता वा पटादिषू ।

> अपि वाक्षतपुञ्जेषु नैवेद्यैश् च पृथग्विधैः ॥

> कुड्यलग्ना वसोर् धाराः पञ्च धारा घृतेन तु ।

> कारयेत् सप्त धारा वा नातिनीचा न चोच्छ्रिताः ॥

> आयुष्याणि च शान्त्यर्थं जप्त्वा तत्र समाहितः ॥

> *_अद्दितोनल् वेर्सेस् गिवेन् इन् थे एदितिओन्_

> [ललिता च उमा गौरी अम्बिका सलिलाश्रया ।

> भगाही च भगाक्षी च धाराः सप्त प्रकीर्तिताः ॥

> अनुमतिश् च राका च सिनीवाली कुहूस् तथा ।

> धात्री सर्वेश्वरी चैव ह्य् अन्नैश्वरी तथैव च ॥

> एतास् तु देवता नित्यं भक्तगोलकदेवताः ।

> पूज्या ह्य् अक्षोटशाखायाम् एकान्तवासिनी सदा ॥

> मृत्तिकागोलके पूज्यो महागणपतिर् विभुः ।

> पञ्चामृतं घृताभ्यक्तं मधुमांसं द्वितीयकम् ॥ इति । ]

आयुष्याणि आनोभद्रीयादीनि । मातरस् तु ।

> ब्रह्माणी चैव माहेशी कौमारी वैष्णवी क्रमात् ।

> वाराही नारसिंह्य् ऐन्द्री सप्तैता मातरो मताः ॥

यद् वा ।

> गौरी पद्मा शची मेधा सावित्री विजया जया ।

> देवसेना स्वधा स्वाहा मातरो लोकमातरः ॥

**[५१८]**	धृतिः पुष्टिस् तथा तुष्टिर् आत्मदेवतया सह ।

> अपो ऽर्घ्यं गन्धपुष्पं च धूपं दीपं निवेदयेत् ॥

ब्रह्मपुराणात् ।

> पूर्वाह्णे दैविके कार्यं श्राद्धम् अभ्युदयार्थिना ।

> सव्येन चोपवीतेन ऋजुदर्भैश् च धीमता ॥

सव्यं प्रदक्षिणम् । तथा ।

> युग्मांस् तु भोजयेद् वृद्धौ ब्राह्मणान् नियतः शुचिः ।

> नान्दीमुखास् तु पितरस् तृप्यन्ताम् इति वाचयेत् ॥

अत्रिः ।

> पूर्वाह्णे वै भवेद् वृद्धिर् विना जन्मनिमित्तकम् ।

> पुत्रजन्मनि कुर्वीत श्राद्धं तात्कालिकं बुधः ॥

कात्यायनः: "आभ्युदयिके प्रदक्षिणम् उपचारः पित्र्यमन्त्रवर्जं जप ऋजवो दर्भा यवैस् तिलार्थः संपन्नम् इति तृप्तिप्रश्नो दधिबदराक्षत्मिश्राः पिण्डाः नान्दीमुखान् पितॄन् आवाहयिष्य इति पृच्छति । नान्दीमुखाः पितरः प्रीयन्ताम् इत्य् अक्षय्यस्थाने । नान्दीमुखान् पितॄन् वाचयिष्य इति पृच्छति । नान्दीमुखाः पितरः पितामहाः प्रपितामहाः प्रीयन्ताम् इति स्वधां प्रयुञ्जीत । युग्मान् आशयेत्" । तथा ।

> अतः परं प्रवक्ष्यामि विशेष इह यो भवेत् ।

> प्रातर् आमन्त्रितान् विप्रान् युग्मान् उभयतस् तथा ॥

> उपवेश्य कुशान् दद्याद् ऋजुनैव हि पाणिना ॥ इति ।

प्रातर् उपवेश्येत्य् अन्वयः । आमन्त्रणं पूर्वेद्युर् एव । तथा ।

> निपातो न हि सव्यस्य जानुनो विद्यते क्वचित् ।

> सदा परिचरेद् भक्त्या पितॄन् अप्य् अत्र देववत् ॥

> पितृभ्य इति दत्तेषु उपवेश्य कुशेषु तान् ।

> गोत्रनामभिर् आमन्त्र्य पितॄन् अर्घ्यं प्रदापयेत् ॥

> नात्रापसव्यकरणं न पित्र्यं तीर्थम् इष्यते ।

> पात्राणां पूरणादीनि दैवे नैव हि कारयेत् ॥

> ज्येष्ठोत्तरकरान् युग्मान् कराग्राग्रपवित्रकान् ।

> कृत्वार्घ्यं संप्रदातव्यं नैकैकस्यात्र दीयते ॥

द्वयोर् द्वयोर् ब्राह्मणयोर् हस्तौ मेलयित्वार्घ्यदानं कार्यम् । तत्र ज्येष्ठस्य विप्रस्य हस्त उत्तरः कार्यः । **[५१९]** तथा ।

> मधु मध्व् इति यस् तत्र त्रिर् जपो ऽशितुम् इच्छताम् ।

> गायत्र्यनन्तरं सो ऽत्र मधुमन्त्रविवर्जितः ॥

> न चाश्नत्सु जपेद् अत्र कदाचित् पितृसंहिताम् ।

> अन्य एव जपः कार्यः सोमसामादिकः शुभः ॥

> यस् तस्य प्रकरो ऽन्नस्य तिलमान् यवमांस् तथा ।

> उच्छिष्टसंनिधौ सो ऽत्र तृप्तेषु विपरीतकः ॥

> संपन्नम् इति तृप्ताः स्थ प्रश्नस्थाने विधीयते ।

> सुसंपन्नम् इति प्रोक्ते शेषम् अन्नं निवेदयेत् ॥

> प्रागग्रेषु तु दर्भेषु आद्यम् आमन्त्र्य पूर्ववत् ।

> अपः क्षिपेन् मूलदेशे ऽवनेनिध्वेति निस्तिलाः ॥

आद्यः पाङ्क्तिमूर्धन्यो विप्रः ।

> द्वितीये च तृतीये च मध्यदेशाग्रदेशयोः ।

> मातामहप्रभृतींस् तु एतेषाम् एव वामतः ॥

> सर्वस्माद् अन्नम् उद्धृत्य व्यञ्जनैर् उपसिच्य च ।

> संयोज्याक्षतकर्कन्धुदधिभिः प्राङ्मुखस् ततः ॥

> अवनेजनवत् पिण्डान् दत्वा बिल्वप्रमाणकान् ।

> तत्पात्रक्षालनेनाथ पुनर् अप्य् अवनेजयेत् ॥

> उत्तरोत्तर्दानेन पिण्डानाम् उत्तरोत्तरः ।

> भवेद् अधश् च करणाद् अधरः श्राद्धकर्मसु ॥

> तस्मात् सर्वेषु श्राद्धेषु वृद्धिमत्स्व् इतरेषु च ।

> मूलमध्याग्रदेशेषु ईषत्सक्तांश् च निर्वपेत् ॥

> गन्धादीनि क्षिपेत् तूष्णीं तत आचामयेद् द्विजान् ।

> अन्यत्राप्य् एष एव स्याद् यवादिरहितो विधिः ॥

> दक्षिणाप्रवणे देशे दक्षिणाभिमुखस्य च ।

> दक्षिणाग्रेषु दर्भेषु एषो ऽन्यत्र विधिः स्मृतः ॥

> अथाग्रभूमिम् आसिञ्चेत् सम्यक् प्रोक्षितम् अस्त्व् इति ।

> शिवा आपः सन्त्व् इति च युग्मान् एवोदकेन च ॥

> सौमनस्यम् अस्त्व् इति च पुष्पदानम् अनन्तरम् ।

> अक्षतं चारिष्टं चास्त्व् इत्य् अक्षतान् प्रतिपादयेत् ॥

**[५२०]**	अक्षय्योदकदानं च अर्घ्यदानवद् इष्यते ।

> षष्ठ्यैव नित्यं तत् कुर्यान् न चतुर्थ्या कदाचन ॥

> प्रार्थनासु प्रतिप्रोक्ते सर्वास्व् एव द्विजोत्तमैः ।

> पवित्रान्तर्हितान् पिण्डान् सिञ्चेद् उत्तानपात्रकृत् ॥

> युग्मान् एव स्वस्तिवाच्य अङ्गुष्ठग्रहणं सदा ।

> कृत्वा धुर्यस्य विप्रस्य प्रणम्यानुव्रजेत् ततः ॥

धुर्यः पङ्क्तिमूर्धन्यः । आश्वलायनगृह्यपरिशिष्टम्: "आभ्युदयिके युग्मा ब्राह्मणा अमूला दर्भाः प्राङ्मुखेभ्य उदङ्मुखो दद्यात् । उदङ्मुखेभ्यो वा प्राङ्मुखः । द्वौ दर्भौ पवित्रे सोपयामानि पात्राणि चत्वारि शं नो देवीर् इत्य् अभिमन्त्रितासु यवान् आवपति । यवो ऽसि सोमदैवत्यो गोसवो देवनिर्मितः । प्रत्नवद्भिः प्रभुस् तुष्ट्या नान्दीमुखांल् लोकान् प्रीणयाहि नः स्वाहेति पितरः प्रीयन्ताम् इत्य् एषां प्रतिग्रहणं विसर्जनं च । एवम् उत्तरयोः पितृपितामहयोर् नित्यं चाग्नौकरणम् । स्वाहाकारेण होमश् च । अतो देवा अवन्तु न इत्य् अङ्गुष्ठग्रहः । इदं विष्णुर् वि चक्रम इत्य् अत्र पावमानीः शंवतीर् ऐन्द्रीर् अप्रतिरथं च श्रावयेत् । भुक्त्वा च येषु पिण्डदानम् आशयान् गोमयेनोपलिप्य तेषु प्रागग्रान् कुशान् आस्तीर्यालंकृत्य पृथग् आज्यमिश्रगुडौदनो हविः सर्वत्र तस्यार्धेन द्वे द्वे आज्याहुतीर् जुहुयात् । नान्दीमुखाः पितरः प्रीयन्ताम् इति विसृजेत् । प्रदक्षिणम् उपचारः । यवैस् तिलार्थः सर्वं द्विर् द्विः" इति । भविष्यत्पुराणम् ।

> पिण्डनिर्वपणं कुर्यान् न वा कुर्यान् नराधिपः ।

> वृद्धिश्राद्धे महाबाहो लोके धर्मम् अपेक्षते ॥

इति नान्दीमुखश्राद्धविधानम् ॥ १।२४९ ॥

_अथैकोद्दिष्टप्रयोगविधिम् आह_ । **[५२१]**

> **एकोद्दिष्टं दैवहीनम् एकार्घैकपवित्रकम् ।**

> आवाहनाग्नौकरणरहितं ह्य् अपसव्यवत् ॥ १।२५० ॥**

> उपतिष्ठताम् इत्य् अक्षय्यस्थाने विप्रविसर्जने ।**

> अभिरम्यताम् इति वदेद् ब्रूयुस् ते ऽभिरताः स्म ह ॥ १।२५१ ॥**

एकम् उद्दिश्य यत् क्रियते श्राद्धं तद् एकोद्दिष्टम् । तद् दैवहीनं विश्वे(श्व)देवरहितम् । तत्रैकम् अर्घ्यं पवित्रम् अप्य् एकम् आवाहनमन्त्रेणाग्नौकरणेन च रहितम् । यत् पार्वणे यज्ञोपवीतवत् कर्म तद् इहापसव्यवत् कार्यम् । अपसव्यं प्राचीनावीतम् । "उपतिष्ठताम्" इति मन्त्रः प्रकृतस्याक्षय्यम् अस्त्व् इति मन्त्रस्य कार्ये प्रयोज्यो विप्रविसर्जने ऽभिरम्यताम् इति वदेत् । न तु "वाजे वाजे" इति । विप्राश् चाभिरताः स्म इति प्रतिब्रूयुः । एकस्यैकोद्देशस्य बहुविप्रनियोजनपक्षे बहुवचनम् । कात्यायनः: "अथैकोद्दिष्टम् एकम् अर्घ्यम् एकं पवित्रकम् एकः पिण्डो नावाहनं नाग्नौकरणं नात्र विश्वे देवाः स्वधितम् इति तृप्तिप्रश्नः सुस्वधितम् इत्य् अनुज्ञानम् । उपतिष्ठताम् इत्य् अक्षयस्थाने ऽभिरम्यताम् इति विसर्गो ऽभिरताः स्म इत्य् अपरे" । शातातपः ।

> एकोद्दिष्टं तु यच् छ्राद्धं नैमित्तिकम् इहोच्यते ।

> तद् अप्य् अदैवं कर्तव्यम् अयुग्मान् आशयेद् द्विजान् ॥

एकोद्दिष्टम् उक्तं तच् च त्रिविधम् । नवं मिश्रं पुराणं च । तत्रैकादशाहान्तं नवम् । तदूर्ध्वम् आ संवत्सरान् मिश्रम् । तत उत्तरं पुराणम् । तत्र नवमिश्रविषया विधयस् तावद् उच्यन्ते । तत्र व्याघ्रः ।

> एकादशे चतुर्थे च मासि मासि च वत्सरम् ।

> प्रतिसंवत्सरं चैवम् एकोद्दिष्टं मृताहनि ॥


> * अद्दितिओन् इन् म्स्स्: "प्रतिसंवत्सरं चैवम् इत्य् अनेन चतुर्थवत्सरे शुद्धश्राद्धं त्रिपौरुषं विधेयम् इत् गम्यते"

कात्यायनः ।

> श्राद्धम् अग्निमतः कार्यं दाहाद् एकादशे ऽहनि ।

> ध्रुवाणि तु प्रकुर्वीत प्रमीताहनि सर्वदा ॥

त्रैपक्षिकाद् ऊर्ध्वानि ध्रुवाणि । अत एवाह जातूकर्ण्यः ।

> ऊर्ध्वं त्रिपक्षाद् यच् छ्राद्धं मृताहन्य् एव तद् भवेत् ।

> अधस् तु कारयेद् दाहाद् आहिताग्नेर् द्विजन्मनः ॥ इति । **[५२२]**

तथा ।

> द्वादश् प्रतिमास्यानि आद्यं षाण्मासिके तथा ।

> सपिण्डीकरणं चैवम् इत्य् एतच् छ्राद्धषोडशम् ॥

षाण्मासिके इत्य् अनेन विहितयोः श्राद्धयोर् निरूपणार्थम् आह ।

> एकाहेन तु षण्मासा यदा स्युर् अपि वा त्रिभिः ।

> न्यूनः संवत्सरश् चैवं स्यातां षाण्मासिके तदा ॥

एकेनाह्ना त्रिभिर् वाहोभिर् यदा षण्मासा न्यूनाः स्युः संवत्सरश् च तावत्संख्यया न्यूनो ऽस्ति तदा षाण्मासिके श्राद्धे कार्ये इत्य् अर्थः । भविष्यत्पुराणे ।

> अकृत्वा षोडशैतानि कृत्वा वर्षशतायुतम् ।

> न मुच्यते तु प्रेतत्वाद् यथाह भगवाञ् शिवः ॥

> अर्वाग् अब्दात् प्रमीतस्य तस्य मासास् त्र्योदश ।

> श्राद्धं तस्यापि कर्तव्यं प्रतिमासं तु वत्सरम् ॥

तथा ।

> मृताहनि तु दातव्यं प्रेताय सुखम् इच्छता ।

> मृताहनि तु दत्तेन मुच्यते कर्मणो ऽशुभात् ॥

> अस्थिसंचयने श्राद्धं त्रिपक्षे मासिकानि तु ।

> रिक्तयोश् च तथा तिथ्योः प्रेतश्राद्धानि षोडश ॥

रिक्तयोस् तिथ्योर् एकेनाह्ना न्यूने षष्ठे द्वादशे च मास इत्य् अर्थः । तथा च पैठीनसिः ।

> षाण्मासिकाब्दिके श्राद्धे स्यातां पूर्वेद्युर् एव ते ।

> मासिकानि स्वकीये तु दिवसे द्वादशे ऽपि च ॥

तथा ।

> सपिण्डीकरणाद् अर्वाक् कुर्याच् छ्राद्धानि षोडश ।

> एकोद्दिष्टविधानेन कुर्यात् सर्वाणि तानि तु ॥

> प्रेतसंस्कारकर्माणि यानि श्राद्धानि षोडश ।

> यथाकाले तु कार्याणि नान्यथा मुच्यते ततः ॥

अनेनेदम् उच्यते — सपिण्डीकरणे द्वादशाहादौ कृते ऽपि मासिकानि प्रतिमासम् एव कार्याणीति । तानि च यद्य् अप्य् एकोद्दिष्टानि प्रेतत्वविमोचनार्थानि च तथापि तानि मन्त्रवन्ति न पुनर् नवश्राद्धवद् अमन्त्रकानि । यद् आह पैठीनसिः ।

> नवश्राद्धम् अतिक्रम्य मृताहनि तु मासिकम् ।

> प्रेतम् उद्दिश्य मन्त्रैस् तु वत्सरं निर्वपेत् सुतः ॥ **[५२३]**

अतिक्रम्य समप्येत्य् अर्थः । ब्रह्मपुराणे ।

> नॄणां तु त्यक्तदेहानां श्राद्धाः षोडश सर्वदा ।

> चतुर्थे पञ्चमे चैव नवमैकादशे तथा ॥

> ततो द्वादशभिर् मासैः श्राद्धा द्वादशसंख्यया ।

> कर्तव्याः श्रुतितश् चैषां तत्र विप्रांश् च तर्पयेत् ॥

अस्माच् च पूर्णे मासि मासिकं कार्यम् इति गम्यते । शङ्खः ।

> आद्यं श्राद्धम् अशुद्धो ऽपि कुर्याद् एकादशे ऽहनि ।

> कर्तुस् तात्कालिकी शुद्धिर् अशुद्धः पुनर् एव सः ॥

पैठीनसिः ।

> सद्यःशौचे ऽपि दातव्यं प्रेतस्यैकादशे ऽहनि ।

> स एव दिवसस् तस्य श्राद्धशय्यासमाधिषु ॥

[*अपिशब्दो ऽत्राशौचे सत्य् अपीति गमयति]

मत्स्यपुराणम् ।

> एकादशे ऽहनि तथा विप्रान् एकादशैव तु ।

> पुत्रादिः सूतकान्ते तु भोजयेद् अयुजो द्विजान् ॥

> द्वितीये ऽह्नि पुनस् तद्वद् एकोद्दिष्टं समाचरेत् ॥

[*सूतकान्त इति ब्राह्मणस्यैव तद्विषयम् (?) । क्षत्रियवैश्यशूद्राणां तु ।]

वृद्धवसिष्ठः ।

> सप्तमे च तृतीये च प्रथमे नवमे तथा ।

> एकादशे ऽह्नि यच् छ्राद्धं तत् सामान्यम् उदाहृतम् ॥

चतुर्णां वर्णानां सामान्यम् इत्य् अर्थः । तर्ह्य् अशौचकालस्य दत्तस् तिलाञ्जलिर् इत्य् आशङ्क्याह स एव ।

> चतुर्णाम् अपि वर्णानां सूतकं तु पृथक् पृथक् ॥

सूतकम् अशौचम् इत्य् अर्थः । एषां मध्ये नवश्राद्धान्य् आह यमः ।

> चतुर्थे पञ्चमे चैव नवमैकादशे तथा ।

> यद् अत्र दीयते जन्तोर् नवश्राद्धं तद् उच्यते ॥

तथा ।

> यस्य संचयनाद् अर्वाग् आहिताग्नेर् द्विजन्मनः ।

> अयुग्मान् भोजयेद् विप्रांस् तन् नवश्राद्धम् उच्यते ॥

अत्रिः ।

> प्रेतार्थं सूतकान्ते तु ब्राह्मणान् भोजयेद् दश ।

> नवश्राद्धनिमित्तं तु एकम् एकादशे ऽहनि ॥ **[५२४]**

एवं च सत्य् ऐकादशाहिकान् नवश्राद्धाद् आशौचान्तकार्यं ब्राह्मणभोजनं कर्मान्तरम् । व्यासः ।

> प्रथमे सप्तमे चैव नवमैकादशे तथा ।

> यत् तु वै दीयते जन्तोस् तन् नवश्राद्धम् उच्यते ॥

बह्वृचगृह्यपरिशिष्टे: "नवश्राद्धं सह दद्युः" न पुनः प्रत्येकम् इत्य् अर्थः । नवश्राद्धग्रहणं प्रदर्शनार्थम् । अत एव प्रचेताः ।

> एकादश्याद्याः क्रमशो ज्येष्ठस्य विधिवत् क्रियाः ।

> कुर्युर् नैकैकशः श्राद्धम् आब्दिकं तु पृथक् पृथक् ॥

> अर्वाक् संवत्सरात् सर्वे तु कुर्युः श्राद्धं समेत्य वै ।

> संवत्सरे व्यतीते तु कुर्युः श्राद्धं पृथक् पृथक् ॥

उशना ।

> नवश्राद्धं सपिण्डत्वं श्राद्धान्य् अपि च षोडश ।

> एकेनैव हि कार्याणि संविभक्तधनैर् अपि ॥

एकेन ज्येष्ठेनेत्य् अर्थः । शातातपः ।

> एकादशे ऽह्नि यच् छ्राद्धं मातापित्रोस् तु दीयते ।

> तत् समेतैस् तु कर्तव्यं पूर्वं चैव पृथक् पृथक् ॥

पूर्वं पुराणम् आब्दिकादिकम् । मरीचिः ।

> सर्वैर् अनुमतं कृत्वा ज्येष्ठेनैव तु यत् कृतम् ।

> धनेन चाविभक्तेन सर्वैर् एव कृतं भवेत् ॥

व्याघ्रः ।

> प्रेतस्य प्रेतकार्याणि अकृत्वा धनहारकः ।

> वर्णानां यद् वधे प्रोक्तं तद् व्रतं प्रयतश् चरेत् ॥

तथा ।

> देयानि वेश्मशुद्ध्यर्थं नवश्राद्धानि यत्नतः ।

> ततः प्रेतविशुद्ध्यर्थं मृताहनि तु वत्सरम् ॥

गृहविशुद्ध्यर्थम् इति गृहे प्रविष्टयमकिंकरतृप्त्यर्थम् । 

> शौचे तु सूतकं चेत् स्यान् निशाशेषे तथैव च ।

> नवश्राद्धानि देयानि यथाकालं यथाक्रमम् ॥

> यस्यैतानि न दीयन्त एकोद्दिष्टानि षोडश ।

> पिशाचत्वं स्थिरं तस्य दत्तैः श्राद्धशतैर् अपि ॥

वृद्धवसिष्ठः ।

> अलब्ध्वा तु नवश्राद्धं प्रेतत्वाच् च न मुच्यते ।

> अर्वाक् तु द्वादशाहस्य लब्ध्वा तरति दुष्कृतम् ॥ **[५२५]**

भविष्यत्पुराणे ।

> नवश्राद्धं त्रिपक्षं च षाण्मासं मासिकानि च ।

> न करोति सुतो यस्य तस्याघः पितरो गताः ॥

व्यासः ।

> द्वादशाहे त्रिपक्षे च षाण्मासे मासिके ऽब्दिके ।

> श्राद्धानि षोडशैतानि संस्मृतानि मनीषिभिः ॥

> षान्मासिकाब्दिके श्राद्धे स्यातां पूर्वेद्युर् एव ते ॥

आश्वलायनपरिशिष्टम् ।

> नवश्राद्धं दशाहानि नवमिश्रं तु षडृतून् ।

> अतः परं पुराणं स्यात् त्रिविधं श्राद्धम् उच्यते ॥

न चानेनैकादशाहिकस्य नवश्राद्धत्वं व्यावर्त्यते । वचनान्तरैस् तद्भावस्य विहितत्वात् । भविष्यत्पुराणे ।

> नवश्राद्धादिश्राद्धानि यस्य वै न कृतानि सः ।

> नाधिकारी भवेत् तत्र मासषाण्मासिकाब्दिके ॥

शौनकगृह्यपरिशिष्टात् ।

> प्रेतश्राद्धेषु सर्वेषु न स्वधा नाभिरम्यताम् ।

> स्वस्त्य् अस्तु विसृजेद् एवं सकृत् प्रणववर्जितम् ॥

> एकोद्दिष्टस्य पिण्डे तु अनुशब्दो न युज्यते ।

> पितृशब्दं न कुर्वीत पितृहा चोपजायते ॥

सपिण्डीकरणात् प्राक्तनैकोद्दिष्टविषयम् एतत् । बह्वृचगृह्यपरिशिष्टे ।

> असगोत्रः सगोत्रो वा यदि स्त्री यदि वा पुमान् ।

> प्रथमे ऽहनि यो दद्यात् सदशाहं समापयेत् ॥

> अनूदकम् अधूपं च गन्धमाल्यविवर्जितम् ।

> नवश्राद्धम् अमन्त्रं च पिण्डोदकविवर्जितम् ॥

अनूदकम् अनर्घ्यम् । पिण्डोदकम् अवनेजनम् । वराहपुराणे ।

> श्वः करिष्य इति ज्ञात्वा ब्राह्मणामन्त्रणक्रिया ।

> गतो ऽसि दिव्यलोकं त्वं कृतान्तविहितात् पथः ॥

> मनसा वायुभूतेन विप्रे त्वाहं नियोजये ।

> पूजयिष्यामि भोगैस् त्वाम् एवं विप्रं निमन्त्रयेत् ॥

> अस्तं गते तथादित्ये गत्वा विप्रनिवेशनम् ।

> दत्वा तु पाद्यं विधिवन् नमस्कृत्य द्विजोत्तमम् ॥

**[५२६]**	पादौ प्रक्षाल्य तैलेन प्रेतस्य हितकाम्यया ।

> प्रभातायां च शर्वर्याम् उदिते च दिवाकरे ॥

> कारयित्वा श्मश्रुकर्म नखच्छेदस् ततः परम् ।

> स्नापनाभ्यञ्जनं दद्याद् विप्राय विधिपूर्वकम् ॥

> गृह्णीयाद् भूमिभागं च स्थण्डिलं तदनन्तरम् ।

> निपानदेशं संगृह्य कर्तव्यं स्थण्डिलं महत् ॥

> नदीकूले निवासे वा प्रेतभूमिं विनिर्दिशेत् ।

> अकृत्वा भूमिभागं तु निर्गतं ये न कुर्वते ॥

> तद् अध्वनि जगद् भद्रे तद् उच्छिष्टं कृतं भवेत् ।

> न देवाः पितरस् तस्य गृह्णन्तीह कदाचन ॥

> पतन्ति निरये घोरे तेनोच्छिष्टेन सुन्दरि ।

> सतैलं स्नपनं कृत्वा गत्वा चैव महानदीम् ॥

> तीर्थानि मनसा ध्यात्वा तैः स्वम् अभ्युक्षयेद् बुधः ।

> एवं शुद्धिं ततः कृत्वा ब्राह्मणं शीघ्रम् आनयेत् ॥

> आनीतं च द्विजं दृष्ट्वा कर्तव्या स्वागतक्रिया ।

> अर्घ्यं पाद्यं ततः कृत्वा हृष्टतुष्टेन माधवि ॥

> आसनं चोपकल्पेत मन्त्रेण विधिपूर्वकम् ॥

तथा ।

> उपवेश्यासने भद्रे छत्रं तत्र प्रकल्पयेत् ॥

आवरणार्थं छत्रं तद् ब्राह्मणाय प्रदीयते ।

> पश्चाद् उपानहौ दद्यात् पादस्पर्शकरे शुभे ।

> संतप्तवालुकां भूमिम् असिकण्टकितां तथा ॥

> संतारयति दुर्गाणि प्रेतं ददद् उपानहौ ।

> तिलोपचारं कृत्वा तु विप्रस्य नियतात्मवान् ॥

> नामगोत्रम् उदाहृत्य प्रेताय तदनन्तरम् ।

> शीघ्रम् आह्वानयेद् भूमिं दर्भहस्तो ऽथ भूतले ॥

मन्त्रः ।

> इमं लोकं परित्यज्य गतो ऽसि परमां गतिम् ।

> एवम् आह्वाय तं गन्धपुष्पधूपान् समर्पयेत् ॥

देवलः ।

> एकोद्दिष्टेषु सर्वेषु ब्राह्मणेभ्यः समुत्सृजेत् ।

> ततः कामं तु भुञ्जीत स्वयं मङ्गलभोजने ॥ **[५२७]**

एकोद्दिष्टेषु सर्वेष्व् इति नवश्राद्धाभिप्रायम् । तत्रावशिष्टम् अन्नं भोक्तृभ्य एव देयम् । मङ्गलभोजनं सांवत्सरिकैकोद्दिष्टावशिष्टम् । अत एव अङ्गिराः ।

> नवश्राद्धेषु यच् छिष्टं ग्रहपर्युषितं च यत् ।

> दम्पत्योर् भुक्तशिष्टं च तन् न भुञ्जीत कर्हिचित् ॥

बृहस्पतिः ।

> चतुर्थे ऽहनि विप्रेभ्यो देयम् अन्नं हि बान्दवैः ।

> गावः सवर्णं वित्तं च प्रेतम् उद्दिश्य शक्तितः ॥

चतुर्थे ऽस्थिसंचयनाह (?) इत्य् अर्थः ।

> यद् इष्टं जीवतश् चासीत् तद् दद्यात् तस्य यत्नतः ।

तस्य जीवत इत्य् अन्वयः । सत्यव्रतः: "प्रातर् उत्थाय प्रेतब्राह्मणान् एकादशामन्त्र्यापराह्णे नानाभक्ष्यान्नरसविन्यासैर् एकैकम् उद्दिश्य विधिवत् पिण्डदानम् । वासो हिरण्यदास्युपानच्छत्रोदकुम्भदक्षिणाः । गुणवति पात्रे शय्याप्रदानं ततः स्वस्त्ययनादि धर्माः प्रवर्तन्ते दशम्याम् अतीतायाम् एकैकं तम् उद्दिश्य भोजयेत् । तेषाम् एवैकस्मै गुणवते शय्या" । विष्णुः: "द्वादशाहं श्राद्धं कृत्वा त्रयोदशे ऽह्नि वा कुर्यात्" । व्यासः ।

> पुत्रः पत्नी च वपनं कुर्याद् अन्ते यथाविधि ।

> पिण्डदानोचितो ऽन्यो ऽपि कुर्याद् इत्थं समाहितः ॥

तथा ।

> अशौचान्तदिने क्षौरं जनन्यां च गुरौ तथा ।

संस्थितायां जनन्यां गुरौ संस्थित इत्य् अर्थः । स्मृत्यन्तरम् ।

> नन्दायां बार्गवदिने चतुर्दश्यां त्रिपुष्करे ।

> नवश्रद्धं न कुर्वीत गृही पुत्रधनक्षयात् ॥

> एकादश्यां तु नन्दायां सिनीवाल्यां भृगोर् दिने ।

> नभस्यस्य चतुर्दश्यां कृत्तिकासु त्रिपुष्करे ॥

यो नन्दायां निषेधः स एकादश्याम् एव । शुक्रे ऽमावास्यायाम् एव । चतुर्दश्यां भाद्रपदचतुर्दश्याम् एव । त्रिपुष्करे कृत्तिकास्व् एव । **[५२८]** बौधानयः: "संवत्सरं प्रेतपत्नी मधुमांसलवणानि वर्जयेत् । अधः शयीत षण्मासान् इति मौद्गल्यः" । अब्राह्मणीविषयम् एतत् । ब्राह्मणी तु सर्वकालम् एव मध्वाइ वर्जयेत् । प्रचेताः ।

> प्रेतायान्नं सदा देयम् अब्दं वृत्तिविधानतः ।

> एकोद्दिष्टविधानेन सर्वैः पुत्रैः प्रयत्नतः ॥

> निनीयाश्मनि पूर्वं तु ततः श्राद्धं प्रकल्पयेत् ।

> पश्चात् तु निनयेत् पूर्वं तस्मिन्न् एव यथाविधि ॥

हारीतः: "नाशिषः प्रतिगृह्णन्ति नान्नं विकिरेन् न स्वधां निनयेत् । पितृमन्त्रवर्जम् अश्नत्सु जपः ।

> प्रदद्याद् दक्षिणां तेभ्यः सर्वेभ्यश् चानुपूर्वशः ।

> यथाशक्ति प्रदद्याच् च गोभूहेमादिकं तथा ॥

नवानि भाण्डानि येष्व् अन्नं संस्क्रियते येषु भुज्यते तानि भुक्तवद्भ्यो दद्यात्" । तथा ।

> नाग्नौकरणमन्त्राश् च एकं चात्र तिलोदकम् ।

प्राक्सपिण्डीकरणान्त एव स्वस्तीत्य् उक्त्वा नवेषु विसर्गः ।

> अनुद्दिश्य हि प्रेताय सर्वं तत्रैव दीयते ॥ १।२५०, २५१ ॥

_अथ सपिण्डीकरणम् आह_ ।

> **गन्धोदकतिलैर् युक्तं कुर्यात् पात्रचतुष्टयम् ।**

> अर्घ्यार्थां पितृपात्रेषु प्रेतपात्रं प्रसेचयेत् ॥ १।२५२ ॥**

> ये समाना इति द्वाभ्यां शेषं पूर्ववद् आचरेत् ।**

> एतत् सपिण्डीकरणम् एकोद्दिष्टं स्त्रिया अपि ॥ १।२५३ ॥**

गन्धैश् चन्दनादिभिर् उदकेन तिलैश् च युक्तं पात्रचतुष्टयं प्रेतादिभ्यो ऽर्घ्यं दातुं कुर्यात् । तत्र प्रेतायार्घ्यं दत्वा तत्पात्रस्थं जलं पितामहादिपात्रेषु त्रिषु "ये समानाः" इति द्वाभ्याम् अनुष्टुब्भ्यां प्रजापतिदृष्टाभ्यां यथाक्रमं पितृजीवदेवताभ्यां प्रसिञ्चेत् । शेषं तु कर्म ब्राह्मणनिमन्त्रणादि पार्वणवद् आचरेत् । एतदुक्तप्रकारं पितामहादिदै(दे)वत्यं पार्वणं प्रेतदै(दे)वत्यं चैकोद्दिष्टं श्राद्धं सपिण्डीकरणसंज्ञकं वेदितव्यम् । स्त्रिया अपि चैतत् कार्यं न पुनः पुरुषस्यैव । अत्र भविष्यत्पुराणम् । **[५२९]**

> पात्राणि कृत्वा चत्वारि पूरयित्वा (?) तिलाम्बुभिः ।

> त्रिष्व् एकं पितृपात्रेषु प्रसिञ्चेन् नामगोत्रतः ॥

शौनकः: "अथ सपिण्डीकरणं चत्वार्य् उदकपात्राणि । एकं प्रेतस्य त्रीणीतरेषां प्रथमं पात्रं त्रिषु पात्रेषु नियोजयेत् । समानीव (?) आकूतिर् इत्य् एवम् एव प्रथमं पिण्डं त्रिषु नियोजयेत् । मधुमतीभिः संगच्छतीति द्वाभ्याम् एव चतुर्थो ऽनुज्ञापितो भवति" इति । ब्रह्मपुराणम् ।

> चतुर्भ्यश् चार्घ्यपात्रेभ्य एकं वामेन पाणिना ।

> गृहीत्वा दक्षिणेनैव पाणिना च तिलोदकम् ॥

> संसृजतु त्वा पृथिवी ये समाना इति स्मरन् ।

> प्रेतविप्रस्य हस्ते तु चतुर्भागं जलं क्षिपेत् ॥

> ततः पितामहादिभ्यस् तन् मन्त्रैश् च पृथक् पृथक् ।

> ये समाना इति द्वाभ्यां तज् जलं तु समर्पयेत् ॥

> अर्घ्यं तेनैव विधिना प्रेतपात्राच् च पूर्ववत् ।

> तेभ्यश् चार्घ्यं निवेद्यैव पश्चाच् च स्वयम् आचमेत् ॥

पितामहादिभ्य इति वचनात् प्रेतशब्देनाचिरातीत उच्यते । न तु प्रपितामहस्य पितेति गम्यते ।

> अथ तेनैव विधिना दर्भमूले ऽवनेजनम् ।

> पितुर् दत्वा तु पिण्डं तु दद्याद् भक्त्या तु पूर्ववत् ॥

> कृत्वा पिण्डम् अथाष्टाङ्गं ध्यात्वा तु वसुभास्वरम् ।

> सुवर्णरूप्यदर्भैश् च तस्मिन् पिण्डे ततस् त्रिधा ॥

> कृत्वा पितामहादिभ्यो विधिवच् चैतम् अर्पयेत् ।

> संसृजतु त्वा पृथिवी वायुर् अग्निः प्रजापतिः ॥

> एतं मन्त्रं जपेद् भक्त्या समानावर्तम् एव च ।

> ये समाना इति द्वाभ्यां पितृभ्यः प्रेतम् अर्पयेत् ।

> सुवर्तुलांस् ततस् तांस् त्रीन् पिण्डान् कृत्वा प्रपूजयेत् ॥

> अर्घपुष्पैस् तथा धूपैर् दीपमाल्यानुलेपनैः ।

> मुख्यं तु पितरं कृत्वा पुनस् त्व अन्यान् यथाक्रमम् ॥ **[५३०]**

अत्र च पितुः पात्रं पिण्डं च मुख्यं प्रथमं कुर्यात् । तथा पितरि प्रेतशब्दः प्रयुक्त इति गम्यते । पितुः पात्रपिण्डौ पितामहादीनां पात्रेषु पिण्डेषु प्रक्षेप्तव्याव् इति प्रतीयते । ततश् च यैः कैश्चिद् उच्यते पितुर् यः प्रपितामहस् तदीयौ पात्रपिण्डौ त्रिधा कृत्वा पित्रादिपात्रपिण्डेषु निक्षेप्तव्याव् इति । तद् एतद् वचनविरुद्धत्वाद् उपेक्षणीयम् । शातातपवचनविरोधश् च । तथा हि ।

> प्रेतानाम् इह स्रवेषां ये मन्त्रैश् च नियोजिताः ।

> कृतार्थास् ते हि संवृत्ताः सपिण्डीकरणे कृते ॥

> प्रेतत्वाच् चेह निस्तीर्णाः प्राप्ताः पितृगणं तु ते ॥ इति ।

प्रपितामह इदानीं क्रियमाणात् सपिण्डीकरणात् पितृत्वं [न] प्रतिपद्यते किं तु पूर्वम् एवासौ तथा संपन्नस् तस्मात् पितुर् एव प्रेतत्वविमुक्तिपूर्विका पितृत्वप्राप्तिः सपिण्डीपरणसाध्या । पितृत्वप्राप्तेश् च प्रयोजनम् उक्तं विष्णुपुराणे ।

> ततः पितृत्वम् आपन्ने तस्मिन् प्रेते महीपते ।

> श्राद्धधर्मैर् अशेषैस् तु तत्पूर्वान् अर्चयेत् पितॄन् ॥

न च चतुर्थपुरुषप्रमुखानां(णां) पितॄणां श्राद्धेष्व् अर्चनाधिकारो ऽस्ति तत्परेभ्यो ऽनधिकारात् । "न चतुर्थं पिण्डं गच्छति" इत्यादिनिषेधेभ्यः । विष्णुः ।

> अर्वाक् सपिण्डीकरणात् प्रेतो भवति वै मृतः ।

> प्रेतलोकं गतस्यान्नं सोदकुम्भं प्रयच्छत ॥

> पितृलोकं गतस्यास्य श्राद्धं श्रद्धासमन्वितम् ।

> पितृलोकं गतस्यापि तस्माच् छ्राद्धं प्रयच्छत ॥

इत्यादिवचनार्थपर्यालोचनवशाद् गम्यते — मृतस्य प्राक् सपिण्डीकरणात् को ऽप्य् अवस्थाविशेषः प्रेतशब्दप्रवृत्तिनिमित्तो भवतीति । सपिण्डीकर्णाद् ऊर्ध्वं तज्जन्यः पितृशब्दप्रवृत्तिनिमित्तभूतः को ऽप्य् अतिशयस् तत्र जात इति । यत् पुनः शातातपेनोक्तम्,

> निरुप्य चतुरः पिण्डान् पिण्डदः प्रतिनामतः ।

> ये समाना इति द्वाभ्याम् आद्यं तु विभजेत् त्रिधा ॥

इति, यत् तु (यच् च) लौगाक्षिवचनम्: "चतुर्थं पिण्डम् उत्सृज्य त्रैधं कृत्वा पिण्डेषु निदद्यात्" **[५३१]** इति, तद् उभयम् अप्य् अचिरातीतपित्रादिपिण्डविषयम् एव । तस्य पिण्डस्य पितामहादिपिण्डत्रयात् प्राग् ऊर्ध्वं वा प्रदानं विहितम् । तत्र यदा पूर्वं दीप्यते तदासाव् आद्यः । यदोर्ध्वं तदासाव् एव चतुर्थः । ततश् च "आद्यं तु विभजेत् त्रिधा," "चतुर्थं पिण्डम् उत्सृज्य त्रैधं कृत्वा" इत्यादिवाक्यानि तद्विषयाण्य् एव । तत्रापि चिरातीतस्य पूर्वं पिण्डोदय इत्य् अभिप्रायेणात्र मुख्यं तु पितरं कृत्वेत्यादि पुराणवचनं प्रमाणम् । अत एव विष्णुः: "संवत्सरान्ते प्रेताय तत्पित्रे तत्पितामहाय तत्प्रपितामहाय च ब्राह्मणान् देवपूर्वान् भोजयेत्" इत्य् उक्तवान् । शातातपस् तु प्रेतपिण्डस्य पश्चात् प्रदेयताम् आह ।

> सपिण्डीकरणं श्राद्धं देवपूर्वं नियोजयेत् ।

> पितॄन् एवाशयेत् तत्र पुनः प्रेतं च निर्दिशेत् ॥ इति ।

उशनसा च,

> सपिण्डीकरणे विप्रान् भोजयेत् पार्वणे यथा ।

> पृथक् च कल्पयेद् अन्नम् एकोद्दिष्टविधानतः ॥

इत्य् उक्तम् । पुराणे ऽपि ।

> श्राद्धद्वयम् अतिक्रम्य कुर्वीत सहपिण्डताम् ।

> तयोस् त्रिपुरुषं पूर्वम् एकोद्दिष्टं ततः परम् ॥

पितामहादित्रयदै(दे)वत्यं त्रिपुरुषम् । अचिरादीतदै(दे)वत्यम् एकोद्दिष्टम् । अथ सपिण्डीकरणे ऽधिकारी निरूप्यते । तत्र पुराणम् ।

> पुत्र एव सपिण्डत्वं पित्रोर् एव समाचरेत् ।

> औरसः क्षेत्रजो वापि धर्म एव सनातनः ॥

एष मुख्यः शास्त्रार्थः । पुत्रासंभवे ऽन्येषाम् अप्य् अस्त्य् अधिकारः । अत एव पैठीनसिः ।

> भ्राता वा भ्रातृपुत्रो वा सपिण्डः शिष्य एव वा ।

> सपिण्डीकरणं कुर्यात् पुत्रहीने मृते सति ॥

> सर्वबन्धुविहीनस्य पत्नी कुर्यात् सपिण्डनम् ।

> ऋत्विजं कारयेद् वापि पुरोहितम् अथापि वा ॥

यत् तु सुमन्तुनोक्तम्,

> सर्वबन्धुविहीनस्य पत्नी कुर्याद् अनिन्दिता ।

> अथ वा शिष्यसब्रह्मऋत्विग्भृत्यपुरोहितैः ॥

> कारयेत क्रियाः सर्वाः सपिण्डीकरणम् विना ।

> सपिण्डीकरणं पुत्रैः कार्यं नान्यैश् च निश्चितम् ॥ **[५३२]**

इति, तत् प्रवासादिवशात् सपिण्डीकरणासमर्थे पुत्रे सति वेदितव्यम् । सामर्थ्यलाभे सति तु कालात्यये ऽपि पुत्रेणैव कार्यम् । तद् उक्तं वायुपुराणे ।

> श्राद्धानि षोडशापाद्य विदधीत सपिण्डताम् ।

> पितुः पुत्रो विधानज्ञ इति पौराणिका विदुः ॥

> श्राद्धानि षोडशादत्वा कुर्यान् न तु सपिण्डताम् ।

> प्रोषितावसिते पुत्रः कालाद् अतिचिराद् अपि ॥

प्रोषितावसिते प्रवासावसाने पुत्रो ऽतिचाराद् अपि कालाद् यत् सपिण्डत्वं कुर्यात् तत् षोडश श्राद्धान्य् अदत्वा न कुर्यात् किं तु दत्वैवेत्य् अर्थः । यदि तानि भ्रात्रादिना दत्तानि तदा सपिण्डत्वम् एव कुर्यात् । तथा ।

> अज्ञानाद् अथ वा मोहान् न कृता चेत् सपिण्डता ।

> तत्रापि विधिवत् कार्या कालाद् अतिचिराद् अपि ॥

अज्ञानमोहौ सकलासामर्थ्योपलक्षणार्थौ । सुमन्तुः ।

> सुतः सपिण्डीकरणं न कुर्याद् यदि मोहितः ।

> यावज् जीवति दुःखार्तो मृतो नरकम् आप्नुयात् ॥

सुतग्रहणम् अधिकारिमात्रोपलक्षणार्थम् । पैठीनसिः ।

> नवश्राद्धं सपिण्डत्वं श्राद्धान्य् अपि च षोडश ।

> एकेनैव तु कार्याणि संविभक्तधनेष्व् अपि ॥

> विभक्तैस् तु पृथक् कार्यं प्रतिसंवत्सरादिकम् ।

> एकेनैवाविभक्तेषु कृते सर्वैस् तु तत् कृतम् ॥

कात्यायनः ।

> पितामहः पितुः पश्चात् पञ्चत्वं यदि गच्छति ।

> पौत्रेणैकादशाहादि कर्तव्यं श्राद्धषोडशम् ॥

> न तत्पौत्रेण कर्तव्यं पुत्रवांश् चेत् पितामहः ।

> पितुः सपिण्डतां कृत्वा कुर्यान् मासानुमासिकम् ॥

> असंस्कृतौ न संस्कार्यौ पूर्वौ पौत्रप्रपौत्रकैः ।

> पितरं तत्र संस्कुर्याद् इति कात्यायनो ऽब्रवीत् ॥

> पापिष्ठम् अपि शुद्धेन शुद्धं पापकृतापि वा ।

> पितामहेन पितरं संस्कुर्याद् इति निश्चयः ॥

असंस्कृताव् असपिण्डितौ पितामहप्रपितामहौ पौत्रेण प्रपौत्रेण च न **[५३३]** संस्कार्यौ न सपिण्डनीयाव् इत्य् अर्थः । एतच् च प्रत्यासन्ने सपिण्डीकरणकर्तरि सति द्रष्टव्यम् । असति तु पौत्रादिः कुर्याद् एव सपिण्डत्वात् । पापिष्ठम् अपि शुद्धेनेति पतितादिव्यतिरिक्तविषयम् । तथा च सपिण्डीकरणानुवृत्तौ बैजवापः: "अभिशप्तपतितभ्रूणघ्नान् स्त्रीर् अभिचारिणीर् नातिदिशेत् । अतिदेशः सपिण्डनम् । गौतमः: "पापकर्मिणो न संसृजेरन् स्त्रियश् चाभिचारिणीः" । अथ पतितान् इत्य् अधिकृत्याह वृद्धयाज्ञवल्क्यः ।

> सर्पविप्रहतानां च शृङ्गिदंष्ट्रिसरीसृपैः ।

> आत्मनस् त्यागिनां चैव श्राद्धम् एषां न कारयेत् ॥

[*श्राद्धम् और्ध्वदैहिकादि]

छागलेयः ।

> चण्डालाद् उदकात् सर्पाद् ब्राह्मणाद् वैद्युताद् अपि ।

> दंष्ट्रिभ्यश् च पशुभ्यश् च मरणं पापकर्मिणाम् ॥

> उदकं पिण्डदानं च प्रेतेभ्यो यत् प्रदीयते ।

> नोपतिष्ठति तत् सर्वम् अन्तरिक्षे विनश्यति ॥

तर्हि प्रेतत्वविमोक्ष उदपिण्डदानादिप्राप्तौ चोपायम् आह ।

> नारायणबलिः कार्यो लोकगर्हाभयान् नरैः ।

> ततस् तेभ्यो ऽपि दातव्यम् अन्नम् एवं सदक्षिणम् ॥

तत इति नारायणबलिकरणाद् अनन्तरम् इत्य् अर्थः । वृद्धयाज्ञवल्क्यः ।

> नारायणं समुद्दिश्य शिवं वा यत् प्रदीयते ।

> तस्य शुद्धाव् अह्ं चैव तद् भवेन् न तद् अन्यथा ॥

संग्रहात् ।

> प्रेतम् उद्दिश्य यत् कार्यं कुर्यान् नारायणाय तत् ।

> शिवाय वोदकश्राद्धपिण्डनिर्वपणादिकम् ॥

यमः ।

> चण्डालैस् तु हता ये च शृङ्गिदंष्ट्रिसरीसृपैः ।

> श्राद्धम् एषां न कर्तव्यं ब्रह्मदण्डहताश् च ये ॥

> महापातकिनां चैव तथा चैवात्मघातिनाम् ।

> उदकं पिण्डदानं च श्राद्धं चैव तु यत् कृतम् ॥

> नोपतिष्ठति तत् सर्वं राक्षसैर् विप्रलुप्यते ॥ **[५३४]**

स्मृत्यन्तरम् ।

> विद्युद्गोनृपविप्राम्बुशृङ्गिदंष्ट्र्यग्निघातिताः ।

> वृथोत्पन्नमहाक्लीबव्रतिनो नोदभाजनाः ॥

उदभाजना अर्घ्योदकसंसर्गभाजना इत्य् अर्थः । तथा ।

> ब्राह्मणादिहते ताते पतिते सङ्गवर्जिते ।

> व्युत्क्रमाच् च मृते देयं येभ्य एव ददात्य् असौ ॥

सङ्गवर्जितो भिक्षुः । स्मृत्यन्तरात् ।

> स्वेच्छया मरणं विप्र शृङ्गिदंष्ट्रिसरीसृपैः ।

> अन्त्यान्त्यजविषोद्बन्धैर् आत्मना चैव ताडनैः ॥

> संपूर्णसर्वगात्राणां विषाद् आकर्षतो ऽथ वा ।

> जलाग्निश्वभ्रपातैश् च निराहारादिभिस् तथा ॥

> येषाम् एव भवेत् ते वै कथिताः पापकर्मणि ।

> पाषण्डम् आश्रिताश् चैव महापातकिनस् तथा ॥

> स्त्रियश् च व्यभिचारिण्य आरूढपतितास् तथा ।

> न तेषां स्नानसंस्कारो न श्राद्धं न सपिण्डनम् ॥

> श्राद्धानि षोडशोक्तानि नान्यान्य् अपि भवन्ति हि ॥

निराहारत्वम् अत्र रोषवशात् पापिपदकारं न पुनर् दारिद्र्यभावात् । आरूढपतिता दशदिनाभ्यन्तर एव मृता योषितः ।

> वैतानं प्रक्षिपेत् तोये गृह्याग्निं च चतुष्पथे ।

> पात्राणि दाहयेद् अग्नौ यजमाने वृथा मृते ॥

साग्निके पापकर्मणीति पाठः ।

> पूर्णे संवत्सरे तेषाम् अथ कार्यं दयालुभिः ।

> एकादशीं समासाद्य शुक्लपक्षस्य वै तिथिम् ॥

> विष्णुं यमं च संपूज्य गन्धपुष्पादिभिस् तथा ।

> दश पिण्डान् घृताभ्यक्तान् दर्भेषु मधुसंयुतान् ॥

> यज्ञोपवीती सतिलान् द्यायन् विष्णुं यमं तथा ।

> दक्षिणाभिमुखस् तूष्णीम् एकैकं निर्वपेत् तु तम् ॥

> उद्धृत्य नियतः पिण्डांस् तीर्थाद्यम्भसि निक्षिपेत् ।

> क्षिपंस् तान् कीर्तयेन् नाम गोत्रं तु मृतकस्य तु ॥

> पुनर् अभ्यर्चयेद् विष्णुं यमं कुसुमचन्दनैः ।

> धूपदीपैश् च नैवेद्यैर् भक्ष्यभोज्यसमन्वितैः ॥

**[५३५]**	ततश् चोपवसेद् अह्नि विप्रांश् चैव निमन्त्रयेत् ।

> कुलविद्यातपोयुक्तान् रूपशीलसमन्वितान् ॥

> नव सप्ताथ वा पञ्च स्वसामर्थ्यानुसारतः ।

> अपरे ऽहनि संप्राप्ते मध्याह्ने सुसमाहितः ॥

> विष्णोर् अभ्यर्चनं कृत्वा विप्रांस् तान् उपवेशयेत् ।

> उदङ्मुखान् यथाज्येष्ठं पितृरूपम् अनुस्मरन् ॥

> मनो निवेश्य विष्णौ च सर्वं कुर्याद् अतन्द्रितः ।

> आवाहनादि यत् प्रोक्तं दैवपूर्वं तु तद् भवेत् ॥

> तृपाञ् ज्ञात्वा ततो विप्रांस् तृप्तिं पृष्ट्वा यथाविधि ।

> हविष्यव्यञ्जनेनैव तिलादिसहितेन च ॥

> एवं पिण्डान् प्रदद्याद् वै दैवं रूपम् अनुस्मरन् ।

> प्रथमं विष्णवे दद्याद् ब्रह्मणे च शिवाय च ॥

> यमाय सपरिवाराय चतुर्थं पिण्डम् उत्सृजेत् ।

> मृतं संकीर्त्य मनसा गोत्रपूर्वं ततः परम् ॥

> विष्णोर् नाम गृहीत्वैवं पञ्चमं पूर्ववत् क्षिपेत् ।

> विप्रान् आचामयित्वा तु दक्षिणाभिः समर्चयेत् ॥

> एकं वृद्धतमं विप्रं हिरण्येन प्रपूजयेत् ।

> गवा वस्त्रेण भूम्या च प्रेतस्य मनसा स्मरन् ॥

> ततस् तिलाम्भो विप्रास् तु हस्तैर् दर्भसमन्वितैः ।

> क्षिपेयुर् गोत्रम् उद्दिश्य नाम बुद्धौ निवेश्य च ॥

> बहिर् गत्वा तिलाम्भस् तु तस्मै दद्यात् समाहितः ।

> मित्रबन्धुजनैः सार्धं पश्चाद् भुञ्जीत वाग्यतः ॥

> एवं विष्णुमते स्थित्वा यो दद्याद् आत्मघातिने ।

> समुद्धरति तं क्षिप्रं नात्र कार्या विचारणा ॥

वायुपुराणे ।

> शुक्लपक्षे तु द्वादश्यां कुर्याच् छ्राद्धं तु वत्सरम् ।

> द्वादशाहनि वा कुर्याच् छुक्ले च प्रथमे ऽहनि ॥

स्मृत्यन्तरम् ।

> यदैव शुध्यति प्रेतो नारायणबलौ कृते ।

> तदैव पापनिर्मुक्तः क्रियार्हो जायते तु सः ॥

> तदैव स्मरणं तस्य यस्मिन्न् अहनि शुध्यति ।

> सुतैर् अन्नप्रदानेन विष्णोः संसमरणक्रमात् ॥

**[५३६]**	यो ददाति क्रियापिण्डं तस्मै प्रेताय वै सुतः ।

> तस्यैवाशौचम् उद्दिष्टं त्र्यहम् एव न संशयः ॥

> विष्णुश्राद्धसमाप्तौ तु त्रयोदश्यां दिनत्रयम् ।

> आशौचं पिण्डदः कुर्यान् न तु तद्बन्धुगोत्रजाः ॥

एवं च प्रतिषिद्धश्राद्धानां मध्ये केषांचिद् आत्मघातकादीनां नारायणबलिर् उक्तः । तत्र ये विधित आत्मानं घातयन्ति तेषां न श्राद्धप्रतिषेधो नापि नारायणबलिविधिः । विधिनिषेधविरोधतो ऽप्रतिषिद्धस्य चाप्रत्यवायकरत्वात् । प्रत्यवायकरणस्य मरणस्य श्राद्धप्रतिषेधादिनिमित्तता । तथा च ब्रह्मगर्भः ।

> यो जीवितुं न शक्नोति महाव्याध्युपपीडितः ।

> सो ऽग्न्युदकमहायात्रां कुर्वन् नामुत्र दुष्यति ॥

विवस्वान् ।

> सर्वेन्द्रियविरक्तस्य वृद्धस्य कृतकर्मणः ।

> व्याधितस्येच्छया तीर्थे मरणं तपसो ऽधिकम् ॥

तथा गार्ग्यो ऽपि गृहस्थम् अधिकृत्याह ।

> महाप्रस्थानगमनं ज्वलनाम्बुप्रवेशनम् ।

> भृगुप्रपतनं चैव वृथा नेच्छेत् तु जीवितम् ॥

भृगुः पर्वतकटकः । वृथा धर्मानुष्ठानशून्यम् । मनुस् तु वानप्रस्थम् अधिकृत्याह ।

> अपराजितां चास्थाय व्रजेद् दिशम् अजिह्मगः ।

> आ निपाताच् छरीरस्य युक्तो वार्यनिलाशनः ॥

अपराजिता पूर्वोत्तरेशानदिक् ताम् आ शरीरपाताद् अकुटिलं जलम् अनिलं वा भक्षयन् समाहितो व्रजेत् ।

> आसां महर्षिचर्याणां त्यक्त्वान्यतमया तनुम् ।

> वीतशोकभयो विप्रो ब्रह्मभूयाय कल्पते ॥

नागसर्पहतं प्रति कार्यविशेष उक्तः स्मृत्यन्तरे ।

> प्रमादाद् इच्छया वापि नागाद् वा सर्पतो मृतः ।

> पक्षयोर् उभयोर् नागान् पञ्चमीषु प्रपूजयेत् ॥

> कुर्यात् पिष्टमयीं लेखां नागप्रतिकृतिं भुवि ।

> अर्चयेत् तां सितैः पुष्पैः सुगन्धैश् चन्दनेन तु ॥

> प्रदद्याद् धूपदीपौ च तण्डुलांश् च सितान् क्षिपेत् ।

> आमम् इष्टं तथैवान्नं क्षीरं च विनिवेदयेत् ॥

**[५३७]**	उपस्थाय वदेद् एवं मुञ्च मुञ्चामुकं त्व् इह ।

> मधुरं तद् दिने दद्याद् एवम् अब्दं समाचरेत् ॥

> सौवर्णं शक्तितो नागं ततो दद्याद् द्विजन्मने ।

> गां सवत्सां ततो दद्याद् इत्य् आज्ञा गारुडी तथा ॥

> यथाविभागं कर्माणि नागार्थं यत्नतो नरः ।

> द्विजान् विमोक्षयित्वा तु सुप्रीताः सन्तु पन्नगाः ॥

षट्त्रिंशन्मतात् ।

> पितुः पुत्रेण कर्तव्यं न कुर्वीत पिता सुते ।

> अतिस्नेहेन कुर्वीत सपिण्डीकरणं विना ॥

ब्रह्मपुराणे ।

> मृते पितरि यस्याथ विद्यते च पितामहः ।

> तेन देवास् त्रयः पिण्डाः प्रपितामहपूर्वकाः ॥

> तेभ्यस् तु पैतृकं पिण्डो नियोक्तव्यस् तु पूर्ववत् ।

> मातर्य् अथ मृतायां च विद्यते च पितामही ॥

> प्रपितामहीपूर्वकं तु कार्यस् तत्राप्य् अयम् विधिः ॥

यत् तु,

> व्य्त्क्रमाञ् च मृतानां तु नैव कार्या सपिण्डता ॥

इति वचनम्, तन् मातापितृव्यतिरिक्तप्रेतविषयम् । छन्दोगपरिशिष्टे कात्यायनः ।

> न योषिद्भ्यः पृथग् दद्याद् अवसानदिनाद् ऋते ।

> सवभर्तृपिण्डमात्राभ्यस् तृप्तिर् आसां यतः स्मृता ॥

तथा ।

> पितामहः पितुः पश्चात् पञ्चत्वं यदि गच्छति ।

> पौत्रेणैकादशाहादि कर्तव्यं श्राद्धषोडशम् ॥

> नैतत् पौत्रेण कर्तव्यं पुत्रवांश् चेत् पितामहः ।

> पितुः सपिण्डतां कृत्वा कुर्यान् मासानुमासिकम् ॥

> असंस्कृतौ न संस्कार्यौ पूर्वौ पौत्रप्रपौत्रकैः ।

> पितरं तत्र संस्कुर्याद् इति कात्यायनो ऽब्रवीत् ॥

> पापिष्ठम् अपि शुद्धेन शुद्धं पापकृतापि वा ।

> पितामहेन पितरं संस्कुर्याद् इति निश्चयः ॥

पूर्वौ पितामहौ यत्र केनापि निमित्तेनासंकृताव् अकृतसपिण्डीकरणौ तत्रापि ताभ्यां सह पितरं संस्कुर्यात् सपिण्डयेद् इत्य् अर्थः । वाजसनेययज्ञवार्श्वः । **[५३८]**

> होमान्तः पितृयज्ञः स्याज् जीवे पितरि जानतः ।

> पितरं भोजयित्वा वा पिण्डौ निपृणुयात् परौ ॥

> येभ्यः पिण्डं पिता दद्यात् तेभ्यः पुत्रोऽपि दापयेत् ।

> जीवे पितरि नो दद्याद् इत्य् एषा नैगमी श्रुतिः ॥

> जीवेत् पितामहो यस्य पिता चान्तरितो भवेत् ।

> पितुर् एकस्य दातव्यम् एवम् आहुर् मनीषिणः ॥

> यस्य प्रमीतौ द्वौ स्यातां जीवेच् च प्रपितामहः ।

> पिण्डौ निपृणुयात् पूर्वौ भोजयेत् प्रपितामहम् ॥

षट्त्रिंशन्मतात् ।

> पित्रा श्राद्धं न कर्तव्यं पुत्राणां च कथंचन ।

> भ्रात्रा तु नैव कर्तव्यं भ्रातॄणां च यवीयसाम् ॥

वृद्धवसिष्ठः ।

> यतीनां तु न संसर्गः कर्तव्यो ऽत्र सुतैः सदा ।

> त्रिदण्डग्रहणाद् एव प्रेतत्वं नोपपद्यते ॥

दण्डापूपिकान्यायेनैतन् मन्तव्यम् । यस्य प्रेतत्वं नास्ति तस्य मरणे ऽशौचशङ्कैव केति । प्रजापतिः ।

> सपिण्डीकरणं न स्याद् यतीनां चैव सर्वदा ।

> अहन्य् एकादशे प्राप्ते पार्वणम् तु विधीयते ॥

बृहस्पतिः ।

> नवश्राद्धं यतेर् न स्यात् सपिण्डीकरणं तथा ।

> अहन्य् एकादशे प्राप्ते कुर्यात् तस्य तु पार्वणम् ॥

अत्र नवश्राद्धग्रहणम् अशेषप्रेतत्वविमुक्त्यर्थकर्मोपलक्षणार्थम् । तथा च शातातपः ।

> एकोद्दिष्टं जलं पिण्डम् अशौचं प्रेतसत्क्रियाम् ।

> न कुर्यात् पार्वणाद् अन्यद् ब्रह्मीभूताय भिक्षवे ॥

ब्रह्मीभूतो ब्रह्माहम् अस्मीत्य् उपासकः । अथ कालाः । तत्र भविष्यत्पुराणम् ।

> सपिण्डीकरणं कुर्याद् यजमानो ह्य् अनग्निमान् ।

> अनाहिताग्नेः प्रेतस्य पूर्णे ऽब्दे भतर्षभ ॥

> निरग्निः सहपिण्डत्वं पितुर् मातुश् च धर्मतः ।

> पूर्णे संवत्सरे कुर्याद् वृद्धिर् वा यद् अहर् भवेत् ॥ **[५३९]**

कर्तुर् उद्देश्यस्य च निरग्नित्वे निमित्ते कालो ऽत्र नियम्यते तस्य कर्माङ्गत्वेन विधेयत्वात् । यत् तु काले कर्म विधीयते न कर्मणि काल इति न्यायविद्वचनं तद् अनुपादेयत्वाभिप्रायम् । न पुनर् अविधेयत्वपरम् । तथा सति तस्याङ्गत्वं न स्यात् । न ह्य् अविहितम् अङ्गं भवतीति । वृद्धिर् अभ्युदयः । उशना ।

> पितुः सपिण्डीकरणं वार्षिके मृतवत्सरे ।

> आधानाद्युपसंप्राप्ताव् एतत् प्राग् अपि वत्सरात् ॥

लघुहारीतः ।

> भ्राता वा भ्रातृपुत्रो वा सपिण्डः शिष्य एव वा ।

> सहपिण्डक्रियां कृत्वा कुर्याद् अभ्युदयं ततः ॥

सुमन्तुः ।

> अनग्निस् तु यदा वीर भवेत् कुर्यात् तदा गृही ।

> प्रेतश् चेद् अग्निमांस् तु स्यात् त्रिपक्षे वै सपिण्डनम् ॥

अत्रापि पूर्ववत् कालनियमः । अनग्निर् यदा गृही भवेद् इत्य् अन्वयः । श्राद्धकर्ता गृही । तथा ।

> यजमानाग्निमान् राजन् प्रेतश् चानग्निमान् भवेत् ।

> द्वादशाहे भवेत् कार्यं सपिण्डकरणं सुतैः ॥

जाबालिः ।

> सपिण्डीकरणं कुर्यात् पूर्वे दर्शे ऽग्निमान् सुतः ।

> परतो दशरात्रस्य पूर्णे ऽब्दे तु तथा परः ॥

दशरात्रग्रहणम् अशौचकालोपलक्षणार्थम् । कात्यायनः ।

> एकादशाहं निर्वर्त्य पूर्वं दर्शाद् यथाविधि ।

> प्रकुर्वीताग्निमान् विप्रो मातापित्रोः सपिण्डनम् ॥

हारीतः ।

> या तु पूर्वम् अमावस्या मृताहाद् दशमाद् भवेत् ।

> सपिण्डीकरणं तस्यां कुर्याद् एवं सुतो ऽग्निमान् ॥

> नासपिण्ड्य् अग्निमान् पुत्रः पितृयज्ञं समाचरेत् ।

> न पार्वणं नाभ्युदयं कुर्वन् न लभते फलम् ॥

अस्ति हि पुत्रिकापुत्रस्य पार्वणश्राद्धे मातुर् देवतात्वम्,

> मातुः प्रथमतः पिण्डं निर्वपेत् पुत्रिकासुतः ।

इत्यादिवचनात् । इतरस्यापि माता पार्वणश्राद्धादौ पितृवत् तृप्तिम् उपैतीति गम्यते । उक्तं हि ।

> स्वेन भर्त्रा समं श्राद्धं माता भुङ्क्ते स्वधासमम् ।

> पितामही च स्वेनैव स्वेनैव प्रपितामही ॥ इति **[५४०]**

न चानुद्देश्यमानायास् तत् संभवतीति साप्य् उद्देश्या । उद्देशे च सा सहभावेनैव निविशते न मुख्यत्वेन । तेनोत्पत्तिशिष्टे ऽपि पित्रादिदेवतात्वे स्त्रीणाम् अपि देवतात्वम् अविरुद्धम् । ततश् च प्राग् दर्शान् मातुर् अपि सपिण्डीकरणविधानं युज्यते । एवं श्राद्धेषु सपत्नीकाः पितृपितामहप्रपितामहा उद्देश्¥आ इत्य् अपि सिद्धम् । सपिण्डीकरणं कर्तव्यम् इत्य् अनुवृत्तौ विष्णुः: "मन्त्रवर्जं हि शूद्राणां द्वादशे ऽह्नि" । अमावास्याश्राद्धकातिशूद्रविषयम् एतत् । वचनबलाद् अशौचमध्य् एव श्राद्धकरणम् । एवं च साग्निकस्य कर्तुः सपिण्डीकरणकालास् त्रय उक्ता भवन्ति । द्वादशाहः । तथाशौचान्तप्रथमदर्शयोर् मध्ये किम् अप्य् अहः । तथाशौचानन्तरं प्रथमो दर्श इति । अनग्नेस् तु चत्वारः कालाः । यद् आह गोभिलः: "पूर्णे संवत्सरे षण्मासे त्रिपक्षे वा यद् अहर् वा वृद्धिर् आपद्येत" । पैठीनसिः ।

> सपिण्डीकरणं पुत्रः पितुः कुर्वीत यो ऽग्निमान् ।

> अनग्नेस् तु क्रिया नान्या एकोद्दिष्टाद् ऋते क्वचित् ॥

एतद् अनग्नेः संवत्सरान्ते सपिण्डीकरणं करिष्यतः प्रथमसंवत्सरवर्तिश्राद्ध्विषयम् । वृद्धवसिष्ठः ।

> श्राद्धानि षोडशादत्त्वा नैव कुर्यात् सपिण्डनम् ।

> तद्धानौ तु कृते प्रेतः पितृत्वं न प्रपद्यते ॥

एतद् अपि पूर्वेण समानविषयम् । विषयान्तरे तु लौगाक्षिर् आह ।

> यस्य संवत्सराद् अर्वाक् सपिण्डीकरणं भवेत् ।

> मासिकं चोदकुम्भं च देयं तस्यापि वत्सरम् ॥ इति ।

यत् हारीतेनोक्तम्: "मुख्यं श्राद्धं मासि मासि अपर्याप्तावृत्तं प्रति द्वादशाहेन वा भोज्या एकाहे द्वादशापि वा" इति, तद् असमर्थविषयम् । अपकृष्येत्य् अनुवृत्ताव् आह उशना ।

> वृद्धिश्राद्धविहीनस् तु प्रेतश्राद्धानि यश् चरेत् ।

> स श्राद्धी नरके घोरे पितृभिः सह पच्यते ॥

अनुपजातायां वृद्धौ यः प्रेतश्राद्धान् अपकर्षेद् इत्य् अर्थः । समर्थविषयं चैतत् । शाट्यायनिः ।

> प्रेतश्राद्धानि सर्वाणि सपिण्डीकरणं तथा ।

> अपकृष्यापि कुर्वीत कर्तुं नान्दीमुखं द्विजः ॥ **[५४१]**

अथ मातृसपिण्डीकरणम् । तत्र वृद्धशातातपः ।

> मातुः सपिण्डीकरणं कथं कार्यं सुतैर् भवेत् ।

> पितामह्या सहैवास्याः सपिण्डीकरणं स्मृतम् ॥

गार्ग्यः ।

> पत्यैवैकेन कर्तव्यं सपिण्डीकरणं स्त्रियाः ।

> सा मृतापि हि तेनैक्यं गता मन्त्राहुतिव्रतैः ॥

सुमन्तुः ।

> पिता पितामहे योज्यः पूर्णे संवत्सरे सुतैः ।

> माता मातामहे तद्वद् इत्य् आह भगवाञ् शिवः ॥

यमः ।

> जीवत्पिता पितामह्या मातुः कुर्यात् सपिण्डनम् ।

> प्रमीतपितृकः पित्रा तत्पित्रा पुत्रिकासुतः ॥

तत्पित्रा मातुः पित्रेत्य् अर्थः । पितुः पितामह्याश् चाभावे व्यवस्थाम् आह शातातपः ।

> मृता यानुगता नाथं सा तेन सह पिण्डताम् ।

> अर्हति स्वर्गवासं च यावद् आभूमिसंप्लवम् ॥ इति ।

एवं च सत्य् अन्वारूढविषये जीवन्त्याम् अजीवन्त्यां वा पितामह्यां पित्रैव सह मातुः सपिण्डनं कार्यम् । अन्यदा तु तत्पित्रा पितामह्या वेति सिद्धम् । यदि पुनः प्रेते पितरि तेनैव सपिण्डनं स्यात् तदान्वारूढविषयं वचनम् अनर्थकं भवेत् । तस्य त्व् अन्वारूढा भर्त्रैव सह सपिण्डनीयेति नियामकत्वेनार्थवत्त्वे सति प्रमीतपितृकः पित्रेतिवचनं न नियमपरं शक्यते वक्तुम् इत्य् अनियमसिद्धिः । यत् तु,

> मृते पितरि मातुस् तु न कुर्यात् सहपिण्डताम् ।

> पितुर् एव सपिण्डत्वे तस्या अपि कृतं भवेत् ॥

इति, तच् चेत् समूलं स्यात् तदापद्विषयतया नेयम् । लघुहारीतः ।

> पुत्रेणैव तु कर्तव्यं सपिण्डीकरणं स्त्रियाः ।

> पुरुषस्य पुनस् त्व् अन्ये भ्रातृपुत्रादयो ऽपि ये ॥

मार्कण्डेयपुराणम् ।

> स्त्रीणाम् अप्य् एवम् एवैतद् एकोद्दिष्टम् उदाहृतम् ।

> सपिण्डीकरणं तासां पुत्राभावे न विद्यते ॥

भर्तुर् अभाव एतत् । यद् आह पैठीनसिः ।

> अपुत्रायां मृतायां तु पतिः कुर्यात् सपिण्डनम् ।

> श्वश्र्वादिभिः सहैवास्याः सपिण्डीकरणम् भवेत् ॥ **[५४२]**

शातातपः ।

> तन्मात्रा च पितामह्या तच्छ्वश्र्वा तु सपिण्डनम् ।

> आसुरादिविवाहेषु विन्नानां योषितां स्मृतम् ॥

तन्मात्रा मातुर् मात्रेत्य् अर्थः । पितामही च मातुर् एव । अथ मातुर् गोत्रनिर्णयः । तत्र बृहस्पतिः ।

> भर्तुर् गोत्रेण नाम्ना च मातुः कुर्यात् सपिण्डनम् ।

> तूष्णीं दम्पतिपिण्डाभ्यां कुशौर् अन्तरयन् पितॄन् ॥

अन्तरयंस् तिरोदधानः । शातातपः ।

> कुर्याद् गोत्रेण दौहित्रो मातुलेनावनेजनम् ।

> पिण्डनिर्वपणं चैव मातुर् मातामहस्य च ॥

अवनेजनं जलदानम् । यद् आह लौगाक्षिः ।

> मातामहस्य गोत्रेण मातुः पिण्डोदकक्रियाम् ।

> कुर्वीत पुत्रिकापुत्र एवम् आह प्रजापतिः ॥

मार्कण्डेयः ।

> ब्राह्मादिषु विवाहेषु या तूढा कन्यका भवेत् ।

> भर्तृगोत्रेण कर्तव्यास् तस्याः पिण्डोदकक्रियाः ॥

> आसुरादिविवाहेषु पितृगोत्रेण धर्मवित् ॥

मातुः पितृगोत्रेणेत्य् अर्थः । व्यासः ।

> पत्या सहैकता तावद् यावत् पुत्रो न जायते ।

> पुत्रिकायाः सुतोत्पत्तौ तस्यैकत्वं निवर्तते ॥ १।२५२, २५३ ॥

> **अर्वाक् सपिण्डीकरणं यस्य संवत्सराद् भवेत् ।**

> तस्याप्य् अन्नं सोदकुम्भं दद्याद् वर्षं द्विजन्मने ॥ १।२५४ ॥**

संवत्सराद् अर्वाग् इति संबन्धः । वर्षम् इत्य् अत्यन्तसंयोगे द्वितीया । यस्यापि प्रेतस्य संवत्सरपूर्तेः पूर्वम् एव द्वादशाहादौ सपिण्डीकरणं भवेत्, तस्यापि संवत्सरं यावत् सोदकुम्भम् अन्नं द्विजे दद्यात् । तस्येति षष्ठी चतुर्थ्यर्थे द्विजन्मन इति चतुर्थी सम्यक् संप्रदानार्था । दद्यात् संवत्सरं द्विज इति पाठे सप्तमी यथार्था, श्राद्धे ब्राह्मणस्याहवनीयार्थत्वात् । संवत्सरम् इति चात्यन्तसंयोगे द्वितीया । अतः संवत्सरं यावत् प्रत्यहम् अन्नं देयम् । तथा च आपस्तम्बः ।

> यस्य संवत्सराद् अर्वाक् सपिण्डीकरणं कृतम् ।

> अब्दम् अम्बुघटं दद्यात् प्रत्यहं त्व् अन्नसंयुतम् ॥ **[५४३]**

यल् लघुहारीत आह ।

> सपिण्डीकरणे वृत्ते पृथक्त्वं नोपपद्यते ।

> पृथक्त्वे तु कृते पश्चात् पुनः कार्या सपिण्डता ॥

शातातपः ।

> सपिण्डीकरणाद् ऊर्ध्वं यत्र यत्र प्रदीयते ।

> तत्र पार्वणवच् छ्राद्धं ज्ञेयम् अभ्युदयाद् ऋते ॥ इति ।

तस्यायम् अपवादः । तस्याप्य् अन्नं सोदकुम्भम् इत्य् एकवचनश्रवणात् । अपिशब्दात् संवत्सरान्ते सपिण्डीकरणे ऽप्य् एतत् कार्यम् ॥ १।२५४ ॥

_अपरम् अप्य् अपवादम् आह_ ।

> **मृताहनि तु कर्तव्यं प्रतिमासं तु वत्सरम् ।**

> प्रतिसंवत्सरं चैवमाद्यम् एकादशे ऽहनि ॥ १।२५५ ॥**

यन् मृताहनि संवत्सरं यावत् प्रतिमासं यच् च तत्रैवाहनि प्रतिवर्षं यच् चाद्यं यच् चैकादशे ऽहनि श्राद्धं तद् एवं कार्यम् । एकोद्दिष्टविधानेनेत्य् अर्थः । आद्यशब्देन नवश्राद्धान्य् उच्यन्ते । मासिकानाम् आब्दिकस्य चैकोद्दिष्टत्वं न नित्यं पार्वणवद्भावस्यापि विधानात् । यद् आह जातूकर्ण्यः ।

> पितुः पितृगणस्थस्य कुर्यात् पार्वणवत् सुतः ।

> प्रत्यब्दं प्रतिमासं च विधिर् ज्ञेयः सनातनः ॥

पितृगणस्थः सपिण्डितः । तत्र मासिकेषु [न] व्यवस्थितविकल्पो व्यवस्थाकपाभावात् । अत एवाह कात्यायनः ।

> सपिण्डीकरणाद् ऊर्ध्वं न दद्यात् प्रतिमासिकम् ।

> एकोद्दिष्टविधानेन दद्याद् इत्य् आह शौनकः ॥ \
अत्रैकोद्दिष्टविधानेन मासिकं दद्याद् इत्य् एकः कल्प उक्तः । न दद्याद् इत्य् अपरः । सांवत्सरिकश्राद्धे तु व्यवस्थितविकल्पः । तत्र क्षेत्रजौरसपुत्रिकापुत्राणाम् अग्निमत्त्वं पार्वणवत्त्वे व्यवस्थापकम् । तथा श्राद्धोद्देश्यस्यामावास्यायां प्रेतपक्षे वा मृतत्वं यतित्वं वा येन केनचित् क्रियमाणस्य श्राद्धस्य पार्वणवत्त्वव्यवस्थापकम् । शस्त्रहतश्राद्धस्य कृष्णचतुर्दश्यां क्रियमाणत्वं सर्वम् एव कर्तारं प्रत्येकोद्दिष्टत्वव्यवस्थापकम् । तथा कर्तुर् उद्देश्यस्य वानग्नित्वं तथाग्निमतो ऽपि कर्तुर् औरसक्षेत्रजपुत्रिकापुत्रव्यतिरिक्तत्वम् एकोद्दिष्टत्वव्यवस्थापकम् । मृताहिकाद् अन्यत् संक्रान्त्युपरागमहालयादिकालविहितं तत्रैकोद्दिष्टतया विधिर् एव नास्तीति तत् पार्वणवद् एव कार्यम् । एतां च व्यवस्थाम् आहुर् मुनयः । तत्र तावज् जातूकर्ण्यः ।

**[५४४]**	प्रत्यब्दं पार्वणेनैव विधिना क्षेत्रजौरसौ ।

> कुर्याताम् इतरे कुर्युर् एकोद्दिष्टं सुता दश ॥

कार्ष्णाजिनिः ।

> अग्निप्रधानं पार्वणेनैव विधिना क्षेत्रजौरसौ ।

> कुर्याताम् इतरे कुर्युर् एकोद्दिष्टं सुता दश ॥

कार्ष्णाजिनिः ।

> अग्निप्रधानं सर्वेषाम् अनुष्ठानं गृहाश्रमे ।

> तद् योगात् कृतसाहाय्यः सर्वत्रार्हति पार्वणम् ॥

> निरग्नेर् औरसस्योक्तम् एकोद्दिष्टं मृताहनि ।

> प्रत्यब्दं पार्वणं साग्नेर् अन्येषां न तु पार्वणम् ॥

यत् तु स्मृत्यन्तरम्,

> बह्वग्नयस् तु ये विप्रा ये चैकाग्नय एव च ।

> तेषां सपिण्डनाद् ऊर्ध्वम् एकोद्दिष्टं न पार्वणम् ॥

इति, तत् क्षेत्रजादिव्यतिरिक्तविषयम् । अपुत्रकश्राद्धविषयं वा । पुत्रिकापुत्रो ऽप्य् औरवसत् कुर्यात् तत्समत्वात् । तथा च व्यासः ।

> मुख्य एव सुतः कुर्यात् सपिण्डीकरणं पितुः ।

> औरसस् तु सुतो मुख्यस् तत्समः पुत्रिकासुतः ॥

शङ्खः ।

> अमावास्याक्षयो यस्य प्रेतपक्षे ऽथ वा यदि ।

> सपिण्डीकरणाद् ऊर्ध्वं तस्योक्तः पार्वणो विधिः ॥

प्रेतपक्षो भाद्रपदापरपक्षः । शातातपः ।

> एकोद्दिष्टं जलं पिण्डम् अशौचं प्रेतसत्क्रियाम् ।

> न कुर्यात् पार्वणाद् अन्यद् ब्रह्मीभूताय भिक्षवे ॥

गर्गः ।

> चतुर्दश्यां तु यच् छ्राद्धं सपिण्डीकरणे कृते ।

> तद् एकोद्दिष्टविधिना कर्तव्यं शस्त्रघातिने ॥

तथा ।

> सपिण्डीकरणाद् ऊर्ध्वम् मृते कृष्णचतुर्दशीम् ।

> प्रतिसंवत्सराद् अन्यद् एकोद्दिष्टं न पार्वणम् ॥

प्रजापतिः ।

> संक्रान्ताव् उपरागे च पर्वोत्सवमहालये ।

> निवपेद् अत्र पिण्डांस् त्रीन् एकतस् तु क्षये ऽहनि ॥

कात्यायनः ।

> यानि पञ्चदशादीनि अपुत्रस्येतराण्य् अपि ।

> एकस्यैवात्र दातव्यम् अपुत्रायाश् च सर्वदा ॥

आपस्तम्बः ।

> अपुत्रा ये मृताः केचित् स्त्रियो वा पुरुषाश् च ये ।

> तेषाम् अपि च देयं स्याद् एकोद्दिष्टं न पार्वणम् ॥

अथ मृताहापरिज्ञानविषयाणि वाक्यान्य् उच्यन्ते । तत्र बृहस्पतिः ।

**[५४५]**	न ज्ञायते मृताहश् चेत् प्रमीते प्रोषिते सति ।

> मासश् चेत् प्रतिविज्ञातस् तद् दर्शे स्यान् मृताहनि ॥

मृताहे यत् कार्यं तद् विज्ञातमासामावास्यायां काऋयम् इत्य् अर्थः ।

> यदा मासो न विज्ञातो विज्ञातं दिनम् एव तु ।

> तदा मार्गशिरोमासि माघे वा तद्दिनं भवेत् ॥

> दिनमासौ न विज्ञातौ मरणस्य यदा पुनः ।

> प्रस्थानदिनमासौ तु ग्राह्यौ पूर्वोक्तया दिशा ॥ इति ।

अत्र तिथौ दिनशब्दः । पूर्वोक्तया दिशेत्य् अस्यायम् अर्थः — प्रोषितमरणे मासपरिज्ञाने मृततिथिज्ञानाभावे सति परिज्ञातमासामावास्यायां तस्य मृताहकालः । तथा मृततिथिपरिज्ञाने मासज्ञानाभावे सति तदा मार्गशिरोमासि माघमासे वा तस्यां परिज्ञातायां तिथौ तस्य मृताहकालः । तथैव मृततिथिमासापरिज्ञाने प्रस्थानदिनमासौ ग्राह्यौ यस्यां तिथौ मासे वा प्रस्थानं कृतं तत्रैव तस्य मृताहकालस् तत्राप्य् अभावे मृतवार्ताश्रवणदिने मृताहकाल इति भावः । प्रचेताः: "अपरिज्ञाते मृताहे ऽमावास्यायां श्रवणदिवसे वा" । जातूकर्ण्यः ।

> पितरि प्रोषिते यस्य न वार्ता नैव वागतिः ।

> ऊर्ध्वं पञ्चदशाद् वर्षात् कृत्वा तत्प्रतिरूपकम् ॥

> कुर्यात् तस्य च संस्कारं यथोक्तविधिना ततः ।

> तदादीन्य् एव सर्वाणि शेषकर्माणि संचरेत् ॥

स्मृत्यन्तरम् ।

> न लभ्यते शरीरं चेल् लभ्यन्ते ऽस्थीनि चेत् तदा ।

> घृतेन तानि संसिच्य संस्कुर्याद् विधिना मृतम् ॥

> दग्धान्य् अस्थीनि संप्राप्य क्षीरेणाप्लाव्य तानि तु ।

> तेषाम् अपि न लाभश् चेत् पलाशानां शतत्रयम् ॥

> द्वाषष्ट्यधिकम् आदाय कुर्यात् तत्प्रतिरूपकम् ।

> तत्र द्वात्रिंशतिं(तं) मूर्ध्नि कण्ठे षष्टिं ततः परम् ॥

> वक्षस्य् अशीतिं जघने विंशतिं विंशतिद्वयम् ।

> बाह्वोर् दशाङ्गुलीष्व् अत्र मुष्कयोः षट् च साधने ॥

> चत्वार्य् ऊरुद्वये षष्टिं विंशतिं जानुनोस् ततः ।

> विंशतिं जङ्घयोः पश्चाद् दश् पादाङ्गुलीषु च ॥

**[५४६]**	न्यसेत् पलाशवृत्तानाम् ऊर्णासूत्रेण वेष्टयेत् ।

> लेपयेद् यवपिष्टेन संस्कुर्याद् विधिवत् ततः ॥

> क्षिपेद् उदकधारां तु संस्कारान्ते सुमन्ततः ॥

वृद्धमनुः ।

> जीवन् यदि स आगच्छेद् घृतकुण्डे निमज्ज्य तम् ।

> उद्धृत्य स्नापयित्वास्य जातकर्मादि कारयेत् ॥

> व्रतचर्या द्वादशाहं त्रिरात्रम् अथ वास्य तु ।

> स्नात्वोद्वहेत तां भार्याम् अन्यां वा तदभावतः ॥

> अग्नीन् आधाय विधिवद् व्रात्यस्तोमेन वा यजेत् ।

> तथैन्द्राग्नेयपशुना गिरिं गत्वा स तत्र तु ॥

> इष्टिम् आयुष्मतीं कुर्याद् ईप्सितांश् च क्रतूंस् ततः ॥

आयुष्मतीम् इष्टिम् आयुष्कामेष्टिम् इत्य् अर्थः । मासिकम् आब्दिकं च मृताहे कार्यम् इत्य् उक्तम् । तत्राहःशब्देनाहोरात्र उपलक्ष्यते । स च त्रिविधः — सावनः सौर ऐन्दवश् चेति । तद् उक्तं ब्रह्मसिद्धान्ते ।

> सावनं स्याद् अहोरात्रम् उदयाद् उदयो रवः ।

> सौरस् त्रिंशस् तु राश्यंशस् तिथिसंभोगम् ऐन्दवम् ॥

मेषासिराशेस् त्रिंशम् अंशं यावता कालेन रविर् भुङ्क्ते तावान् कालः सौरो ऽहोरात्रः । ऐन्दवस् तु प्रतिपदादितिथिपरिमितः । स एव मृताहनीत्य् अत्र विवक्षितः । तद् उक्तम् ।

> मासपक्षतिथिस्पृष्टे यो यस्मिन् म्रियते ऽहनि ।

> प्रत्यब्दं च तथाभूतं क्षयाहं तस्य तं विदुः ॥

मासो ऽपि पूर्ववत् त्रिविध एव । तद् उक्तं ब्रह्मसिद्धान्त एव ।

> दर्शाद् दर्शं चान्द्रस् त्रिंशद्दिवसस् तु सावनो मासः ।

> रविसंक्रान्तिकचिह्नः सौरो मासो ऽभिगद्यते तज्ज्ञैः ॥

तथा ।

> चान्द्रः शुक्लादिदर्शान्तः सावनस् त्रिंशता दिनैः ।

> एकराशौ रविर् यावत् कालं मासः स भास्करः ॥

मासश् चान्द्र एव पितृकार्ये ग्राह्यः । स्मरन्ति हि ।

> विवाहादौ स्मृतः सौरो यज्ञादौ सावनः स्मृतः ।

> आब्दिके पितृकार्ये च मासश् चान्द्रमसः स्मृतः ॥ **[५४७]**

लघुहारीतः ।

> चक्रवत् परिवर्तेत सूर्यः कालवशाद् यतः ।

> अतः सांवत्सरं श्राद्धं कर्तव्यं मासचिह्नितम् ॥

> मासचिह्नं तु कर्तव्यं पौषमाधाद्यम् एव हि ।

> अतश् चान्द्रविधानेन मासः स परिकीर्तितः ॥

पौषादिसंज्ञा चान्द्रस्यैव हि । तथा हि — पुष्येण युक्तश् चन्द्रो यस्यां सा पौषी सा यस्मिन् मासि स पौषो मासः । एवं माघादयो ऽपि । यद्य् अपि द्व्यहत्र्यहादौ पौर्णमासी भवति तथापि नासौ पौषादिसंज्ञकः । मासार्थमाससंवत्सराणाम् एव पौषादिः संज्ञा न द्व्यहादेस् तद् आह पाणिनिः: "सास्मिन् पौर्णमासीति संज्ञायाम्" (पाण् ४।२।२१) इति । न च सौरसावनमासयोर् उक्तप्रकारपौर्णमासीनियमो ऽस्ति । तस्माच् चान्द्र एव मासो मासिक आब्दिके च ग्राह्यः । यत् पुनः स्मृत्यन्तरे ऽप्य् उक्तम्,

> यस्मिन् राशौ गते सूर्ये विपत्तिं याति मानवः ।

> तद्राशाव् एव कर्तव्यं पितृकार्यं मृताहनि ॥

अधिमासमरणविषयम् एतत् । यद् आह स एव,

> अधिमासे विपत्तिश् चेत् सौरं मासं समाश्रयेत् ।

> स एव दिवसस् तस्य श्राद्धपिण्डोदकादिषु ॥ इति ।

अधिमासमृतस्य पुनस् तद् अधिमासप्राप्तौ सत्याम् एतद् वेदितव्यम् । तथा च भृगुः ।

> मलमासमृतानां तु यच् छ्राद्धं प्रतिवत्सरम् ।

> मलमासे तु तत् कार्यं नान्येषां तु कथंचन ॥

[अन्येषां मलमासमध्ये ऽमृतानाम् । मलमासमध्ये सांवत्सरिकं न कार्यम् । किं तु तद्व्यपगम इत्य् अर्थः । ] कः पुनर् अधिमासो नामेत्य् अपेक्षायाम् आह गर्गः ।

> यदा चान्द्रेषु मासेषु मेषादिं क्रमते रविः ।

> चैत्रादय्स् तदोच्यन्ते तदभावे ऽधिमासकः ॥

लघुहारीतो ऽपि ।

> इन्द्राग्नी यत्र हूयेते मासादिः स प्रकीर्तितः ।

> अग्नीषोमौ स्मृतौ मध्ये समाप्तौ पितृसोमकौ ॥

> तम् अतिक्रम्य तु यदा रविर् गच्छेत् कदाचन ।

> आद्यो मलिम्लुचो ज्ञेयो द्वितीयो प्रकृतः स्म्र्तः ॥

इन्द्राग्नी यत्रे हूयेते इति शुक्लप्रतिपद उपलक्षणम् । अग्नीषोमाव् इति कृष्णप्रतिपदः । **[५४८]** पितृसोमाव् इति दर्शस्य । एतेन चान्द्रो मास उपलक्षितः । तं मासं समतिक्रम्यान्यस्मिन् मासे यदा सूर्यो राश्यन्तरं गच्छेत् तदा पूर्वो मलिम्लुचः । उत्तरः प्रकृतः । शातातपः ।

> सिनीवालीम् अतिक्रम्य यदा संक्रमते रविः ।

> मलमासस् तु स प्रोक्तस् तत् कार्यं तूत्तरे भवेत् ॥

सिनीवालीं इति सकलसिनीवाल्यन्तमासाभिप्रायम् । काठकगृह्य ।

> यस्मिन् मासे न संक्रान्तिः संक्रान्तिद्वयम् एव वा ।

> मलमासः स विज्ञेयो मासे त्रिंशत्तमे भवेत् ॥

तत्र मलिम्लुचे ऽपि मासिकं श्राद्धं कार्यम् इत्य् आह कुथुमिः ।

> अब्दम् अम्बुघटं दद्याद् अन्नं चामिषसंयुतम् ।

> संवत्सरे विवृद्धे ऽपि प्रतिमासं च मासिकम् ॥

हारीतः ।

> असंक्रान्ते ऽपि कर्तव्यम् आब्दिकं प्रथमं द्विजैः ।

> तथैव मासिकं पूर्वं सपिण्डीकरणं तथा ॥

पूर्वं प्रथमसंवत्सरविहितं मासिकम् । न तु दर्शश्राद्धम्, तस्य हि तत्र निषेधम् आह ऋष्यशृङ्गः ।

> संवत्सरातिरेको वै मासो यः स्यात् त्रयोदशः ।

> तस्मिंस् त्रयोदशं श्राद्धं न कुर्याद् इन्दुसंक्षये ॥

यत् तु शातातपेनोक्तम्,

> एकसंज्ञौ यदा मासौ स्यातां संवत्सरे क्वचित् ।

> तत्राद्ये पितृकार्याणि देवकर्याणि चोत्तरे ॥

इति, तत् सपिण्डीकरणपर्यन्तपितृकार्यविषयम् । अत एव लघुहारीतः ।

> सपिण्डीकरणाद् ऊर्ध्वं यत् किंचिच् छ्राद्दिकं भवेत् ।

> इष्टं वाप्य् अथ वा पूर्तं तत्र कुर्यान् मलिम्लुचे ॥

यत् तु सत्यव्रतः,

> वर्षे वर्षे तु यच् छ्राद्धं मातापित्रोर् मृताहनि ।

> मलमासे न कर्तव्यं व्याघ्रस्य वचनं यथा ॥

इति, तद् अधिमासाद् अन्यत्र मृतस्य प्रथमाब्दिकश्राद्धव्यतिरिक्तश्राद्धविषयम् । यतु तु गभस्तिवाक्यम्,

> न कुर्यान् मलमासे तु कर्मी कर्म कथंचन ।

> मुक्त्वा नैमित्तिकं श्राद्धं तद् धि तत्रैव कीर्तितम् ॥

> एकोद्दिष्टं हि यच् छ्राद्धं तन् नैमित्तिकम् उच्यते ।

> तत् कार्यं पूर्वमानेन कालाधिक्ये ऽपि धर्मतः ॥ **[५४९]**

इति, तत् सपिण्डीकरणात् प्राक्तनैकोद्दिष्टविषयम् । यच् च वृद्धवसिष्ठेनोक्तम्,

> श्राद्धीये ऽहनित् संप्राप्ते अधिमासो भवेद् यदि ।

> श्राद्धद्वयं प्रकुर्वीत ह्य् एवं कुर्वन् न मुह्यति ॥

इति, तन् मासिकविषयम् । वार्षिकविषये तु लघुहारीतः ।

> प्रत्यब्दं द्वादशे मासि कार्या पिण्डक्रिया बुधैः ।

> क्वचित् त्रयोदशे ऽपि स्याद् आद्यं मुक्त्वा तु वत्सरम् ॥

अस्यार्थः — सर्वदा द्वादशे मासि परिसमाप्ते त्रयोदशे च प्राप्ते सांवत्सरिकं कार्यम् अधिमादोपनिपाते तु त्रयोदशे व्यतीते चतुर्दशे च प्रवृत्ते पिण्डक्रिया कार्या । आद्ये तु संवत्सरे ऽधिमासे त्रयोदश एवाब्दिकं कार्यम् इति । प्रसङ्गाद् अन्यद् अपि मलमासविषयं किंचिद् उच्यते । तत्र बृहस्पतिः ।

> नित्यनैमित्तिके कुर्यात् प्रयतः सन् मलिम्लुचे ।

> तीर्थस्नानं गजच्छायां प्रेतश्राद्धं तथैव च ॥

मत्स्यपुराणे ।

> चन्द्रसूर्यग्रहे चैव मरणे पुत्रजन्मनि ।

> मलमासे ऽपि देयं स्याद् दत्तम् अक्षयकारकम् ॥

वृद्धमनुः ।

> अग्न्याधेयं प्रतिष्ठां च यज्ञदानव्रतानि च ।

> वेदव्रतवृषोत्सर्गचूडाकरणमेखलाः ॥

> मङ्गल्यम् अभिषेकं च मलमासे विवर्जयेत् ॥

वृषोत्सर्गस्य च नैकादशाहिकस्य प्रतिषेधः । तस्य नियतकालत्वात् प्रेतोपकारकत्वाच् च ।

> बाले वा यदि वा वृद्धे शुक्रे चास्तम् उपागते ।

> मलमास इवैतानि वर्जयेद् देवदर्शनम् ॥

> वापीकूपतडागादिप्रतिष्ठा यज्ञकर्म च ।

> न कुर्यान् मलमासे च महादानव्रतानि च ॥

देवदर्शनं सोमेश्वरादिदेवदर्शनं तच् चात्र प्रथमं विवक्षितम् । गृह्यपरिशिष्टात् ।

> अवषट्कारहोमाश् च पर्व चाग्रा(ग्र)यणं तथा ।

> मलमासे ऽपि कर्तव्यं काम्या इष्टीर् विवर्जयेत् ॥

पराशरः ।

> उपाकर्म तथोत्सर्गप्रसवाहोत्सवाष्टकाः ।

> मासवृद्धौ पराः कार्या वर्जयित्वा च पैतृकम् ॥

प्रसवनिमित्तं जातकर्मादि कार्यम् एव । अत एवाह सत्यव्रतः ।

**[५५०]**	जातकर्मणि यच् छ्राद्धं नवश्राद्धं तथैव च ।

> प्रतिसंवत्सरं श्राद्धं मलमासे ऽपि तत् स्मृतम् ॥ इति ।

अत एव प्रसवनिमित्तो ऽन्य एवोत्सवः शिष्टाचारप्राप्तो ऽत्र प्रतिषिध्यते । पैतृकम् इति चन्द्रसूर्योपरागगजच्छायाश्राद्धादि कथ्यते । यस्यास्व्श्यकस्य नाश्ति कालान्तरम् । अत एव मत्स्यपुराणम् ।

> चन्द्रसूर्यग्रहे चैव मरणे पुत्रजन्मनि ।

> मलमासे ऽपि देयं स्याद् दत्तम् अक्षयकारकम् ॥

सत्यः ।

> देवतारामवाप्यादिप्रतिष्ठोदङ्मुखे रवौ ।

> दक्षिणाशामुखे कुर्वन् न तत्फलम् अवाप्नुयात् ॥

प्रासङ्गिकं परिसमाप्य प्रकृतम् अनुसरामः ॥ १।२५५। ॥

> **पिण्डांस् तु गोऽजविप्रेभ्यो दद्याद् अग्नौ जले ऽपि वा ।**

> प्रक्षिपेत् सत्सु विप्रेषु द्विजोच्छिष्टं न मार्जयेत् ॥ १।२५६ ॥**

पार्वणादिश्राद्धसंबन्धिनः पिण्डान् गोछागविप्राणाम् अन्यतमाय दद्याद् अन्यतमं भोजयेद् इत्य् अर्थः । अथ वाग्नौ जले ऽपि वा प्रक्षिपेत् स्तसु विप्रेषु स्वस्माद् आसनाद् अनुत्थितेषु तद् उच्छिष्तं न मार्जयेन् न शोधयेत् । पिण्डान् इति बहुवचनम् अविवक्षितम् । तेन पत्नीप्राशिते मध्यमपिण्डे पिण्डद्वयस्यापि प्रतिपत्तिः कार्या । अत्र मत्स्यपुराणम् ।

> पिण्डांस् तु गोऽजविप्रेभ्यो दद्याद् अग्नौ जले ऽपि वा ।

> विप्रान्ते वाथ विधिवद् वयोभिर् अथवाशयेत् ॥

> पत्नीं वा मध्यमं पिण्डम् आश्रयेद् विनयान्विताम् ।

> आधत्त पितरो गर्भम् अन्तः साम्तानवर्धनम् ॥

वयांसि पक्षिणः । मनुः ।

> पतिव्रता धर्मपत्नी पितृपूजनतत्परा ।

> मध्यमं तु ततः पिण्डम् अद्यात् सम्यक् सुतार्थिनी ॥

> आयुष्मन्तं सुतं सूते यशोमेधासमन्वितम् ।

> धनवन्तं प्रजावन्तं सात्त्विकं धार्मिकं शुचिम् ॥

बृहस्पतिः ।

> अन्यदेशस्थिता पत्नी रोगिणी गर्भिणी तथा ।

> तदा तं जीर्णवृषभश् छागो वा भोक्तुम् अर्हति ॥

शङ्खलिखितौ: "एवं वरान् याचयित्वा नमस्कृत्य पिण्डान् अप्सु विन्यसेद् अग्नौ वा निक्षिपेत् । पत्नी वा मधयं पिण्डम् अश्नीयाद् आर्तवस्नाता । **[५५१]** अगृहीतगर्भात्रार्तवस्नातेत्य् उच्यते । यमः ।

> अप्स्व् एकं प्लावयेत् पिण्डम् एकं पत्न्यै निवेदयेत् ।

> एकं च जुहुयाद् अग्नौ त्रयः पिण्डाः प्रकीर्तिताः ॥

वायुपुराणे ।

> पिण्डम् अग्नौ सदा दद्याद् भोगार्थी सततं नरः ।

> पत्न्यै प्रजार्थी दद्याद् वै मद्यमं मन्त्रपूर्वकम् ॥

> उत्तमां गतिम् अन्विच्छन् गोभ्यो नित्यं प्रयच्छति ।

> आज्ञां प्रज्ञां यशः कीर्तिम् अप्सु पिण्डं निधापयेत् ॥

> प्रार्थयन् दीर्घम् आयुश् च वायसेभ्यः प्रयच्छति ।

> आकाशं गमयेद् अप्सु स्थितो वा दक्षिणामुखः ॥

> पितॄणां स्थानम् आकाशं दक्षिणादिक् तथैव च ॥

द्विजोच्चिष्टमार्जने वसिष्ठो ऽन्यथाह ।

> श्राद्धे नोद्वासनीयानि उच्छिष्टान्य् आ दिनक्षयात् ।

> च्योतन्ते वै स्वधाधारास् ताः पिबन्त्य् अकृतोदकाः ॥ १।२५६ ॥

_येन द्रव्येण यावती तृप्तिः पितॄणां भवति तद् आह_ ।

> **हविष्यान्नेन वै मासं पायसेन तु वत्सरम् ।**

> मात्स्यहारिणकौरभ्रशाकुनच्छागपार्षतैः ॥ १।२५७ ॥**

> एइणरौरववाराहशाशैर् मांसैर् यथाक्रमम् ।**

> मासवृद्ध्याभितृप्यन्ति दत्तैर् हि पितामहाः ॥ १।२५८ ॥**

हविष्यान्नेन प्रदत्तेन पितृपितामहाद्या उद्देश्या मासं तृप्यन्ति । हविष्यम् आह मनुः ।

> मुन्यन्नानि पयःसोमौ मांसं यच् चानुपस्कृतम् ।

> अक्षारलवणं चैव प्रकृत्या हविर् उच्यते ॥

पयसि शृत ओदनः पायसः । तेन दत्तेन वत्सरं यावत् पित्रादयस् तृप्यन्ति । तद् उक्तम्,

> संवत्सरं तु गव्येन पयसा पायसेन च ।

इति मनुना । पायसश् चाप्रतिषिद्धपयो(या) ग्राह्यः । तत्र पयोविशेषनिषेधम् आह मार्कण्डेयः ।

> मार्गम् आविकम् औष्ट्रं च सर्वम् ऐकशफं च यत् ।

> माहिषं चामरं चैव धेन्वा यच् चाप्य् अनिदशम् ॥

**[५५२]**	पित्रर्थं मे प्रयच्छस्वेत्य् उक्त्वा यच् चाप्य् उपाहृतम् ।

> वर्जनीयं सदा सद्भिस् तत् पयः श्राद्धकर्मणि ॥

मत्स्यस्येदं मांसं मात्स्यं तेन दत्तेन द्वौ मासौ पित्रादयस् तृप्यन्ति । मत्स्यश् चात्र भक्षणार्थ एव पाटीनप्रभृतिर् ज्ञेयः । हरिणस्येदं हारिणम् । एवम् औरभ्रादिषु माससंख्यावृद्धिर् द्रष्टव्या । उरभ्रो मेषः । तस्येदम् औरभ्रम् । एवं शाउकनादीन्य् अपि । शकुनिः पक्षी । सो ऽप्य् अत्र शिष्टभोजनीय एव ग्राह्यः । छागः प्रसिद्धः । पृषतश् चित्रमृगः । एणः कृष्णमृगः । लोहितस् तु हरिणः । तद् उक्तम् आयुर्वेदे ।

> एणः कृष्णस् तयोर् ज्ञेयस् ताम्रो हरिण उच्यते ।

रुरुर् मृगविशेषः । वराहो ऽत्रारण्यो न ग्राम्यो ऽत्यन्ताभक्ष्यत्वात् । शशस्येदं शाशम् । अत्र मनुः ।

> तिलैर् व्रीहियवैर् माषैर् अद्भिर् मूलफलेन वा ।

> दत्तेन मासं प्रीयन्ते पितरो विधिवन् नृणाम् ॥

तथा ।

> वाध्रीणसस्य मांसेन तृप्तिर् द्वादशवार्षिकी ॥

विष्णुः: "तिलैर् व्रीहियवैर् माषैर् अद्भिर् मूलफलैः शाकैः स्यामकैः प्रियङ्गुभिर् नीवारैर् मुद्गैर् गोधूमैर् मासं प्रीयन्ते । नव गावयेनैकादश तूपरेणाजेन" । गवयस्येदं गावयम् । तेन नव मासान् प्रीयन्ते । तूपरः शृङ्गहीनः । शङ्खः ।

> लाजान् मधुयुतान् दद्यात् सक्तूञ् शर्करया सह ।

> दद्याच् छ्राद्धे प्रयत्नेन शृङ्गाटकगवेधुकम् ॥

शृङ्गाटकं जलजं त्रिकण्टकम् । गवेधुकं शङ्खाकारं तृणविशेषफलम् ॥ १।२५७, २५८ ॥

> **खड्गामिषं महाशल्कं मधु मुन्यन्नम् एव च ।**

> लोहामिषं कालशाकं मांसं वाध्रीणसस्य च ॥ १।२५९ ॥**

> यद् ददाति गयास्थश् च सर्वम् आनन्त्यम् अश्नुते ।**

खड्गो गण्डकाख्यो मृगविशेषः । तद् आमिषम् । महाशल्को मत्स्यविशेषः । तेन च तन्मांसं लक्ष्यते । मधु क्षौद्रम् । मुन्यन्नम् आरण्यं नीवारादि सस्यम् । लोहो लोहितच्छागस् तदामिषम् । कालशाकः प्रसिद्धः । वाध्रीणस उक्तो निगमे ।

> त्रिपिबं त्व् इन्द्रियक्षीणं श्वेतं वृद्धम् अजापतिम् ।

> वाध्रीणसं तु तं प्राहुर् याज्ञिकाः श्राद्धकर्मणि ॥ **[५५३]**

यस्य पिबतः कर्णौ जलं स्पृशतः स त्रिपिबस् त्रिभिर् मुखेन कर्णाभ्यां च पिबन्तीति व्युत्पत्त्या । क्षीणेन्द्रियं संभोगाक्षमम् अजापतिम् अजम् इत्य् अर्थः । तस्य मांसम् । तथा ।

> कृष्णग्रीवो रक्तशिराः श्वेतपक्षो विहंगमः ।

> स वै वाध्रीणसः प्रोक्तः इत्य् एषा नैगमी श्रुतिः ॥

तस्य मांसं वा । तथा गयास्थो यद् ददाति च । एतत् सर्वम् आनन्त्यम् अक्षयत्वम् अश्नुते प्राप्नोति । एतज्जनिता तृप्तिर् अनन्ता भवतीति तात्पर्यार्थं । गयाग्रहणं प्रदर्शनार्थम् । अत एवोक्तम् ।

> गङ्गाद्वारे प्रयागे च नैमिषे पुष्करे ऽर्बुदे ।

> संनिहित्यां गयायां च श्राद्धम् अक्षयतां व्रजेत् ॥

अत्र वायुपुराणम् ।

> श्यामाकैर् इक्षुभिश् चैव पितॄणां सार्वकालिकम् ।

> कुर्याद् आग्रयणं यस् तु स शीघ्रं सिद्धिम् आप्नुयात् ॥

> श्यामाका हस्तिनामानो विद्धि तान् यज्ञनिःसृतान् ।

> प्रशान्तिकाः प्रियङ्गुश् च ग्राह्याः स्युः श्राद्धकर्मणि ॥

> एतान्य् अपि समानि स्युः श्यामाकानां सदा गुणैः ।

> कृष्णमाषास् तिलाश् चैव श्रेष्ठाः स्युर् यवशालयः ॥

> महायवा व्रीहियवास् तथैव च मधूलिकाः ।

> कृष्णाः श्वेता लोहिताश् च ग्राह्याः स्युः श्राद्धकर्मणि ॥

> बिल्वामलकमृद्वीकापनसाम्रातदाडिमम् ।

> भव्यपालेवताक्षोटखर्जूरामलकानि च ॥

> कशेरुः कोविदारश् च तालकन्दं तथा बिसम् ।

> तमालं शतकन्दं च मध्यालुः शीतकन्दकम् ॥

> कलायं कालशाकं च सुनिषण्णं सुवर्चला ।

> मांसं शाकं दधिक्षीरं चञ्चुर् वेत्राङ्कुरस् तथा ॥

> कट्फलं कङ्कणी द्राक्षा लकुचं मोचम् एव च ।

> कर्कन्धुर् जीरकं चारं तिन्दुकं मधुसाह्व्यम् ॥

> वैकङ्कतं नागरिकं शृङ्गाटकपरूषकम् ।

> पिप्पली मरिचं चैव पटोलं बृहतीफलम् ॥

> सुगन्धिमत्स्यमांसं च कलायाः सर्व एव च ।

> एवमादीनि चान्यानि स्वादूनि मधुराणि च ॥

**[५५४]**	नागरं चात्र वै देयं दीर्घमूलकम् एव च ॥

आदित्यपुराणे ।

> मधुकं रामठं चैव कर्पूरं मरिचं गुडम् ।

> श्राद्धकर्मणि शस्तानि सैन्धवं त्रपुसं तथा ॥

मार्कण्डेयपुराणे ।

> यवव्रीही सगोधूमौ तिलमुद्गाः ससर्षपाः ।

> प्रियङ्गवः कोविदारो निष्पावाश् चात्र शोभनाः ॥

वायुपुराणे ।

> भक्षान् पूपं करम्भं च इष्टकाघृतपूरकान् ।

> कृसरा मधुसर्पिश् च पयः पायसम् एव च ॥

> स्निग्धम् उष्णं च यो दद्याद् अग्निष्टोमफलं लभेत् ।

> दधि गव्यम् असंसृष्टं भक्ष्यान् नानाविधान् अपि ॥

> दत्वा न शोचति श्राद्धे वर्षासु च मघासु च ।

> घृतेन भोजयेद् विप्रान् घृतं भूमौ समुसृजेत् ॥

> शर्कराक्षीरसंयुक्ताः पृथुका नित्यम् अक्षयाः ।

> स्युश् च संवत्सरं प्रीताः कुकरैर् मेषकैणकैः ॥

> सक्तूंल् लाजांस् तथा पूपान् कुल्माषान् व्यञ्जनैः सह ।

> सर्पिःस्निग्धानि सर्वाणि दध्ना संस्कृतस्य भोजयेत् ॥

> श्राद्धेष्व् एतानि यो दद्यात् पितरः प्रीणयन्ति तम् ॥

मत्स्यपुराणे ।

> यत् किंचिन् मधुना मिश्रं गोक्षीरघृतपायसैः ।

> दत्तम् अक्षयम् इत्य् आहुः पितरः पञ्च देवताः ॥

ब्रह्मपुराणे ।

> अलाबुं ग्रीवकं चाणु कर्करीं त्रपुसं तथा ।

> मधूकं नारिकेलं च लकुचं च हरीतकीम् ॥

> माराक्षं दधिशाकं च शाकम् उत्पलसंज्ञितम् ।

> भृङ्गराजम् अदुष्टानि वन्यानि च निवेदयेत् ॥

> अथ मूलानि देयानि शुण्ठ्यार्द्रकबिसानि च ।

> तमालं शतकन्दं च बहुसूची च कण्टकी ॥

> कूर्चालकं च पिण्डालं दीर्घमूलं वरूटकम् ।

> देयं तक्रं तु सद्यस्कं नवनीताद् अनुद्धृतम् ॥

> पक्वं तु गोरसं देयं घृतात् पक्वाद् अनन्तरम् ।

> निर्दोषायाश् च गोः क्षीरं क्वथितं शर्करानुगम् ॥

> आरण्यमहिषीक्षीरं शर्कराशुण्ठिसंयुतम् ।

> मध्वाक्तं तुहिनं चैव दद्याद् अमृतम् एव तत् ॥

**[५५५]**	दधिशुक्तं च दातव्यं सर्वत्र दधिसंभवम् ।

> दापयेन् मरिचोपेतं युक्तं मधुगुडैर् अपि ॥

पुलस्त्यः ।

> मुन्यन्नं ब्राह्मणस्योक्तं मांसं क्षत्रियवैश्ययोः ।

> मधुप्रदानं शूद्रस्य सर्वेषां चाविरोधि यत् ॥ १।२५९ ॥

_तथा_ ।

> **वर्षास्व् एवं त्रयोदश्यां मधासु च न संशयः ॥ १।२६० ॥**

वर्षासु या त्रयोदशी याश् च मधास् तस्यां तासु च यत् पितृभ्यो ददाति तद् अपि तृप्तिलक्षणस्य फलस्यानन्त्यम् अश्नुते । अनन्तां पितृतृप्तिं साधयतीत्य् अर्थः । अत्र च प्रोष्ठपद्य् अपरपक्षे या त्रयोदशी याश् च मघास् ता एव गृह्यन्ते । मनुः ।

> यत् किंचिन् मधुसंयुक्तं प्रदद्यात् तु त्रयोदशीम् ।

> तद् अप्य् अक्षयम् एव स्याद् वर्षासु च मघासु च ॥

त्रयोदशीम् इति द्वितीया सप्तम्यर्थे । पितृगाथा ।

> अपि नः स कुले भूयाद् यो नो दद्यात् त्रयोदशीम् ।

> पायसं मधुसर्पिर्भ्यां वर्षासु च मघासु च ॥

वसिष्ठः ।

> पिता पितामहश् चैव तथैव प्रपितामहः ।

> उपासते सुतं जातं शकुन्ता इव पिप्पलम् ॥

> मधुमांसैश् च शाकैश् च पयसा पायसेन च ।

> एष नो दास्यति श्राद्धं वर्षासु च मधासु च ॥

पैठीनसिः ।

> अजेन सर्वलोहेन वर्षासु च मघासु च ।

> पुत्रो वा यदि वा पौत्रो यो नो दद्यात् त्रयोदशीम् ॥

पितृगाथे ।

> अपि जायेत सो ऽस्माकं कुले कश्चिन् नरोत्तमः ।

> प्रावृट्काले ऽसिते पक्षे त्रयोदश्यां समाहितः ॥

> मधूत्कटेन यः श्राद्धं पायसेन समाचरेत् ।

> कार्तिकं सकलं वापि प्राक्छाये कुञ्जरस्य वा ॥

यत् तु बृहस्पतिनोक्तम्,

> कृष्णपक्षे त्रयोदश्यां यः श्राद्धं कुरुते नरः ।

> पञ्चत्वं तस्य जानीयाज् ज्येष्ठपुत्रस्य निश्चितम् ॥

इति, यच् च षट्त्रिंशन्मतम्,

> गृही त्रयोदशीश्राद्धं न प्रकुर्वीत पुत्रवान् ।

> उपवासं च संक्रान्तौ चन्द्रसूर्यग्रहे तथा ॥

**[५५६]**	त्रयोदश्यां तु वै श्राद्धं न कुर्यात् पुत्रवान् गृही ।

> नेष्यते चोपवासश् च कैश्चिद् अप्य् अयनद्वये ॥

इति, तत्रेदं चिवारणीयम् — किं सर्वापरपक्षेषु ज्ञातिश्रैष्ठ्यादिकामस् त्रयोदश्याम् एवापरपक्षिकं श्राद्धं कुर्याद् इत्य् अनेन यद् विहितं तस्यैष निषेधः । यदि वा युगादिषु श्राद्धं कुर्याद् इति विधितो भाद्रपदासितत्रयोदश्यां यत् प्राप्तं तस्य निषेधः । यद् वा तिस्रो ऽष्टकास् तिस्रो ऽन्वष्टकाः प्रोष्ठपद्यूर्ध्वं त्रयोदशीव्रीहियवपाकौ चेतु अनेन । तत्र युगादित्वप्रयुक्तं प्रोष्ठपद्यूर्ध्वं त्रयोदशीत्वप्रयुक्तं यच् छ्राद्धं तन् नित्यं तस्य चेद् अयं प्रतिषेधस् तदा विहितत्वात् प्रतिषिद्धत्वाच् च विकल्प आपद्येतातिरात्रष्ōडशिग्रहणाग्रहणवत् । न च वाच्यं सामान्यविषयाद् विधेः पुत्रवद्गृहिरूपविशेषविषयो निषेधो बलवान् अतो न विकल्प इति । यद्विषयो हि निषेधस् तद्विषयां निषेध्यप्राप्तिम् अपेक्षते । प्रसक्तिपूर्वकत्वान् निषेधस्य । ततश् च पुत्रवद्गृहिविषया त्रयोदशीश्राद्धप्राप्तिर् अस्तीति निषेधाद् एव गम्यते । अतो हि दुर्निवारो विकल्पः । ननु च नायं प्रसज्यप्रतिषेधः हिं तु पर्युदासः, ततश् च पुत्रवद् गृहिव्यतिरिक्तं प्रत्य् एव श्राद्दविधिर् अयम् अतो न विकल्पः । तन् न । तथा सति हि न कुर्याद् इत्य् अन्वयो न स्यात् । किं तु न गृही न पुत्रवान् इति स्यात् । न चार्थपदक्रमान् यथाभावः कार्यो हेत्यभावात् । न च करोत्य् अर्थान्वितो नञ्पर्युदासो भवति किं तु नामान्वितो धात्वन्तरान्वितश् च । तस्मान् न नैत्यकत्रयोदशीश्राद्धविषयो ऽयं प्रतिषेधः, किं तु काम्यविष्य एव । न हि तद्विषयत्वे विकल्पः प्रसज्येत । न हि रागप्राप्तं कलञ्जभक्षणं तत्प्रतिषेधेन विकल्प्यते । ननु च कलञ्जभक्षणम् अशास्त्रीयम् । शास्त्रीयश् च तत्प्रतिषेधस् तस्माद् अविकल्पः । तर्योदशीश्राद्धं तु काम्यम् अपि शास्त्रेण विहितम् । अतो युक्तस् तस्य शास्त्रीयेण प्रतिषेधेन विकल्पः । सत्यं विहितम्, किं तु फलं प्रत्य् उपायतया न पुनर् अनुष्ठेयतया । अनुष्ठेयता च तस्य फलरागनिबन्धनैव । अतो युक्ता कलञ्जभक्षणतुल्यता । येषाम् अपि मते यत्र विधिः पुरुषं प्रवर्तयति तस्य फलसाधनत्वं शास्त्राद् अवबुध्यत इति, तन्मते ऽपि विषयस्य फलसाधनत्वावगमपरम् एव विधेः प्रवत्रकत्वं प्रतीयते, न पुरुषप्रवृत्तिसिद्ध्यर्थं फलरागत एव तत्सिद्धेः । त्रिकालायां ह्य् अप्राप्तौ विधिर् अर्थवान् । अत एवाहुः: "अप्रवृत्तप्रवर्तको विधिर् अज्ञातजापकश् च" इति । **[५५७]** तस्माद् यत् काम्यं त्रयोदशीश्राद्धं तद्विषयो ऽयं निषेधो न पुनर् यन् नित्यं तद्विषयः । अत एव आपस्तम्बः काम्यस्यैवास्य निन्दाम् आह: "सर्वेष्व् एवापरपक्षस्याहःसु क्रियमाणं पितॄन् प्रीणाति कर्तुस् तु कालादिनियमात् फलविशेषः । प्रथमे ऽहनि क्रियमाणं स्त्रीप्रायम् अपत्यं जायते । द्वितीये स्तेनास् तृतीये ब्रह्मवर्चस्विनः । चतुर्थे क्षुद्रपशुमान् । पञ्चमे बहुपुमांसो बह्वपत्यो न चानपत्यः प्रमीयते । षष्ठे ऽध्वशीलो ऽक्षशीलश् च । सप्तमे कृषेर् वृद्धिः । अष्टमे पुष्टिर् नम एकशफो दशमे व्यवहारे राद्धिः । एकादशे कृष्णायसत्रपुसीसम् । द्वादशे पशुमांस् त्रयोदशे बहुपुत्रो बहुमित्रो दर्शनीयपत्यो युवमारिणस् तु भवन्ति । चतुर्दश् आयुधे राद्धिः । पञ्चदशे पुष्टिः" इति । सर्वेष्व् एवापरपक्षस्याहःसु क्रियमाण इत्य् अनेनापरपक्षिकस्य श्राद्धस्य नित्यत्वम् आह । क्रतुस् तु कालानियमात् फलविशेष इत्य् अनेन तु प्रतिपदादितिथिनियमेन तदैव क्रियमाणं फलविशेषप्रदं भवतीत्य् आह । तस्मात् काम्यस्यैव त्रयोदशीश्राद्धस्य प्रतिषेधो ऽयम् । या तु षट्त्रिंशन्मते मघाश्राद्धस्य निन्दा,

> मघासु कुर्वतः श्राद्धं ज्येष्ठः पुत्रो विनश्यति ।

> संक्राताव् उपवासश् च चन्द्रसूर्यग्रहे तथा ॥

इति, सा न निषेधं कल्पयति कॢप्तत्वात् तस्य । तथा च कन्यागतापरपक्षाधिकारे देवीपुराणम् ।

> तत्रापि महती पूजा कर्तव्या पितृदैवते ।

> ऋक्षे पिण्डप्रदानं तु ज्येष्ठपुत्री विवर्जयेत् ॥ इति ।

पितृदैवतम् ऋक्षं मघा । पूजा श्राद्धम्, तेन पिण्डदानसहितम् एव भाद्रपदापरपक्षमघासु श्राद्धं निन्दितम् । न श्राद्धमात्रं पिण्डदानस्यैव प्रतिषिद्धत्वात् । न च निषेधवाक्ये पिण्डदानशब्दः श्राद्धलक्षकः, लक्षणाकारणाभावात् । एवं तावन् मघाश्राद्धं पिण्डदानरहितम् उक्तम्, श्राद्धान्तराण्य् अपि पिण्डदानरहितान्य् उक्तान्य् मत्स्यपुराणे ।

> अयनद्वितये श्राद्धं विषुवद्द्वितये तथा ।

> संक्रान्तिषु च सर्वासु पिण्डनिर्वपणाद् ऋते ॥

**[५५८]**	वैशाखस्य तृतीयायां नवम्यां कार्तिकस्य च ।

> श्राद्धं कार्यं च शुक्लायां संक्रान्तिविधिना नरैः ॥

महाभारते ।

> नक्षत्रेण न कुर्वीत यस्मिञ् जातो भवेन् नरः ।

> न प्रोष्ठपदयोः कार्यं तथाग्नेये च भारत ॥

> दारुणेषु च सर्वेषु प्रत्यवरे च विवर्जयेत् ।

> ज्योतिषे यानि चोक्तानि तानि सर्वाणि वर्जयेत् ॥

आग्नेयं कृत्तिकाः । दारुणानि आर्द्राश्लेषाज्येष्ठामूलानि । जन्मनक्षत्रात् पञ्चमं चतुर्दशं त्रयोविंशं च प्रत्यरम् । श्राद्धनिषेधो ऽयं कृष्णपक्षश्राद्धविषयः । तद् ध्य् अनियमेनैकस्यां तिथौ कर्तव्यम् इत् प्रतिषिद्धं परित्यज्यान्य् अत्रापि शक्यं कर्तुम् इति प्रतिषेधे ऽपि नात्यन्तबाधः। अन्यविषयत्वे तु श्राद्धविधेर् अत्यन्तिको बाध आपद्यते । ज्योतिषम् ।

> साधारणध्रुवोग्रेषु मैत्रे ऽपि च न शस्यते ।

> मनुष्याणां प्रेतक्रिया कथंचित् त्रिपुष्करे यमलधिष्ण्ये च ॥

साधारणे कृत्तिकाविशाखे । उत्तरात्रयं रोहिणी च ध्रुवाणि । उग्राणि पूर्वात्रयं भरणी मघाश् च । मैत्रम् अनुराधा । त्रिपुष्करं त्रिपात् । यमलं द्विपात् । पुत्रादिनापि क्रियमाणं श्राद्धं तत्पित्रादीनां तृप्तिलक्षणं फलं साधयतीति शास्त्रप्रामान्याद् आश्रयणीयम् । तथा पित्रापि क्रियमाणा वैश्वानरेज्या पुत्रस्य ब्रह्मवर्चसादिकं निष्पादयतीति । एवं च सति पितृतृप्त्याश्रितो ऽतिशयो हविर्विशेषात् कालविशेषाद् देशविशेषाच् च भवतीति शक्यं शात्राद् अवगन्तुम् ॥ १।२६० ॥

_कृष्णपक्षे श्राद्धम् एकस्यां तिथौ कार्यम् इत्य् उक्तं तद् यस्यां क्रियमाणं यस्मै फलाय संपद्यते तद् इदानीम् आह_ ।

> **कन्यां कन्यावेदिनश् च पशून् मुख्यान् सुतान् अपि ।**

> द्यूतं कृषिं च वाणिज्यं द्विशफैकशफांस् तथा ॥ १।२६१ ॥**

> ब्रह्मवर्चस्विनः पुत्रान् स्वर्णरूप्ये सकुप्यके ।**

> ज्ञातिश्रैष्ठ्यं सर्वकामान् आप्नोति श्राद्धदः सदा ॥ १।२६२ ॥**

> प्रतिपत्प्रभृतिष्व् एकां वर्जयित्वा चतुर्दशीम् ।**

> शस्त्रेण तु हता ये वै तेभ्यस् तत्र प्रदीयते ॥ १।२६३ ॥**

प्रतिकृष्णपक्षं सर्वदा प्रतिपदि श्राद्धपदः कन्यां प्राप्नोति । एवं द्वितीयायां **[५५९]** कन्याविदिना जामातॄन् । तृतीयायां पशून् । चतुर्थ्यां प्रधानान् सुतान् । पञ्चम्यां द्यूतम् । षष्ठ्यां कृषिम् । सप्तम्यां वाणिज्यम् । अष्टम्यां द्विशफं गवादि । नवम्याम् एकशफम् अश्वादि । दशम्यां ब्रह्मवर्चस्विनः पुत्रान् । एकादश्यां स्वर्णरूप्ये । द्वादश्यां कुप्यं त्रपुसीसादिकम् । त्रयोदश्यां ज्ञातीनां मध्ये श्रेष्ठताम् । अमावास्यायां सर्वान् उक्तान् कामान् । चतुर्दशी चात्र वर्जनीया । शस्त्रहस्तेभ्य एव तस्यां श्राद्धम् प्रदेयम् । शस्त्रहतग्रहणं शास्त्रान्तरोक्तदुर्मरणप्रदर्शनार्थम् । तत्र ब्रह्मपुराणम् ।

> प्रायानशनशस्त्राग्निविषोद्बन्धनिनां तथा ।

> चतुर्दश्यां तु कर्तव्यं तृप्त्यर्थम् इति निश्चयः ॥

वायुपुराणात् ।

> युवान् अस्तु गृहे यस्य मृतास् तेषां प्रदापयेत् ।

> शस्त्रेण निहता ये वै तेषां दद्याच् चतुर्दशीम् ॥

मरीचिः ।

> विषशस्त्रश्वापदाहितिर्यग्ब्राह्मणघातिनाम् ।

> चतुर्दश्यां क्रियाः कार्या अन्येषां तु विगर्हिताः ॥

इति वचनाच् छस्त्रहतादीनाम् एव चतुर्दश्यां क्रिया इत्य् अवधार्यते न तु तस्याम् एव तेषाम् इति । तेनामावास्यादिकालान्तरेष्व् अपि तेषां श्राद्धं युक्तम् । अत एव देवीपुराणम् ।

> आहवेषु विपन्नानां जलाग्निभृगुपातिनाम् ।

> चतुर्दश्यां भवेत् पूजा ह्य् अमावास्या तु कामिकी ॥

गर्गः ।

> चतुर्दश्यां तु यच् छ्राद्धं सपिण्डीकरणे कृते ।

> तद् एकोद्दिष्टविधिना कर्तव्यं शत्रघातिने ॥

तथा ।

> सपिण्डीकरणाद् ऊर्ध्वम् ऋते कृष्णचतुर्दशीम् ।

> प्रतिसंवत्सराद् अन्यद् एकोद्दिष्टं न पार्वणम् ॥

अत्र चैकस्य शस्त्रहस्त्व एकोद्दिष्टविधानं न तु त्रयाणां तथात्वे, तत्र पार्वणम् एव ॥ १।२६१, २६२, २६३ ॥

_नक्षत्रविशेषात् फलविशेषम् आह_ ।

> **स्वर्गं ह्य् अपत्यम् ओजश् च शौर्यं क्षेत्रं बलं तथा ।**

> ज्ञाति श्रैष्ठ्यं सुसौभाग्यं समृद्धिं मुख्यतां सुतान् ॥ १।२६४ ॥**

> प्रवृत्तचक्रतां पुत्राण् वाणिज्यप्रभृतींस् तथा ।**

> अरोगित्वं यशो वीतशोकतां परमां गतिम् ॥ १।२६५ ॥**

**[५६०]**	**धनं विद्यां भिषक्सिद्धिं कुप्यं गा अप्य् अजाविकम् ।**

> अश्वान् आयुश् च विधिवद् यः श्राद्धं संप्रयच्छति ॥ १।२६६ ॥**

> कृत्तिकादिभरण्यन्तं स कामान् आप्नुयाद् इमान् ।**

> आस्तिकः श्रद्दधानश् चाप्य् अपेतमदमत्सरः ॥ १।२६७ ॥**

कृत्तिकादिभरण्यन्तेषु नक्षत्रेषु श्राद्धम् आस्तिकः श्रद्धावान् विगतमत्सरश् च सन् यथाविधि यः पितृभ्यः संप्रयच्छति स यथानक्षत्रक्रमं स्वर्गादीन् कामान् आप्नुयात् । ततश् च स्वर्गकामः कृत्तिकासु श्राद्धं कुर्यात् । अपत्यकामो रोहिण्याम् । तजस्कामो मृगशिरसि । शौर्यकाम आर्द्रायाम् । क्षेत्रकामः पुनर्वस्वोः । बलकामः पुष्ये । पुत्रकामो ऽश्लेषायाम् । श्रैष्ठ्यकामो मघासु । सौभागकामः पूर्वासु फल्गुनीषु । समृद्धिकाम उत्तरासु फल्गुनीषु । मुख्यताकामो हस्ते । सुतकामश् चित्रासु । चक्रप्रवृत्तिकामः स्वातौ । पुत्रकामो विशाखायाम् । वाणिज्यकामो ऽनुराधासु । अरोगित्वकामो ज्येष्ठायाम् । यशस्कामो मूले । विशोकत्वकामः पूर्वाषाढासु । मुक्तिकाम उत्तराषाढासु । धनकामः श्रवणे । विद्याकामो धनिष्ठासु । भिषक्सिद्धिकामः शतभिषजि । कुप्यकामः पूर्वयोर् भद्रपदयोः । गोकाम उत्तर्योर् भद्रपदयोः । अजाविककामो रेवत्याम् । अश्वकामो ऽश्वयुजि । आयुष्कामो भ्रण्याम् । आ फलप्राप्तेः कृत्तिकादिनक्षत्रे श्राद्धं प्रयोक्तव्यम् । अत एव वायुपुराणे,

> श्राद्धं यः कृत्तिकायोगे करोति सततं नरः ।

इत्यादि उक्तम् ॥ १।२६४, २६५, २६६, २६७ ॥

> **वसुरुद्रादितिसुता पितरः श्राद्धदेवताः ।**

> प्रीणयन्ति मनुष्याणां पितॄञ् श्राद्देन तर्पिताः ॥ १।२६८ ॥**

उक्तं स्वसंबन्धिभ्यः प्रेतेभ्यः श्राद्धं प्रदेयम् इति तत्र पित्रादिषु श्राद्धदेवताभूतेषु वस्वादिबुद्धिः कार्येत्य् अनेन विधीयते । ये पितृपितामहप्रपितामहाः श्राद्धदेवतात्वेन नियुक्ताः श्रास्त्रेषु ये यथाक्रमं वसुरुद्रादित्या बोद्धव्या इत्य् अन्वयः । ते वस्वादयः श्राद्देन तर्पिताः श्राद्धेषु देवतात्वेन निविष्टा मनुष्याणां पित्रादींस् तर्पयन्ति । वस्वादिरूपेण ध्याताः श्राद्धात् तृप्तिम् उपयान्तीत्य् अर्थः । अत एव मनुः ।

**[५६१]**	वसून् वदन्ति हि पितॄन् रुद्रांश् चैव पितामहान् ।

> प्रपितामहांस् तथादित्याञ् श्रुतिर् एषा पुरातनी ॥ १।२६८ ॥

> **आयुः प्रजां धनं विद्यां स्वर्गं मोक्षं सुखानि च ।**

> प्रयच्छन्ति तथा राज्यं नॄणां प्रीताः पितामहाः ॥ १।२६९ ॥**

आयुरादीनि फलानि श्राद्धकर्तृभ्यः प्रयच्छन्ति न पुनर् वस्वादयः । यथाश्रुतग्राहिणः पूर्वश्लोकाद् वस्वादिदै(दे)वत्यम् एव सर्वं श्राद्धं न पुनः पित्रादिदै(दे)वत्यम् इति कस्यचिद् बुद्धिर् उत्पद्यते । तन्निवृत्तिद्वारेण श्राद्धस्यायुरादिफलत्वप्रतिपादनपरो ऽयं श्लोकः । अत्र च पितामहग्रहणं पित्राद्युपलक्षणार्थम् । ततश् च श्राद्धकर्तॄणां मनुष्याणां श्राद्धे देवताभावेन संबध्यमानाः पित्रादय आयुरादिफलप्रदा भवन्तीत्य् उक्तं भवति । यद्य् अप्य् अपूर्वफलप्रदातृत्वं न देवतायास् तथापि सर्वाङ्गोपेतकर्मानुष्ठानात् फलदापूर्वोदय इति युक्ताङ्गभूतपित्रादिदेवतायाः फलहेतुत्वोक्तिः । आयुरादीनां च प्रत्येकं फलत्वं प्रत्येकं द्वितीयायोगात् । एवं चामावास्याष्टकादिश्राद्धानां नित्यत्वं काम्यत्वं च ज्ञेयम् । यद् वा नित्यस्यैव श्राद्धस्य प्रयोगात् कर्तुर् आयुरादिसिद्धिः । नित्ययोर् इव् दर्शपूर्णमासयोः सूक्तवाकनिर्दिष्टायुरादिफलसिद्धिः । 

> अत्र श्राद्धकालातिक्रमे यत् कार्यं तद् उच्यते । तत्र ऋष्यशृङ्गः ।

> देये पितॄणां श्राद्धे तु आशौचं जायते यदि ।

> आशौचे तु व्यतिक्रान्ते तेभ्यः श्राद्धम् प्रदीयते ॥

> एकोद्दिष्टे तु संप्राप्ते यदि विघ्नः प्रजायते ।

> मासे ऽन्यस्मिंस् तिथौ तस्यां श्राद्धं कुर्यात् प्रयत्नतः ॥

मासिकविषयम् एतत् । मरीचिः ।

> श्राद्धविघ्ने समुत्पन्ने अविज्ञाते मृताहनि ।

> एकादश्यां तु कर्तव्यं कृष्णपक्षे विशेषतः ॥

षट्त्रिंशन्मतात् ।

> मासिकाब्दे तु संप्राप्ते त्व् अन्तरा मृतसूतके ।

> वदन्ति शुद्धौ तत् कार्यं दर्शे वापि विचक्षणः ॥

यन् मृताहनि प्रतिमासं क्रियते तद् अत्र मासिकम् ॥ १।२६९ ॥

**इति श्रीविध्याधरवंशप्रभवश्रीशिलाहारनरेन्द्रजीमूतवाहनान्वयप्रसूत-**

**श्रीमदप्रादित्यदेवविरचिते याज्ञवल्कीयधर्मशास्त्रनिबन्धे ऽपरार्के**

**श्राद्धप्रकरणं समाप्तम् ॥ ९ ॥**

**[५६२]**

## विनायकपूजाविधिप्रकरणम्
**अथ सटीकयाज्ञवल्क्यस्मृतौ**

**विनायकपूजाविधिप्रकरणम् (१०) ।**

_अभीष्टकर्मफलप्राप्तौ विघ्नपरिहारस्याप्य् उपायम् इदानीम् आह_ ।

> **विनायकः कर्मविघ्नसिद्ध्यर्थं विनियोजिनः ।**

> गणानाम् आधिपत्ये च रुद्रेण ब्रह्मणा तथा ॥ १।२७० ॥**

विनायकाख्यो देवविशेषः सर्वेषां कर्तॄणां कर्मविघ्नार्थं कर्मसिद्ध्यर्थं च गणानां पुष्पदन्तादीनाम् ईश्वरत्वे च रुद्रचतुर्मुखाभ्यां नियुक्तो ऽतो ऽसौ विहितोपायेनैव निवारयितुं च शक्यत इति तदुपायविधिर् आरभ्यते ॥ १।२७० ॥

_तत्र विनायकोपद्रवे सति तच्छमनाधिकार इति तदुपद्रवलक्षणं तावद् आह_ ।

> **तेनोपसृष्टो यस् तस्य लक्षणानि निबोधत ।**

> स्वप्ने ऽवगाहते ऽत्यर्थं जलं मुण्डांश् च पश्यति ॥ १।२७१ ॥**

> काषायवाससश् चैव क्रव्यादांश् चाधिरोहति ।**

> अन्त्यजैर् गर्दभैर् उष्ट्रैः सहैकत्रावतिष्ठते ॥ १।२७२ ॥**

> व्रजन्तं च तथात्मानं मन्यते ऽनुगतं परैः ।**

तेन विनायकेनोपसृष्ट उपद्रुतो यो मनुष्यस् तस्य वक्ष्यमाणानि चिह्नानि हे मुनयः शृणुत, स्वप्ने ऽतिशयेन जलम् अवगाहते जलम् अग्रम् आत्मानं पश्यतीत्य् अर्थः । मुण्डान् कृतवपनान् काषायवसनांश् च नरान् पश्यति । तथा क्रव्यादान् व्याघ्रादीन् अधिरोहत्य् अन्त्यजातिभिः सहैकत्र देशे ऽवतिष्ठते च । तथा गच्छन्तं मां पृष्ठतः परे ऽनुगच्छन्तीति मन्यते । क्रव्यम् आममांसं तद् अदन्ति ये ते क्रव्यादा इति स्वप्ने ॥ १।२७१, २७२ ॥

_अथ जागरणे_ ।

> **विमना विफलारम्भः संसीदत्य् अनिमित्ततः ॥ १।२७३ ॥**

> तेनोपसृष्टो लभते न राष्ट्रं राजनन्दनः ।**

> कुमारी च न भर्तारम् अपत्यं गर्भम् अङ्गना ॥ १।२७४ ॥**

**[५६३]	आचार्यत्वं श्रोत्रियश् च शिष्यो ऽधयनं तथा ।**

> वणिग् लाभं न चाप्नोति कृषिं चैव कृषीवलः ॥ १।२७५ ॥**

विमना उद्विग्नमना विफलारम्बो निष्फलोद्यमः संसीदत्य् अवसीदति अनिमित्ततो दृष्टनिमित्ताभावतः । राजनन्दनो राजपुत्रो न राज्यं कुमारी गुणवत्य् अपि न भर्तारम् अङ्गना च गर्भं प्रसूताव् अपत्यम् आयुष्मच् छ्रोत्रियश् चाचार्यत्वं शिष्यश् चाध्ययनं वनिज्याजीवी च तन्निमित्तं धनोपचयं कृषीवलश् च कृषिं न लभते । इमानि विनायकोपसृष्टस्य लक्षणानि । तत्र बैजवापगृह्यम्: "अथ विनायकाः । चत्वारः खलु विनायका भवन्ति । मितश् च संमितश् च शालकटङ्कश् च कूष्माण्डराजपुत्रश् चेत्य् एतैर् विनायकैर् उपसृष्टलक्षणा ब्राह्मणाः स्वाध्यायवन्तो ऽप्य् आचार्यत्वं न लभन्ते । कुमारा राजपुत्रा राजलक्षणसंपन्ना अपि राज्यं न लभन्ते । कुमार्यो ऽपि लक्षणवत्यो ऽपि भर्तॄन् न लभन्ते । स्त्रीणाम् आचारवतीनाम् अप्य् अपत्यानि म्रियन्ते । विनायकोपसृष्टलक्षणं खलु भवति स्वप्ने सर्वान् पश्यति । अत्यन्तम् अपो ऽवगाहते । अन्तरिक्षं क्रामति पांसुकर्दमे चावसीदति । पृष्ठतो मां कश्चिद् धावन्तीति मन्यते । उष्ट्रान् गर्दभाञ् शुनो दिवाकीर्त्म् अन्यांश् चाप्रयतान् पश्यति । करणे गूढम् आत्मानं मलिनान्तरम् अन्यांश् च प्रयतान् पश्यति" । भविष्यत्पुराणे ।

> करणे मूढम् आत्मानं मलिनान्तरगस् तथा ।

> चतुर्भिश् चावृतं यान्तं श्मशानान्तिकगं नृप ॥

> पश्यते नृपशार्दूल पश्यते नात्र संशयः ।

> तैलार्द्रगात्रं च विभो करवीरविभूषितम् ॥ १।२७३, २७४, २७५ ॥

> **स्नापनं तस्य कर्तव्यं पुण्ये ऽह्नि विधिपूर्वकम् ।**

तस्य विनायकोपसृष्टस्य तदुपसर्गशान्तये पुण्याहे वक्ष्यमाणविधिना स्नपनं कार्यम् । यत् तु भविष्यत्पुराणे,

> शुक्लपक्षे चतुर्थ्यां च वारेण धिषणस्य च ।

> तिष्ये च वीरनक्षत्रे तस्यैव पुरतो नृप ॥

इति, तत् तु श्रीकामविनायकस्नपने द्रष्टव्यम् । तद् उपसृष्टस्नपनविषयाणां तु **[५६४]** पुण्याहविधानम् । उपसृष्टस्य चिरकालविलम्बायोगात् । धिषणो बृहस्पतिः । तस्यैव विनायकस्येतु अर्थः ॥

_स्नपनविधिम् आह_ ।

> **गौरसर्षपकल्केन साज्येनोत्सादितस्य च ॥ १।२७६ ॥**

> सर्वौषधैः सर्वगन्धैर् विलिप्तशिरसस् तथा ।**

> भद्रासनोपविष्टस्य स्वस्ति वाच्या द्विजाः शुभाः ॥ १।२७७ ॥**

शुक्लसर्षपाणां चूर्णेनाज्यसहितेन स उद्वर्तनीयः । ततः सर्वैषधैः सगन्धैश् चूर्णितैः सोदकैर् विलिपमस्तकः कार्यस् ततो भद्रासन उपवेश्यस् ततस् तस्य स्वस्ति भवन्तो ब्रुवन्त्व् इति द्विजा विप्राः शुभाः कल्याण(णं) वाच्याः । अत्र कर्तरि षष्ठी । ततश् च तेन वाच्या इत्य् अर्थः । तत्सादनादि शै(शि)वादिदेवपूजां कृत्वा कार्यम् इत्य् उक्तं भविष्यत्पुराणे ।

> व्योमकेशं तु संपूज्य पार्वतीं भीमजं तथा ।

> कृष्णस्य पितरं तात अरकम् आरं सितं तथा ॥

> धिषणं क्लेदपुत्रं च कोणं लक्ष्म च भारत ।

> विधुंतुदं बाहुलेयं नन्दकस्य च धारिणम् ॥

व्योमकेशः शिवः । भीमजो गणेशः । कृष्णस्य पिता वसुदेवः । आरो भौमः । सितः शुक्रः । क्लेदपुत्रो बुधः । कोणः शनेश्वरः । लक्ष्म लक्ष्मवांश् चन्द्रः, पूर्ण इत्य् अर्थः । विधुंतुदो राहुः । केतुर् अत्रानुक्तो ऽपि ग्राह्यः साहचर्यात् । बाहुलेयः स्कन्दः । नन्दकस्य धारी विष्णुः । सर्वौषधानि सहदेव्यादीनि । तथा च मत्स्यपुराणम् ।

> सहदेवी वचा व्याघ्री बला चातिबला तथा ।

> शङ्खपुष्पी तथा सिंही अष्टमी तु सुवर्चला ॥

> महौषध्यष्टकं ह्य् एतन् महास्नानेषु योजयेत् ॥

ब्रह्म(ब्राह्मी)सुवर्चलादीनि वा । तथा च भविषत्पुराणम् ।

> ब्राह्मी सुवर्चला मुस्ता विष्णुक्रान्ता शतावरी ।

> दुर्लभा शङ्खपुष्पी च प्रियङ्गुरजनी वचा ॥

सुरादीनि वा । तथा स्मृतिः ।

> सुरा मांसी वचा कुष्टं रजनीद्वयम् ।

> सती चण्यकमुस्तं च सर्वौषधिगणः स्मृतः ॥ **[५६५]**

सुरा ताभोरा इति प्रसिद्धा । रजनीद्वयं हरिद्रादारुहरिद्रे । सती कर्पूरविशेषः । वालुकादीनि वा । तथा च वसिष्ठः ।

> वालुका शङ्खपुष्पी च कुष्ठं चैव वचा तथा ।

> नागकेसर्चूर्णं च सर्वौषधिगणो भृगो ॥ १।२७६, २७७ ॥

_अपि च_ ।

> **अश्वत्थानाद् गजस्थानाद् वल्मीकात् संगमाद् ध्रदात् ।**

> मृत्तिकां रोचनां गन्धान् गुग्गुलं च विनिक्षिपेत् ॥ १।२७८ ॥**

> या आहृता ह्य् एकवर्णैश् चतुर्भिः कलशैर् ह्रदात् ।**

एकवर्णैश् चतुर्भिः कलशैर् अप आहृत्य तास्व् अश्वस्थादिभ्यः समाहृता मृत्तिका गोरोचनाम् अगुरुकस्तूरीकर्पूरचन्दनकेसरात्मकान् गन्धान् गुग्गुलं च विनिक्षिपेत् । अत्र बैजवापगृह्यम्: "चतुर्भ्यः प्रस्रवणेभ्यश् चतुरः कुम्भान् आहृत्य तेषु सर्वौषधीः सर्वगन्धान् हिरण्यं व्रीहियवौ गुग्गुलं मृदम् आखूत्कराम्" इति । प्रक्षिपेद् इति शेषः ॥ १।२७८ ॥

> **चर्मण्य् आनडुहे रक्ते स्थाप्यं भद्रासनं ततः ॥ १।२७९ ॥**

अनः शकटं यो वहति तत् सो ऽनद्वान् बलीवर्दः । तच्चर्मणि लोहिते भद्रासणं प्रतिष्ठातन्त्रोकम् । ततो ऽप्सु मृदादिप्रक्षेपाद् अनन्तरं स्थाप्यम् ॥ १।२७९ ॥

> **सहस्राक्षं शतधारम् ऋषिभिः पावनं कृतम् ।**

> तेन त्वाम् अभिषिञ्चामि पावमान्यः पुनन्तु ते ॥ १।२८० ॥**

> भगं ते वरुणो राजा भगं सूर्यो बृहस्पतिः ।**

> भगम् इन्द्रश् च वायुश् च भगं सप्तर्षयो ददुः ॥ १।२८१ ॥**

> यत् ते केशेषु दौर्भाग्यं सीमन्ते यच् च मूर्धनि ।**

> ललाटे कर्णयोर् अक्ष्णोर् आपस् तद् घ्नन्तु ते सदा ॥ १।२८२ ॥**

सहस्राक्षम् इत्यादिभिर् मन्त्रैस् त्रिभिर् एकैकेन कलशेन विनायकोपसृष्टस्य गुरुः स्नपनं करोति । प्रतिकलशं मन्त्रत्रयावृत्तिः ॥ १।२८०, २८१, २८२ ॥

**[५६६]**

> **स्नातस्य सार्षपं तैलं स्रुवेणौदुम्बरेण तु ।**

> जुहुयान् मूर्धनि कुशान् सव्येन परिगृह्य च ॥ १।२८३ ॥**

> मितश् च संमितश् चैव तथा शालकटङ्कटः ।**

> कूष्माण्डराजपुत्रश् चेत्य् अन्ते स्वाहासमन्वितैः ॥ १।२८४ ॥**

> नामभिर् बलिमन्त्रैश् च नमस्कारसमन्वितैः ।**

> दद्याच् चतुष्पथे शूर्पे कुशान् आस्त्रीय सुव्रतः ॥ १।२८५ ॥**

> कृताकृतांस् तण्डुलांश् च पललौदनम् एव च ।**

> मत्स्यान् पक्वांस् तथा चामान् मांसम् एतावव् एव तु ॥ १।२८६ ॥**

> पुष्पं चित्रं सुगन्धं च सुरां च विविधाम् अपि ।**

> मूलकं पूरिकापूपांस् तथैवोण्डेरकस्रजम् ॥ १।२८७ ॥**

> दध्य् अन्नं पायसं चैव गुडमिश्रं समोदकम् ।**

पूर्वोक्तेन प्रकारेण स्नातकस्य शिरसि सव्येन पाणिना कुशान् परिगृह्येतरपाणिगृहीतेनौदुमरवृक्षमयेन स्रुवेण सर्ष्पतैलं मिताय स्वाहा संमिताय स्वाह शालकटङ्कटाय स्वाहा कूष्माण्डराजपुत्राय स्वाहेति गुरु जुहुयात् । तैर् एव मितादिभिश् चतुर्भिर् नामभिश् चतुर्थ्यन्तैर् नमस्कारसमन्वितैश् चतुष्पथे शूर्पं स्थापयित्वा तत्र च सर्वतः सर्वदिगग्रान् कुशान् आस्तीर्य कृताकृततण्डुलादिरूपं बलिं दद्यात् । नामभिर् बलिमन्त्रैश् चेति विशेषेण निर्देशान् मितादिनामभिश् चतुर्थ्यन्तैर् नमस्कारमन्त्रैर् बलिमन्त्रताम् आपन्नैर् बलिर् देय इति गम्यते । अवघातादिना येषां व्रीहीणां तण्डुलीभावः प्रारब्धापरिसमाप्तश् चैते कृताकृतास् तण्डुलाः । तिलपिष्टमिश्र ओदनः पललौदनः । मूलकं शाकादिविसेषः । भृष्टा लोपिकाः पूरिकाः । क्षुद्रापूपास् तूण्डेरकाः । प्रसिद्धम् अन्यत् । एतत् सर्वम् एकस्मिन् पात्रे कृत्वा सकृद् एव दद्यात् ॥ १।२८३, २८४, २८५, २८६, २८७ ॥

> **विनायकस्य जननीम् उपतिष्ठेत् तदाम्बिकाम् ॥ १।२८८ ॥**

**[५६७]**	**दूर्वासर्षपुष्पाणां दत्वार्घं(घ्यं) पूर्णम् अञ्जलिम् ।**

> रूपं देहि यशो देहि भगं भवेति देहि मे ॥ १।२८९ ॥**

> पुत्रान् देहि धनं देहि सर्वकामांश् च देहि मे ।**

दूर्वया सर्षपैः पुष्पैर् उदकेन च पूर्णम् अञ्जलिम् अर्घ्यं विधाय विनायकस्य जनन्या अम्बिकायै दत्वा रूपं देहीत्य् अनेन ताम् उपतिष्ठेत ॥ १।२८८, १८९ ॥

> **ततः शुक्लाम्बरधरः शुक्लमाल्यानुलेपनः ॥ १।२९० ॥**

> ब्राह्मणान् भोजयेद् दद्याद् वस्त्रयुग्मं गुरोर् अपि ।**

अम्बिकाम् उपस्थाय शुक्ले वाससी परिधाय शुक्लमाल्यानुलेपनैश् चात्मानम् अलंकृत्य ब्राह्मणान् भोजयेत् । गुरवे च वस्त्रद्वयं दद्यात् । गुरुशब्दप्रयोगात् स्नपनकर्ता गुरुवत् पूज्य इति गमयति ॥ १।२९० ॥

> **एवं विनायकं पूज्य ग्रहांश् चैव विधानतः ॥ १।२९१ ॥**

> कर्मणां फलम् आप्नोति श्रियम् आप्नोत्य् अनुत्तमाम् ।**

एवम् उक्तेन प्रकारेण विनायकं पूजयित्वा ग्रहांश् च वक्ष्यमाणविधिना कर्मणां कृतानां करिष्यमाणानां च फलं विघ्नशान्तिद्वारेण प्राप्नोति । श्रियं चानुत्तमां सर्वोत्कृष्टाम् आप्नोति । न विद्यत उत्तमा यस्याः सानुत्तमा । आप्नोतीति पुनर्वचनं श्रीकामं प्रति विनायकादिपूजायाः पृथग्विधानार्थम् ॥ १।२९१ ॥

> **आदित्यस्य सदा पूजां तिलकं स्वामिनस् तथा ॥ १।२९२ ॥**

> महागणपतेश् चैव कुर्वन् सिद्धिम् अवाप्नुयात् ।**

इति विनायकपूजाविधिप्रकरणम् ॥ १० ॥

आदित्यस्य स्वामिनः स्कन्दस्य महागणपतेश् च सर्वकालं पूजां तिलकं सुवर्णादिमयं कुर्वन् कर्मफलसिद्धिम् अवाप्नुयाद् इति ॥ १।२९२ ॥

**इति श्रीविध्याधरवंशप्रभवश्रीशिलाहारनरेन्द्रजीमूतवाहनान्वयप्रसूत-**

**श्रीमदप्रादित्यदेवविरचिते याज्ञवल्कीयधर्मशास्त्रनिबन्धे ऽपरार्के**

**विनायकपूजाविधिप्रकरणं समाप्तम् ॥ ९ ॥**

## ग्रहयज्ञविधिप्रकरणम्
**अथ सटीकायाज्ञवल्क्यस्मृतौ**

**ग्रहयज्ञविधिप्रकरणम् । (११)**

_अथ ग्रहयज्ञविधिम् आह_ ।

> श्रीशान्त्यादिकामो ऽभिचरन् वा ग्रहयज्ञं वक्ष्यमाणस्वरूपं समाचरेद् अनुतिष्ठेत् । शान्तिः फलदानोन्मुखदुरितनिवारणम् । पुष्टिः शरीराद्युपचयः । अभिचार आयुष्प्रदधर्मप्रतिबन्धः । प्रसिद्धम् अन्यत् । वृष्ट्यायुःपुष्टीनां प्रत्येकं कामसंबन्धो नेतरेतरयुक्तानाम्, प्रमाणान्तरसिद्धत्वे सत्य् उद्दिश्यमानत्वात् । एवंविधस्योद्देश्यस्य विशेषणम् अविवक्षितम् । पूर्वं विनायकस्नानसहितो ग्रहयज्ञः श्रिये विहितः । इदानीं केवलः फलान्तरेभ्यश् चेति विधिभेदः । अभिचरन्न् इति शतृप्रत्ययो ऽभिचारस्य ग्रहयज्ञं प्रति हेतुताम् आचष्टे । अभिचारस्य चासिद्धत्वान् न स्वरूपेण हेतुता, किं तु तदिच्छायास् तेनेष्यमानतया कर्मसंबन्धाद् अभिचारस्य फलत्वम् ॥ १।२९३ ॥

_ग्रहान् आह_ ।

> **सूर्यः सोमो महीपुत्रः सोमपुत्रो बृहस्पतिः ॥ १।२९४ ॥**

> शुक्रः शनैश्वरो राहुः केतुश् चेति ग्रहाः स्मृताः ।**

एता ग्रहयज्ञदेवताः । वृत्तवशाच् चात्र सूर्यादिशब्दनिर्देशो यागप्रयोगे पुनर् आदित्यादिशब्दैर् उद्देशः कार्यः । तथा च बह्वृचगृह्यपरिशिष्टम्: "गुडौदनम् आदित्याय घृतपायसं सोमाय हविष्यन् अन्नम् अङ्गारकाय क्षौरौदनं बुधाय षष्टिकं बृहस्पतये दध्योदनं शुक्राय माषौदनं तिलपिष्टमिश्रं सघृतं शनैश्वराय राहवे मांसौदनं केतवे चित्रौदनम्" इति । नैवं गद्यग्रन्थे ऽस्मिञ् श्रूयमाणशब्दस्याविवक्षायां हेतुर् अस्ति ॥ १।२९४ ॥

_आदित्यादिग्रहप्रतिमाप्रकृतिद्रव्याण्य् आह_ ।

> **ताम्रकात् स्फटिकाद् रक्तचन्दनात् स्वर्णकाद् उभौ ॥ १।२९५ ॥**

**[५६९]	रजताद् अयसः सीसात् कांस्यात् कार्या ग्रहाः क्रमात् ।**

> स्ववर्णैर् वा पटे लेख्या गन्धमण्डलके ऽपि (केषु) वा ॥ १।२९६ ॥**

ताम्रम् एव ताम्रकं तस्माद् आदित्यस्य प्रतिमा कार्या । स्फटिकात् सोमस्य । रक्तचन्दनाद् अङ्गारकस्य । स्वर्णकाद् बुधबृहस्पत्योः । रजताच् छुक्रस्य । कृष्णमयः कार्ष्णायसं तस्माच् छनैश्चरस्य । सीसाद् राहोः । कांस्यात् केतोः । प्रतिमानिर्माणासमर्थस् तु ग्रहसमानवर्णैर् वर्णकैर् ग्रहान् पटे लिखेत् । तत्राप्य् असमर्थो ग्रहसमानवर्णेषु चन्दनादिगन्धमण्डलकेषु ग्रहान् उल्लिखेत् । अत्र मत्स्यपुराणम् ।

> पद्मासनं पद्मकरः पद्मगर्भसमद्युतिः ।

> सप्ताश्वरथसंस्थश् च द्विभुजः स्यात् सदा रविः ॥

> श्वेतः स्वेताम्बरधरो दशा(रः श्वेता)श्वः श्वेतभूषणः ।

> गदापाणिर् द्विबाहुश् च कर्तव्यो वरदः शशी ॥

> रक्तमाल्ल्याम्बरधरः शक्तिशूलगदाकरः ।

> चतुर्भुजो मेषगमो वरदः स्याद् धरासुतः ॥

> पीतमाल्याम्बरधरः कर्णिकारदलद्युतिः ।

> खड्गचर्मगदापाणिः सिंहस्थो वरदो बुधः ॥

> देवदैत्यगुरू तद्वत् पीतश्वेतौ चतुर्भुजौ ।

> दण्डिनौ वरदौ कार्यौ साक्षसूत्रकमण्डलू ॥

> इन्द्रनीलद्युतिः शूली वरदो गृध्रवाहनः ।

> बाणबाणासनकरः कर्तव्यो ऽर्कसुतः सदा ॥

> करालवदनः खड्गचर्मशूली वरप्रदः ।

> नीलसिंहासनयुतो राहुस् तत्र प्रशस्यते ॥

> धूम्रा द्विबाहवः सर्वे गदिनो विकृताननाः ।

> गृध्रासनगता नित्यं केतवः स्युर् वरप्रदाः ॥

> सर्वे किरीटिनः कार्या ग्रहा लोकहितप्रदाः ।

> स्वाङ्गुलेनोच्छ्रिताः सर्वे शतम् अष्टोत्तरं सदा ॥

> भास्कराङ्गारकौ रक्तौ श्वेतौ शुक्रनिशाकरौ ।

> सोमपुत्रो गुरुश् चैव ताव् उभौ पीतकौ स्मृतौ ॥

**[५७०]**	कृष्णं शनैश्वरं विद्याद् राहुं केतुं तथैव च ॥

निगदव्याख्यातम् एतत् । [अथ राजानकशितिकण्ठकविशेषः ] । देवीपुराणे ।

> प्रभाकरस्य प्रतिमाम् इदानीं शृणुत द्विजाः ।

> रथस्थं कारयेद् देवं पद्महस्तं सुलोचनम् ॥

> सप्ताश्वं चैकवक्त्रं च रथं तस्य प्रकल्पयेत् ।

> मुकुटेन विचित्रेण पद्मगर्भसमप्रभम् ॥

> नानाभरणभूषाभ्यां कराभ्यां घृतपुष्करम् ।

> स्कन्धस्थे पुष्करे चैव लीलयैव घृते सदा ॥

> चोलकच्छन्नवपुषं क्वचिच् चित्रेषु दर्शयेत् ।

> वस्त्रयुग्मसमोपेतं चरणौ तेजसावृतौ ॥

> प्रतीहारौ च कर्तव्यौ पार्श्वयोर् दण्डपिङ्गलौ ।

> कर्तव्यौ दण्डहस्तौ च पार्श्वयोः पुरुषाव् उभौ ॥

> लेखनीकृतहस्तं च पार्श्वे धातारम् अव्ययम् ।

> नानादेवगणैर् युक्तम् एवं कुर्याद् दिवाकरम् ॥

> अनूरुं सारथिं चास्य पद्मिनीपत्रसंनिभम् ।

> अश्वौ च वलितग्रीवौ गन्धस्थौ तस्य पार्श्वयोः ॥

> भुजङ्गरज्जुभिर् बद्धाः सप्ताश्वरथसंयुताः ।

> सप्ताश्वस्थं पद्महस्तं तस्मिंश् चैव प्रकल्पयेत् ॥

पद्मपुराणे ।

> अत एव रवेः पादौ न कश्चित् कारयेत् क्वचित् ।

> यः करोति स पापिष्ठां गतिम् आप्नोति निन्दिताम् ॥

> कुष्ठरूपम् अवाप्नोति लोके ऽस्मिन् दुःखसंज्ञितम् ॥

प्रसङ्गाद् वह्न्यादीनां लक्षणम् उच्यते ।

> वह्नेस् तु लक्षणं वक्ष्ये सर्वलक्षणलक्षितम् ।

> दीप्तं सुवर्णवपुषम् अर्धचन्द्रासनं विभुम् ॥

> बालार्कसदृशं तस्य वसनं चात्र कारयेत् ।

> यज्ञोपवीतिनं कुर्याल् लम्बकूर्चभ्रुवं तथा ॥

> कमण्डलुं वामकरे दक्षिणे ऽस्याक्षसूत्रकम् ।

> ज्यालावितानसंयुक्तम् अजवाहनम् उज्ज्वलम् ॥

**[५७१]**	कुण्डस्थं वापि कुर्वीत मूर्ध्नि सप्तशिखान्वितम् ।

> कात्यायन्याः प्रवक्ष्यामि रूपं दशभुजं तथा ॥

> त्रयाणाम् अपि देवानाम् अनुकारानुकारिणीम् ।

> जटाजूटसमायुक्ताम् अर्धेन्दुकृतलक्षणाम् ॥

> लोचनत्रयसंयुक्तां पूर्णेदुसदृशाननाम् ।

> अतसीपुष्पसंकाशां सुप्रतिष्ठां सुलोचनाम् ॥

> नवयौवनसंपन्नां सर्वावयवभूषिताम् ।

> सुचारुदशनां तद्वत् पीनोन्नतपयोधराम् ॥

> त्रिभङ्गस्थान्संस्थानां महिषासुरमर्दिनीम् ।

> त्रिशूलं दक्षिणे दद्यात् खड्गचक्रे तथैव च ॥

> तीक्ष्णधारां तथा शक्तिं वामतो ऽपि निबोधत ।

> खेटकं पूर्णचापं च पाशम् अङ्कुशम् एव च ॥

> घण्टां च परशुं वापि वामतः संनिवेशयेत् ।

> अधस्तान् माहिषं तद्वद् द्विशिरस्कं प्रदर्शयेत् ॥

> शिरश्छेदे न्यसेत् तद्वद् दानवं खड्गपाणिकम् ।

> हृदि शूलेन निर्भिन्नं तिर्यग् ऊर्ध्वं च भूषितम् ॥

> रक्तरक्तीकृताङ्गं च रक्तविस्फुरितेक्षणम् (?) ।

> वेष्टितं नागपाशेन भ्रुकुटीभीषणाननम् ॥

> वमद्रुधिरवक्त्रं च देव्याः सिंहं प्रदर्शयेत् ।

> देव्यास् तु दक्षिणं पादं समं सिंहोपरि स्थितम् ॥

> किंचिद् ऊर्ध्वं तथा वामम् अङ्गुष्ठं महिषोपरि ।

> स्तूयमानं च तद्रूपम् अमरैः संनिवेशयेत् ॥

> विनायकं प्रवक्ष्यामि गजवक्त्रं त्रिलोचनम् ।

> सम्बोदरं चतुर्बाहुं व्यालयज्ञोपवीतिनम् ॥

> स्तब्धकर्णं बृहत्तुण्डम् एकदंष्ट्रं पृथूदरम् ।

> स्वदन्तं दक्षिणकरे उत्पलं चपरे तथा ॥

> मोदकं परशुं चैव वामतः परिकल्पयेत् ।

> बृहत्संक्षिप्तगहनं पीनस्कन्धाङ्घ्रिपाणिकम् ।

> युक्तं बुद्धिकुबुद्धिभ्याम् अधस्तान् मूषकान्वितम् ॥

> ब्रह्मा कमण्डलुधरः कर्तव्यः स चतुर्मुखः ॥

**[५७२]**	हंसारूढः क्वचित् कार्यः क्वचिच् च कमलासनः ।

> वर्णेन कमलाभश् च चतुर्बाहुः शुभेक्षणः ॥

> कमण्डलुं वामकरे सूत्रं हस्ते च दक्षिणे ।

> वामे दण्डधरस् तद्वत् स्रुक्स्रुवौ चापि कल्पयेत् ॥

> मुनिभिर् देवगन्धर्वैः स्तूयमानं समन्ततः ।

> कुर्वाणम् इव लोकांस् त्रीञ् शुक्लाम्बरधरं विभुम् ॥

> मृगचर्मधरं चापि दिव्ययज्ञोपवीतिनम् ।

> आज्यस्थाली तथा पार्श्वे तेनैव च चरुः पुरः ॥

> वामे पार्श्वे च सावित्री दक्षिणेन सरस्वती ।

> अग्रे च ऋषयस् तद्वत् कार्याः पैतामहे पदे ॥

इति राजानकशितिकण्ठपुस्तके विशेषः । प्रासङ्गिकम् उक्त्वा प्रकृतम् उच्यते । एते ग्रहा अग्निं प्रणीयाग्न्यायतनस्योत्तरपूर्वदेशे पूज्याः । तथा च मत्स्यपुराणम् ।

> गर्तस्योत्तरपूर्वेण वितस्तिद्वयविस्तृताम् ।

> वप्रत्रयान्वितां वेदिं वितस्त्युच्छ्रायसंयुताम् ॥

> संस्थापनाय देवानां चतुरश्राम् उदक्प्लवाम् ॥

कुर्याद् इति शेषः । गर्तः खातम् अग्न्यायतनम् । वप्रो मेखला ।

> अग्निप्रणयनं कृत्वा तस्याम् आवाहयेत् सुरान् ।

तस्यां तिस्रः कोष्ठकपङ्क्तयः कार्या एकैकस्यां त्रयस् त्रयः कोष्ठका भवन्ति ।

> बु।		शु।		चं।

> बृ।		आ।		भौ।

> के।		श।		रा।

तत्र ।

> मध्ये तु भास्करं विद्याल् लोहितं दक्षिणेन तु ।

> उत्तरेण गुरुं विद्याद् बुधं पूर्वोत्तरेण तु ॥

> पूर्वेण भार्गवं विद्यात् सोमं दक्षिणपूर्वके ।

> पश्चिमेन शनिं विद्याद् राहुं दक्षिणपश्चिमे ॥

> पश्चिमोत्तरतः केतुं स्थापेच् छुक्लतण्डुलैः ॥

एते चादित्याभिमुखाः स्थाप्याः ॥ १।२९६ ॥

_ग्रहपूजाम् आह ।_

**[५७३]**

> **यथावर्णं प्रदेयानि वासांसि कुसुमानि च ।**

> गन्धाश् च बलयश् चैव धूपो देयश् च गुग्गुलुः ॥ १।२९७ ॥**

यो ग्रहो यद् वर्णस् तस्मै तद् वर्णान्य् एव वस्त्रादीनि देयानि । धूपार्थं च गुग्गुलुर् देयः । अत्र वृत्तवशात् क्रमो न विवक्षितः सो ऽन्यतो ऽवगन्तव्य इति गन्धपुष्पधूपवस्त्रबलयः क्रमेण देयाः । अत्र सर्वेभ्यो ग्रहेभ्यो गन्धपुष्पाणि देयानि तथा धूपादि न पुनर् एकस्मै गन्धादिबलिपर्यन्तं दत्त्वान्यस्मै देयम् ॥ १।२९७ ॥

_होमविधिम् आह_ ।

> **कर्तव्या मन्त्रवन्तश् च चरवः प्रतिदैवतम् ।**

न केवलम् आदित्यादीनां पूजैव कार्या । किं तु प्रत्येकं चरवश् च । ते च मन्त्रवन्तः कार्याः । अनवस्रावितो विशदो ऽन्तरूष्मपक्व ओदनश् चरुः । तन्त्रवन्त इति पाठे पाकयज्ञेतिकर्तव्यता तन्त्रम् । अत्र च नवानाम् अपि ग्रहयागानां(णां) तुल्यकालत्वाद् इध्माद्यभेदः । तद् आह शौनकः: "एकबर्हिरिध्माज्यस्विष्टकृतः स्युस् तुल्यकालाः" । तद् एषाभियज्ञभागा गथाभिगीयते ।

> पाकयज्ञान् समासाद्य एकाज्यान् एकबर्हिषः ।

> एकस्विष्टकृतः कुर्यान् नानापि सति दैवते ॥ इति ।

_होममन्त्रान् आह_ ।

> **आकृष्णेन इमं देवा अग्निर् मूर्धा दिवः ककुत् ॥ १।२९८ ॥**

> उद्बुध्यस्वेति च ऋचो यथासंख्यं प्रकीर्तिताः ।**

> बृहस्पते अतियदर्यस् तथैवान्नात् परिस्रुतः ॥ १।२९९ ॥**

> शं नो देवीस् तथा काण्डात् केतुं कृण्वन् निमा अपि ।**

भगवतो योगीश्वरस्य वाजसनेय(यि)त्वाद् वाजसनेयके समाम्नाता एवात्र मन्त्रा ग्राह्याः । तत्रत्यान्य् एवार्षादीनि वेदितव्यानि । आकृष्णेनेत्याद्या नवसंख्याका मन्त्रा नवसंख्याकेष्व् एवादित्यादिदै(दे)वत्येषु होमेषु यथासंख्यं प्रकीर्तिता विहिताः । तत्रैकैकस्य चरोर् एकैवाहुतिः पाकयज्ञातिदेशेन प्राप्ता सत्य् एकैकेन मन्त्रेण कार्या, आहुतीनां संख्यान्तराविधानात् । आकृष्णेनेति हिरण्यस्तूप **[५७४]** आङ्गिरस ऋषिर् आदित्यो देवता त्रिष्टुप् छन्दः । इमं देवा इति देवाः सोमो यजुः । अग्निर् मूर्धेति विश्वरूप आङ्गिरसो ऽङ्गारको गायत्री । उद्बुध्यस्वेति परमेष्ठी बुधस् त्रिष्टुप् । अन्नात् परिस्रुत इति अश्विसरस्वतीन्द्राः शुक्रो ऽतिजगती । सं नो देवीर् इति सिन्धुद्वीपः शनैश्चरो गायत्री । काण्डात् काण्डाद् इत्य् अग्नी रहुर् अनुष्टुप् । केतुं कृण्वन्न् इति मधुच्छन्दाः केतुर् गायत्री ॥ १।२९८, २९९ ॥

_चरुहोमानन्तरं समिधां स्वरूपप्रतिपादनपूर्वकं तद् धोमम् आह_ ।

> **अर्कः पलाशः खदिरस् त्व् अपामार्गो ऽथ पिप्पलः ॥ १।३०० ॥**

> उदुम्बरः शमी दूर्वा कुशाश् च समिधः क्रमात् ।**

> एकैकस्याष्टशतकम् अष्टाविंशतिर् एव वा ॥ १।३०१ ॥**

> होतव्या मधुसर्पिर्भ्यां दध्ना क्षीरेण संयुताः ।**

अर्काद्याः समिधो यथा ग्रहस्या(म)ष्टोत्तरशतम् अष्टाविंशतिर् वा मधुघृताभ्यां दधिपयोभ्यां वाभ्यक्ताः पूर्वोक्तैर् मन्त्रैर् होतव्याः । एकैकस्येति षष्टी चतुर्थ्यर्थे । एषा च संख्या समिधाम् एव तदेकवाक्यत्वात् । न च सकृन् मन्त्रम् उच्चार्यैकदेवतात्वेन सह समिधः प्रक्षेप्तव्याः किं त्व् एकैकाः, प्रत्येकं च मन्त्रावृत्तिः । तद् उक्तं मत्स्यपुराणे ।

> स्वेन स्वेनैव मन्त्रेण होतव्याः समिधः पृथक् ।

तथा ।

> प्रादेशमात्राः सशिखाः शाखापर्णविपाटिताः ।

> समिधः कल्पयेत् प्राज्ञः सर्वकर्मसु सर्वदा ॥ १।३००, ३०१ ॥

_ब्राह्मणभोजनद्रयम् आह_ ।

> **गुडौदनं पायसं च हविष्यं क्षीरष(षा)ष्टिकम् ॥ १।३०२ ॥**

> दध्योदनं घृतान्नं च कृसरामिषचित्रकम् ।**

> दद्याद् ग्रहक्रमाद् एतद् द्विजेभ्यो भोजनं बुधः ॥ १।३०३ ॥**

> शक्तितो वा यथालाभं सत्कृत्य विधिपूर्वकम् ।**

गुडौदनादिकं यथाग्रहक्रमं द्विजेभ्यो भोजनं दद्यात् । भुज्यत इति **[५७५]** व्युत्पत्त्या भोज्यम् एव भोजनम् । यदि गुडौदनं न शक्नुयाद् दातुं ततो यथाशक्ति यथालाभं साधारणं यथाविधि दद्यात् । गुडमिश्र ओदनो गुडौदनः । क्षीरमिश्रं षष्टिकान्नं क्षीरषाष्टिकम् । षष्टिको व्रीहिविशेषः । गुडौदनं सर्वम् एवात्र चित्रकम् ॥ १।३०२, ३०३ ॥

_दक्षिना आह_ ।

> **धेनुः शङ्खस् तथानड्वान् हेम वासो हयः क्रमात् ॥ १।३०४ ॥**

> कृष्णा गौर् आयसं छग एता वै दक्षिणा स्मृताः ।**

ग्रहक्रमेण दक्षिणा दातव्याः । धेनुर् नवप्रसूता गौः । अनसो वोढा गौर् अनड्वान् । आयसं लोहमयम् । प्रसिद्धम् अन्यत् । एताश् च दक्षिणा ऋत्विग्भ्य एव देयाः । तथा मत्स्यपुराणम् ।

> यजमानः सपत्नीक ऋत्विजस् तु समाहितः ।

> दक्षिणाभिः प्रयत्नेन पूजयेद् गतविस्मयः ॥

> सूर्याय कपिलां धेनुं दद्याच् छङ्खं तथेन्दवे ।

> रक्तं धुरंधरं दद्याद् भौमाय ककुदान्वितम् ॥

> बुधाय जातरूपं तु गुरवे पीतवाससी ।

> श्वेताश्वं दैत्यगुरवे कृष्णां गाम् अर्कसूनवे ॥

> आयसं राहवे दद्यात् केतवे छागम् उत्तमम् ।

> सुवर्णेन समाः कार्याः यजमानेन दक्षिणाः ॥

> सर्वेषाम् अथ वा गावो दातव्या हेमभूषिताः ।

> सुवर्णम् अथ वा दद्याद् गुरुर् वा येन तुष्यति ॥ १।३०४ ॥

> **यश् च यस्य यदा दुःस्थः स तं यत्नेन पूजयेत् ॥ १।३०५ ॥**

> ब्रह्मणैषां वरो दत्तः पूजिताः पूजयिष्यथ ।**

यस्य पुरुषस्य यो ग्रहो दुःस्थो दुःखप्रदराशिस्थितो यथा जन्मराशितो ऽष्टमराशिस्थः स तं ग्रहम् इतरग्रहपूजायाम् असमर्थ एकम् एव यत्नेनादरेणोक्तविधिना पूजयेत् । पूजितो हि न दुःखकरो भवति । यत एषां ग्रहाणां यूयं पूजयितारं पूजयिष्यथाभिलषितेन फलेन योजयिष्यथेति ब्रह्मणा प्रजापतिना वरो दत्तः ॥ १।३०५ ॥

_अत्रैव हेत्वन्तरम् आह_ ।

**[५७६]**	**ग्रहाधीना नरेन्द्राणाम् उच्छ्रायाः पतनानि च ॥ १।३०६ ॥**

> भावाभावौ च जगतस् तस्मात् पूज्यतमा ग्रहाः ।**

अनेकजन्मार्जितपुण्योपचयवताम् अपि नरेन्द्राणां यतो ग्रहाधीना उच्छ्रायाः संपदतिशयाः पतनानि च विपदतिशयरूपाणि । तथा जगतो भावाभावाव् उदयप्रलयौ ग्रहाधीनाव् एव । तस्माद् अन्येभ्यः पूज्यतरेभ्यो ऽतिशयेन ग्रहा उक्तप्रकारेण पूज्याः । यद्य् अपि धर्माधर्मौ सुखदुःखानुभवहेतू तथापि कालविशेषम् अनपेक्ष्य न तद् धेतू भवतः । न च ग्रहाणां गतिविशेषम् अन्तरेण् कालनिशेषः शक्यो निरूपयितुम् इति भवति ग्रहाधीनत्वं नरेन्द्रोच्छ्रायादेर् अतो विरुद्धं ग्रहस्थानं दृष्ट्वा तत्सूचितागामिदुःखसंघातविघाताय ग्रहयज्ञः कार्यः । स हि शान्तिकामस्य विहित इति तात्पर्यार्थः ॥ १।३०६ ॥

**इति श्रीविध्याधरवंशप्रभवश्रीशिलाहारनरेन्द्रजीमूतवाहनान्वयप्रसूत-**

**श्रीमदप्रादित्यदेवविरचिते याज्ञवल्कीयधर्मशास्त्रनिबन्धे ऽपरार्के**

**ग्रहयज्ञविधिप्रकरणं समाप्तम् ॥ ११ ॥**

## राजधर्मप्रकरणम्
**अथ सटीकायाज्ञवल्क्यस्मृतौ**

**राजधर्मप्रकरणम् । (१२)**

_उक्ता वर्णधर्मा ब्रह्मचारिगृहस्थधर्माश् च । इदानीं राज्ञो गृहस्थस्यापि गुणवतो जनपदपरिपालनादीन् धर्मान् वक्तुं यैर् गुणैर् युक्तः प्रज्पालनयोग्यो भवति तांस् तावद् आह_ ।

> **महोत्साहः स्थूललक्षः कृतज्ञो वृद्धसेवकः ॥ १।३०७ ॥**

> विनीतः सत्त्वसंपन्नः कुलीनः सत्यवाक् शुचिः ।**

> अदीर्घसूत्री स्मृतिमान् अक्षुद्रो ऽपरुषस् तथा ॥ १।३०८ ॥**

> धार्मिको ऽव्यसनश् चैव प्राज्ञः शूरो रहस्यवित् ।**

> स्वरन्ध्रगोप्तान्वीक्षिक्यां दण्डनीत्यां तथैव च ॥ १।३०९ ॥**

> विनीतस् त्व् अथ वार्तायां त्रय्यां चैव नराधिपः ।**

**[५७७]**

महोत्साहत्वादिगुणवान् नृपो भवति । ब्राह्मणादीनां स्वकर्मस्थापनयोग्यो भवतीत्य् अर्थः । महोत्साहो महोद्यमः । महाविषयत्वम् अविहन्यमानत्वं चोत्साहस्य महत्त्वम् । स्थूललक्षो बहुप्रदः । यः प्रत्युपकारायोपकारिणं स्मरति स कृतज्ञः । वृद्धसेवको ज्ञानादिगुणवृद्धपुरुषोपासकः । विनीतो गुर्वादिषु नम्रः । दुर्दशाम् आपन्नो ऽपि न न्यायड् अपैति यः स सात्त्विकः । कुलीनः शुद्धवंशजः । सत्यवाक् सत्यप्रतिज्ञः । शुचिर् बाह्याभ्यन्तरशौचवान् । अदीर्घसूत्री प्रमिते ऽर्थे निराशङ्कः । स्मृतिमान् प्रशस्तस्मृतिः । अक्षुद्रो ऽनल्पहृदयः । यो ऽल्पापकारोपकाराभ्यां कोपप्रसादवान् सो ऽल्पहृदयः । अपरुषो ऽकठोरवाक् । धार्मिकः प्रसिद्धः । पुरुषार्थविक्षेपकं द्यूतादिकं व्यसनं तद्रहितो ऽव्यसनः । प्राज्ञशूरौ प्रसिद्धौ । रहस्यविद् अत्मज्ञो मन्त्रज्ञः पररन्ध्रज्ञो वा । स्वरन्ध्रगोप्ता यत्र राज्याङ्गवैकल्ये परः प्रविशति तद् रन्ध्रं तस्य गोप्ता रक्षकः । आन्वीक्षिक्यां दण्डनीत्यां वार्तायां त्रय्यां च विनीतः शिक्षितः । आन्वीक्षिकी वेदाद्यविरुद्धन्यायविद्या । दण्डनीतिर् अर्थशास्त्रम् । वार्ता कृष्यादिविद्या । ऋग्यजुःसामानि त्रयी । त्रयीग्रहणात् तत्परिकरभूतानि व्याकरणाद्यङ्गानि मीमांसापुराणधर्मशास्त्राणि गृह्यन्ते ॥ १।३०७, ३०८, ३०९ ॥

> **स मन्त्रिणः प्रकुर्वीत प्राज्ञान् मौलान् स्थिराञ् शुचीन् ॥ १।३१० ॥**

> तैः सार्धं चिन्तयेद् राज्यं विप्रेणाथ ततः स्वयम् ।**

स उक्तगुणो राजा मन्त्रिणः कार्याकार्यविदः । प्राज्ञान् ऊहापोहसमर्थान् । मौलान् पितृपारम्पर्यागतान् । स्थिरान् स्वामिहितेष्व् अचञ्चलान् । शुचीञ् शुद्धोपधान् । प्रकुर्वीत प्रयत्नाद् उपाददीत । अथ तैः सह राज्यं राजकर्म षाड्गुण्यं तदङ्गानि च स्वाम्यादीनि चिन्तयेत् । हेयोपादेयतया विचारयेद् इत्य् अर्थः । अथ षाड्गुण्यविदा पुनर् विप्रेण सह विचारयेत् । पुनश् च स्वयं तम् एवार्थं साधकबाधकप्रमाणवत्तया निश्चिनुयात् ॥ १।३१० ॥

> **पुरोहितं च कुर्वीत दैवज्ञम् उदितोदितम् ॥ १।३१११ ॥**

> दण्डनीत्यां च कुशलम् अथर्वाङ्गिरसे तथा ।**

दैवज्ञत्वादिगुणोपेतं ब्राह्मणं पुरोहितं कुर्वीत । दैवज्ञो ज्योतिःशास्त्रवित् । तेन हि शास्त्रेण प्राणिनां दैवं कर्मविपाको ज्ञायते । ये मन्त्रिणाम् उदिता उक्ताः **[५७८]** प्राज्ञादयो गुणास् ते यस्योदिता उद्भूताः स उदितोदितः । पुरोहितंप्रकुर्वीत वृण्वीत, वरेण हि पुरोहितत्वम् उत्पद्यते यथाध्वर्युत्वादिकम् ॥ १।३११ ॥

> **श्रौतस्मार्तक्रियाहेतोर् वृणुयाद् एव चर्त्विजः ॥ ३१२ ॥**

> यज्ञांश् चैव प्रकुर्वीत विधिवद् भूरिदक्षिणान् ।**

श्रुतिस्मृतिविहितागिहोत्रादिकर्मणां क्रियानुष्ठानं तस्मात् प्रयोजनीभूताद् धेतोर् ब्रह्मादीन् ऋत्विजो वृणुयात्, वरणेन कुर्यात् । यथाधानेनावहनीयादीन् । तथा हविःसंस्थासोमसंस्थादीन् यज्ञान् भूरिदक्षिणान् प्राथमकल्पितकदक्षिणादानयुक्तान् कुर्यात् ॥ ३१२ ॥

> **भोगांश् च दद्याद् विप्रेभ्यो वसूनि विविधानि च ॥ १।३१३ ॥**

> अक्षयो ऽयं निधी राज्ञां यद् विप्रेषूपपादितम् ।**

> अस्कन्नम् अव्यथं चैव प्रायश्चित्तैर् अदुषितम् ॥ १।३१४ ॥**

> अग्नेः सकाशाद् विप्राग्नौ हुतं श्रेष्ठम् इहोच्यते ।**

भोगान् भोक्तव्यान् अन्नविशेषान् वसूनि द्रविणानि च गोभूहिरण्यादीनि विप्रेभ्यो राजा दद्यात् । अत्र प्रशंसा — आत्मोपकारकत्वेन निधितुल्यत्वान् निधिर् अयं राज्ञां यद् विप्रेषूपपादितं विप्रेभ्यो दत्तम् । लौकिको निधिर् उपभोगात् प्राक् चौरादिवशात् कदाचित् क्षीयते दत्तं न तु तथेति विशेषो ऽयम् इति वक्तुम् उक्तम् अक्षय इति । भूमौ निहितं सुवर्णादिकं निधिः । न केवलं निधेर् उत्कृष्टं दानम् अपि त्व् अग्निहोत्रादेर् अपि । न हि दाने कस्च्यचिद् धविषः स्कन्नं व्यथनं वा विद्यते येन विगुणं सद् अग्न्होत्रादिवद् अफलं स्यात् । प्रायश्चित्तैश् च प्रायश्चित्तनिमित्तैश् चान्यैर् दोषैर् अदूषितम् । अत आहवनीयाद्यग्निसंबन्धिनो हुताद् धोमाद् विप्रात्मन्य् अग्नौ हुतं दत्तं श्रेष्ठं प्रशस्ततरं भवति ॥ १।३१३, ३१४ ॥

_एवं दीयमानं धनं यतो ऽत्यन्तोपकारकं भवत्य् अतस् तदर्जनादिकं यथा कार्यं तद् आह_ ।

> **अलब्धम् ईहेद् धर्मेण लब्धं यत्नेन पालयेत् ॥ १।३१५ ॥**

> पालितं वर्धयेन् नीत्या वृद्धं पात्रेषु निक्षिपेत् ।**

अलब्धम् अप्राप्तं धर्मेणेहेत लिप्सेत । आत्मसात्कृतं यत्नेन तत् प्रणिधानेन पालयेद् रक्षेत् । पालितं च नीत्या शास्त्रोक्तेन प्रकारेण वर्धयेद् उपचयं गमयेत् । विवृद्धं च पात्रेषु विद्यातप्वृत्तसंपन्नेषु निक्षिपेद् दद्यात् ॥ १।३१५ ॥

**[५७९]**

> **दत्वा भूमिं निबन्धं वा कृत्वा लेख्यं च कारयेत् ॥ १।३१६ ॥**

> आगामिभद्रनृपतिपरिज्ञानाय पार्थिवः ।**

भूमिं क्षेत्रारामग्रामादिकां विप्राय दत्वा निबन्धनं वा कृत्वा भद्राणां शास्त्रार्थकारिणाम् आगामिनां नृपतीनां परिज्ञानाय परिनिश्चयाय पार्थिवः पृथिवीपतिर् लिखितं लेख्यं वक्ष्यमाणप्रकारं कारयेत् । अस्मिन् ग्रामे प्रतिक्षेत्रं क्षेत्रस्वामिनैतद् धनम् अस्मै प्रत्यब्दं प्रतिमासं वा देयम् इत्य् एवमादिनियमो निबन्धः ॥ १।३१६ ॥

_लेख्यविधिम् आह_ ।

> **पटे वा ताम्रपट्टे वा स्वमुद्रोपरिचिह्नितम् ॥ १।३१७ ॥**

> अभिलेख्यात्मनो वंश्यान् आत्मानं च महीपतिः ।**

> प्रतिग्रहपरीमाणं दानच्छेदोपवर्णनम् ॥ १।३१८ ॥**

> स्वहस्तकालसंपन्नं शासनं कारयेत् स्थिरम् ।**

पटे वा कार्पासादिमये ताम्रपट्टे वात्मनः पितृपितामहादीन् विद्याविक्रमधर्मादिगुणोपेतान् अभिलेख्यास्यायं पुत्रो ऽस्यायं पौत्र इत्य् एवं लेखयित्वात्मानं च महीपतिर् लेखयित्वा प्रतिगृह्यत इति प्रतिग्रहो भूमिर् निबन्धश् च तस्य छेदो ऽपहारः स उपवर्ण्यते प्रत्यवायजनकतया येन शास्त्रेण तद् दानच्छेदोपवर्णनं तच् च लेखयित्वा स्वहस्तेन मतं मे ऽमुकपुत्रस्य महीपतेर् इति स्वहस्तलिखितेन दानकालेन च वत्सरादिना संपन्नं शासनं शिष्यन्ते दानापहारान् निवर्त्यन्ते भाविनो भूपतिप्रभृतयो येन तच्छासनं स्वमुद्रया स्वकुलचिह्नेन गरुडादिना चिह्नितम् अङ्कितं चिरकालस्थापि कारयेत् । न हि तेन विना प्रतिग्रहीता तद्वंश्यो वा भूमिनिबन्धौ शक्नुयाद् उपभोक्तुम् । अत्र बृहस्पतिः ।

> दत्वा भूम्यादिकं राजा ताम्रपट्टे ऽथ वा पटे ।

> शासनं कारयेद् धर्म्यं स्थानवंश्यादिसंयुतम् ॥

> अनाच्छेद्यम् अनाहार्यं सर्वभाव्यविवर्जितम् ।

> चन्द्रार्कसमकालीनं पुत्रपौत्रान्वयागतम् ॥

**[५८०]**	दातुः पालयितुः स्वर्गं हर्तुर् नरकम् एव च ।

> षष्टिं वर्षसहस्राणि दानच्छेदफलं लिखेत् ॥

> स्वमुद्रावर्षमासार्धदिनाध्यक्षाक्षरान्वितम् ।

> एवंविधं राजकृतं शासनं समुदाहृतम् ॥

व्यासः ।

> राज्ञा तु स्वयम् आदिष्टः संधिविग्रहलेखकः ।

> ताम्रपट्टे पटे वापि प्रलिखेद् राजशासनम् ॥

> स्थानं वंशानुपूर्वी च देशं ग्रामम् उपागतम् ।

> ब्राह्मणांस् तु तथैवान्यान् मान्यान् अधिकृतांल् लिखेत् ॥

> कुटुम्बिनो ऽथ कायस्थदूतवैद्यमहत्तरान् ।

> मेदचण्डालपर्यतान् सर्वान् संबोधय्न्न् इति ॥

> मातापित्रोर् आत्मनश् च पुण्यायामुकसूनवे ।

> दत्तं मयामुकायाद्य दानं सब्रह्मचारिणे ॥

> चन्द्रार्कसमकालीनं पुत्रपौत्रान्वयानुगम् ।

> अनाच्छेद्यम् अनाहार्यं सर्वभाव्यविवर्जितम् ॥

> दातुः पालयितुः स्वर्गं हर्तुर् नरकम् एव च ।

> षष्टिं वर्षसहस्राणि दानच्छेदफलं लिखेत् ॥

> ज्ञातं मयेति लिखितं दात्रध्यकाक्षरैर् युतम् ।

> अब्दमासतदर्धाहाराजमुद्राङ्कितं तथा ॥

> अनेन विधिना लेख्यं राजशासनकं लिखेत् ॥ १।३१७, ३१८ ॥

_कं देशविशेषम् अधिवसित्वैतत् कार्यम् इत्य् अपेक्ष्यते ऽत आह ।_

> **रम्यं पशव्यम् आजीव्यं जाङ्गलं देशम् आवसेत् ॥ १।३१९ ॥**

> तत्र दुर्गाणि कुर्वीत जनकोशात्मगुप्तये ।**

रम्यो मनोहरः । पशव्यः पशुभ्यो हितः । आजीव्यः समन्ताद् उपजीव्यौषधिवनस्पतितृणकाष्ठादिमान् । जाङ्गलः स्वल्पवृक्षोदकपर्वतो बहुपक्षिमृगः प्रचुरवर्षातपश् च । एवंविधं देशं नृपतिर् आवसेत् । तत्र च दुर्गाणि गिरिदुर्गप्रभृतीनि प्रजाधनयोर् आत्मनश् च रक्षार्थं कुर्वीत ॥ १।३१९ ॥

> **तत्र तत्र च निष्णातान् अध्यक्षान् कुशलाञ् शुचीन् ॥ १।३२० ॥**

> प्रकुर्याद् आयकर्मान्तव्ययकर्मसु चोद्यतान् ।**

**[५८१]**

तत्र तत्र धर्मार्थकामप्रयोजनेषु कर्मसु निष्णातान् प्रवीणान् धर्मशास्त्राभिज्ञान् कर्मकुशलाञ् शुचीन् अर्थेषु चोद्यतान् उद्यमिनो धनागमान्तःपुरव्ययकर्मस्व् अध्यक्षान् अधिकृतपुरुषनियन्तॄन् प्रयत्नेन कुर्यात् । योग्यान् अध्यक्षान् कुर्याद् इति तात्पर्यार्थः । योग्यता चोक्ता ।

> प्राज्ञत्वम् उपधाशुद्धिर् अप्रमादो ऽभियुक्तता ।

> कार्येषु व्यसनाभावः स्वामिभक्तिश् च योग्यता ॥

मनुः ।

> तेषाम् अर्थ नियुञ्जीत शूरान् दक्षान् कुलोद्गतान् ।

> शुचीन् आकरकर्मान्ते भीरून् अन्तर्वेश्मनि ॥

विष्णुः: "आकरलक्षणशुल्कतरनागवनेष्व् आप्तान् नियुञ्जीत । धर्मिष्ठान् धर्मकार्येषु निपुणान् अर्थकार्येषु शूरान् सङ्ग्रामकर्मसु । उग्रान् उग्रेषु षण्डान् स्त्रीषु" । मनुः ।

> अध्यक्षान् विविधान् कुर्यात् तत्र तत्र विपश्चितः ।

> ते ऽस्य सर्वाण्य् अवेक्षेरन् नॄणां कार्याणि कुर्वताम् ॥

कार्याणि सुकृतदुष्कृतकर्माणि ॥ १।३२० ॥

> **नातः परतरो धर्मो नृपाणां यद् रणार्जितम् ॥ १।३२१ ॥**

> विप्रेभ्यो दीयते द्रव्यं प्रजाभ्यश् चाभयं सदा ।**

यद् रणाप्तधनप्रदानं विप्रेभ्यः प्रजाभ्यश् च यद् अभयप्रदानं नास्माद् अधिको ऽन्यो नृपाणां धर्मो ऽस्ति । एतद् उपायश् च शत्रुविजय इति तत्सिद्धये च रणं कुर्याद् इति तात्पर्यार्थः ॥ १।३२१ ॥

_<span style="text-decoration:underline;">ननु</span> पाक्षिकानर्थशङ्कया प्रेक्षावतां रणे प्रवृत्तिर् अनुपपन्नेति विधिर् अयं न घटत इत्य् अत्राह ।_

> **य आहवेषु युध्यन्ते भूम्यर्थम् अपराङ्मुखा ॥ १।३२२ ॥**

> अकूटैर् आयुधैर् यान्ति ते स्वर्गं योगिनो यथा ।**

ये क्षत्रियाः स्वकीयां भूमिं रक्षितुं परकीयां च जेतुम् अकूटैर् आयुधैर् युध्यन्ते न च शत्रून् प्रति पराङ्मुखा भवन्ति ते शत्रुभिर् हता योगिवत् स्वर्गं यान्ति स्वर्गं भुक्त्वा मुच्यन्त इत्य् अर्थः । आहवाः सङ्ग्रामाः । कूटानि विषदिघानीति तदन्यान्य् अकूटानि । अकूटैर् विषरहितैर् इत्य् अर्थः । एवं च सति नियमेनायम् असौ वा लोको जितो भवतीति नास्त्य् अनर्थशङ्का निवर्तिका ॥ १।३२२ ॥

**[५८२]**

> **पदानि क्रतुतुल्यानि भग्नेष्व् अविनिवर्तिनाम् ॥ १।३२३ ॥**

> राजा सुकृतम् आदत्ते हतानां विपलायिनाम् ।**

निजराजसैनिकेषु शत्रुभयात् पलायनपरेषु भग्नेषु ये न निवर्तन्ते किं तु शत्रुं प्रत्यभिमुखा यान्ति तेषां पदानि क्रतुभिर् यज्ञैस् तुल्यानि पदे पदे यज्ञफलं लभन्त इत्य् अर्थः । पलायनपराणां तु शत्रुहतानां धर्मं स्वामी गृह्णाति ॥ १।३२३ ॥

> **तवाहंवादिनं क्लीबं निर्हेतिं परसंगतम् ॥ १।३२४ ॥**

> न हन्याद् विनिवृत्तं च युद्धप्रेक्षणकादिकम् ।**

तवाहम् अस्मीति वदन्तं क्लीबं भीतं निर्हेतिं निरायुधं परसंगतम् अन्येन युध्यमानं निवृत्तं पलायमानं युद्धप्रेक्षणकादींश् च हन्यात् ॥ १।३२४ ॥

_किं च_ ।

> **कृतरक्षः समुत्थाय पश्येद् आयव्ययौ स्वयम् ॥ १।३२५ ॥**

> व्यवहारांस् ततो दृष्ट्वा स्नात्वा भुञ्जीत कामतः ।**

आत्मनः प्रजानां च रक्षां विधायोद्यमम् अवलम्ब्याधिकृतैः क्रियमाणाव् आयव्ययौ स्वयं पश्येत् । स्वयं ग्रहणम् आदरार्थम् । तदनन्तरम् अन्येषाम् ऋणादानादीन् व्यवहारान् दृष्ट्वा स्नात्वा कामतो भुञ्जीत । स्नानग्रहणं सकलमाध्याह्निकोपलक्षणम् । कामत इति सत्यां बुभुक्षायाम् इत्य् अर्थः ॥ १।३२५ ॥

> **हिरण्यं व्यापृतानीतं भाण्डागारे न्यसेत् ततः ॥ १।३२६ ॥**

> पश्येच् चारांस् ततो दूतान् प्रेषयेन् मन्त्रिसंगतः ।**

व्यापृतैः करादिदानाधिकृतैर् आनीतं हिरण्यादिधनं भाण्डागारे धननिधानशालायां क्षिपेत् । ततश् चाराञ् शत्रुप्रभृतिचेष्टितज्ञानाय गूढप्रहितान् आगतांस् तद्वाक्यश्रवणाय पश्येत् । ततो मन्त्रिभिः संगतः कार्यजातं निश्चित्य तत्सिद्धये दूतान् प्रेषयेत् ॥ १।३२६ ॥

> **ततः स्वैरविहारी स्यान् मन्त्रिभिर् वा समागतः ॥ १।३२७ ॥**

> बलानां दर्शनं कृत्वा सेनान्या सह चिन्तयेत् ।**

**[५८३]**

भुक्त्वा यथेच्छम् अङ्गनाभिः सह क्रीडेत् । कार्यवशान् मन्त्रिसमागतो वा भवेत् । ततो हस्त्यश्वादिबलानि दृष्ट्वा सेनान्या चमूपतिना सह बलविषयम् अर्थं चिन्तयेत् ॥ १।३२७ ॥

> **संध्याम् उपास्य शृणुयाच् चाराणां गूढभाषितम् ॥ १।३२८ ॥**

> गीतनृत्तैश् च भुञ्जीत पठेत् स्वाध्यायम् एव च ।**

सायंसंध्याम् उपास्य रहस्यं चारवाक्यं श्रुत्वा गीतनृत्तैः कियन्तम् अपि कालं नीत्वा वेदं पठेत् ॥ १।३२८ ॥

> **संविशेत् तूर्यघोषेण प्रतिबुध्येत् तथैव च ॥ १।३२९ ॥**

> शास्त्राणि चिन्तयेद् बुद्ध्वा सर्वकर्तव्यतास् तथा ।**

तूर्यघोषेण वीणावेणुमृदङ्गादिनादेन स्वापार्थं विशेत् । तूर्यघोषेणैव प्रतिबुध्येत । ब्राह्मे मुहूर्ते बुद्ध्वा शास्त्राणि श्रुतिस्मृतिवचांसि तदर्थावगमोपायांश् च निगमनिरुक्तादीन् सर्वाणि कार्याणि चिन्तयेत् ॥ १।३२९ ॥

> **प्रेषयेच् च ततश् चारान् स्वेष्व् अन्येषु च सादरम् ॥ १।३३० ॥**

> ऋत्विक्पुरोहिताचार्यैर् आशीर्भिर् अभिनन्दितः ।**

> दृष्ट्वा ज्योतिर्विदो वैद्यान् दद्याद् गाः काञ्चनं महीम् ॥ १।३३१ ॥**

> नैवेशिकानि च तथा श्रोत्रियाणां गृहाणि च ।**

संध्याम् उपास्य रहसि स्थित्वा वणिग्वैद्यपरिव्राजकबौद्धदिगम्बरादिवेशधारिणो निगूढान् परचेष्टावेदिनश् चारान् स्वेषु स्वकीयेषु सामन्तादिषु चान्येषु चामित्रादिषु राजसु सादरं यथा भवति तथा प्रेषयेत् । तत ऋत्विगादिभिर् आयुरारोग्यविजयैश्वर्यादिविषयाभिर् आशीर्भिर् अभिनन्दितो ज्योतिर्विदो वैद्यांश् चागतान् दृष्ट्वा तदधीनं च कार्यं तैः सह विचार्य गाः काञ्चनं महीं नैवेशिकानि च श्रोत्रियेभ्यो दद्यात् । विवाहोपकरणं गृहोपकरणं वा नैवेशिकम् । श्रोत्रियाणाम् इति षष्ठी चतुर्थ्यर्थे ॥ १।३३०, ३३१ ॥

> **ब्राह्मणेषु क्षमी स्निग्धेष्व् अजिह्मः क्रोधनो ऽरिषु ॥ १।३३२ ॥**

> स्याद् राजा भृत्यवर्गे च प्रजासु च यथा पिता ।**

ब्राह्मणान् स्निग्धाञ् शत्रून् प्रति यथासंख्यं क्षमाम् आर्जवं क्रोधं च कुर्यात् । भृत्यान् प्रजाश् च पितृवत् पालयेत् ॥ १।३३२ ॥

**[५८४]**

_प्रजापालनफलम् आह_ ।

> **पुण्यषड्भागम् आदत्ते न्यायेन परिपालयन् ॥ १।३३३ ॥**

> सर्वदानाधिकं यस्मात् प्रजानां परिपालनम् ।**

राज्ञा न्यायेन शास्त्रोक्तप्रकारेण पाल्यमानाः प्रजा यत् पुण्यं कुर्वन्ति तत् षष्ठांशसंमितं राजा पुण्यं लभते सर्वेभ्यो ऽपि दानेभ्यः प्रजानां परिपालनम् अभयदानात्मकम् अधिकं यस्मात् तस्माद् उपपन्नः पुण्यषड्भागलाभः । एवं प्रजापालनं च धनप्राप्तौ हेतुर् यथा ब्राह्मणस्य प्रतिग्रहादिः ॥ १।३३३ ॥

_किं च_ ।

> **चाटतस्करदुर्वृत्तमहासाहसिकादिभिः ॥ ३३४ ॥**

> पीड्यमानाः प्रजा रक्षेत् कायस्थैश् च विशेषतः ।**

चाटादिभ्यो दुःखकारिभ्यः प्रजा रक्षेत् । पूर्वश्लोकैः स्वयं न पीडयेद् इत्य् अर्थाद् उक्तम् । अत्र तु यथा परो न पीडयेत् तथा कुर्याद् इत्य् उच्यते । चाटः पिशुनः । तस्करः प्रसिद्धः । दुर्वृत्तः परदारहारकादिः । महासाहसिको मनुष्यमारणबन्दिग्रहादिकारी । आदिशब्देन कूटमानकूटसुवर्णादिकारिणो लक्ष्यन्ते । कायस्थाः कराधिकृताः ॥ १।३३४ ॥

_प्रजानाम् रक्षणे दोषगौरवम् आह ।_

> **अरक्ष्यमाणाः कुर्वन्ति यत् किंचित् किल्बिषं प्रजाः ॥ १।३३५ ॥**

> तस्मात् तु नृपतेर् अर्धं यस्माद् गृह्णात्य् असौ करान् ।**

अरक्ष्यमाणा नृपेणापाल्यमाना अधर्माद् अनिवार्यमाणाः प्रजाश् चौर्यपारदार्यादिकं यत् पापं कुर्वन्ति तस्मात् पापान् नृपतेर् अर्धं भवति । नृपतिर् अर्धं गृह्णातीत्य् अर्थः । यस्माद् असौ तासां पालनार्थं करान् आदत्ते । अत्रापि पापार्धसंमितं पापं राज्ञो भवतीति मन्तव्यम् । न ह्य् अन्यकृतम् अदृष्टम् अन्यस्य भवति ॥ १।३३५ ॥

> **ये राष्ट्राधिकृतास् तेषां चारैर् ज्ञात्वा विचेष्टितम् ॥ १।३३६ ॥**

> साधून् संमानयेद् राजा विपरीतांस् तु घातयेत् ।**

> उत्कोचजीविनो द्रव्यहीनान् कृत्वा विवासयेत् ॥ १।३३७ ॥**

> सदानमानसत्काराञ् श्रोत्रियान् वासयेत् सदा ।**

**[५८५]**

ये राष्ट्रे करादानाय प्रजापालनाय चाधिकृता नियुक्तास् तेषां विचेष्टितं विविधं व्यापारजातं चारवचनेभ्यो ऽवधार्य साधून् यथोक्तकारिणो दानादिना संमानयेत् । विपरीतान् असाधून् घातयेद् यथादोषं दण्डयेत् । उत्कोचजीवनशीलान् द्रव्यहीनान् कृत्वा देशान् निर्वासयेत् । कार्यार्थं कार्यिनो धनादानम् उत्कोचः । श्रोत्रियान् दानमानसत्कारयुक्तान् कृत्वा सर्वदा वासयेत् । मानः पूजासत्कारः साधुत्वख्यापको व्यापारः ॥ १।३३६, ३३७ ॥

> **अन्यायेन नृपो राष्ट्रात् स्वकोशं यो ऽभिरक्षति ॥ १।३३८ ॥**

> सो ऽचिराद् विगतश्रीको नाशम् एति सबान्धवः ।**

अन्यायेन प्रतिषिद्धमार्गेण स्वराष्ट्राद् धनम् आदाय यो राजा कोशं धनसंचयैर् वर्धयति सो ऽचिराद् व्यपेतलक्ष्मीकः सबान्धवो विनश्यति ॥ १।३३८ ॥

> **प्रजापीडनसंतापात् समुद्भूतो हुताशनः ॥ १।३३९ ॥**

> राज्ञः श्रियं कुलं प्राणान् नादग्ध्वा विनिवर्तते ।**

प्रजानां पीडनाद् अन्यायेन धनादानाद् यः संतापो दुःखातिशयस् तस्माद् धुताशन इव दुःखहेतुर् अधर्मराशिः समुद्भूतो राज्ञः श्रीप्रभृतीन्य् अदग्ध्वा प्रध्वंसम् अनीत्वा न निवर्तते न विरमति ॥ १।३३९ ॥

> **य एव नृपतेर् धर्मः स्वराष्ट्रपरिपालने ॥ १।३४० ॥**

> तम् एव कृच्छ्रम् आप्नोति परराष्ट्रं वशं नयन् ।**

निगदव्याख्यातम् एतत् ॥ १।३४० ॥

_परराष्ट्रविषये विशेषम् आह ।_

> **किं तु यस्मिन् य आचारो व्यवहारः कुलस्थितिः ॥ १।३४१ ॥**

> तथैव परिपाल्यो ऽसौ यदा वशम् उपागतः ।**

यस्मिन् परराष्ट्रे य आचारो होलाकादिर् यश् च व्यवहारो नाणकादिनिबन्धनो या च कुलस्थितिर् एतावद् धनं राज्ञे ऽनेन कुलेन देयम् इत्य् एवमाइरूपा स राष्ट्रो वशम् उपागतस् तेनैवाचारादिना युक्तः परिपालनीयः ॥ १।३४१ ॥

> **मन्त्रमूलं यतो राज्यम् अतो मन्त्रं सुरक्षितम् ॥ १।३४२ ॥**

> कुर्याद् यथास्य न विदुः कर्मणाम् आ फलोदयात् ।**

**[५८६]**

कर्मणां मन्त्रतो ऽनुष्ठेयतया निश्चितानाम् आ मन्त्रफलोदयात् प्राक्तनकर्मानुष्ठानात् परे यथा मन्त्रं न विदुस् तथा तं सुरक्षितं कुर्यात् । सुरक्षितमन्त्रमूलत्वाद् राज्यस्य ॥ १।३४२ ॥

> **अरिर् मित्रम् उदासीनो ऽनन्तरस् तत्परः परः ॥ १।३४३ ॥**

> क्रमशो मण्डलं चिन्त्यं सामादिभिर् उपक्रमैः ।**

अनन्तरैकान्तरद्व्यन्तरा राजानो यथाक्रमम् अरिर् मित्रम् उदासीनश् चतसृषु दिक्षु विज्ञेयाः । एतद् द्वादशराजकं मण्डलं वक्ष्यमाणस्वरूपैः सामादिभिर् उपायैः साधयितुं चिन्तनीयम् । तत्र हीनो दण्डेन समः साम्नेषदधिको दानेन ततो ऽप्य् अधिको भेदेन साध्याः । अथ वा शत्रुं दण्डेन । मित्रं साम्ना । उदासीनं दानेन । सर्वे ऽपि भेदेन साध्याः ॥ १।३४३ ॥

> **उपायाः साम दानं च भेदो दण्डस् तथैव च ॥ १।३४४ ॥**

> सम्यक् प्रयुक्ताः सिध्येयुर् दण्डस् त्व् अगतिका गतिः ।**

उक्तानाम् अरिप्रभृतीनां वशीकारोपायाः सामादयश् चत्वारो वेदितव्याः । ते सम्यग् यथावत् प्रयुक्ताः सिध्येयुः कार्यसिद्धिसमर्थाः स्युर् इत्य् अर्थः । एषां दण्डो गत्यन्तराभावे गतिः । उपायान्तराभावे दण्डो ऽभ्युपाय इत्य् अर्थः । दानं प्रसिद्धम् । भेदः स्वामिभृत्यानां विमतीकरणम् । दण्डो वित्तस्य शरीरस्य वा पीडनम् ॥ १।३४४ ॥

> **संधिं च विग्रहं यानम् आसनं संश्रयं तथा ॥ १।३४५ ॥**

> द्वैधीभावं गुणान् एतान् यथावत् परिकल्पयेत् ।**

संधिप्रभृतीन् यथान्यायं यथाविषयं षड्गुणान् परिकल्पयेत् प्रयुञ्जीत । संधिर् नावाभ्याम् अन्योन्यम् अपकर्तव्यम् इति व्यवस्थापरिग्रहः, विग्रहो वैरम्, यानं यात्रा, आसनम् उपेक्षणम्, संश्रयः परपीडितस्य प्रबलराजान्तराश्रयणम्, द्वैधीभावः स्वबलस्य द्विधाकरणम् ॥ १।३४५ ॥

_यात्राकालम् आह_ ।

> **यदा सस्यगुणोपेतं परराष्ट्रं तदा व्रजेत् ॥ १।३४६ ॥**

> परश् च हीन आत्मा च हृष्टवाहनपूरुषः ।**

**[५८७]**

यदा परस्य शत्रो राष्ट्रं सस्यैर् अन्यैश् च हिरण्यादिगुणैर् उपेतं स्याच् छत्रुश् च वाहनादिहीनः स्वयं च हृष्टगजाश्वादिर् हृष्टपुरुषश् च तदा परराष्ट्रं व्रजेत् ॥ १।३४६ ॥

_न च यात्राया अनियतफलत्वेन पुरुषेण प्रवर्तितव्यम् इत्य् अत्र हेतुम् आह ।_

> **दैवे पुरुषकारे च कर्मसिद्धिर् व्यवस्थिता ॥ १।३४७ ॥**

> तत्र दैवम् अभिव्यक्तं पौरुषं पौर्वदैहिकम् ।**

दैवे पुरुषकारे च सति कर्मणः कर्मफलस्य सिद्धिर् व्यवस्थिता नियता सत्य् अपि पुरुषकारे दैवाभावे न फलं सिध्यति । न च प्राक् प्रवृत्तेर् दैवाभावः शक्यः परिच्छेत्तुम् । अतो ऽर्थसंशयाद् यात्रादौ प्रवृत्तिर् उपपद्यत इत्य् अभिप्रायः । तत्र दैवं नाम पूर्वदेहप्रभवं पौरुषं पुरुषस्य व्यापारः प्रयत्नाख्यो ऽपूर्वपर्यन्तः । तत्र पौर्वदैहिकम् इति बाहुल्याभिप्रायम् । कारीर्यादीनाम् अनुष्ठाने फलोपभोगे च देहैक्यात् ॥ १।३४७ ॥

_एवं तर्हि पुरुषकारापेक्षणीयं दैवम् एवास्तु फलसाधकं किं पुरुषकारेणेत्य् अत आह ।_

> **केचिद् दैवाद् धठात् केचित् केचित् पुरुषकारतः ॥ १।३४८ ॥**

> सिध्यन्त्य् अर्था मनुष्याणां तेषां योनिस् तु पौरुषम् ।**

वृष्टिमहापातविद्युत्पातादयो मनुष्यादीनां प्राणिनाम् उपकारका अपकारका वा दैवाद् भवन्ति । हठात् परकीयपुरुषकारात् केचित् । यथानिच्छन्तम् अपि सुतं माता पयः पाययति पिताध्यापयति व्याघ्रः सर्पो वा देहिनो व्यापादयति । केचित् पुनर् अर्थाः स्वकीयाद् एव यत्नात् सिध्यन्ति । यथाग्निहोत्रादयो हिंसास्तेयादयश् च । तेषां सर्वेषां पौरुषं प्रयत्नो योनिः कारणम् । केषुचिद् अन्वयव्यतिरेकाभ्याम् एव प्रयत्नस्य कारणत्वम् अवगम्यते । येषां तु विद्युत्पातादिकारणतया प्रयत्नो न प्रमाणान्तराद् अवगम्यते तेषां वेदाद् एव तदवगतिः । कारीर्यादिप्रयत्नो वृष्टिहेतुतया वचनसिद्ध एव । विद्युत्पातादयस् तु दुःखहेतुत्वेनाधर्मप्रयत्नजन्यतया सामान्यतः शास्त्राद् एवावगम्यन्ते । तस्माद् यात्रादौ यतितव्यम् एव ॥ १।३४८ ॥

**[५८८]**

_इदानीं दैवपुरुषकारयोर् अन्योन्यसापेक्षताम् आह ।_

> **यथा ह्य् एकेन चक्रेण रथस्य न गतिर् भवेत् ॥ १।३४९ ॥**

> एवं पुरुषकारेण विना दैवं न सिध्यति ।**

यथा रथगतिकारणत्वेन प्रमितम् अपि रथादिचक्रम् एकम् एकाकि चक्रान्तरविधुरं रथं न गमयति एवं सुखदुःखानुभावात्मककार्यजननतया प्रमितम् अपि दैवं न पुरुषकारेण सहकारिणा विना कार्यपर्यन्तेन रूपेण सिध्यति । विद्युन्निपाताद्य् अपि साधयतो दैवस्य देशविशेषे पुरुषस्यावस्थानापादकं पौरुषं भवत्य् एव सहकारि । तस्मात् फलार्थिना न केवलं दैवपरेण भवितव्यम् ॥ १।३४९ ॥

_सामादीनाम् उपायानां परस्परविरुद्धानेकफलोदयप्रसङ्गे यद् ग्राह्यं तद् आह ।_

> **हिरण्यभूमिलाभेषु मित्रलब्धिर् वरा यतः ॥ १।३५० ॥**

> अतो यतेत तत्प्राप्तौ रक्षेत् सत्यं समाहितः ।**

सामादीन् उपायान् प्रत्य् उपेयतयावस्थितानां हिरण्यभूमिमित्रलाभानां मध्ये मित्रलब्धिर् वरा श्रेष्ठा, अतो मित्रप्राप्तिविषयो यत्नः कार्यः । मैत्रीकरणकाले कृतस्य सत्यस्यारक्षणे मित्रम् अप्य् अमित्रं भवेत् । अतः सत्यरक्षणे समाधिर् विधेयः । एतच् च सामादिसाध्याद् धिरण्यभूमिलाभाद् अधिकलाभहेतोर् मित्रस्य प्राप्तौ वेदितव्यम् । अन्यदा तु हिरण्यलाभ एव बलवान् ॥ १।३५० ॥

_राज्याङ्गान्य् आह_ ।

> **स्वाम्यमात्यौ जनो(ना) दुर्गः कोशो दण्डस् तथैव च ॥ १।३५१ ॥**

> मित्राण्य् एताः प्रकृतयो राज्यं सप्ताङ्गम् उच्यते ।**

राज्ञः कर्म जनपदपालनं राज्यं तत् सप्ताङ्गम् । सप्तास्याङ्गानि भवन्ति । कानि तानीत्य् अपेक्षिते स्वामीत्यादिना मित्राणीत्यन्तेन तद्विशेषो निर्दिष्टः । कुतस् तेषाम् अङ्गत्वम् इत्य् आकाङ्क्षित उक्तम् एताः प्रकृतय इति । यतः कार्यम् उत्पद्यते ऽवतिष्ठते नियमेन भवति सा प्रकृतिः । यथा हिरण्यं कुण्डलस्य । राज्यं च विना स्वाम्यादिभिर् नोत्पद्यत उत्पन्नम् अपि न तैर् विना चिरकालम् अनुवर्तते । ततो भवन्ति स्वाम्यादयो राज्याङ्गानि । स्वामी महोत्साहत्वादिगुणयुक्तः पुरुषविशेषः । **[५८९]** अमात्यामन्त्रिप्रभृतयः, जनाः पालनीयाः प्रजाः, दुर्गं प्रसिद्धम्, संचितं वसु, दण्डश् चमूः, मित्राण्य् उपकारका राजानः ॥ १।३५१ ॥

_प्राप्तराज्येन यत् कार्यं तद् आह ।_

> **तद् अवाप्य नृपो दण्डं दुर्वृत्तेषु निपातयेत् ॥ १।३५२ ॥**

> धर्मो हि दण्डरूपेण ब्रह्मणा निर्मितः पुरा ।**

तद् राज्यं कार्यतयावाप्य राज्याधिकारं लब्ध्वेति यावत् । राजा दण्डं धनशरीरपीडनविषयं दुर्वृत्तेषु शास्त्रातिक्रमकारिषु निपातयेत् प्रयुञ्जीत । न च दण्डं प्रयुञ्जानस्य राज्ञः प्रत्यवायः शङ्कनीयः । यतो भगवता ब्रह्मणा विधिना धर्म एव दण्डात्मना निर्मितो विहितः । राजानं प्रति विहितत्वाद् दण्डो नाधर्मायेत्य् अर्थः ॥ १।३५२ ॥

> **स नेतुं न्यायतः शक्यो ऽलुब्धेन कृतबुद्धिना ॥ १।३५३ ॥**

> सत्यसंधेन शुचिना सुसहायेन धीमता ।**

अलुब्धेन न्यायधनव्ययकारिणा कृतबुद्धिना वृद्धसेवाविद्यागमाभ्यां लब्धप्रज्ञेन सत्यसंधेन सत्यसंकल्पेन शुचिना शुद्धोपधेन बाह्याभ्यन्त्रशौचवता च सुसहायेन शास्त्रोक्तगुणगणयुक्तमन्त्रिप्रभृतिसहायवता धीमताधिगतार्थानुचिन्तनवता स दण्डो न्यायतो यथाशास्त्रं नेतुं प्रणेतुं शक्यो भवति न पुनर् अन्येन ॥ १।३५३ ॥

_सम्यग् दण्डं प्रणयतो ऽभ्युदयो ऽन्यथा प्रत्यवाय इत्य् आह ।_

> **यथाशास्त्रं प्रयुक्तः सन् सदेवासुरमानवम् ॥ १।३५८ ॥**

> जगद् आनन्दयेत् सर्वम् अन्यथा तु प्रकोपयेत् ।**

शास्त्रानतिक्रमेण प्रयुक्तो दण्डो देवादिसहितं जगद् आनन्दयेत् । ततश् च स्वस्य सुखयोगः । असम्यक्प्रणयने तु तद् एव प्रकोपयेत् । ततश् चात्मनो दुःखयोगः ॥ १।३५४ ॥

_अपरम् अपि फलम् आह ।_

> **अधर्मदण्डनं स्वर्गकीर्तिलोकविनाशनम् ॥ १।३५५ ॥**

> सम्यक् तु दण्डनं राज्ञः स्वर्गकीर्तिजयावहम् ।**

**[५९०]**

दण्डस्यासम्यक्प्रणयनं प्रागनुष्ठितधर्मवशाद् उपार्जितस्य स्वर्गस्य कीर्तेर् अस्य च लोकस्य विनाशकं भवति । सम्यक्प्रण्यनं तु धर्मान्तरार्जितं स्वर्गं कीर्तिं जयं च विघ्ननिवारणद्वारेणावहति । तस्मात् सम्यग् एव दण्डः प्रणेयः ॥ १।३५५ ॥

_दण्ड्यम् आह_ ।

> **अपि भ्राता सुतो ऽर्घ्यो वा श्वशुरो मातुलो ऽपि वा ॥ १।३५६ ॥**

> नादण्ड्यो नाम राज्ञो ऽस्ति धर्माद् विचलितः स्वकात् ।**

स्वकीयवर्णाश्रमादिधर्मम् अकुर्वन् दण्ड्यः । न तस्य संबन्धिविशेषाद् गुरुत्वाद् वा दण्डनीयत्वनिवृत्तिः । अर्घ्यः पूज्यः । प्रसिद्धम् अन्यत् । यत् तु स्मृत्यन्तरम्: "अदण्ड्यौ मातापितरौ । स्नातकपुरोहितपरिव्राजकवानप्रस्थश्रुतशीलशौचाचारवन्तस् ते हि धर्माधिकारिणः" इति, तत् स्वल्पापराधविषयम् । न सर्वात्मना दण्डाभावाभिप्रायम् । अत एव दक्षः ।

> पारिव्राज्यं गृहीत्वा तु यः स्वधर्मे न तिष्ठति ।

> श्वपादेनाङ्कयित्वा तं राजा शीघ्रं विवासयेत् ॥ १।३५६ ॥

_न केवलं दण्डनीयान् दण्डयतो राज्ञः प्रत्यवायाभावः किं त्व् अभ्युदयविशेषो ऽपि भवतीत्य् आह_ ।

> **यो दण्ड्यान् दण्डयेद् राजा सम्यग् वध्यांश् च घातयेत् ॥ १।३५७ ॥**

> इष्टं स्यात् क्रतुभिस् तेन समाप्तवरदक्षिणैः ।**

धिग्दण्डादिभिर् दण्डनीयान् दण्डयता वधार्हंश् च घातयता सम्यग् आप्ता लब्धा वरा दक्षिणा यैस् तैः क्रुतुभिर् इष्टं स्यात् । न चैतावता दण्डस्य काम्यत्वम् आशङ्कनीयम् । यतश् च तदप्रणयने प्रायश्चित्तम् आह वसिष्ठः: "दण्ड्योत्सर्गे राजैकरात्रम् उअपवसेत् त्रिरात्रं पुरोहितः कृच्छ्रम् अदण्ड्यदण्डने पुरोहितस् त्रिरात्रं राजा" इति । तथा ।

> एनो राजानम् ऋच्छत्य् उत्सृजन्तं वै सकिल्बिषम् ।

> तं चेद् घातयते राजा घ्नन् धर्मेण न दुष्यति ॥ १।३५७ ॥

> **इति संचिन्त्य नृपतिः क्रतुतुल्यफलं पृथक् ॥ १।३५८ ॥**

> व्यवहारान् स्वयं पश्येत् सभ्यैः परिवृतो ऽन्वहम् ।**

**[५९१]**

एवं दण्ड्यदण्डनस्य क्रतुसमानफलत्वं संचिन्त्य सम्यक् परिभाव्य दण्ड्यादण्ड्यविवेकाय वक्ष्यमाणलक्षणैः सभ्यैः परिवृतो नृपतिर् व्यवहारान् विवादान् पृथक्कार्यान्तरासंकरेण प्रत्यहं पश्येत् परीक्षेत ॥ १।३५८ ॥

> **कुलानि जातीः श्रेणीश् च गणाञ् जनपदान् अपि ॥ १।३५९ ॥**

> स्वधर्माच् चलितान् राजा विनीय स्थापयेत् पथि ।**

कुलानि कुटुम्बादीनि, जातीर् ब्राह्मणाद्याः, श्रेणीः सुवर्णकाराद्याः, गणान् मठब्राह्मणादीञ् जनपदान् राष्ट्राणि, स्वधर्माद् अपेतानि विनीय दण्डयित्वा पथि स्वधर्मे स्थापयेत् । पूर्वत्रैकैकस्य दण्डो विहितो ऽत्र तु बहूनाम् इत्य् अपुनर् उक्ता ॥ १।३५९ ॥

_दण्डोपयोगि कृष्णलादिनिरूपणम् आह_ ।

> **जालसूर्यमरीचिस्थं त्रसरेणू रजः स्मृतम् ॥ १।३६० ॥**

> ते ऽष्टौ लिक्षा तु तास् तिस्रो राजसर्षप उच्यते ।**

गवाक्षप्रविष्टादित्यकिरणेषु यत् सुसूक्ष्मं वैशेषिकोक्तनीत्या द्व्यणुकत्रयारब्धं दृश्यते रजस् तत् त्रसरेणुर् इति मन्वादिभिः स्मृतम् । ते ऽष्टौ त्रसरेणवो लिक्षैका, तास् तिस्रो राजसर्षप उच्यते ॥ १।३६० ॥

> **गौरस् तु ते त्रयः षट् ते यवो मध्यस् त्रयस् तु ते ॥ १।३६१ ॥**

> कृष्णलः पञ्च ते माषस् ते सुवर्णस् तु षोडश ॥**

ते राजसर्षपास् त्रय एको गौरसर्षपः । ते च षट्संख्याका एको मध्यमो यवः, त्रयो यवा एकः कृष्णलः, एवं कृष्णलाः पञ्च माषः, षोडश माषा एकः सुवर्णः ॥ १।३६१ ॥

> **पलं सुवर्णाश् चत्वारः पञ्च वापि प्रकीर्तितम् ॥ १।३६२ ॥**

उक्ताः सुवराश् चत्वारः पञ्च वापि पलं प्रकीर्तितम् । देशानुसारेण पलव्यवस्था कर्तव्या ॥ १।३६२ ॥

_कनकपरिमाणम् उक्तम् अधुना रजतपरिमाणम् आह_ ।

> **द्वे कृष्णले रौप्यमाषो धरणं षोडशैव ते ।**

> शतमानं तु दशभिर् धरणैः पलम् एव तु ॥ १।३६३ ॥**

**[५९२]**

> **निष्कः सुवर्णाश् चत्वारः**

कृष्णलद्वयपरिमितो रौप्यस्य माषो भवति । ते षोडश माषा रौप्यस्य धरणम् । दशभिर् धरणैः शतमानसंज्ञकं रौप्यस्य परिमाणम्, तद् एव च पलम् । चत्वारः सुवर्णा रौप्यस्य निष्कः ॥ १।३६३ ॥

_ताम्रस्य परिमाणम् आह_ ।

> **कार्षिकस् ताम्रिकः पणः ।**

सुवर्णस्य पलस्य चतुर्थांशः कर्षस् तेन संमितः कार्षिकः स ताम्रिकः पणो भवति । ताम्रस्यायं ताम्रिकः ॥

> **साशीतिः पणसाहस्रो दण्ड उत्तमसाहसः ॥ १।३६४ ॥**

> तदर्धं मध्यमः प्रोक्तस् तदर्धम् अधमः स्मृतः ।**

अशीत्यधिकसहस्रसंख्याकाः पणा उत्तमसाहसाख्यो दण्डः । चत्वारिंशदधिकाः पञ्चशतसंख्याकपाणात्मको मध्यमसाहसाख्यो दण्डः । सप्तत्यधिकशतद्वयसंख्याकपणात्मको ऽधमसाहसाख्यो दण्डः, स एव शास्त्रान्तरे प्रथमसाहसाख्य इत्य् उच्यते । यत् तु मनुनोक्तम्,

> पणानां द्वे शते सार्धे प्रथमः साहसः स्मृतः ।

> मध्यमः पञ्च विज्ञेयः सहस्रं त्व् एव चोत्तमः ॥

इति, तद् अल्पापराधविषयम् ॥ १।३६४ ॥

> **दिग्दण्डस् त्व् अथ वाग्दण्डो धनदण्डो वधस् तथा ॥ १।३६५ ॥**

> योज्या व्यस्ताः समस्ता वाप्य् अपराधवशाद् इमे ।**

धिग्दण्डो धिक् त्वां कापुरुषम् इत्यादि । वाग्दण्डः सर्वस्वं ते हरामि त्वां देशान् निर्वासयामीत्यादि परुषभाषणम् । धनदण्डः कृष्णलापहरणादिसर्वहरणान्तः । वधदण्डः शरीरताडनम्, प्राणच्छेदो वा । एते दण्डा अपराधानुसारेण व्यस्ता एकशः समस्ता द्वौ त्रयश् चत्वारो वा प्रयोज्याः ॥ १।३६५ ॥

> **ज्ञात्वापराधं देशं च कालं बलम् अथापि वा ।**

> वयः कर्म च वित्तं च दण्डं दण्ड्येषु पातयेत् ॥ १।३६६ ॥**

इति राजधर्मप्रकरणम् ॥ १२ ॥

**[५९३]**

अपराधादि ज्ञात्वा दण्डं दण्ड्येषु पातयेत् प्रयुञ्जीत । अत्र च पूर्ववाक्यप्राप्तत्वाद् अपराधज्ञानम् अनूद्यते । देशादिज्ञानं तु विधीयते । क्वचिद् विदेशे स्वल्पेनैव शीतेनातपेन वा स्वल्पकालीनेन भोजननिवारणेनाधिका पीडा भवति । क्वचित् तु महतापि न तावती । तथा काले शरदादौ । तथा दण्डनीयबलं विदित्वा ताडनादिदण्डो विधेयः । तथा वयःकर्मवित्तानि । अन्यथा तत्स्वरूपनाशो ऽग्निहोत्रादिकर्मलोपो वित्ताप्राप्तिश् च स्यात् । देशादि विदित्वा तु दण्डप्रणयने योगक्षेमाव् उपपद्येते इति । एतत् सर्वं क्षत्रियस्य राज्यं कुर्वतः प्रविहितम् । यदा पुनर् अक्षत्रियः क्षत्रियकार्यं कुर्यात् तदानेनाप्य् एतत् सर्वम् अनुष्ठेयम्, "तत्कार्यापत्त्या तद्धर्मलाभः" इति न्यायात्, करादानप्रयुक्तत्वाच् च प्रजापालनस्य । सर्वो हि धनं प्रयच्छन्न् आत्मसमवायि प्रयोजनम् उद्दिशति । न च करदानस्य स्वगुप्तेर् अन्यत् प्रयोजनम् अस्ति । तस्मात् करम् आददानेन प्रजापालनं विधेयम् इति सिद्धम् ॥ १।३६६ ॥

**इति श्रीविध्याधरवंशप्रभवश्रीशिलाहारनरेन्द्रजीमूतवाहनान्वयप्रसूत-**

**श्रीमदप्रादित्यदेवविरचिते याज्ञवल्कीयधर्मशास्त्रनिबन्धे ऽपरार्के**

**राजनीतिप्रकरणं समाप्तम् ॥ १२ ॥**

**समाप्तश् चायम् आचाराध्यायः प्रथमः ॥**
