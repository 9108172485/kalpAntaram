+++
title = "१३ क्रीतानुशय-प्रकरणम्"

+++

दशैक-पञ्च-सप्ताह-  
मास-त्र्य्-अहार्ध-मासिकम्।  
बीजायो-वाह्य-रत्न-स्त्री-  
दोह्य-पुंसां परीक्षणम्  ॥ २.१७७ ॥

अग्नौ सुवर्णम् अक्षीणं  
रजते द्वि-पलं शते।  
अष्टौ त्रपुणि सीसे च  
ताम्रे पञ्च दशायसि  ॥ २.१७८ ॥

शते दश-पला वृद्धिर्  
और्णे कार्पास-सौत्रिके।  
मध्ये पञ्च-पला वृद्धिः  
सूक्ष्मे तु त्रि-पला मता  ॥ २.१७९ ॥

कार्मिके रोम-बद्धे च  
त्रिंशद्-भागः क्षयो मतः।  
न क्षयो न च वृद्धिश् च  
कौशेये वाल्कलेषु च  ॥ २.१८० ॥

देशं कालं च भोगं च  
ज्ञात्वा नष्टे बलाबलम्।  
द्रव्याणां कुशला ब्रूयुर्  
यत् तद् दाप्यम् असंशयम्  ॥ २.१८१ ॥
