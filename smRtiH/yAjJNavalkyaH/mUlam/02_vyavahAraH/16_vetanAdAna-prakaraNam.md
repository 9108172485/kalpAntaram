+++
title = "१६ वेतनादान-प्रकरणम्"

+++

गृहीत-वेतनः कर्म  
त्यजन् द्वि-गुणम् आवहेत्।  
अगृहीते समं दाप्यो  
भृत्यै रक्ष्य उपस्करः  ॥ २.१९३ ॥

दाप्यस् तु दशमं भागं  
वाणिज्य-पशु-सस्यतः।  
अनिश्चित्य भृतिं यस् तु  
कारयेत् स मही-क्षिता  ॥ २.१९४ ॥

देशं कालं च यो ऽतीयाल्  
लाभं कुर्याच् च यो ऽन्यथा।  
तत्र स्यात् स्वामिनश् छन्दो  
ऽधिकं देयं कृते ऽधिके  ॥ २.१९५ ॥

यो यावत् कुरुते कर्म  
तावत् तस्य तु वेतनम्।  
उभयोर् अप्य् असाध्यं चेत्  
साध्ये कुर्याद् यथा-श्रुतम्  ॥ २.१९६ ॥

अराज-दैविकं नष्टं  
भाण्डं दाप्यस् तु वाहकः।  
प्रस्थान-विघ्न-कृच् चैव  
प्रदाप्यो द्वि-गुणां भृतिम्  ॥ २.१९७ ॥

प्रक्रान्ते सप्तमं भागं  
चतुर्थं पथि सन्त्यजन्।  
भृतिम् अर्ध-पथे सर्वां  
प्रदाप्यस् त्याजको ऽपि च  ॥ २.१९८ ॥
