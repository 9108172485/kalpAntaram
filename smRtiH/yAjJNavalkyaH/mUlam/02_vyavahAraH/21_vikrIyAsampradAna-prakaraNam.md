+++
title = "२१ विक्रीयासम्प्रदान-प्रकरणम्"

+++

गृहीत-मूल्यं यः पण्यं  
क्रेतुर् नैव प्रयच्छति।  
सोदयं तस्य दाप्यो ऽसौ  
दिग्-लाभं वा दिग्-आगते  ॥ २.२५४ ॥

विक्रीतम् अपि विक्रेयं  
पूर्व-क्रेतर्य् अगृह्णति।  
हानिश् चेत् क्रेतृ-दोषेण  
क्रेतुर् एव हि सा भवेत्  ॥ २.२५५ ॥

राज-दैवोपघातेन  
पण्ये दोषम् उपागते।  
हानिर् विक्रेतुर् एवासौ  
याचितस्याप्रयच्छतः  ॥ २.२५६ ॥

अन्य-हस्ते च विक्रीय  
दुष्टं वा ऽदुष्टवद् यदि।  
विक्रीणीते दमस् तत्र  
मूल्यात् तु द्वि-गुणो भवेत्  ॥ २.२५७ ॥

क्षयं वृद्धिं च वणिजा  
पण्यानाम् अविजानता।  
क्रीत्वा नानुशयः कार्यः  
कुर्वन् षड्-भाग-दण्ड-भाक्  ॥ २.२५८ ॥
