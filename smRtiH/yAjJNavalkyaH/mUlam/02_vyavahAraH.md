+++
title = "०२ व्यवहारः"
unicode_script = "devanagari"
+++

## ०१ साधारण-व्यवहार-मातृका-प्रकरणम्

व्यवहारान् नृपः पश्येद्  
विद्वद्भिर् ब्राह्मणैः सह।  
धर्मशास्त्रानुसारेण  
क्रोधलोभविवर्जितः  ॥ २.१ ॥

श्रुताध्ययनसम्पन्ना  
धर्मज्ञाः सत्यवादिनः।  
राज्ञा सभासदः कार्या  
रिपौ मित्रे च ये समाः  ॥ २.२ ॥

अपश्यता कार्यवशाद्  
व्यवहारान् नृपेण तु।  
सभ्यैः सह नियोक्तव्यो  
ब्राह्मणः सर्वधर्मवित्  ॥ २.३ ॥

रागाल् लोभाद् भयाद् वापि  
स्मृत्यपेतादिकारिणः।  
सभ्याः पृथक् पृथग् दण्ड्या  
विवादाद् द्विगुणं दमम्  ॥ २.४ ॥

स्मृत्याचारव्यपेतेन  
मार्गेणाधर्षितः परैः।  
आवेदयति चेद् राज्ञे  
व्यवहारपदं हि तत्  ॥ २.५ ॥

प्रत्यर्थिनो ऽग्रतो लेख्यं  
यथावेदितम् अर्थिना।  
समामासतदर्धाहर्-  
नामजात्यादिचिह्नितम्  ॥ २.६ ॥

श्रुतार्थस्योत्तरं लेख्यं  
पूर्वावेदकसन्निधौ।  
ततो ऽर्थी लेखयेत् सद्यः  
प्रतिज्ञातार्थसाधनम्  ॥ २.७ ॥

तत्-सिद्धौ सिद्धिम् आप्नोति  
विपरीतम् अतो ऽन्यथा।  
चतुष्पाद् व्यवहारो ऽयं  
विवादेषूपदर्शितः  ॥ २.८ ॥

## ०२ असाधारणव्यवहारमातृका-प्रकरणम्

अभियोगम् अनिस्तीर्य  
नैनं प्रत्यभियोजयेत्।  
अभियुक्तं च नान्येन  
नोक्तं विप्रकृतिं नयेत्  ॥ २.९ ॥

कुर्यात् प्रत्यभियोगं च  
कलहे साहसेषु च।  
उभयोः प्रतिभूर् ग्राह्यः  
समर्थः कार्यनिर्णये  ॥ २.१० ॥

निह्नवे भावितो दद्याद्  
धनं राज्ञे च तत्समम्।  
मिथ्याभियोगी द्विगुणम्  
अभियोगाद् धनं वहेत्  ॥ २.११ ॥

साहसस्तेयपारुष्य-  
गोभिशापात्यये स्त्रियाम्।  
विवादयेत् सद्य एव  
कालो ऽन्यत्रेच्छया स्मृतः  ॥ २.१२ ॥

देशाद् देशान्तरं याति  
सृक्किणी परिलेढि च।  
ललाटं स्विद्यते चास्य  
मुखं वैवर्ण्यम् एति च  ॥ २.१३ ॥

परिशुष्यत्स्खलद्वाक्यो  
विरुद्धं बहु भाषिते।  
वाक्-चक्षुः पूजयति नो  
तथौष्ठौ निर्भुजत्य् अपि  ॥ २.१४ ॥

स्वभावाद् विकृतिं गच्छेन्  
मनो-वाक्-काय-कर्मभिः।  
अभियोगे ऽथ साक्ष्ये वा  
दुष्टः स परिकीर्तितः  ॥ २.१५ ॥

सन्दिग्धार्थं स्वतन्त्रो यः  
साधयेद् यश् च निष्पतेत्।  
न चाहूतो वदेत् किञ्चिद्  
धीनो दण्ड्यश् च स स्मृतः  ॥ २.१६ ॥

साक्षिषूभयतः सत्सु  
साक्षिणः पूर्ववादिनः।  
पूर्वपक्षे ऽधरीभूते  
भवन्त्य् उत्तरवादिनः  ॥ २.१७ ॥

सपणश् चेद् विवादः स्यात्  
तत्र हीनं तु दापयेत्।  
दण्डं च स्वपणं चैव  
धनिने धनम् एव च  ॥ २.१८ ॥  
छलं निरस्य भूतेन  
व्यवहारान् नयेन् नृपः।  
भूतम् अप्य् अनुपन्यस्तं  
हीयते व्यवहारतः  ॥ २.१९ ॥

निह्नुते लिखितं नैकम्  
एकदेशे विभावितः।  
दाप्यः सर्वं नृपेणार्थं  
न ग्राह्यस् त्व् अनिवेदितः  ॥ २.२० ॥

स्मृत्योर् विरोधे न्यायस् तु  
बलवान् व्यवहारतः।  
अर्थशास्त्रात् तु बलवद्  
धर्मशास्त्रम् इति स्थितिः  ॥ २.२१ ॥

प्रमाणं लिखितं भुक्तिः  
साक्षिणश् चेति कीर्तितम्।  
एषाम् अन्यतमाभावे  
दिव्यान्यतमम् उच्यते  ॥ २.२२ ॥

सर्वेष्व् अर्थविवादेषु  
बलवत्य् उत्तराक्रिया।  
आधौ प्रतिग्रहे क्रीते  
पूर्वा तु बलवत्तरा  ॥ २.२३ ॥

पश्यतो ऽब्रुवतो भूमेर्  
हानिर् विंशति-वार्षिकी।  
परेण भुज्यमानाया  
धनस्य दशवार्षिकी  ॥ २.२४ ॥

आधिसीमोपनिक्षेप-  
जडबालधनैर् विना।  
तथोपनिधिराजस्त्री-  
श्रोत्रियाणां धनैर् अपि  ॥ २.२५ ॥

आध्यादीनां विहर्तारं  
धनिने दापयेद् धनम्।  
दण्डं च तत्समं राज्ञे  
शक्त्यपेक्षम् अथापि वा  ॥ २.२६ ॥

आगमो ऽभ्यधिको भोगाद्  
विना पूर्वक्रमागतात्।  
आगमे ऽपि बलं नैव  
भुक्तिः स्तोकापि यत्र नो  ॥ २.२७ ॥

आगमस् तु कृतो येन  
सो ऽभियुक्तस् तम् उद्धरेत्।  
न तत्सुतस् तत्सुतो वा  
भुक्तिस् तत्र गरीयसी  ॥ २.२८ ॥

यो ऽभियुक्तः परेतः स्यात्  
तस्य रिक्थी तम् उद्धरेत्।  
न तत्र कारणं भुक्तिर्  
आगमेन विनाकृता  ॥ २.२९ ॥

नृपेणाधिकृताः पूगाः  
श्रेणयो ऽथ कुलानि च।  
पूर्वं पूर्वं गुरु ज्ञेयं  
व्यवहारविधौ नृणाम्  ॥ २.३० ॥

बलोपाधिविनिर्वृत्तान्  
व्यवहारान् निवर्तयेत्।  
स्त्री-नक्तम्-अन्तरागार-  
बहिः-शत्रुकृतांस् तथा  ॥ २.३१ ॥

मत्तोन्मत्तार्तव्यसनि-  
बालभीतादियोजितः।  
असम्बद्धकृतश् चैव  
व्यवहारो न सिध्यति  ॥ २.३२ ॥

प्रनष्टाधिगतं देयं  
नृपेण धनिने धनम्।  
विभावयेन् न चेल् लिङ्गैस्  
तत्समं दण्डम् अर्हति  ॥ २.३३ ॥

राजा लब्ध्वा निधिं दद्याद्  
द्विजेभ्यो ऽर्धं द्विजः पुनः।  
विद्वान् अशेषम् आदद्यात्  
स सर्वस्य प्रभुर् यतः  ॥ २.३४ ॥

इतरेण निधौ लब्धे  
राजा षष्ठांशम् आहरेत्।  
अनिवेदितविज्ञातो  
दाप्यस् तं दण्डम् एव च  ॥ २.३५ ॥

देयं चौरहृतं द्रव्यं  
राज्ञा जानपदाय तु।  
अददद् धि समाप्नोति  
किल्बिषं यस्य तस्य तत्  ॥ २.३६ ॥

## ०३ ऋणादान-प्रकरणम्

अशीति-भागो वृद्धिः स्यान्  
मासि मासि सबन्धके।  
वर्ण-क्रमाच् छतं द्वि-त्रि-  
चतुष्-पञ्चकम् अन्यथा  ॥ २.३७ ॥

कान्तारगास् तु दशकं  
सामुद्रा विंशकं शतम्।  
दद्युर् वा स्व-कृतां वृद्धिं  
सर्वे सर्वासु जातिषु  ॥ २.३८ ॥

सन्ततिस् तु पशु-स्त्रीणां  
रसस्याष्ट-गुणा परा।  
वस्त्र-धान्य-हिरण्यानां  
चतुस्-त्रि-द्वि-गुणा परा  ॥ २.३९ ॥

प्रपन्नं साधयन्न् अर्थं  
न वाच्यो नृपतेर् भवेत्।  
साध्यमानो नृपं गच्छन्  
दण्ड्यो दाप्यश् च तद्-धनम्  ॥ २.४० ॥

गृहीतानुक्रमाद् दाप्यो  
धनिनाम् अधमर्णिकः।  
दत्त्वा तु ब्राह्मणायैव  
नृपतेस् तद्-अनन्तरम्  ॥ २.४१ ॥

राज्ञा ऽधमर्णिको दाप्यः  
साधिताद् दशकं शतम्।  
पञ्चकं च शतं दाप्यः  
प्राप्तार्थो ह्य् उत्तमर्णिकः  ॥ २.४२ ॥

हीन-जातिं परिक्षीणम्  
ऋणार्थं कर्म कारयेत्।  
ब्राह्मणस् तु परिक्षीणः  
शनैर् दाप्यो यथोदयम्  ॥ २.४३ ॥

दीयमानं न गृह्णाति  
प्रयुक्तं यः स्वकं धनम्।  
मध्यस्थ-स्थापितं चेत् स्याद्  
वर्धते न ततः परम्  ॥ २.४४ ॥

अविभक्तैः कुटुम्बार्थे  
यद् ऋणं तु कृतं भवेत्।  
दद्युस् तद् रिक्थिनः प्रेते  
प्रोषिते वा कुटुम्बिनि  ॥ २.४५ ॥

न योषित्-पति-पुत्राभ्यां  
न पुत्रेण कृतं पिता।  
दद्याद् ऋते कुटुम्बार्थान्  
न पतिः स्त्री-कृतं तथा  ॥ २.४६ ॥

सुरा-काम-द्यूत-कृतं  
दण्ड-शुल्कावशिष्टकम्।  
वृथा-दानं तथैवेह  
पुत्रो दद्यान् न पैतृकम्  ॥ २.४७ ॥

गोप-शौण्डिक-शैलूष-  
रजक-व्याध-योषिताम्।  
ऋणं दद्यात् पतिस् तेषां  
यस्माद् वृत्तिस् तद्-आश्रया  ॥ २.४८ ॥

प्रतिपन्नं स्त्रिया देयं  
पत्या वा सह यत् कृतम्।  
स्वयं-कृतं वा यद् ऋणं  
नान्यत् स्त्री दातुम् अर्हति  ॥ २.४९ ॥

पितरि प्रोषिते प्रेते  
व्यसनाभिप्लुते ऽपि वा।  
पुत्र-पौत्रैर् ऋणं देयं  
निह्नवे साक्षि-भावितम्  ॥ २.५० ॥

रिक्थ-ग्राह ऋणं दाप्यो  
योषिद्-ग्राहस् तथैव च।  
पुत्रो ऽनन्याश्रित-द्रव्यः  
पुत्र-हीनस्य रिक्थिनः  ॥ २.५१ ॥

भ्रातॄणाम् अथ दम्पत्योः  
पितुः पुत्रस्य चैव हि।  
प्रातिभाव्यम् ऋणं साक्ष्यम्  
अविभक्ते न तु स्मृतम्  ॥ २.५२ ॥

दर्शने प्रत्यये दाने  
प्रातिभाव्यं विधीयते।  
आद्यौ तु वितथे दाप्याव्  
इतरस्य सुता अपि  ॥ २.५३ ॥

दर्शन-प्रतिभूर् यत्र  
मृतः प्रात्ययिको ऽपि वा।  
न तत्-पुत्रा ऋणं दद्युर्  
दद्युर् दानाय यः स्थितः  ॥ २.५४ ॥

बहवः स्युर् यदि स्वांशैर्  
दद्युः प्रतिभुवो धनम्।  
एक-च्छायाश्रितेष्व् एषु  
धनिकस्य यथा-रुचि  ॥ २.५५ ॥

प्रतिभूर् दापितो यत् तु  
प्रकाशं धनिनो धनम्।  
द्वि-गुणं प्रतिदातव्यम्  
ऋणिकैस् तस्य तद् भवेत्  ॥ २.५६ ॥

सन्ततिः स्त्री-पशुष्व् एव  
धान्यं त्रि-गुणम् एव च।  
वस्त्रं चतुर्-गुणं प्रोक्तं  
रसश् चाष्ट-गुणस् तथा  ॥ २.५७ ॥

आधिः प्रणश्येद् द्वि-गुणे  
धने यदि न मोक्ष्यते।  
काले काल-कृतो नश्येत्  
फल-भोग्यो न नश्यति  ॥ २.५८ ॥

गोप्याधिभोगे नो वृद्धिः  
सोपकारे च हापिते।  
नष्टो देयो विनष्टश् च  
दैव-राज-कृताद् ऋते  ॥ २.५९ ॥

आधेः स्वीकरणात् सिद्धी  
रक्ष्यमाणो ऽप्य् असारताम्।  
यातश् चेद् अन्य आधेयो  
धन-भाग् वा धनी भवेत्  ॥ २.६० ॥  
चरित्र-बन्धक-कृतं  
स वृद्ध्या दापयेद् धनम्।  
सत्यं-कार-कृतं द्रव्यं  
द्वि-गुणं प्रतिदापयेत्  ॥ २.६१ ॥

उपस्थितस्य मोक्तव्य  
आधिः स्तेनो ऽन्यथा भवेत्।  
प्रयोजके ऽसति धनं  
कुले न्यस्य+आधिम् आप्नुयात्  ॥ २.६२ ॥

तत्-काल-कृत-मूल्यो वा  
तत्र तिष्ठेद् अवृद्धिकः।  
विना धारणकाद् वा ऽपि  
विक्रीणीत स-साक्षिकम्  ॥ २.६३ ॥

यदा तु द्वि-गुणी-भूतम्  
ऋणम् आधौ तदा खलु।  
मोच्य आधिस् तद्-उत्पन्ने  
प्रविष्टे द्वि-गुणे धने  ॥ २.६४ ॥

## ०४ उपनिधि-प्रकरणम्

वासनस्थम् अनाख्याय  
हस्ते ऽन्यस्य यद् अर्प्यते।  
द्रव्यं तद् औपनिधिकं  
प्रतिदेयं तथैव तत्  ॥ २.६५ ॥

न दाप्यो ऽपहृतं तं तु  
राज-दैविक-तस्करैः।  
भ्रेषश् चेन् मार्गिते ऽअदत्ते  
दाप्यो दण्डं च तत्-समम्  ॥ २.६६ ॥

आजीवन् स्वेच्छया दण्ड्यो  
दाप्यस् तं चापि सोदयम्।  
याचितान्वाहित-न्यास-  
निक्षेपादिष्व् अयं विधिः   ॥ २.६७ ॥

## ०५ साक्षि-प्रकरणम्

तपस्विनो दान-शीलाः  
कुलीनाः सत्य-वादिनः।  
धर्म-प्रधाना ऋजवः  
पुत्रवन्तो धनान्विताः  ॥ २.६८ ॥

त्र्य्-अवराः साक्षिणो ज्ञेयाः  
श्रौत-स्मार्त-क्रिया-पराः।  
यथा-जाति यथा-वर्णं  
सर्वे सर्वेषु वा स्मृताः  ॥ २.६९ ॥

स्त्री-बाल-वृद्ध-कितव-  
मत्तोन्मत्ताभिशस्तकाः।  
रङ्गावतारि-पाखण्डि-  
कूट-कृद्-विकलेन्द्रियाः  ॥ २.७० ॥

पतिताप्तार्थ-सम्बन्धि-  
सहाय-रिपु-तस्कराः।  
साहसी दृष्ट-दोषश् च  
निर्धूताद्यास् त्व् असाक्षिणः  ॥ २.७१ ॥

उभयानुमतः साक्षी  
भवत्य् एको ऽपि धर्मवित्।  
सर्वः साक्षी सङ्ग्रहणे  
चौर्य-पारुष्य-साहसे  ॥ २.७२ ॥

साक्षिणः श्रावयेद् वादि-  
प्रतिवादि-समीपगान्।  
ये पातक-कृतां लोका  
महा-पातकिनां तथा   ॥ २.७३ ॥

अग्नि-दानां च ये लोका  
ये च स्त्री-बाल-घातिनाम्।  
स तान् सर्वान् अवाप्नोति  
यः साक्ष्यम् अनृतं वदेत्  ॥ २.७४ ॥

सुकृतं यत् त्वया किञ्चिज्  
जन्मान्तर-शतैः कृतम्।  
तत् सर्वं तस्य जानीहि  
यं पराजयसे मृषा  ॥ २.७५ ॥

अब्रुवन् हि नरः साक्ष्यम्  
ऋणं स-दश-बन्धकम्।  
राज्ञा सर्वं प्रदाप्यः स्यात्  
षट्-चत्वारिंशके ऽहनि  ॥ २.७६ ॥

न ददाति हि यः साक्ष्यं  
जानन्न् अपि नराधमः।  
स कूट-साक्षिणां पापैस्  
तुल्यो दण्डेन चैव हि  ॥ २.७७ ॥

द्वैधे बहूनां वचनं  
समेषु गुणिनां तथा।  
गुणि-द्वैधे तु वचनं  
ग्राह्यं ये गुणवत्तमाः  ॥ २.७८ ॥

यस्योचुः साक्षिणः सत्यां  
प्रतिज्ञां स जयी भवेत्।  
अन्यथा वादिनो यस्य  
ध्रुवस् तस्य पराजयः  ॥ २.७९ ॥

उक्ते ऽपि साक्षिभिः साक्ष्ये  
यद्य् अन्ये गुणवत्तमाः।  
द्वि-गुणा वा ऽन्यथा ब्रूयुः  
कूटाः स्युः पूर्व-साक्षिणः  ॥ २.८० ॥

पृथक् पृथग् दण्डनीयाः  
कूटकृत् साक्षिणस् तथा।  
विवादाद् द्वि-गुणं दण्डं  
विवास्यो ब्राह्मणः स्मृतः  ॥ २.८१ ॥

यः साक्ष्यं श्रावितो ऽन्येभ्यो  
निह्नुते तत् तमो-वृतः।  
स दाप्यो ऽष्ट-गुणं दण्डं  
ब्राह्मणं तु विवासयेत्  ॥ २.८२ ॥

वर्णिनां हि वधो यत्र  
तत्र साक्ष्य् अनृतं वदेत्।  
तत्-पावनाय निर्वाप्यश्  
चरुः सारस्वतो द्विजैः   ॥ २.८३ ॥

## ०६ लेख्य-प्रकरणम्

यः कश्चिद् अर्थो निष्णातः  
स्व-रुच्या तु परस्परम्।  
लेख्यं तु साक्षिमत् कार्यं  
तस्मिन् धनिक-पूर्वकम्  ॥ २.८४ ॥

समा-मास-तद्-अर्धाहर्-  
नाम-जाति-स्व-गोत्रकैः।  
स-ब्रह्मचारिकात्मीय-  
पितृ-नामादि-चिह्नितम्  ॥ २.८५ ॥

समाप्ते ऽर्थे ऋणी नाम  
स्व-हस्तेन निवेशयेत्।  
मतं मे ऽमुक-पुत्रस्य  
यद् अत्रोपरि लेखितम्  ॥ २.८६ ॥

साक्षिणश् च स्व-हस्तेन  
पितृ-नामक-पूर्वकम्।  
अत्राहम् अमुकः साक्षी  
लिखेयुर् इति ते समाः  ॥ २.८७ ॥

उभयाभ्यर्थितेनैतन्  
मया ह्य् अमुक-सूनुना।  
लिखितं ह्य् अमुकेनेति  
लेखको ऽन्ते ततो लिखेत्  ॥ २.८८ ॥

विना ऽपि साक्षिभिर् लेख्यं  
स्व-हस्त-लिखितं तु यत्।  
तत् प्रमाणं स्मृतं लेख्यं  
बलोपधि-कृताद् ऋते  ॥ २.८९ ॥

ऋणं लेख्य-कृतं देयं  
पुरुषैस् त्रिभिर् एव तु।  
आधिस् तु भुज्यते तावद्  
यावत् तन् न प्रदीयते  ॥ २.९० ॥

देशान्तरस्थे दुर्लेख्ये  
नष्टोन्मृष्टे हृते तथा।  
भिन्ने दग्धे ऽथवा छिन्ने  
लेख्यम् अन्यत् तु कारयेत्  ॥ २.९१ ॥

सन्दिग्ध-लेख्य-शुद्धिः स्यात्  
स्व-हस्त-लिखितादिभिः।  
युक्ति-प्राप्ति-क्रिया-चिह्न-  
सम्बन्धागम-हेतुभिः  ॥ २.९२ ॥

लेख्यस्य पृष्ठे ऽभिलिखेद्  
दत्त्वा दत्त्वा र्णिको धनम्।  
धनी वोपगतं दद्यात्  
स्व-हस्त-परिचिह्नितम्  ॥ २.९३ ॥

दत्त्वा र्णं पाटयेल् लेख्यं  
शुद्ध्यै वा ऽन्यत् तु कारयेत्।  
साक्षिमच् च भवेद् यद् वा  
तद् दातव्यं स-साक्षिकम्   ॥ २.९४ ॥

## ०७ दिव्य-प्रकरणम्

तुलाग्न्य्-आपो विषं कोशो  
दिव्यानीह विशुद्धये।  
महाभियोगेष्व् एतानि  
शीर्षकस्थे ऽभियोक्तरि  ॥ २.९५ ॥

रुच्या वा ऽन्यतरः कुर्याद्  
इतरो वर्तयेच् छिरः।  
विना ऽपि शीर्षकात् कुर्यान्  
नृप-द्रोहे ऽथ पातके  ॥ २.९६ ॥

स-चैलं स्नातम् आहूय  
सूर्योदय उपोषितम्।  
कारयेत् सर्व-दिव्यानि  
नृप-ब्राह्मण-सन्निधौ  ॥ २.९७ ॥

तुला स्त्री-बाल-वृद्धान्ध-  
पङ्गु-ब्राह्मण-रोगिणाम्।  
अग्निर् जलं वा शूद्रस्य  
यवाः सप्त विषस्य वा  ॥ २.९८ ॥

नासहस्राद् धरेत् फालं  
न विषं न तुलां तथा।  
नृपार्थेष्व् अभिशापे च  
वहेयुः शुचयः सदा   ॥ २.९९ ॥

तुला-धारण-विद्वद्भिर्  
अभियुक्तस् तुलाश्रितः।  
प्रतिमान-समी-भूतो  
रेखां कृत्वा ऽवतारितः  ॥ २.१०० ॥

त्वं तुले सत्य-धामा ऽसि  
पुरा देवैर् विनिर्मिता।  
तत् सत्यं वद कल्याणि  
संशयान् मां विमोचय  ॥ २.१०१ ॥

यद्य् अस्मि पाप-कृन् मातस्  
ततो मां त्वम् अधो नय।  
शुद्धश् चेद् गमयोर्ध्वं मां  
तुलाम् इत्य् अभिमन्त्रयेत्  ॥ २.१०२ ॥

करौ विमृदित-व्रीहेर्  
लक्षयित्वा ततो न्यसेत्।  
सप्ताश्वत्थस्य पत्राणि  
तावत् सूत्रेण वेष्टयेत्  ॥ २.१०३ ॥

त्वम् अग्ने सर्व-भूतानाम्  
अन्तश् चरसि पावक।  
साक्षिवत् पुण्य-पापेभ्यो  
ब्रूहि सत्यं कवे मम  ॥ २.१०४ ॥

तस्येत्य् उक्तवतो लौहं  
पञ्चाशत् पलिकं समम्।  
अग्नि-वर्णं न्यसेत् पिण्डं  
हस्तयोर् उभयोर् अपि  ॥ २.१०५ ॥  
स तम् आदाय सप्तैव  
मण्डलानि शनैर् व्रजेत्।  
षोडशाङ्गुलकं ज्ञेयं  
मण्डलं तावद् अन्तरम्  ॥ २.१०६ ॥

मुक्त्वा ऽग्निं मृदित-व्रीहिर्  
अदग्धः शुद्धिम् आप्नुयात्।  
अन्तरा पतिते पिण्डे  
सन्देहे वा पुनर् हरेत्   ॥ २.१०७ ॥

सत्येन मा ऽभिरक्ष त्वं  
वरुणेत्य् अभिशाप्य कम्।  
नाभि-दघ्नोदकस्थस्य  
गृहीत्वोरू जलं वशेत्  ॥ २.१०८ ॥

सम-कालम् इषुं मुक्तम्  
आनीयान्यो जवी नरः।  
गते तस्मिन् निमग्नाङ्गं  
पश्येच् चेच् छुद्धिम् आप्नुयात्   ॥ २.१०९ ॥

त्वं विष ब्रह्मणः पुत्रः  
सत्य-धर्मे व्यवस्थितः।  
त्रायस्वास्माद् अभीशापात्  
सत्येन भव मे ऽमृतम्  ॥ २.११० ॥

एवम् उक्त्वा विषं शार्ङ्गं  
भक्षयेद् धिम-शैलजम्।  
यस्य वेगैर् विना जीर्येच्  
छुद्धिं तस्य विनिर्दिशेत्  ॥ २.१११ ॥

देवान् उग्रान् समभ्यर्च्य  
तत्-स्नानोदकम् आहरेत्।  
संस्राव्य पाययेत् तस्माज्  
जलं तु प्रसृति-त्रयम्  ॥ २.११२ ॥

अर्वाक् चतुर्दशाद् अह्नो  
यस्य नो राज-दैविकम्।  
व्यसनं जायते घोरं स  
शुद्धः स्यान् न संशयः  ॥ २.११३ ॥

## ०८ दाय-विभाग-प्रकरणम्

विभागं चेत् पिता कुर्याद्  
इच्छया विभजेत् सुतान्।  
ज्येष्ठं वा श्रेष्ठ-भागेन  
सर्वे वा स्युः समांशिनः  ॥ २.११४ ॥

यदि कुर्यात् समान् अंशान्  
पत्न्यः कार्याः समांशिकाः।  
न दत्तं स्त्री-धनं यासां  
भर्त्रा वा श्वशुरेण वा  ॥ २.११५ ॥

शक्तस्यानीहमानस्य  
किञ्चिद् दत्त्वा पृथक् क्रिया।  
न्यूनाधिक-विभक्तानां  
धर्म्यः पितृ-कृतः स्मृतः  ॥ २.११६ ॥

विभजेरन् सुताः पित्रोर्  
ऊर्ध्वं रिक्थम् ऋणं समम्।  
मातुर् दुहितरः शेषम्  
ऋणात् ताभ्य ऋते ऽन्वयः   ॥ २.११७ ॥

पितृ-द्रव्याविरोधेन  
यद् अन्यत् स्वयम् अर्जितम्।  
मैत्र-मौद्वाहिकं चैव  
दायादानां न तद् भवेत्  ॥ २.११८ ॥

क्रमाद् अभ्यागतं द्रव्यं  
हृतम् अप्य् उद्धरेत् तु यः।  
दायादेभ्यो न तद् दद्याद्  
विद्यया लब्धम् एव च  ॥ २.११९ ॥

सामान्यार्थ-समुत्थाने  
विभागस् तु समः स्मृतः।  
अनेक-पितृकाणां तु  
पितृतो भाग-कल्पना  ॥ २.१२० ॥

भूर् या पितामहोपात्ता  
निबन्धो द्रव्यम् एव वा।  
तत्र स्यात् सदृशं स्वाम्यं  
पितुः पुत्रस्य चैव हि  ॥ २.१२१ ॥

विभक्तेषु सुतो जातः  
सवर्णायां विभाग-भाक्।  
दृश्याद् वा तद् विभागः स्याद्  
आय-व्यय-विशोधितात्  ॥ २.१२२ ॥

पितृभ्यां यस्य तद् दत्तं  
तत् तस्यैव धनं भवेत्।  
पितुर् ऊर्ध्वं विभजतां  
माता ऽप्य् अंशं समं हरेत्  ॥ २.१२३ ॥

असंस्कृतास् तु संस्कार्या  
भ्रातृभिः पूर्व-संस्कृतैः।  
भगिन्यश् च निजाद् अंशाद्  
दत्त्वा ऽंशं तु तुरीयकम्  ॥ २.१२४ ॥

चतुस्-त्रि-द्व्य्-एक-भागाः स्युर्  
वर्णशो ब्राह्मणात्मजाः (३१)।  
क्षत्रजास् त्रि-द्व्य्-एक-भागा  
विड्जास् तु द्व्य्-एक-भागिनः  ॥ २.१२५ ॥

अन्योन्यापहृतं द्रव्यं  
विभक्ते यत् तु दृश्यते।  
तत् पुनस् ते समैर् अंशैर्  
विभजेरन्न् इति स्थितिः  ॥ २.१२६ ॥

अपुत्रेण पर-क्षेत्रे  
नियोगोत्पादितः सुतः।  
उभयोर् अप्य् असौ रिक्थी  
पिण्ड-दाता च धर्मतः  ॥ २.१२७ ॥

औरसो धर्म-पत्नीजस्  
तत्-समः पुत्रिका-सुतः।  
क्षेत्रजः क्षेत्र-जातस् तु  
स-गोत्रेणेतरेण वा  ॥ २.१२८ ॥

गृहे प्रच्छन्न उत्पन्नो  
गूढजस् तु सुतः स्मृतः।  
कानीनः कन्यका-जातो  
मातामह-सुतो मतः  ॥ २.१२९ ॥

अक्षतायां क्षतायां वा  
जातः पौनर्भवः सुतः।  
दद्यान् माता पिता वा यं  
स पुत्रो दत्तको भवेत्  ॥ २.१३० ॥

क्रीतश् च ताभ्यां विक्रीतः  
कृत्रिमः स्यात् स्वयं-कृतः (३५)।  
दत्त्व +आत्मा तु स्वयं-दत्तो  
गर्भे विन्नः सहोढजः  ॥ २.१३१ ॥

उत्सृष्टो गृह्यते यस् तु  
सो ऽपविद्धो भवेत् सुतः।  
पिण्डदो ऽंश-हरश् चैषां  
पूर्वाभावे परः परः  ॥ २.१३२ ॥

स-जातीयेष्व् अयं प्रोक्तस्  
तनयेषु मया विधिः।  
जातो ऽपि दास्यां शूद्रेण  
कामतो ऽंश-हरो भवेत्   ॥ २.१३३ ॥

मृते पितरि कुर्युस् तं  
भ्रातरस् त्व् अर्ध-भागिकम्।  
अभ्रातृको हरेत् सर्वं  
दुहितॄणां सुताद् ऋते  ॥ २.१३४ ॥

पत्नी दुहितरश् चैव  
पितरौ भ्रातरस् तथा।  
तत्-सुता गोत्रजा बन्धु-  
शिष्य-स-ब्रह्मचारिणः  ॥ २.१३५ ॥

एषाम् अभावे पूर्वस्य  
धन-भाग् उत्तरोत्तरः।  
स्वर्-यातस्य ह्य् अपुत्रस्य  
सर्व-वर्णेष्व् अयं विधिः  ॥ २.१३६ ॥

वानप्रस्थ-यति-ब्रह्म-  
चारिणां रिक्थ-भागिनः।  
क्रमेण+आचार्य-सच्-छिष्य-  
धर्म-भ्रात्र्-एक-तीर्थिनः  ॥ २.१३७ ॥

संसृष्टिनस् तु संसृष्टी  
सोदरस्य तु सोदरः।  
दद्याद् अपहरेच् चांशं  
जातस्य च मृतस्य च  ॥ २.१३८ ॥

अन्योदर्यस् तु संसृष्टी  
नान्योदर्यो धनं हरेत्।  
असंसृष्ट्य् अपि व +आदद्यात्  
संसृष्टो नान्य-मातृजः  ॥ २.१३९ ॥

क्लीबो ऽथ पतितस् तज्जः  
पङ्गुर् उन्मत्तको जडः (४९)।  
अन्धो ऽचिकित्स्य-रोगाद्या  
भर्तव्याः स्युर् निरंशकाः  ॥ २.१४० ॥

औरसाः क्षेत्रजास् त्व् एषां  
निर्दोषा भाग-हारिणः।  
सुताश् चैषां प्रभर्तव्या  
यावद् वै भर्तृ-सात्कृताः  ॥ २.१४१ ॥

अपुत्रा योषितश् चैषां  
भर्तव्याः साधु-वृत्तयः।  
निर्वास्या व्यभिचारिण्यः  
प्रतिकूलास् तथैव च  ॥ २.१४२ ॥

पितृ-मातृ-पति-भ्रातृ-  
दत्तम् अध्यग्न्य्-उपागतम्।  
आधिवेदनिकाद्यं च  
स्त्री-धनं परिकीर्तितम्  ॥ २.१४३ ॥

बन्धु-दत्तं तथा शुल्कम्  
अन्वाधेयकम् एव च।  
अतीतायाम् अप्रजसि  
बान्धवास् तद् अवाप्नुयुः  ॥ २.१४४ ॥

अप्रज-स्त्री-धनं भर्तुर्  
ब्राह्मादिषु चतुर्ष्व् अपि।  
दुहितॄणां प्रसूता चेच्  
छेषेषु पितृ-गामि तत्  ॥ २.१४५ ॥

दत्त्वा कन्यां हरन् दण्ड्यो  
व्ययं दद्याच् च सोदयम्।  
मृतायां दत्तम् आदद्यात्  
परिशोध्योभय-व्ययम्  ॥ २.१४६ ॥

दुर्भिक्षे धर्म-कार्ये च  
व्याधौ सम्प्रतिरोधके।  
गृहीतं स्त्री-धनं भर्ता  
न स्त्रियै दातुम् अर्हति  ॥ २.१४७ ॥

अधिविन्न-स्त्रियै दद्याद्  
आधिवेदनिकं समम्।  
न दत्तं स्त्री-धनं यस्यै  
दत्ते त्व् अर्धं प्रकल्पयेत्  ॥ २.१४८ ॥

विभाग-निह्नवे ज्ञाति-  
बन्धु-साक्ष्य्-अभिलेखितैः।  
विभाग-भावना ज्ञेया  
गृह-क्षेत्रैश् च यौतकैः  ॥ २.१४९ ॥

## ०९ सीमा-विवाद-प्रकरणम्

सीन्नो विवादे क्षेत्रस्य  
सामन्ताः स्थविरादयः।  
गोपाः सीमा-कृषाणा ये  
सर्वे च वन-गोचराः  ॥ २.१५० ॥

नयेयुर् एते सीमानं  
स्थलाङ्गार-तुष-द्रुमैः।  
सेतु-वल्मीक-निन्नास्थि-  
चैत्याद्यैर् उपलक्षिताम्  ॥ २.१५१ ॥

सामन्ता वा सम-ग्रामाश्  
चत्वारो ऽष्टौ दशापि वा।  
रक्त-स्रग्-वसनाः सीमां  
नयेयुः क्षिति-धारिणः  ॥ २.१५२ ॥  
अनृते तु पृथग् दण्ड्या  
राज्ञा मध्यम-साहसम्।  
अभावे ज्ञातृ-चिह्नानां  
राजा सीन्नः प्रवर्तिता  ॥ २.१५३ ॥

आरामायतन-ग्राम-  
निपानोद्यान-वेश्मसु।  
एष एव विधिर् ज्ञेयो  
वर्षाम्बु-प्रवहादिषु  ॥ २.१५४ ॥

मर्यादायाः प्रभेदे च  
सीमातिक्रमणे तथा।  
क्षेत्रस्य हरणे दण्डा  
अधमोत्तम-मध्यमाः  ॥ २.१५५ ॥

न निषेध्यो ऽल्प-बाधस् तु  
सेतुः कल्याण-कारकः।  
पर-भूमिं हरन् कूपः  
स्वल्प-क्षेत्रो-बहूदकः  ॥ २.१५६ ॥

स्वामिने यो ऽनिवेद्यैव  
क्षेत्रे सेतुं प्रवर्तयेत्।  
उत्पन्ने स्वामिनो भोगस्  
तद्-अभावे मही-पतेः  ॥ २.१५७ ॥

फालाहतम् अपि क्षेत्रं  
न कुर्याद् यो न कारयेत्।  
स प्रदाप्यः कृष्ट-फलं  
क्षेत्रम् अन्येन कारयेत्  ॥ २.१५८ ॥

## १०. स्वामि-पाल-विवाद-प्रकरणम्

माषान् अष्टौ तु महिषी  
सस्य-घातस्य कारिणी।  
दण्डनीया तद्-अर्धं तु  
गौस् तद्-अर्धम् अजाविकम्  ॥ २.१५९ ॥

भक्षयित्वोपविष्टानां  
यथोक्ताद् द्वि-गुणो दमः।  
समम् एषां विवीते ऽपि  
खरोष्ट्रं महिषी-समम्  ॥ २.१६० ॥

यावत् सस्यं विनश्येत् तु  
तावत् स्यात् क्षेत्रिणः फलम्।  
गोपस् ताड्यश् च गोमी तु  
पूर्वोक्तं दण्डम् अर्हति  ॥ २.१६१ ॥

पथि ग्राम-विवीतान्ते  
क्षेत्रे दोषो न विद्यते।  
अकामतः काम-चारे  
चौरवद् दण्डम् अर्हति  ॥ २.१६२ ॥

महोक्षोत्सृष्ट-पशवः  
सूतिका-गन्तुकादयः।  
पालो येषां न ते मोच्या  
दैव-राज-परिप्लुताः  ॥ २.१६३ ॥

यथा ऽर्पितान् पशून् गोपः  
सायं प्रत्यर्पयेत् तथा।  
प्रमाद-मृत-नष्टांश् च  
प्रदाप्यः कृत-वेतनः  ॥ २.१६४ ॥

पाल-दोष-विनाशे तु पाले  
दण्डो विधीयते।  
अर्ध-त्रयोदश-पणः  
स्वामिनो द्रव्यम् एव च  ॥ २.१६५ ॥

ग्राम्येच्छया गो-प्रचारो  
भूमि-राज-वशेन वा।  
द्विजस् तृणैधः-पुष्पाणि  
सर्वतः सर्वदा हरेत्  ॥ २.१६६ ॥

धनुः-शतं परीणाहो  
ग्रामे क्षेत्रान्तरं भवेत्।  
द्वे शते खर्वटस्य स्यान्  
नगरस्य चतुः-शतम्  ॥ २.१६७ ॥

## ११. अस्वामि-विक्रय-प्रकरणम्

स्वं लभेतान्य-विक्रीतं  
क्रेतुर् दोषो ऽप्रकाशिते।  
हीनाद् रहो हीन-मूल्ये  
वेला-हीने च तस्करः  ॥ २.१६८ ॥

नष्टापहृतम् आसाद्य  
हर्तारं ग्राहयेन् नरम्।  
देश-कालातिपत्तौ च  
गृहीत्वा स्वयम् अर्पयेत्  ॥ २.१६९ ॥

विक्रेतुर् दर्शनाच् छुद्धिः  
स्वामी द्रव्यं नृपो दमम्।  
क्रेता मूल्यम् अवाप्नोति  
तस्माद् यस् तस्य विक्रयी  ॥ २.१७० ॥

आगमेनोपभोगेन  
नष्टं भाव्यम् अतो ऽन्यथा।  
पञ्च-बन्धो दमस् तस्य  
राज्ञे तेनाविभाविते  ॥ २.१७१ ॥

हृतं प्रनष्टं यो द्रव्यं  
पर-हस्ताद् अवाप्नुयात्।  
अनिवेद्य नृपे दण्ड्यः  
स तु षण्-णवतिं पणान्  ॥ २.१७२ ॥

शौल्किकैः स्थान-पालैर् वा  
नष्टापहृतम् आहृतम्।  
अर्वाक् संवत्सरात् स्वामी  
हरेत परतो नृपः  ॥ २.१७३ ॥

पणान् एकशफे दद्याच्  
चतुरः पञ्च मानुषे।  
महिषोष्ट्र-गवां द्वौ द्वौ  
पादं पादम् अजाविके  ॥ २.१७४ ॥

## १२. दत्ताप्रदानिक-प्रकरणम्

स्वं कुटुम्बाविरोधेन  
देयं दार-सुताद् ऋते।  
नान्वये सति सर्वस्वं  
यच् चान्यस्मै प्रतिश्रुतम्  ॥ २.१७५ ॥

प्रतिग्रहः प्रकाशः स्यात्  
स्थावरस्य विशेषतः।  
देयं प्रतिश्रुतं चैव  
दत्त्वा नापहरेत् पुनः  ॥ २.१७६ ॥

## १३. क्रीतानुशय-प्रकरणम्

दशैक-पञ्च-सप्ताह-  
मास-त्र्य्-अहार्ध-मासिकम्।  
बीजायो-वाह्य-रत्न-स्त्री-  
दोह्य-पुंसां परीक्षणम्  ॥ २.१७७ ॥

अग्नौ सुवर्णम् अक्षीणं  
रजते द्वि-पलं शते।  
अष्टौ त्रपुणि सीसे च  
ताम्रे पञ्च दशायसि  ॥ २.१७८ ॥

शते दश-पला वृद्धिर्  
और्णे कार्पास-सौत्रिके।  
मध्ये पञ्च-पला वृद्धिः  
सूक्ष्मे तु त्रि-पला मता  ॥ २.१७९ ॥

कार्मिके रोम-बद्धे च  
त्रिंशद्-भागः क्षयो मतः।  
न क्षयो न च वृद्धिश् च  
कौशेये वाल्कलेषु च  ॥ २.१८० ॥

देशं कालं च भोगं च  
ज्ञात्वा नष्टे बलाबलम्।  
द्रव्याणां कुशला ब्रूयुर्  
यत् तद् दाप्यम् असंशयम्  ॥ २.१८१ ॥

## १४. अभ्युपेत्याशुश्रूषा-प्रकरणम्

बलाद्-दासी-कृतश् चौरैर्  
विक्रीतश् चापि मुच्यते।  
स्वामि-प्राण-प्रदो भक्त-  
त्यागात् तन् निष्क्रयाद् अपि  ॥ २.१८२ ॥

प्रव्रज्यावसितो राज्ञो  
दास आ-मरणान्तिकम्।  
वर्णानाम् आनुलोम्येन  
दास्यं न प्रतिलोमतः  ॥ २.१८३ ॥

कृत-शिल्पो ऽपि निवसेत्  
कृत-कालं गुरोर् गृहे।  
अन्तेवासी गुरु-प्राप्त-  
भोजनस् तत्-फल-प्रदः  ॥ २.१८४ ॥

## १५. संविद्-व्यतिक्रम-प्रकरणम्

राजा कृत्वा पुरे स्थानं  
ब्राह्मणान् न्यस्य तत्र तु।  
त्रैविद्यं वृत्तिमद्[?] ब्रूयात्  
स्व-धर्मः पाल्यताम् इति  ॥ २.१८५ ॥

निज-धर्माविरोधेन  
यस् तु समयिको भवेत्।  
सो ऽपि यत्नेन संरक्ष्यो  
धर्मो राज-कृतश् च यः  ॥ २.१८६ ॥

गण-द्रव्यं हरेद् यस् तु  
संविदं लङ्घयेच् च यः।  
सर्वस्व-हरणं कृत्वा  
तं राष्ट्राद् विप्रवासयेत्  ॥ २.१८७ ॥

कर्तव्यं वचनं सर्वैः  
समूह-हित-वादिनाम्।  
यस् तत्र विपरीतः स्यात्  
स दाप्यः प्रथमं दमम्  ॥ २.१८८ ॥

समूह-कार्य [?]आयातान्  
कृत-कार्यान् विसर्जयेत्।  
स दान-मान-सत्कारैः  
पूजयित्वा मही-पतिः  ॥ २.१८९ ॥

समूह-कार्य-प्रहितो  
यल् लभेत तद् अर्पयेत्।  
एकादश-गुणं दाप्यो  
यद्य् असौ नार्पयेत् स्वयम्  ॥ २.१९० ॥

धर्मज्ञाः शुचयो ऽलुब्धा  
भवेयुः कार्य-चिन्तकाः।  
कर्तव्यं वचनं तेषां  
समूह-हित-वादिनाम्  ॥ २.१९१ ॥

श्रेणि-नैगम-पाखण्ड-  
गणानाम् अप्य् अयं विधिः।  
भेदं चैषां नृपो रक्षेत्  
पूर्व-वृत्तिं च पालयेत्  ॥ २.१९२ ॥

## १६. वेतना-दान-प्रकरणम्

गृहीत-वेतनः कर्म  
त्यजन् द्वि-गुणम् आवहेत्।  
अगृहीते समं दाप्यो  
भृत्यै रक्ष्य उपस्करः  ॥ २.१९३ ॥

दाप्यस् तु दशमं भागं  
वाणिज्य-पशु-सस्यतः।  
अनिश्चित्य भृतिं यस् तु  
कारयेत् स मही-क्षिता  ॥ २.१९४ ॥

देशं कालं च यो ऽतीयाल्  
लाभं कुर्याच् च यो ऽन्यथा।  
तत्र स्यात् स्वामिनश् छन्दो  
ऽधिकं देयं कृते ऽधिके  ॥ २.१९५ ॥

यो यावत् कुरुते कर्म  
तावत् तस्य तु वेतनम्।  
उभयोर् अप्य् असाध्यं चेत्  
साध्ये कुर्याद् यथा-श्रुतम्  ॥ २.१९६ ॥

अराज-दैविकं नष्टं  
भाण्डं दाप्यस् तु वाहकः।  
प्रस्थान-विघ्न-कृच् चैव  
प्रदाप्यो द्वि-गुणां भृतिम्  ॥ २.१९७ ॥

प्रक्रान्ते सप्तमं भागं  
चतुर्थं पथि सन्त्यजन्।  
भृतिम् अर्ध-पथे सर्वां  
प्रदाप्यस् त्याजको ऽपि च  ॥ २.१९८ ॥

## १७. द्यूत-समाह्वय-प्रकरणम्

ग्लहे शतिक-वृद्धेस् तु  
सभिकः पञ्चकं शतम्।  
गृह्णीयाद् धूर्त-कितवाद्  
इतराद् दशकं शतम्  ॥ २.१९९ ॥

स सम्यक्-पालितो दद्याद्  
राज्ञे भागं यथा-कृतम्।  
जितम् उद्ग्राहयेज् जेत्रे  
दद्यात् सत्यं वचः क्षमी  ॥ २.२०० ॥

प्राप्ते नृपतिना भागे  
प्रसिद्धे धूर्त-मण्डले।  
जितं स-सभिके स्थाने  
दापयेद् अन्यथा न तु  ॥ २.२०१ ॥

द्रष्टारो व्यवहाराणां  
साक्षिणश् च त एव हि।  
राज्ञा स-चिह्नं निर्वास्याः  
कूटाक्षोपधि-देविनः  ॥ २.२०२ ॥

द्यूतम् एक-मुखं कार्यं  
तस्कर-ज्ञान-कारणात्।  
एष एव विधिर् ज्ञेयः  
प्राणि-द्यूते समाह्वये  ॥ २.२०३ ॥

## १८. वाक्-पारुष्य-प्रकरणम्
सत्यासत्यान्यथा-स्तोत्रैर्  
न्यूनाङ्गेन्द्रिय-रोगिणाम्(८३)।  
क्षेपं करोति चेद् दण्ड्यः  
पणान् अर्ध-त्रयोदशान्  ॥ २.२०४ ॥

अभिगन्ता ऽस्मि भगिनीं  
मातरं वा तवेति ह।  
शपन्तं दापयेद् राजा  
पञ्च-विंशतिकं दमम्  ॥ २.२०५ ॥

अर्धो ऽधर्मेषु द्वि-गुणः  
पर-स्त्रीषूत्तमेषु च।  
दण्ड-प्रणयनं कार्यं  
वर्ण-जात्य्-उत्तराधरैः  ॥ २.२०६ ॥

प्रातिलोम्यापवादेषु  
द्वि-गुण-त्रि-गुणा दमाः।  
वर्णानाम् आनुलोम्येन  
तस्माद् अर्धार्ध-हानितः  ॥ २.२०७ ॥

बाहु-ग्रीवा-नेत्र-सक्थि-  
विनाशे वाचिके दमः।  
सत्यस् तद्-अर्धिकः पाद-  
नासा-कर्ण-करादिषु  ॥ २.२०८ ॥

अशक्तस् तु वदन्न् एवं  
दण्डनीयः पणान् दश।  
तथा शक्तः प्रतिभुवं  
दाप्यः क्षेमाय तस्य तु  ॥ २.२०९ ॥

पतनीय-कृते क्षेपे  
दण्डो मध्यम-साहसः।  
उपपातक-युक्ते तु  
दाप्यः प्रथम-साहसम्  ॥ २.२१० ॥

त्रैविद्य-नृप-देवानां  
क्षेप उत्तम-साहसः।  
मध्यमो जाति-पूगानां  
प्रथमो ग्राम-देशयोः  ॥ २.२११ ॥

## १९. दण्ड-पारुष्य-प्रकरणम्

असाक्षिक-हते चिह्नैर्  
युक्तिभिश् च+आगमेन च।  
द्रष्टव्यो व्यवहारस् तु  
कूट-चिह्न-कृतो भयात्  ॥ २.२१२ ॥

भस्म-पङ्क-रजः-स्पर्शे  
दण्डो दश-पणः स्मृतः।  
अमेध्य-पार्ष्णि-निष्ठ्यूत-  
स्पर्शने द्वि-गुणस् ततः  ॥ २.२१३ ॥

समेष्व् एवं पर-स्त्रीषु  
द्वि-गुणस् तूत्तमेषु च।  
हीनेष्व् अर्ध-दमो मोह-  
मदादिभिर्-अदण्डनम्  ॥ २.२१४ ॥

विप्र-पीडा-करं छेद्यम्  
अङ्गम् अब्राह्मणस्य तु।  
उद्गूर्णे प्रथमो दण्डः  
संस्पर्शे तु तद्-अर्धिकः  ॥ २.२१५ ॥

उद्गूर्णे हस्त-पादे तु  
दश-विंशतिकौ दमौ।  
परस्परं तु सर्वेषां  
शस्त्रे मध्यम-साहसः  ॥ २.२१६ ॥

पाद-केशांशुक-करोल्-  
लुञ्चनेषु पणान् दश।  
पीडा-कर्षांशुकावेष्ट-  
पादाध्यासे शतं दमः  ॥ २.२१७ ॥

शोणितेन विना दुःखं  
कुर्वन् काष्ठादिभिर् नरः।  
द्वात्रिंशतं पणान् दण्ड्यो  
द्वि-गुणं दर्शने ऽसृजः  ॥ २.२१८ ॥

कर-पाद-दतो भङ्गे  
छेदने कर्ण-नासयोः।  
मध्यो दण्डो व्रणोद्भेदे  
मृत-कल्प-हते तथा  ॥ २.२१९ ॥

चेष्टा-भोजन-वाग्-रोधे  
नेत्रादि-प्रतिभेदने।  
कन्धरा-बाहु-सक्थ्नां च  
भङ्गे मध्यम-साहसः  ॥ २.२२० ॥

एकं घ्नतां बहूनां च  
यथोक्ताद् द्वि-गुणो दमः।  
कलहापहृतं देयं  
दण्डश् च द्वि-गुणस् ततः  ॥ २.२२१ ॥

दुःखम् उत्पादयेद् यस् तु  
स समुत्थानजं व्ययम्।  
दाप्यो दण्डं च यो यस्मिन्  
कलहे समुदाहृतः  ॥ २.२२२ ॥

अभिघाते तथा छेदे  
भेदे कुड्यावपातने।  
पणान् दाप्यः पञ्च दश  
विंशतिं तद् व्ययं तथा  ॥ २.२२३ ॥

दुःखोत्पादि गृहे द्रव्यं  
क्षिपन् प्राण-हरं तथा।  
षोडशाद्यः पणान् दाप्यो  
द्वितीयो मध्यमं दमम्  ॥ २.२२४ ॥

दुःखे च शोणितोत्पादे  
शाखाङ्ग-च्छेदने तथा।  
दण्डः क्षुद्र-पशूनां तु  
द्वि-पण-प्रभृतिः क्रमात्  ॥ २.२२५ ॥

लिङ्गस्य छेदने मृत्यौ  
मध्यमो मूल्यम् एव च।  
महा-पशूनाम् एतेषु  
स्थानेषु द्वि-गुणो दमः  ॥ २.२२६ ॥

प्ररोहि-शाखिनां शाखा-  
स्कन्ध-सर्व-विदारणे।  
उपजीव्य-द्रुमाणां च  
विंशतेर् द्वि-गुणो दमः  ॥ २.२२७ ॥

चैत्य-श्मशान-सीमासु  
पुण्य-स्थाने सुरालये।  
जात-द्रुमाणां द्वि-गुणो  
दमो वृक्षे च विश्रुते  ॥ २.२२८ ॥

गुल्म-गुच्छ-क्षुप-लता-  
प्रतानौषधि-वीरुधाम्।  
पूर्व-स्मृताद् अर्ध-दण्डः  
स्थानेषूक्तेषु कर्तने  ॥ २.२२९ ॥

## २०. साहस-प्रकरणम्

सामान्य-द्रव्य-प्रसभ-  
हरणात् साहसं स्मृतम्।  
तन्-मूल्याद् द्वि-गुणो दण्डो  
निह्नवे तु चतुर्-गुणः   ॥ २.२३० ॥

यः साहसं कारयति  
स दाप्यो द्वि-गुणं दमम्।  
यश् चैवम् उक्त्वा ऽहं दाता  
कारयेत् स चतुर्-गुणम्  ॥ २.२३१ ॥

अर्घ्याक्षेपातिक्रम-कृद्  
भ्रातृ-भार्या-प्रहारकः।  
सन्दिष्टस्याप्रदाता च  
समुद्र-गृह-भेद-कृत्  ॥ २.२३२ ॥

सामन्त-कुलिकादीनाम्  
अपकारस्य कारकः।  
पञ्चाशत्-पणिको दण्ड  
एषाम् इति विनिश्चयः  ॥ २.२३३ ॥

स्वच्छन्द-विधवागामी  
विक्रुष्टे ऽनभिधावकः।  
अकारणे च विक्रोष्टा  
चण्डालश् चोत्तमान् स्पृशेत्  ॥ २.२३४ ॥

शूद्र-प्रव्रजितानां च  
दैवे पित्र्ये च भोजकः।  
अयुक्तं शपथं कुर्वन्न्  
अयोग्यो योग्य-कर्म-कृत्  ॥ २.२३५ ॥

वृष-क्षुद्र-पशूनां च  
पुंस्त्वस्य प्रतिघात-कृत्।  
साधारणस्यापलापी  
दासी-गर्भ-विनाश-कृत्  ॥ २.२३६ ॥

पितृ-पुत्र-स्वसृ-भातृ-  
दम्पत्य्-आचार्य-शिष्यकाः।  
एषाम् अपतितान्योन्य-  
त्यागी च शत-दण्ड-भाक्  ॥ २.२३७ ॥

वसानस्-त्रीन् पणान् दण्ड्यो  
नेजकस् तु परांशुकम्।  
विक्रयावक्रयाधान-य्  
आचितेषु पणान् दश  ॥ २.२३८ ॥  
पिता-पुत्र-विरोधे तु  
साक्षिणां त्रि-पणो दमः।  
अन्तरे च तयोर् यः स्यात्  
तस्याप्य् अष्ट-गुणो दमः  ॥ २.२३९ ॥

तुला-शासन-मानानां  
कूट-कृन्-नाणकस्य च।  
एभिश् च व्यवहर्ता यः  
स दाप्यो दमम् उत्तमम्  ॥ २.२४० ॥

अकूटं कूटकं ब्रूते  
कूटं यश् चाप्य् अकूटकम्।  
स नाणक-परीक्षी तु  
दाप्य उत्तम-साहसम्  ॥ २.२४१ ॥

भिषङ् मिथ्य +आचरन् दण्ड्यस्  
तिर्यक्षु प्रथमं दमम्।  
मानुषे मध्यमं राज-  
पुरुषेषूत्तमं दमम्  ॥ २.२४२ ॥

अबन्ध्यं यश् च बध्नाति  
बद्धं यश् च प्रमुञ्चति।  
अप्राप्त-व्यवहारं च  
स दाप्यो दमम् उत्तमम्  ॥ २.२४३ ॥

मानेन तुलया वा ऽपि  
यो ऽंशम् अष्टमकं हरेत्।  
दण्डं स दाप्यो द्वि-शतं  
वृद्धौ हानौ च कल्पितम्  ॥ २.२४४ ॥

भेषज-स्नेह-लवण-  
गन्ध-धान्य-गुडादिषु।  
पण्येषु प्रक्षिपन् हीनं  
पणान् दाप्यस् तु षोडश  ॥ २.२४५ ॥

मृच्-चर्म-मणि-सूत्रायः-  
काष्ठ-वल्कल-वाससाम्।  
अजातौ जाति-करणे  
विक्रेयाष्ट-गुणो दमः  ॥ २.२४६ ॥

समुद्ग-परिवर्तं च  
सार-भाण्डं च कृत्रिमम्।  
आधानं विक्रयं वा ऽपि  
नयतो दण्ड-कल्पना  ॥ २.२४७ ॥

भिन्ने पणे च पञ्चाशत्-  
पणे तु शतम् उच्यते।  
द्वि-पणे द्विशतो दण्डो  
मूल्य-वृद्धौ च वृद्धिमान्  ॥ २.२४८ ॥

सम्भूय कुर्वताम् अर्घं  
सम्बाधं कारु-शिल्पिनाम्।  
अर्घस्य ह्रासं वृद्धिं वा  
जानतो दम उत्तमः  ॥ २.२४९ ॥

सम्भूय वणिजां पण्यम्  
अनर्घेणोपरुन्धताम्।  
विक्रीणतां वा विहितो  
दण्ड उत्तम-साहसः  ॥ २.२५० ॥

राजनि स्थाप्यते यो ऽर्घः  
प्रत्यहं तेन विक्रयः।  
क्रयो वा निःस्रवस् तस्माद्  
वणिजां लाभ-कृत् स्मृतः  ॥ २.२५१ ॥

स्व-देश-पण्ये तु शतं  
वणिग् गृह्णीत पञ्चकम्।  
दशकं पारदेश्ये तु  
यः सद्यः क्रय-विक्रयी  ॥ २.२५२ ॥

पण्यस्योपरि संस्थाप्य  
व्ययं पण्य-समुद्भवम्।  
अर्घो ऽनुग्रह-कृत् कार्यः  
क्रेतुर् विक्रेतुर् एव च  ॥ २.२५३ ॥

## २१. विक्रीयासम्प्रदान-प्रकरणम्

गृहीत-मूल्यं यः पण्यं  
क्रेतुर् नैव प्रयच्छति।  
सोदयं तस्य दाप्यो ऽसौ  
दिग्-लाभं वा दिग्-आगते  ॥ २.२५४ ॥

विक्रीतम् अपि विक्रेयं  
पूर्व-क्रेतर्य् अगृह्णति।  
हानिश् चेत् क्रेतृ-दोषेण  
क्रेतुर् एव हि सा भवेत्  ॥ २.२५५ ॥

राज-दैवोपघातेन  
पण्ये दोषम् उपागते।  
हानिर् विक्रेतुर् एवासौ  
याचितस्याप्रयच्छतः  ॥ २.२५६ ॥

अन्य-हस्ते च विक्रीय  
दुष्टं वा ऽदुष्टवद् यदि।  
विक्रीणीते दमस् तत्र  
मूल्यात् तु द्वि-गुणो भवेत्  ॥ २.२५७ ॥

क्षयं वृद्धिं च वणिजा  
पण्यानाम् अविजानता।  
क्रीत्वा नानुशयः कार्यः  
कुर्वन् षड्-भाग-दण्ड-भाक्  ॥ २.२५८ ॥

## २२ सम्भूय-समुत्थान-प्रकरणम्

समवायेन वणिजां  
लाभार्थं कर्म कुर्वताम्।  
लाभालाभौ यथा-द्रव्यं  
यथा वा संविदा कृतौ  ॥ २.२५९ ॥

प्रतिषिद्धम् अनादिष्टं  
प्रमादाद् यच् च नाशितम्।  
स तद् दद्याद् विप्लवाच् च  
रक्षिताद् दशमांश-भाक्  ॥ २.२६० ॥

अर्घ-प्रक्षेपणाद् विंशं  
भागं शुल्कं नृपो हरेत्।  
व्यासिद्धं राज-योग्यं च  
विक्रीतं राज-गामि तत्  ॥ २.२६१ ॥

मिथ्या वदन् परीमाणं  
शुल्क-स्थानाद् अपासरन्।  
दाप्यस् त्व् अष्ट-गुणं यश् च  
स-व्याज-क्रय-विक्रयी  ॥ २.२६२ ॥

तरिकः स्थलजं शुल्कं  
गृह्णन् दाप्यः पणान् दश।  
ब्राह्मण-प्रातिवेश्यानाम्  
एतद् एवानिमन्त्रणे  ॥ २.२६३ ॥

देशान्तर-गते प्रेते  
द्रव्यं दायाद-बान्धवाः।  
ज्ञातयो वा हरेयुस् तद्-  
आगतास् तैर् विना नृपः  ॥ २.२६४ ॥

जिह्मं त्यजेयुर् निर्लाभम्  
अशक्तो ऽन्येन कारयेत्।  
अनेन विधिर् आख्यात  
ऋत्विक्-कर्षक-कर्मिणाम्  ॥ २.२६५ ॥

## २३ स्तेय-प्रकरणम्

ग्राहकैर् गृह्यते चौरो  
लोप्त्रेणाथ पदेन वा।  
पूर्व-कर्मापराधी च  
तथा चाशुद्ध-वासकः  ॥ २.२६६ ॥

अन्ये ऽपि शङ्कया ग्राह्या  
जाति-नामादि-निह्नवैः।  
द्यूत-स्त्री-पान-सक्ताश् च  
शुष्क-भिन्न-मुख-स्वराः  ॥ २.२६७ ॥

पर-द्रव्य-गृहाणां च  
पृच्छका गूढ-चारिणः।  
निराया व्ययवन्तश् च  
विनष्ट-द्रव्य-विक्रयाः  ॥ २.२६८ ॥

गृहीतः शङ्कया चौर्ये  
न+आत्मानं चेद् विशोधयेत्।  
दापयित्वा हृतं द्रव्यं  
चौर-दण्डेन दण्डयेत्  ॥ २.२६९ ॥

चौरं प्रदाप्यापहृतं  
घातयेद् विविधैर् वधैः।  
स-चिह्नं ब्राह्मणं कृत्वा  
स्व-राष्ट्राद् विप्रवासयेत्  ॥ २.२७० ॥

घातिते ऽपहृते दोषो  
ग्राम-भर्तुर् अनिर्गते।  
विवीत-भर्तुस् तु पथि  
चौरोद्धर्तुर् अवीतके  ॥ २.२७१ ॥

स्व-सीन्नि दद्याद् ग्रामस् तु  
पदं वा यत्र गच्छति।  
पञ्च-ग्रामी बहिः क्रोशाद्  
दश-ग्राम्य् अथ वा पुनः  ॥ २.२७२ ॥

बन्दि-ग्राहांस् तथा वाजि-  
कुञ्जराणां च हारिणः।  
प्रसह्य-घातिनश् चैव  
शूलान् आरोपयेन् नरान्  ॥ २.२७३ ॥

उत्क्षेपक-ग्रन्थि-भेदौ  
कर-सन्दंश-हीनकौ।  
कार्यौ द्वितीयापराधे  
कर-पादैक-हीनकौ  ॥ २.२७४ ॥

क्षुद्र-मध्य-महा-द्रव्य-  
हरणे सारतो दमः।  
देश-काल-वयः-शक्ति  
सञ्चिन्त्यं दण्ड-कर्मणि  ॥ २.२७५ ॥

भक्तावकाशाग्न्य्-उदक-  
मन्त्रोपकरण-व्ययान्।  
दत्त्वा चौरस्य वा हन्तुर्  
जानतो दम उत्तमः  ॥ २.२७६ ॥

शस्त्रावपाते गर्भस्य  
पातने चोत्तमो दमः।  
उत्तमो वा ऽधमो वा ऽपि  
पुरुष-स्त्री-प्रमापणे  ॥ २.२७७ ॥

विप्रदुष्टां स्त्रियं चैव  
पुरुष-घ्नीम् अगर्भिणीम्।  
सेतु-भेद-करीं चाप्सु  
शिलां बद्ध्वा प्रवेशयेत्  ॥ २.२७८ ॥

विषाग्निदां पति-गुरु-  
निजापत्य-प्रमापणीम्।  
विकर्ण-कर-नासौष्ठीं  
कृत्वा गोभिः प्रमापयेत्  ॥ २.२७९ ॥

अविज्ञात-हतस्य+आशु  
कलहं सुत-बान्धवाः।  
प्रष्टव्या योषितश् चास्य  
पर-पुंसि रताः पृथक्  ॥ २.२८० ॥

स्त्री-द्रव्य-वृत्ति-कामो वा  
केन वा ऽयं गतः सह।  
मृत्यु-देश-समासन्नं  
पृच्छेद् वा ऽपि जनं शनैः  ॥ २.२८१ ॥

क्षेत्र-वेश्म-वन-ग्राम-  
विवीत-खल-दाहकाः।  
राज-पत्न्य्-अभिगामी च  
दग्धव्यास् तु कटाग्निना  ॥ २.२८२ ॥

## २४ स्त्री-सङ्ग्रहण-प्रकरणम्

पुमान् सङ्ग्रहणे ग्राह्यः  
केशा-केशि पर-स्त्रिया।  
सद्यो वा कामजैश् चिह्नैः  
प्रतिपत्तौ द्वयोस् तथा  ॥ २.२८३ ॥

नीवी-स्तन-प्रावरण-  
सक्थि-केशावमर्शनम्।  
अदेश-काल-सम्भाषं  
सहैकासनम् एव च  ॥ २.२८४ ॥

स्त्री निषेधे शतं दद्याद्  
द्वि-शतं तु दमं पुमान्।  
प्रतिषेधे तयोर् दण्डो  
यथा सङ्ग्रहणे तथा  ॥ २.२८५ ॥

सजाताव् उत्तमो दण्ड  
आनुलोम्ये तु मध्यमः।  
प्रातिलोम्ये वधः पुंसो  
नार्याः कर्णादि-कर्तनम्  ॥ २.२८६ ॥

अलङ्कृतां हरन् कन्याम्  
उत्तमं ह्य् अन्यथा ऽधमम्।  
दण्डं दद्यात् सवर्णासु  
प्रातिलोम्ये वधः स्मृतः  ॥ २.२८७ ॥

स-कामास्व् अनुलोमासु न  
दोषस् त्व् अन्यथा दमः।  
दूषणे तु कर-च्छेद  
उत्तमायां वधस् तथा  ॥ २.२८८ ॥

शतं स्त्री-दूषणे दद्याद्  
द्वे तु मिथ्याभिशंसने।  
पशून् गच्छन् शतं दाप्यो  
हीनां स्त्रीं गां च मध्यमम्  ॥ २.२८९ ॥  
अवरुद्धासु दासीसु  
भुजिष्यासु तथैव च।  
गम्यास्व् अपि पुमान् दाप्यः  
पञ्चाशत् पणिकं दमम्  ॥ २.२९० ॥

प्रसह्य दास्य्-अभिगमे  
दण्डो दश-पणः स्मृतः।  
बहूनां यद्य् अकामा ऽसौ  
चतुर्विंशतिकः पृथक्  ॥ २.२९१ ॥

गृहीत-वेतना वेश्या  
नेच्छन्ती द्वि-गुणं वहेत्।  
अगृहीते समं दाप्यः  
पुमान् अप्य् एवम् एव हि  ॥ २.२९२ ॥

अयोनौ गच्छतो योषां  
पुरुषं वा ऽभिमेहतः।  
चतुर्विंशतिको दण्डस्  
तथा प्रव्रजिता-गमे  ॥ २.२९३ ॥

अन्त्याभिगमने त्व् अङ्क्यह्[अङ्क्य?]  
कुबन्धेन प्रवासयेत्।  
शूद्रस् तथा ऽन्त्य एव स्याद्  
अन्त्यस्य+आर्या-गमे वधः  ॥ २.२९४ ॥

## २५ प्रकीर्णक-प्रकरणम्
ऊनं वा ऽभ्यधिकं वा ऽपि  
लिखेद् यो राज-शासनम्।  
पारदारिक-चौरं वा  
मुञ्चतो दण्ड उत्तमः  ॥ २.२९५ ॥

अभक्ष्येण द्विजं दूष्यो[दूष्य?]  
दण्ड्य उत्तम-साहसम्।  
मध्यमं क्षत्रियं वैश्यं  
प्रथमं शूद्रम् अर्धिकम्  ॥ २.२९६ ॥

कूट-स्वर्ण-व्यवहारी  
विमांसस्य च विक्रयी।  
त्र्य्-अङ्ग-हीनस् तु कर्तव्यो  
दाप्यश् चोत्तम-साहसम्  ॥ २.२९७ ॥

चतुष्पाद-कृतो दोषो  
नापेहीति प्रजल्पतः।  
काष्ठ-लोष्टेषु-पाषाण-  
बाहु-युग्य-कृतस् तथा  ॥ २.२९८ ॥

छिन्न-नस्येन यानेन  
तथा भग्न-युगादिना।  
पश्चाच् चैवापसरता  
हिंसने स्वाम्य् अदोष-भाक्  ॥ २.२९९ ॥

शक्तो ऽप्य् अमोक्षयन् स्वामी  
दंष्ट्रिणां शृङ्गिणां तथा।  
प्रथमं साहसं दद्याद्  
विक्रुष्टे द्वि-गुणं तथा  ॥ २.३०० ॥

जारं चौरेत्य् अभिवदन्  
दाप्यः पञ्च-शतं दमम्।  
उपजीव्य धनं मुञ्चंस्  
तद् एवाष्ट-गुणी-कृतम्  ॥ २.३०१ ॥

राज्ञो ऽनिष्ट-प्रवक्तारं  
तस्यैव+आक्रोश-कारिणम्।  
तन्-मन्त्रस्य च भेत्तारं  
छित्त्वा जिह्वां प्रवासयेत्  ॥ २.३०२ ॥

मृताङ्ग-लग्न-विक्रेतुर्  
गुरोस् ताडयितुस् तथा।  
राज-यानासनारोढुर्  
दण्ड उत्तम-साहसः  ॥ २.३०३ ॥

द्वि-नेत्र-भेदिनो राज-  
द्विष्टादेश-कृतस् तथा।  
विप्रत्वेन च शूद्रस्य  
जीवतो ऽष्ट-शतो दमः  ॥ २.३०४ ॥

दुर्दृष्टांस् तु पुनर् दृष्ट्वा  
व्यवहारान् नृपेण तु।  
सभ्याः सजयिनो दण्ड्या  
विवादाद् द्वि-गुणं दमम्  ॥ २.३०५ ॥

यो मन्येताजितो ऽस्मीति  
न्यायेनापि पराजितः।  
तम् आयान्तं पुनर् जित्वा  
दापयेद् द्वि-गुणं दमम्  ॥ २.३०६ ॥

राज्ञा ऽन्यायेन यो दण्डो  
गृहीतो वरुणाय तम्।  
निवेद्य दद्याद् विप्रेभ्यः  
स्वयं त्रिंशद्-गुणी-कृतम्  ॥ २.३०७ ॥

