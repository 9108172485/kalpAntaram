+++
title = "०५ गृहस्थ-धर्म-प्रकरणम्"

+++

कर्म स्मार्तं विवाहाग्नौ  
कुर्वीत प्रत्यहं गृही।  
दाय-कालाहृते वा ऽपि  
श्रौतं वैतानिकाग्निषु  ॥ १.९७ ॥

शरीर-चिन्तां निर्वर्त्य  
कृत-शौच-विधिर् द्विजः।  
प्रातः-सन्ध्याम् उपासीत  
दन्त-धावन-पूर्वकम्  ॥ १.९८ ॥

हुत्वा ऽग्नीन् सूर्य-दैवत्यान्  
जपेन् मन्त्रान् समाहितः।  
वेदार्थान् अधिगच्छेच् च  
शास्त्राणि विविधानि च  ॥ १.९९ ॥

उपेयाद् ईश्वरं चैव  
योग-क्षेमार्थ-सिद्धये।  
स्नात्वा देवान् पितॄंश् चैव  
तर्पयेद् अर्चयेत् तथा  ॥ १.१०० ॥

वेदाथर्व-पुराणानि  
सेतिहासानि शक्तितः।  
जप-यज्ञ-प्रसिद्ध्य्-अर्थं  
विद्यां च+आध्यात्मिकीं जपेत्  ॥ १.१०१ ॥

बलि-कर्म-स्वधा-होम-  
स्वाध्यायातिथि-सत्क्रियाः।  
भूत-पित्र्-अमर-ब्रह्म-  
मनुष्याणां महा-मखाः  ॥ १.१०२ ॥

देवेभ्यश् च हुताद् अन्नाच्  
छेषाद् भूत-बलिं हरेत्।  
अन्नं भूमौ श्व-चाण्डाल-  
वायसेभ्यश् च निक्षिपेत्  ॥ १.१०३ ॥

अन्नं पितृ-मनुष्येभ्यो  
देयम् अप्य् अन्वहं जलम्।  
स्वाध्यायं सततं कुर्यान्  
न पचेद् अन्नम् आत्मने  ॥ १.१०४ ॥

बाल-स्व-वासिनी-वृद्ध-  
गर्भिण्य्-आतुर-कन्यकाः।  
सम्भोज्यातिथि-भृत्यांश् च  
दम्पत्योः शेष-भोजनम्  ॥ १.१०५ ॥

आपोशनेनोपरिष्टाद्  
अधस्ताद् अश्नता तथा।  
अनग्नम् अमृतं चैव  
कार्यम् अन्नं द्विजन्मना  ॥ १.१०६ ॥

अतिथित्वेन वर्णानां  
देयं शक्त्या ऽनुपूर्वशः।  
अप्रणोद्यो ऽतिथिः सायम्  
अपि वाग्-भू-तृणोदकैः  ॥ १.१०७ ॥

सत्-कृत्य भिक्षवे भिक्षा  
दातव्या स-व्रताय च।  
भोजयेच् च+आगतान् काले  
सखि-सम्बन्धि-बान्धवान्  ॥ १.१०८ ॥

महोक्षं वा महाजं वा  
श्रोत्रियायोपकल्पयेत्।  
सत्क्रिया ऽन्वासनं स्वादु  
भोजनं सूनृतं वचः  ॥ १.१०९ ॥

प्रतिसंवत्सरं त्व् अर्घ्याः  
स्नातकाचार्य-पार्थिवाः।  
प्रियो विवाह्यश् च तथा  
यज्ञं प्रत्य् ऋत्विजः पुनः  ॥ १.११० ॥

अध्वनीनो ऽतिथिर् ज्ञेयः  
श्रोत्रियो वेद-पारगः।  
मान्याव् एतौ गृहस्थस्य  
ब्रह्म-लोकम् अभीप्सतः  ॥ १.१११ ॥

पर-पाक-रुचिर् न स्याद्  
अनिन्द्यामन्त्रणाद् ऋते।  
वाक्-पाणि-पाद-चापल्यं  
वर्जयेच् चाति-भोजनम्  ॥ १.११२ ॥

अतिथिं श्रोत्रियं तृप्तम्  
आ-सीमन्तम् अनुव्रजेत्।  
अहः-शेषं सह+आसीत  
शिष्टैर् इष्टैश् च बन्धुभिः  ॥ १.११३ ॥

उपास्य पश्चिमां सन्ध्यां  
हुत्वा ऽग्नींस् तान् उपास्य च।  
भृत्यैः परिवृतो भुक्त्वा  
नातितृप्त्या ऽथ संविशेत्  ॥ १.११४ ॥

ब्राह्मे मुहूर्ते चोत्थाय  
चिन्तयेद् आत्मनो हितम्।  
धर्मार्थ-कामान् स्वे काले  
यथा-शक्ति न हापयेत्  ॥ १.११५ ॥

विद्या-कर्म-वयो-बन्धु-  
वित्तैर् मान्या यथा-क्रमम्।  
एतैः प्रभूतैः शूद्रो ऽपि  
वार्धके मानम् अर्हति  ॥ १.११६ ॥

वृद्ध-भारि-नृप-स्नात-  
स्त्री-रोगि-वर-चक्रिणाम्।  
पन्था देयो नृपस् तेषां  
मान्यः स्नातश् च भूपतेः  ॥ १.११७ ॥

इज्याध्ययन-दानानि  
वैश्यस्य क्षत्रियस्य च।  
प्रतिग्रहो ऽधिको विप्रे  
याजनाध्यापने तथा  ॥ १.११८ ॥

प्रधानं क्षत्रिये कर्म  
प्रजानां परिपालनम्।  
कुसीद-कृषि-वाणिज्य-  
पाशुपाल्यं विशः स्मृतम्  ॥ १.११९ ॥

शूद्रस्य द्विज-शुश्रूषा  
तया ऽजीवन् वणिग् भवेत्।  
शिल्पैर् वा विविधैर् जीवेद्  
द्विजाति-हितम् आचरन्  ॥ १.१२० ॥

भार्या-रतिः शुचिर् भृत्य-  
भर्ता श्राद्ध-क्रिया-रतः।  
नमस्-कारेण मन्त्रेण  
पञ्च-यज्ञान् न हापयेत्  ॥ १.१२१ ॥  
अहिंसा सत्यम् अस्तेयं  
शौचम् इन्द्रिय-निग्रहः।  
दानं दमो दया क्षान्तिः  
सर्वेषां धर्म-साधनम्  ॥ १.१२२ ॥

वयो-बुद्ध्य्-अर्थ-वाग्-वेष-  
श्रुताभिजन-कर्मणाम्।  
आचरेत् सदृशीं वृत्तिम्  
अजिह्माम् अशठां तथा  ॥ १.१२३ ॥

त्रैवार्षिकाधिकान्नो यः  
स हि सोमं पिबेद् द्विजः।  
प्राक्-सौमिकीः क्रियाः कुर्याद्  
यस्यान्नं वार्षिकं भवेत्  ॥ १.१२४ ॥

प्रतिसंवत्सरं सोमः  
पशुः प्रत्ययनं तथा।  
कर्तव्य +आग्रयणेष्टिश् च  
चातुर्मास्यानि चैव हि  ॥ १.१२५ ॥

एषाम् असम्भवे कुर्याद्  
इष्टिं वैश्वानरीं द्विजः।  
हीन-कल्पं न कुर्वीत  
सति द्रव्ये फल-प्रदम्  ॥ १.१२६ ॥

चाण्डालो जायते यज्ञ-  
करणाच् छूद्र-भिक्षितात्।  
यज्ञार्थं लब्धम् अददद्  
भासः काको ऽपि वा भवेत्  ॥ १.१२७ ॥

कुशूल-कुम्भी-धान्यो वा  
त्र्याहिको ऽश्वस्तनो ऽपि वा।  
जीवेद् वा ऽपि शिलोञ्छेन  
श्रेयान् एषां परः परः  ॥ १.१२८ ॥
