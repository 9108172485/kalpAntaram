+++
title = "०९ दान-प्रकरणम्"

+++

तपस् तप्त्वा ऽसृजद् ब्रह्मा  
ब्राह्मणान् वेद-गुप्तये।  
तृप्त्य्-अर्थं पितृ-देवानां  
धर्म-संरक्षणाय च  ॥ १.१९८ ॥

सर्वस्य प्रभवो विप्राः  
श्रुताध्ययन-शीलिनः।  
तेभ्यः क्रिया-पराः श्रेष्ठास्  
तेभ्यो ऽप्य् अध्यात्मवित्तमाः  ॥ १.१९९ ॥

न विद्यया केवलया  
तपसा वा ऽपि पात्रता।  
यत्र वृत्तम् इमे चोभे  
तद् धि पात्रं प्रकीर्तितम्  ॥ १.२०० ॥

गो-भू-तिल-हिरण्यादि  
पात्रे दातव्यम् अर्चितम्।  
नापात्रे विदुषा किञ्चिद्  
आत्मनः श्रेय इच्छता  ॥ १.२०१ ॥

विद्या-तपोभ्यां हीनेन  
न तु ग्राह्यः प्रतिग्रहः।  
गृह्णन् प्रदातारम् अधो  
नयत्य् आत्मानम् एव च  ॥ १.२०२ ॥

दातव्यं प्रत्यहं पात्रे  
निमित्तेषु विशेषतः।  
याचितेनापि दातव्यं  
श्रद्धा-पूतं स्व-शक्तितः  ॥ १.२०३ ॥

हेम-शृङ्गी शफै रौप्यैः  
सु-शीला वस्त्र-संयुता।  
स-कांस्य-पात्रा दातव्या  
क्षीरिणी गौः स-दक्षिणा  ॥ १.२०४ ॥

दाता ऽस्याः स्वर्गम् आप्नोति  
वत्सरान् रोम-सम्मितान्।  
कपिला चेत् तारयति  
भूयश् च+आ-सप्तमं कुलम्  ॥ १.२०५ ॥

सवत्सा-रोम-तुल्यानि  
युगान्य् उभयतो-मुखीम्।  
दाता ऽस्याः स्वर्गम् आप्नोति  
पूर्वेण विधिना ददत्  ॥ १.२०६ ॥

यावद् वत्सस्य पादौ द्वौ  
मुखं योन्यां च दृश्यते।  
तावद् गौः पृथिवी ज्ञेया  
यावद् गर्भं न मुञ्चति  ॥ १.२०७ ॥

यथा-कथञ्चिद् दत्त्वा गां  
धेनुं वा ऽधेनुम् एव वा।  
अरोगाम् अपरिक्लिष्टां  
दाता स्वर्गे महीयते  ॥ १.२०८ ॥

श्रान्त-संवाहनं रोगि-  
परिचर्या सुरार्चनम्।  
पाद-शौचं द्विजोच्छिष्ट-  
मार्जनं गो-प्रदानवत्  ॥ १.२०९ ॥  
भू-दीपांश् चान्न-वस्त्राम्भस्-  
तिल-सर्पिः-प्रतिश्रयान् (२)।  
नैवेशिकं स्वर्ण-धुर्यं  
दत्त्वा स्वर्गे महीयते  ॥ १.२१० ॥

गृह-धान्याभयोपानच्-  
छत्र-माल्यानुलेपनम्।  
यानं वृक्षं प्रियं शय्यां  
दत्त्वा ऽत्यन्तं सुखी भवेत्  ॥ १.२११ ॥

सर्व-धर्म-मयं ब्रह्म  
प्रदानेभ्यो ऽधिकं यतः।  
तद् ददत् समवाप्नोति  
ब्रह्म-लोकम् अविच्युतम्  ॥ १.२१२ ॥

प्रतिग्रह-समर्थो ऽपि  
न+आदत्ते यः प्रतिग्रहम्।  
ये लोका दान-शीलानां  
स तान् आप्नोति पुष्कलान्  ॥ १.२१३ ॥

कुशाः शाकं पयो मत्स्या  
गन्धाः पुष्पं दधि क्षितिः।  
मांसं शय्य +आसनं धानाः  
प्रत्याखेयं न वारि च  ॥ १.२१४ ॥

अयाचिताहृतं ग्राह्यम्  
अपि दुष्कृत-कर्मणः।  
अन्यत्र कुलटा-षण्ढ-  
पतितेभ्यस् तथा द्विषः  ॥ १.२१५ ॥  
देवातिथि-अर्चन-कृते  
गुरु-भृत्यार्थम् एव वा।  
सर्वतः प्रतिगृह्णीयाद्  
आत्म-वृत्त्य्-अर्थम् एव च  ॥ १.२१६ ॥
