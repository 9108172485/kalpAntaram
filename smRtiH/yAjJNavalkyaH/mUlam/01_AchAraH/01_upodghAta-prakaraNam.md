+++
title = "०१ उपोद्घात-प्रकरणम्"

+++

योगीश्वरं याज्ञवल्क्यं  
सम्पूज्य मुनयो ऽब्रुवन्।  
वर्णाश्रमेतराणां नो  
ब्रूहि धर्मान् अशेषतः  ॥ १.१ ॥

मिथिला-स्थः स योगीन्द्रः  
क्षणं ध्यात्वा ऽब्रवीन् मुनीन्।  
यस्मिन् देशे मृगः कृष्णस्  
तस्मिन् धर्मान् निबोधत  ॥ १.२ ॥

पुराण-न्याय-मीमांसा-  
धर्म-शास्त्राङ्ग-मिश्रिताः।  
वेदाः स्थानानि विद्यानां  
धर्मस्य च चतुर्दश  ॥ १.३ ॥

मन्व्-अत्रि-विष्णु-हारीत-  
याज्ञवल्क्योशनो ऽङ्गिराः।  
यमापस्तम्ब-संवर्ताः  
कात्यायन-बृहस्पती  ॥ १.४ ॥

पराशर-व्यास-शङ्ख-  
लिखिता दक्ष-गौतमौ।  
शातातपो वसिष्ठश् च  
धर्म-शास्त्र-प्रयोजकाः  ॥ १.५ ॥

देशे काल उपायेन  
द्रव्यं श्रद्धा-समन्वितम्।  
पात्रे प्रदीयते यत् तत्  
सकलं धर्म-लक्षणम्  ॥ १.६ ॥

श्रुतिः स्मृतिः सद्-आचारः  
स्वस्य च प्रियम् आत्मनः।  
सम्यक्-सङ्कल्पजः कामो  
धर्म-मूलम् इदं स्मृतम्  ॥ १.७ ॥

इज्याचार-दमाहिंसा-  
दान-स्वाध्याय-कर्मणाम्।  
अयं तु परमो धर्मो  
यद् योगेन+आत्म-दर्शनम्  ॥ १.८ ॥

चत्वारो वेद-धर्मज्ञाः  
पर्षत् त्रैविद्यम् एव वा।  
सा ब्रूते यं स धर्मः स्याद्  
एको वा ऽध्यात्मवित्तमः  ॥ १.९ ॥
