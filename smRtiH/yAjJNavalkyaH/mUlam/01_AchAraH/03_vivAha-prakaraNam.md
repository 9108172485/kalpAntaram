+++
title = "०३ विवाह-प्रकरणम्"

+++

गुरवे तु वरं दत्त्वा  
स्नायाद् वा तद्-अनुज्ञया।  
वेदं व्रतानि वा पारं  
नीत्वा ह्य् उभयम् एव वा  ॥ १.५१ ॥

अविप्लुत-ब्रह्म-चर्यो  
लक्षण्यां स्त्रियम् उद्वहेत्।  
अनन्य-पूर्विकां कान्ताम्  
असपिण्डां यवीयसीम्  ॥ १.५२ ॥

अरोगिणीं भ्रातृमतीम्  
असमानार्ष-गोत्रजान्।  
पञ्चमात् सप्तमाद् ऊर्ध्वं  
मातृतः पितृतस् तथा   ॥ १.५३ ॥

दश-पूरुष-विख्याताच्  
छ्रोत्रियाणां महा-कुलात्।  
स्फीताद् अपि न सञ्चारि-  
रोग-दोष-समन्वितात्   ॥ १.५४ ॥

एतैर् एव गुणैर् युक्तः  
सवर्णः श्रोत्रियो वरः।  
यत्नात् परीक्षितः पुंस्त्वे  
युवा धीमान् जन-प्रियः  ॥ १.५५ ॥

यद् उच्यते द्विजातीनां  
शूद्राद् दारोपसङ्ग्रहः।  
नैतन् मम मतं यस्मात्  
तत्रायं जायते स्वयम्  ॥ १.५६ ॥

तिस्रो वर्णानुपूर्व्येण  
द्वे तथैका यथा-क्रमम्।  
ब्राह्मण-क्षत्रिय-विशां  
भार्या स्वा शूद्र-जन्मनः  ॥ १.५७ ॥

ब्राह्मो विवाह आहूय  
दीयते शक्त्य्-अलङ्कृता।  
तज्जः पुनात्य् उभयतः  
पुरुषान् एकविंशतिम्  ॥ १.५८ ॥

यज्ञस्थ ऋत्विजे दैव  
आदाय+आर्षस् तु गो-द्वयम्।  
चतुर्दश प्रथमजः  
पुनात्य् उत्तरजश् च षट्  ॥ १.५९ ॥

इत्य् उक्त्वा चरतां धर्मं  
सह या दीयते ऽर्थिने।  
स कायः पावयेत् तज्जः  
षट् षड्-वंश्यान् सह+आत्मना  ॥ १.६० ॥

आसुरो द्रविणादानाद्  
गान्धर्वः समयान् मिथः।  
राक्षसो युद्ध-हरणात्  
पैशाचः कन्यका-छलात्  ॥ १.६१ ॥

पाणिर् ग्राह्यः सवर्णासु  
गृह्णीयात् क्षत्रिया शरम्।  
वैश्या प्रतोदम् आदद्याद्  
वेदने त्व् अग्र-जन्मनः  ॥ १.६२ ॥

पिता पितामहो भ्राता  
सकुल्यो जननी तथा।  
कन्या-प्रदः पूर्व-नाशे  
प्रकृतिस्थः परः परः  ॥ १.६३ ॥

अप्रयच्छन् समाप्नोति  
भ्रूण-हत्याम् ऋताव् ऋतौ।  
गम्यं त्व् अभावे दातॄणां  
कन्या कुर्यात् स्वयंवरम्  ॥ १.६४ ॥

सकृत् प्रदीयते कन्या  
हरंस् तां चोर-दण्ड-भाक्।  
दत्ताम् अपि हरेत् पूर्वाच्  
छ्रेयांश् चेद् वर आव्रजेत्  ॥ १.६५ ॥

अनाख्याय ददद् दोषं  
दण्ड्य उत्तम-साहसम्।  
अदुष्टां तु त्यजन् दण्ड्यो  
दूषयंस् तु मृषा शतम्  ॥ १.६६ ॥

अक्षता च क्षता चैव  
पुनर्-भूः संस्कृता पुनः।  
स्वैरिणी या पतिं हित्वा  
सवर्णं कामतः श्रयेत्  ॥ १.६७ ॥

अपुत्रां गुर्व्-अनुज्ञातो  
देवरः पुत्र-काम्यया।  
सपिण्डो वा सगोत्रो वा  
घृताभ्यक्त ऋताव् इयात्  ॥ १.६८ ॥

आ-गर्भ-सम्भवाद् गच्छेत्  
पतितस् त्व् अन्यथा भवेत्।  
अनेन विधिना जातः  
क्षेत्रजो ऽस्य भवेत् सुतः  ॥ १.६९ ॥

हृताधिकारां मलिनां  
पिण्ड-मात्रोपजीविनाम्।  
परिभूताम् अधः-शय्यां  
वासयेद् व्यभिचारिणीम्  ॥ १.७० ॥

सोमः शौचं ददाव् आसां  
गन्धर्वश् च शुभां गिरम्।  
पावकः सर्व-मेध्यत्वं  
मेध्या वै योषितो ह्य् अतः  ॥ १.७१ ॥

व्यभिचाराद् ऋतौ शुद्धिर्  
गर्भे त्यागो विधीयते।  
गर्भ-भर्तृ-वधादौ च  
तथा महति पातके  ॥ १.७२ ॥

सुरापी व्याधिता धूर्ता  
वन्ध्या ऽर्थघ्न्य् अप्रियं-वदा।  
स्त्री-प्रसूश् चाधिवेत्तव्या  
पुरुष-द्वेषिणी तथा  ॥ १.७३ ॥

अधिविन्ना तु भर्तव्या  
महद् एनो ऽन्यथा भवेत्।  
यत्र+आनुकूल्यं दम्पत्योस्  
त्रिवर्गस् तत्र वर्धते  ॥ १.७४ ॥

मृते जीवति वा पत्यौ  
या नान्यम् उपगच्छति।  
सेह कीर्तिम् अवाप्नोति  
मोदते चोमया सह  ॥ १.७५ ॥

आज्ञा-सम्पादिनीं दक्षां  
वीरसूं प्रिय-वादिनीम्।  
त्यजन् दाप्यस् तृतीयांशम्  
अद्रव्यो भरणं स्त्रियाः  ॥ १.७६ ॥

स्त्रीभिर् भर्तृ-वचः कार्यम्  
एष धर्मः परः स्त्रियाः।  
आ-शुद्धेः सम्प्रतीक्ष्यो हि  
महा-पातक-दूषितः  ॥ १.७७ ॥

लोकानन्त्यं दिवः प्राप्तिः  
पुत्र-पौत्र-प्रपौत्रकैः।  
यस्मात् तस्मात् स्त्रियः सेव्याः  
कर्तव्याश् च सु-रक्षिताः  ॥ १.७८ ॥

षोडशर्तु-निशाः स्त्रीणां  
तस्मिन् युग्मासु संविशेत्।  
ब्रह्म-चार्य् एव पर्वाण्य्  
आद्याश् चतस्रस् तु वर्जयेत्  ॥ १.७९ ॥

एवं गच्छन् स्त्रियं क्षामां  
मघां मूलं च वर्जयेत्।  
सुस्थ इन्दौ सकृत् पुत्रं  
लक्षण्यं जनयेत् पुमान्  ॥ १.८० ॥

यथा-कामी भवेद् वा ऽपि  
स्त्रीणां वरम् अनुस्मरन्।  
स्व-दार-निरतश् चैव  
स्त्रियो रक्ष्या यतः स्मृताः  ॥ १.८१ ॥

भर्तृ-भ्रातृ-पितृ-ज्ञाति-  
श्वश्रू-श्वशुर-देवरैः।  
बन्धुभिश् च स्त्रियः पूज्या  
भूषणाच्छादनाशनैः  ॥ १.८२ ॥

संयतोपस्करा दक्षा  
हृष्टा व्यय-पराङ्-मुखी।  
कुर्याच् छ्वशुरयोः पाद-  
वन्दनं भर्तृ-तत्-परा  ॥ १.८३ ॥

क्रीडां शरीर-संस्कारं  
समाजोत्सव-दर्शनम्।  
हास्यं पर-गृहे यानं  
त्यजेत् प्रोषित-भर्तृका  ॥ १.८४ ॥

रक्षेत् कन्यां पिता विन्नां  
पतिः पुत्रास् तु वार्धके।  
अभावे ज्ञातयस् तेषां  
न स्वातन्त्र्यं क्वचित् स्त्रियाः  ॥ १.८५ ॥

पितृ-मातृ-सुत-भ्रातृ-  
श्वश्रू-श्वशुर-मातुलैः।  
हीना न स्याद् विना भर्त्रा  
गर्हणीया ऽन्यथा भवेत्  ॥ १.८६ ॥

पति-प्रिय-हिते युक्ता  
स्वाचारा विजितेन्द्रिया।  
सेह कीर्तिम् अवाप्नोति  
प्रेत्य चानुत्तमां गतिम्  ॥ १.८७ ॥

सत्याम् अन्यां सवर्णायां  
धर्म-कार्यं न कारयेत्।  
सवर्णासु विधौ धर्म्ये  
ज्येष्ठया न विनेतरा  ॥ १.८८ ॥

दाहयित्वा ऽग्नि-होत्रेण  
स्त्रियं वृत्तवतीं पतिः।  
आहरेद् विधिवद् दारान्  
अग्नींश् चैवाविलम्बयन्  ॥ १.८९ ॥
