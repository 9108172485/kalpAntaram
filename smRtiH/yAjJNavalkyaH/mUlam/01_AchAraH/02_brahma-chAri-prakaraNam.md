+++
title = "०२ ब्रह्म-चारि-प्रकरणम्"

+++

ब्रह्म-क्षत्रिय-विट्-शूद्रा  
वर्णास् त्व् आद्यास् त्रयो द्विजाः।  
निषेकाद्याः श्मशानान्तास्  
तेषां वै मन्त्रतः क्रियाः  ॥ १.१० ॥

गर्भाधानम् ऋतौ पुंसः  
सवनं स्पन्दनात् पुरा।  
षष्ठे ऽष्टमे वा सीमन्तो  
मास्य् एते जात-कर्म च  ॥ १.११ ॥

अहन्य् एकादशे नाम  
चतुर्थे मासि निष्क्रमः।  
षष्ठे ऽन्न-प्राशनं मासि  
चूडा कार्या यथा-कुलम्  ॥ १.१२ ॥

एवम् एनः शमं याति  
बीज-गर्भ-समुद्भवम्।  
तूष्णीम् एताः क्रियाः स्त्रीणां  
विवाहस् तु स-मन्त्रकः  ॥ १.१३ ॥

गर्भाष्टमे ऽष्टमे वा ऽब्दे  
ब्राह्मणस्योपनायनम्।  
राज्ञाम् एकादशे सैके  
विशाम् एके यथा-कुलम्  ॥ १.१४ ॥

उपनीय गुरुः शिष्यं  
महा-व्याहृति-पूर्वकम्।  
वेदम् अध्यापयेद् एनं  
शौचाचारांश् च शिक्षयेत्  ॥ १.१५ ॥

दिवा-सन्ध्यासु कर्णस्थ-  
ब्रह्म-सूत्रोदङ्-मुखः।  
कुर्यान् मूत्र-पुरीषे च  
रात्रौ चेद् दक्षिणा-मुखः  ॥ १.१६ ॥

गृहीत-शिश्नश् चोत्थाय  
मृद्भिर् अभ्युद्धृतैर् जलैः।  
गन्ध-लेप-क्षय-करं  
शौचं कुर्याद् अतन्द्रितः  ॥ १.१७ ॥

अन्तर्-जानु शुचौ देश  
उपविष्ट उदङ्-मुखः।  
प्राग् वा ब्राह्मेण तीर्थेन  
द्विजो नित्यम् उपस्पृशेत्  ॥ १.१८ ॥

कनिष्ठा-देशिन्य्-अङ्गुष्ठ-  
मूलान्य् अग्रं करस्य च।  
प्रजापति-पितृ-ब्रह्म-  
देव-तीर्थान्य् अनुक्रमात्  ॥ १.१९ ॥

त्रिः प्राश्यापो द्विर् उन्मृज्य  
खान्य् अद्भिः समुपस्पृशेत्।  
अद्भिस् तु प्रकृतिस्थाभिर्  
हीनाभिः फेन-बुद्बुदैः  ॥ १.२० ॥

हृत्-कण्ठ-तालुगाभिस् तु  
यथा-सङ्ख्यं द्विजातयः।  
शुध्येरन् स्त्री च शूद्रश् च  
सकृत् स्पृष्टाभिर् अन्ततः  ॥ १.२१ ॥

स्नानम् अब्-दैवतैर् मन्त्रैर्  
मार्जनं प्राण-संयमः।  
सूर्यस्य चाप्य् उपस्थानं  
गायत्र्याः प्रत्यहं जपः  ॥ १.२२ ॥

गायत्रीं शिरसा सार्धं  
जपेद् व्याहृति-पूर्विकाम्।  
प्रतिप्रणव-संयुक्तां  
त्रिर् अयं प्राण-संयमः  ॥ १.२३ ॥

प्राणान् आयम्य सम्प्रोक्ष्य  
तृचेनाब्-दैवतेन तु।  
जपन्न् आसीत सावित्रीं  
प्रत्यग् आ-तारकोदयात्  ॥ १.२४ ॥

सन्ध्यां प्राक् प्रातर् एवं हि  
तिष्ठेद् आ-सूर्य-दर्शनात्।  
अग्नि-कार्यं ततः कुर्यात्  
सन्ध्ययोर् उभयोर् अपि  ॥ १.२५ ॥

ततो ऽभिवादयेद् वृद्धान्  
असाव् अहम् इति ब्रुवन्।  
गुरुं चैवाप्य् उपासीत  
स्वाध्यायार्थं समाहितः  ॥ १.२६ ॥

आहूतश् चाप्य् अधीयीत  
लब्धं चास्मै निवेदयेत्।  
हितं तस्य+आचरेन् नित्यं  
मनो-वाक्-काय-कर्मभिः  ॥ १.२७ ॥

कृतज्ञाद्रोहि-मेधावि-  
शुचि-कल्यान-सूयकाः।  
अध्याप्या धर्मतः साधु  
शक्ताप्त-ज्ञान-वित्तदाः  ॥ १.२८ ॥

दण्डाजिनोपवीतानि  
मेखलां चैव धारयेत्।  
ब्राह्मणेषु चरेद् भैक्षम्  
अनिन्द्येष्व् आत्म-वृत्तये  ॥ १.२९ ॥

आदि-मध्यावसानेषु  
भवच्-छब्दोपलक्षिता।  
ब्राह्मण-क्षत्रिय-विशां  
भैक्ष-चर्या यथा-क्रमम्  ॥ १.३० ॥

कृताग्नि-कार्यो भुञ्जीत  
वाग्-यतो गुर्व्-अनुज्ञया।  
आपोशान-क्रिया-पूर्वं  
सत्-कृत्यान्नम् अकुत्सयन्  ॥ १.३१ ॥  

ब्रह्म-चर्ये स्थितो नैकम्  
अन्नम् अद्याद् अनापदि।  
ब्राह्मणः कामम् अश्नीयाच्  
छ्राद्धे व्रतम् अपीडयन्  ॥ १.३२ ॥

मधु-मांसाञ्जनोच्छिष्ट-  
शुक्त-स्त्री-प्राणि-हिंसनम्।  
भास्करालोकनाश्लील-  
परिवादादि वर्जयेत्  ॥ १.३३ ॥

स गुरुर् यः क्रियाः कृत्वा  
वेदम् अस्मै प्रयच्छति।  
उपनीय ददद् वेदम्  
आचार्यः स उदाहृतः  ॥ १.३४ ॥

एकदेशम् उपाध्याय  
ऋत्विग् यज्ञ-कृद् उच्यते।  
एते मान्या यथा-पूर्वम्  
एभ्यो माता गरीयसी  ॥ १.३५ ॥

प्रतिवेदं ब्रह्म-चर्यं  
द्वादशाब्दानि पञ्च वा।  
ग्रहणान्तिकम् इत्य् एके  
केशान्तश् चैव षोडशे  ॥ १.३६ ॥

आ-षोडशाद् आ-द्वाविंशाच्  
चतुर्-विंशाच् च वत्सरात्।  
ब्रह्म-क्षत्र-विशां  
कालौपनायनिकः परः  ॥ १.३७ ॥

अत ऊर्ध्वं पतन्त्य् एते  
सर्व-धर्म-बहिष्-कृताः।  
सावित्री-पतिता व्रात्या  
व्रात्य-स्तोमाद् ऋते क्रतोः  ॥ १.३८ ॥

मातुर् यद् अग्रे जायन्ते  
द्वितीयं मौञ्जि-बन्धनात्।  
ब्राह्मण-क्षत्रिय-विशस्  
तस्माद् एते द्विजाः स्मृताः  ॥ १.३९ ॥

यज्ञानां तपसां चैव  
शुभानां चैव कर्मणाम्।  
वेद एव द्विजातीनां  
निःश्रेयस-करः परः  ॥ १.४० ॥

मधुना पयसा चैव  
स देवांस् तर्पयेद् द्विजः।  
पितॄन् मधु-घृताभ्यां च  
ऋचो ऽधीते च यो ऽन्वहम्  ॥ १.४१ ॥

यजूंषि शक्तितो ऽधीते  
यो ऽन्वहं स घृतामृतैः।  
प्रीणाति देवान् आज्येन  
मधुना च पितॄंस् तथा  ॥ १.४२ ॥

स तु सोम-घृतैर् देवांस्  
तर्पयेद् यो ऽन्वहं पठेत्।  
सामानि तृप्तिं कुर्याच् च  
पितॄणां मधु-सर्पिषा  ॥ १.४३ ॥

मेदसा तर्पयेद् देवान्  
अथर्वाङ्गिरसः पठन्।  
पितॄंश् च मधु-सर्पिर्भ्याम्  
अन्वहं शक्तितो द्विजः  ॥ १.४४ ॥

वाकोवाक्यं पुराणं च  
नाराशंसीश् च गाथिकाः।  
इतिहासांस् तथा विद्याः  
शक्त्या ऽधीते हि यो ऽन्वहम्  ॥ १.४५ ॥

मांस-क्षीरौदन-मधु-  
तर्पणं स दिवौकसाम्।  
करोति तृप्तिं कुर्याच् च  
पितॄणां मधु-सर्पिषा  ॥ १.४६ ॥

ते तृप्तास् तर्पयन्त्य् एनं  
सर्व-काम-फलैः शुभैः।  
यं यं क्रतुम् अधीते च  
तस्य तस्य+आप्नुयात् फलम्  ॥ १.४७ ॥

त्रिर् वित्त-पूर्ण-पृथिवी-  
दानस्य फलम् अश्नुते।  
तपसश् च परस्येह  
नित्यं स्वाध्यायवान् द्विजः  ॥ १.४८ ॥

नैष्ठिको ब्रह्म-चारी तु  
वसेद् आचार्य-सन्निधौ।  
तद्-अभावे ऽस्य तनये  
पत्न्यां वैश्वानरे ऽपि वा  ॥ १.४९ ॥

अनेन विधिना देहं  
सादयन् विजितेन्द्रियः।  
ब्रह्म-लोकम् अवाप्नोति  
न चेह+आजायते पुनः  ॥ १.५० ॥
