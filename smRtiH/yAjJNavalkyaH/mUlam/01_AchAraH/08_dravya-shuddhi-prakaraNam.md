+++
title = "०८ द्रव्य-शुद्धि-प्रकरणम्"

+++

सौवर्ण-राजताब्जानाम्  
ऊर्ध्वपात्र-ग्रहाश्मनाम्।  
शाक-रज्जु-मूल-फल-  
वासो-विदल-चर्मणाम्  ॥ १.१८२ ॥

पात्राणां चमसानां च  
वारिणा शुद्धिर् इष्यते।  
चरु-स्रुक्-स्रुव-सस्नेह-  
पात्राण्य् उष्णेन वारिणा  ॥ १.१८३ ॥

स्फ्य-शूर्पाजिन-धान्यानां  
मुसलोलूखलानसाम्।  
प्रोक्षणं संहतानां च  
बहूनां धान्य-वाससाम्  ॥ १.१८४ ॥

तक्षणं दारु-शृङ्गास्थ्नां  
गो-वालैः फल-सम्भुवाम्।  
मार्जनं यज्ञ-पात्राणां  
पाणिना यज्ञ-कर्मणि  ॥ १.१८५ ॥

सोषरोदक-गो-मूत्रैः  
शुध्यत्य् आविक-कौशिकम्।  
स-श्री-फलैर् अंशु-पट्टं  
सारिष्टैः कुतपं तथा  ॥ १.१८६ ॥

स-गौर-सर्षपैः क्षौमं  
पुनः-पाकान् मही-मयम्।  
कारु-हस्तः शुचिः पण्यं  
भैक्षं योषिन्-मुखं तथा  ॥ १.१८७ ॥

भू-शुद्धिर् मार्जनाद् दाहात्  
कालाद् गो-क्रमणात् तथा।  
सेकाद् उल्लेखनाल् लेपाद्  
गृहं मार्जन-लेपनात्  ॥ १.१८८ ॥

गो-घ्राते ऽन्ने तथा केश-  
मक्षिका-कीट-दूषिते।  
सलिलं भस्म मृद् वा ऽपि  
प्रक्षेप्तव्यं विशुद्धये  ॥ १.१८९ ॥

त्रपु-सीसक-ताम्राणां  
क्षाराम्लोदक-वारिभिः।  
भस्माद्भिः कांस्य-लोहानां  
शुद्धिः प्लावो द्रवस्य च  ॥ १.१९० ॥

अमेध्याक्तस्य मृत्-तोयैः  
शुद्धिर् गन्धादि-कर्षणात्।  
वाक्-शस्तम् अम्बु-निर्णिक्तम्  
अज्ञातं च सदा शुचि  ॥ १.१९१ ॥

शुचि गो-तृप्ति-कृत् तोयं  
प्रकृतिस्थं मही-गतम्।  
तथा मांसं श्व-चण्डाल-  
क्रव्यादादि-निपातितम्  ॥ १.१९२ ॥

रश्मिर् अग्नी रजश्-छाया  
गौर् अश्वो वसुधा ऽनिलः।  
विप्रुषो मक्षिकाः स्पर्शे  
वत्सः प्रस्नवने शुचिः  ॥ १.१९३ ॥

अजाश्वयोर् मुखं मेध्यं  
न गोर् न नरजा मलाः।  
पन्थानश् च विशुध्यन्ति  
सोम-सूर्यांशु-मारुतैः  ॥ १.१९४ ॥

मुखजा विप्रुषो मेध्यास्  
तथ +आचमन-बिन्दवः।  
श्मश्रु च+आस्य-गतं दन्त-  
सक्तं त्यक्त्वा ततः शुचिः  ॥ १.१९५ ॥

स्नात्वा पीत्वा क्षुते सुप्ते  
भुक्त्वा रथ्योपसर्पणे।  
आचान्तः पुनर् आचामेद्  
वासो विपरिधाय च  ॥ १.१९६ ॥

रथ्या-कर्दम-तोयानि  
स्पृष्टान्य् अन्त्य-श्व-वायसैः।  
मारुतेनैव शुध्यन्ति  
पक्वेष्टक-चितानि च  ॥ १.१९७ ॥
