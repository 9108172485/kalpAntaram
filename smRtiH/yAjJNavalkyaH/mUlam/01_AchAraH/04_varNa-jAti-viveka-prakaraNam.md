+++
title = "०४ वर्ण-जाति-विवेक-प्रकरणम्"

+++

सवर्णेभ्यः सवर्णासु  
जायन्ते हि सजातयः।  
अनिन्द्येषु विवाहेषु  
पुत्राः सन्तान-वर्धनाः  ॥ १.९० ॥

विप्रान् मूर्धावसिक्तो हि  
क्षत्रियायां विशः स्त्रियाम्।  
अम्बष्ठः शूद्र्यां निषादो  
जातः पारशवो ऽपि वा  ॥ १.९१ ॥

वैश्या-शूद्र्योस् तु राजन्यान्  
माहिष्योग्रौ सुतौ स्मृतौ।  
वैश्यात् तु करणः शूद्र्यां  
विन्नास्व् एष विधिः स्मृतः  ॥ १.९२ ॥

ब्राह्मण्यां क्षत्रियात् सूतो  
वैश्याद् वैदेहकस् तथा।  
शूद्राज् जातस् तु चण्डालः  
सर्व-धर्म-बहिष्-कृतः  ॥ १.९३ ॥

क्षत्रिया मागधं वैश्याच्  
छूद्रात् क्षत्तारम् एव च।  
शूद्राद् आयोगवं वैश्या  
जनयाम्-आस वै सुतम्  ॥ १.९४ ॥

माहिष्येण करण्यां तु  
रथ-कारः प्रजायते।  
असत्-सन्तस् तु विज्ञेयाः  
प्रतिलोमानुलोमजाः  ॥ १.९५ ॥

जात्य्-उत्कर्षो युगे ज्ञेयः  
सप्तमे पञ्चमे ऽपि वा।  
व्यत्यये कर्मणां साम्यं  
पूर्ववच् चाधरोत्तरम्  ॥ १.९६ ॥
