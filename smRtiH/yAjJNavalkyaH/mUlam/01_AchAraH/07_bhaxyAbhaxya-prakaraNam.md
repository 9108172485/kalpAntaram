+++
title = "०७ भक्ष्याभक्ष्य-प्रकरणम्"

+++

अनर्चितं वृथा-मांसं  
केश-कीट-समन्वितम्।  
शुक्तं पर्युषितोच्छिष्टं  
श्व-स्पृष्टं पतितेक्षितम्  ॥ १.१६७ ॥

उदक्या-स्पृष्ट-सङ्घुष्टं  
पर्यायान्नं च वर्जयेत्।  
गो-घ्रातं शकुनोच्छिष्टं  
पदा स्पृष्टं च कामतः  ॥ १.१६८ ॥

अन्नं पर्युषितं भोज्यं  
स्नेहाक्तं चिर-संस्थितम्।  
अस्नेहा अपि गो-धूम-  
यव-गो-रस-विक्रियाः  ॥ १.१६९ ॥

सन्धिन्य्-अनिर्दशा-वत्सा-  
गो-पयः परिवर्जयेत्।  
औष्ट्रम् ऐकशफं स्त्रैणम्  
आरण्यकम् अथाविकम्  ॥ १.१७० ॥

देवतार्थं हविः शिग्रुं  
लोहितान् व्रश्चनांस् तथा।  
अनुपाकृत-मांसानि  
विड्जानि कवकानि च  ॥ १.१७१ ॥

क्रव्याद-पक्षि-दात्यूह-  
शुक-प्रतुद-टिट्टिभान्।  
सारसैकशफान् हंसान्  
सर्वांश् च ग्राम-वासिनः  ॥ १.१७२ ॥

कोयष्टि-प्लव-चक्राह्व-  
बलाका-बक-विष्किरान्।  
वृथा-कृसर-सम्याव-  
पायसापूप-शष्कुलीः  ॥ १.१७३ ॥

कलविङ्कं स-काकोलं  
कुररं रज्जु-दालकम्।  
जाल-पादान् खञ्जरीटान्  
अज्ञातांश् च मृग-द्विजान्  ॥ १.१७४ ॥  
चाषांश् च रक्त-पादांश् च  
सौनं वल्लूरम् एव च।  
मत्स्यांश् च कामतो जग्ध्वा  
सोपवासस् त्र्यहं वसेत्  ॥ १.१७५ ॥

पलाण्डुं विड्-वराहं च  
छत्राकं ग्राम-कुक्कुटम्।  
लशुनं गृञ्जनं चैव  
जग्ध्वा चान्द्रायणं चरेत्  ॥ १.१७६ ॥

भक्ष्याः पञ्च-नखाः  
सेधा-गोधा-कच्छप-शल्लकाः।  
शशश् च मत्स्येष्व् अपि हि  
सिंह-तुण्डक-रोहिताः  ॥ १.१७७ ॥

तथा पाठीन-राजीव-  
सशल्काश् च द्विजातिभिः।  
अतः शृणुध्वं मांसस्य  
विधिं भक्षण-वर्जने  ॥ १.१७८ ॥

प्राणात्यये तथा श्राद्धे  
प्रोक्षिते द्विज-काम्यया।  
देवान् पितॄन् समभ्यर्च्य  
खादन् मांसं न दोष-भाक्  ॥ १.१७९ ॥

वसेत् स नरके घोरे  
दिनानि पशु-रोमभिः।  
सम्मितानि दुराचारो यो  
हन्त्य् अविधिना पशून्  ॥ १.१८० ॥

सर्वान् कामान् अवाप्नोति  
हय-मेध-फलं तथा।  
गृहे ऽपि निवसन् विप्रो  
मुनिर् मांस-विवर्जनात्  ॥ १.१८१ ॥
