+++
title = "१३ राजधर्म-प्रकरणम्"

+++

महोत्साहः स्थूल-लक्षः  
कृतज्ञो वृद्ध-सेवकः।  
विनीतः सत्त्व-सम्पन्नः  
कुलीनः सत्य-वाक् शुचिः  ॥ १.३०९ ॥

अदीर्घ-सूत्रः स्मृतिमान्  
अक्षुद्रो ऽपरुषस् तथा।  
धार्मिको ऽव्यसनश् चैव  
प्राज्ञः शूरो रहस्यवित्  ॥ १.३१० ॥

स्व-रन्ध्र-गोप्ता ऽन्वीक्षिक्यां  
दण्ड-नीत्यां तथैव च।  
विनीतस् त्व् अथ वार्तायां  
त्रय्यां चैव नराधिपः  ॥ १.३११ ॥

स मन्त्रिणः प्रकुर्वीत  
प्राज्ञान् मौलान् स्थिरान् शुचीन्(०८)।  
तैः सार्धं चिन्तयेद् राज्यं  
विप्रेणाथ ततः स्वयम्  ॥ १.३१२ ॥

पुरोहितं प्रकुर्वीत  
दैवज्ञम् उदितोदितम्।  
दण्ड-नीत्यां च कुशलम्  
अथर्वाङ्गिरसे तथा  ॥ १.३१३ ॥

श्रौत-स्मार्त-क्रिया-हेतोर्  
वृणुयाद् एव च र्त्विजः।  
यज्ञांश् चैव प्रकुर्वीत  
विधिवद् भूरि-दक्षिणान्  ॥ १.३१४ ॥

भोगांश् च दद्याद् विप्रेभ्यो  
वसूनि विविधानि च।  
अक्षयो ऽयं निधी राज्ञां  
यद् विप्रेषूपपादितम्  ॥ १.३१५ ॥

अस्कन्नम् अव्यथं चैव  
प्रायश्चित्तैर् अदूषितम्।  
अग्नेः सकाशाद् विप्राग्नौ  
हुतं श्रेष्ठम् इहोच्यते  ॥ १.३१६ ॥

अलब्धम् ईहेद् धर्मेण  
लब्धं यत्नेन पालयेत्।  
पालितं वर्धयेन् नीत्या  
वृद्धं पात्रेषु निक्षिपेत्  ॥ १.३१७ ॥

दत्त्वा भूमिं निबन्धं वा  
कृत्वा लेख्यं तु कारयेत् (१०)।  
आगामि-भद्र-नृपति-  
परिज्ञानाय पार्थिवः  ॥ १.३१८ ॥

पटे वा ताम्र-पट्टे वा  
स्व-मुद्रोपरि-चिह्नितम्।  
अभिलेख्य+आत्मनो वंश्यान्  
आत्मानं च मही-पतिः  ॥ १.३१९ ॥

प्रतिग्रह-परीमाणं  
दान-च्छेदोपवर्णनम्।  
स्व-हस्त-काल-सम्पन्नं  
शासनं कारयेत् स्थिरम्  ॥ १.३२० ॥

रम्यं पशव्यम् आजीव्यं  
जाङ्गलं देशम् आवसेत्।  
तत्र दुर्गाणि कुर्वीत  
जन-कोशात्म-गुप्तये  ॥ १.३२१ ॥

तत्र तत्र च निष्णातान्  
अध्यक्षान् कुशलान् शुचीन्।  
प्रकुर्याद् आय-कर्मान्त-  
व्यय-कर्मसु चोद्यतान्  ॥ १.३२२ ॥

नातः परतरो धर्मो  
नृपाणां यद् रणार्जितम्।  
विप्रेभ्यो दीयते द्रव्यं  
प्रजाभ्यश् चाभयं सदा  ॥ १.३२३ ॥

य आहवेषु वध्यन्ते  
भूम्य्-अर्थम् अपराङ्-मुखाः।  
अकूटैर् आयुधैर् यान्ति  
ते स्वर्गं योगिनो यथा  ॥ १.३२४ ॥

पदानि क्रतु-तुल्यानि  
भग्नेष्व् अविनिवर्तिनाम्।  
राजा सुकृतम् आदत्ते  
हतानां विपलायिनाम्  ॥ १.३२५ ॥

तवाहं-वादिनं क्लीबं  
निर्हेतिं पर-सङ्गतम्।  
न हन्याद् विनिवृत्तं च  
युद्ध-प्रेक्षणकादिकम्  ॥ १.३२६ ॥

कृत-रक्षः समुत्थाय  
पश्येद् आय-व्ययौ स्वयम्।  
व्यवहारांस् ततो दृष्ट्वा  
स्नात्वा भुञ्जीत कामतः  ॥ १.३२७ ॥

हिरण्यं व्यापृतानीतं  
भाण्डागारेषु निक्षिपेत्।  
पश्येच् चारांस् ततो दूतान्  
प्रेषयेन् मन्त्रि-सङ्गतः  ॥ १.३२८ ॥

ततः स्वैर-विहारी स्यान्  
मन्त्रिभिर् वा समागतः।  
बलानां दर्शनं कृत्वा  
सेनान्या सह चिन्तयेत्  ॥ १.३२९ ॥

सन्ध्याम् उपास्य शृणुयाच्  
चाराणां गूढ-भाषितम्।  
गीत-नृत्यैश् च भुञ्जीत  
पठेत् स्वाध्यायम् एव च  ॥ १.३३० ॥

संविशेत् तूर्य-घोषेण  
प्रतिबुध्येत् तथैव च [त्xत्: प्रतिबुद्ध्यत्]।  
शास्त्राणि चिन्तयेद् बुद्ध्या  
सर्व-कर्तव्यतास् तथा  ॥ १.३३१ ॥

प्रेषयेच् च ततश् चारान्  
स्वेष्व् अन्येषु च सादरान्।  
ऋत्विक्-पुरोहिताचार्यैर्  
आशीर्भिर् अभिनन्दितः  ॥ १.३३२ ॥

दृष्ट्वा ज्योतिर्विदो वैद्यान्  
दद्याद् गां काञ्चनं महीम्।  
नैवेशिकानि च ततः  
श्रोत्रियेभ्यो गृहाणि च  ॥ १.३३३ ॥

ब्राह्मणेषु क्षमी स्निग्धेष्व्  
अजिह्मः क्रोधनो ऽरिषु।  
स्याद् राजा भृत्य-वर्गेषु  
प्रजासु च यथा पिता  ॥ १.३३४ ॥

पुण्यात् षड्-भागम् आदत्ते  
न्यायेन परिपालयन्।  
सर्व-दानाधिकं यस्मात्  
प्रजानां परिपालनम्  ॥ १.३३५ ॥

चाट-तस्कर-दुर्वृत्त-  
महा-साहसिकादिभिः।  
पीड्यमानाः प्रजा रक्षेत्  
कायस्थैश् च विशेषतः  ॥ १.३३६ ॥

अरक्ष्यमाणाः कुर्वन्ति  
यत्-किञ्चित् किल्बिषं प्रजाः।  
तस्मात् तु नृपतेर् अर्धं  
यस्माद् गृह्णात्य् असौ करान्  ॥ १.३३७ ॥

ये राष्ट्राधिकृतास् तेषां  
चारैर् ज्ञात्वा विचेष्टितम्।  
साधून् सम्मानयेद् राजा  
विपरीतांश् च घातयेत्  ॥ १.३३८ ॥

उत्कोच-जीविनो द्रव्य-  
हीनान् कृत्वा विवासयेत्।  
सद्-दान-मान-सत्कारान्  
श्रोत्रियान् वासयेत् सदा  ॥ १.३३९ ॥

अन्यायेन नृपो राष्ट्रात्  
स्व-कोशं यो ऽभिवर्धयेत्।  
सो ऽचिराद् विगत-श्रीको  
नाशम् एति स-बान्धवः  ॥ १.३४० ॥

प्रजा-पीडन-सन्तापात्  
समुद्भूतो हुताशनः।  
राज्ञः कुलं श्रियं प्राणांश्  
चादग्ध्वा न निवर्तते  ॥ १.३४१ ॥

य एव नृपतेर् धर्मः  
स्व-राष्ट्र-परिपालने।  
तम् एव कृत्स्नम् आप्नोति  
पर-राष्ट्रं वशं नयन्  ॥ १.३४२ ॥

यस्मिन् देशे य आचारो  
व्यवहारः कुल-स्थितिः।  
तथैव परिपाल्यो ऽसौ  
यदा वशम् उपागतः  ॥ १.३४३ ॥

मन्त्र-मूलं यतो राज्यं  
तस्मान् मन्त्रं सु-रक्षितम्।  
कुर्याद् यथा ऽस्य न विदुः  
कर्मणाम् आ-फलोदयात्  ॥ १.३४४ ॥

अरिर् मित्रम् उदासीनो  
ऽनन्तरस् तत्-परः परः।  
क्रमशो मण्डलं चिन्त्यं  
सामादिभिर् उपक्रमैः  ॥ १.३४५ ॥

उपायाः साम दानं च  
भेदो दण्डस् तथैव च।  
सम्यक्-प्रयुक्ताः सिध्येयुर्  
दण्डस् त्व् अगतिका गतिः  ॥ १.३४६ ॥

सन्धिं च विग्रहं यानम्  
आसनं संश्रयं तथा।  
द्वैधी-भावं गुणान् एतान्  
यथावत् परिकल्पयेत्  ॥ १.३४७ ॥

यदा सस्य-गुणोपेतं  
पर-राष्ट्रं तदा व्रजेत्।  
परश् च हीन आत्मा च  
हृष्ट-वाहन-पूरुषः  ॥ १.३४८ ॥

दैवे पुरुष-कारे च  
कर्म-सिद्धिर् व्यवस्थिता।  
तत्र दैवम् अभिव्यक्तं  
पौरुषं पौर्वदेहिकम्  ॥ १.३४९ ॥

केचिद् दैवात् स्वभावाद् वा  
कालात् पुरुष-कारतः।  
संयोगे केचिद् इच्छन्ति  
फलं कुशल-बुद्धयः  ॥ १.३५० ॥

यथा ह्य् एकेन चक्रेण  
रथस्य न गतिर् भवेत्।  
एवं पुरुष-कारेण  
विना दैवं न सिध्यति  ॥ १.३५१ ॥

हिरण्य-भूमि-लाभेभ्यो  
मित्र-लब्धिर् वरा यतः।  
अतो यतेत तत्-प्राप्त्यै  
रक्षेत् सत्यं समाहितः  ॥ १.३५२ ॥

स्वाम्य् अमात्या जनो दुर्गं  
कोशो दण्डस् तथैव च।  
मित्राण्य् एताः प्रकृतयो  
राज्यं सप्ताङ्गम् उच्यते  ॥ १.३५३ ॥  
तद् अवाप्य नृपो दण्डं  
दुर्वृत्तेषु निपातयेत्।  
धर्मो हि दण्ड-रूपेण  
ब्रह्मणा निर्मितः पुरा  ॥ १.३५४ ॥

स नेतुं न्यायतो ऽशक्यो  
लुब्धेनाकृत-बुद्धिना।  
सत्य-सन्धेन शुचिना  
सु-सहायेन धीमता  ॥ १.३५५ ॥

यथा-शास्त्रं प्रयुक्तः सन्  
स-देवासुर-मानवम्।  
जगद् आनन्दयेत् सर्वम्  
अन्यथा तत् प्रकोपयेत्  ॥ १.३५६ ॥  
अधर्म-दण्डनं स्वर्ग-  
कीर्ति-लोक-विनाशनम्।  
सम्यक् तु दण्डनं राज्ञः  
स्वर्ग-कीर्ति-जयावहम्  ॥ १.३५७ ॥

अपि भ्राता सुतो ऽर्घ्यो वा  
श्वशुरो मातुलो ऽपि वा।  
नादण्ड्यो नाम राज्ञो ऽस्ति  
धर्माद् विचलितः स्वकात्  ॥ १.३५८ ॥

यो दण्ड्यान् दण्डयेद् राजा  
सम्यग् वध्यांश् च घातयेत्।  
इष्टं स्यात् क्रतुभिस् तेन  
समाप्त-वर-दक्षिणैः  ॥ १.३५९ ॥

इति सञ्चिन्त्य नृपतिः  
क्रतु-तुल्य-फलं पृथक्।  
व्यवहारान् स्वयं पश्येत्  
सभ्यैः परिवृतो ऽन्वहम्  ॥ १.३६० ॥

कुलानि जातीः श्रेणीश् च  
गणान् जानपदान् अपि।  
स्व-धर्माच् चलितान् राजा  
विनीय स्थापयेत् पथि  ॥ १.३६१ ॥

जाल-सूर्य-मरीचिस्थं  
त्रस-रेणू रजः स्मृतम्।  
ते ऽष्टौ लिक्षा तु तास् तिस्रो  
राज-सर्षप उच्यते  ॥ १.३६२ ॥

गौरस् तु ते त्रयः षट् ते  
यवो मध्यस् तु ते त्रयः।  
कृष्णलः पञ्च ते माषस्  
ते सुवर्णस् तु षोडश  ॥ १.३६३ ॥

पलं सुवर्णाश् चत्वारः  
पञ्च वा ऽपि प्रकीर्तितम्।  
द्वे कृष्णले रूप्य-माषो  
धरणं षोडशैव ते  ॥ १.३६४ ॥

शत-मानं तु दशभिर्  
धरणैः पलम् एव तु।  
निष्कं सुवर्णाश् चत्वारः  
कार्षिकस् ताम्रिकः पणः  ॥ १.३६५ ॥

साशीति-पण-साहस्रो  
दण्ड उत्तम-साहसः।  
तद्-अर्धं मध्यमः प्रोक्तस्  
तद्-अर्धम् अधमः स्मृतः  ॥ १.३६६ ॥

धिग्-दण्डस् त्व् अथ वाग्-दण्डो  
धन-दण्डो वधस् तथा।  
योज्या व्यस्ताः समस्ता वा ह्य्  
अपराध-वशाद् इमे  ॥ १.३६७ ॥

ज्ञात्वा ऽपराधं देशं च  
कालं बलम् अथापि वा।  
वयः कर्म च वित्तं च  
दण्डं दण्ड्येषु पातयेत्  ॥ १.३६८ ॥
