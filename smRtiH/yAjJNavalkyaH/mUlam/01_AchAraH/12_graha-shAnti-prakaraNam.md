+++
title = "१२ ग्रह-शान्ति-प्रकरणम्"

+++

श्री-कामः शान्ति-कामो वा  
ग्रह-यज्ञं समाचरेत्।  
वृष्ट्य्-आयुः-पुष्टि-कामो वा  
तथैवाभिचरन्न् अपि  ॥ १.२९५ ॥

सूर्यः सोमो मही-पुत्रः  
सोम-पुत्रो बृहस्पतिः।  
शुक्रः शनैश्चरो राहुः  
केतुश् चेति ग्रहाः स्मृताः  ॥ १.२९६ ॥

ताम्रकात् स्फटिकाद् रक्त-  
चन्दनात् स्वर्णकाद् उभौ।  
राजताद् अयसः सीसात्  
कांस्यात् कार्या ग्रहाः क्रमात्  ॥ १.२९७ ॥

स्व-वर्णैर् वा पटे लेख्या  
गन्धैर् मण्डलकेषु वा।  
यथा-वर्णं प्रदेयानि  
वासांसि कुसुमानि च  ॥ १.२९८ ॥

गन्धाश् च बलयश् चैव  
धूपो देयश् च गुग्गुलुः।  
कर्तव्या मन्त्रवन्तश् च  
चरवः प्रतिदैवतम्  ॥ १.२९९ ॥  
आकृष्णेन इमं देवा  
अग्निर् मूर्धा दिवः ककुत्।  
उद्बुध्यस्वेति च ऋचो  
यथा-सङ्ख्यं प्रकीर्तिताः  ॥ १.३०० ॥

बृहस्पते ऽति यद् अर्यस्  
तथैवान्नात् परिस्रुतः।  
शं नो देवीस् तथा काण्डात्  
केतुं कृण्वन्न् इमांस् तथा  ॥ १.३०१ ॥

अर्कः पलाशः खदिर  
अपामार्गो ऽथ पिप्पलः।  
उदुम्बरः शमी दूर्वा  
कुशाश् च समिधः क्रमात्  ॥ १.३०२ ॥

एकैकस्य त्व् अष्ट-शतम्  
अष्टाविंशतिर् एव वा।  
होतव्या मधु-सर्पिर्भ्यां  
दध्ना क्षीरेण वा युताः  ॥ १.३०३ ॥

गुडौदनं पायसं च  
हविष्यं क्षीर-षाष्टिकम्।  
दध्य्-ओदनं हविश् चूर्णं  
मांसं चित्रान्नम् एव च  ॥ १.३०४ ॥

दद्याद् ग्रह-क्रमाद् एवं  
द्विजेभ्यो भोजनं बुधः।  
शक्तितो वा यथा-लाभं  
सत्-कृत्य विधि-पूर्वकम्  ॥ १.३०५ ॥

धेनुः शङ्खस् तथा ऽनड्वान्  
हेम वासो हयः क्रमात्।  
कृष्णा गौर् आयसं छाग  
एता वै दक्षिणाः स्मृताः  ॥ १.३०६ ॥

यश् च यस्य यदा दुःस्थः  
स तं यत्नेन पूजयेत्।  
ब्रह्मणैषां वरो दत्तः  
पूजिताः पूजयिष्यथ  ॥ १.३०७ ॥

ग्रहाधीना नरेन्द्राणाम्  
उच्छ्रायाः पतनानि च।  
भावाभावौ च जगतस्  
तस्मात् पूज्यतमा ग्रहाः  ॥ १.३०८ ॥

ग्रहाणाम् इदम् आतिथ्यं  
कुर्यात् संवत्सराद् अपि।  
आरोग्य-बल-सम्पन्नो  
जीवेत् स शरदः शतम्  ॥ १.३०८अ ॥
