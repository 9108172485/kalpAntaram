+++
title = "१० श्राद्ध-प्रकरणम्"

+++

अमावास्या ऽष्टका वृद्धिः  
कृष्ण-पक्षो ऽयन-द्वयम्।  
द्रव्यं ब्राह्मण-सम्पत्तिर्  
विषुवत् सूर्य-सङ्क्रमः  ॥ १.२१७ ॥

व्यतीपातो गज-च्छाया  
ग्रहणं चन्द्र-सूर्ययोः।  
श्राद्धं प्रति रुचिश् चैते  
श्राद्ध-कालाः प्रकीर्तिताः  ॥ १.२१८ ॥

अग्र्यः सर्वेषु वेदेषु  
श्रोत्रियो ब्रह्मविद् युवा।  
वेदार्थविज् ज्येष्ठ-सामा  
त्रि-मधुस् त्रि-सुपर्णकः  ॥ १.२१९ ॥

स्वस्रीयर्त्विज्-जामातृ-  
याज्य-श्वशुर-मातुलाः।  
त्रिणाचिकेत-दौहित्र-  
शिष्य-सम्बन्धि-बान्धवाः  ॥ १.२२० ॥

कर्म-निष्ठास् तपो-निष्ठाः  
पञ्चाग्निर् ब्रह्म-चारिणः।  
पितृ-मातृ-पराश् चैव  
ब्राह्मणाः श्राद्ध-सम्पदः  ॥ १.२२१ ॥

रोगी हीनातिरिक्ताङ्गः  
काणः पौनर्भवस् तथा।  
अवकीर्णी कुण्ड-गोलौ  
कुनखी श्याव-दन्तकः  ॥ १.२२२ ॥

भृतकाध्यापकः क्लीबः  
कन्या-दूष्य् अभिशस्तकः।  
मित्र-ध्रुक् पिशुनः सोम-  
विक्रयी परिविन्दकः  ॥ १.२२३ ॥

माता-पितृ-गुरु-त्यागी  
कुण्डाशी वृषलात्मजः।  
पर-पूर्वा-पतिः स्तेनः  
कर्म-दुष्टाश् च निन्दिताः  ॥ १.२२४ ॥

निमन्त्रयेत पूर्वे-द्युर्  
ब्राह्मणान् आत्मवान् शुचिः।  
तैश् चापि संयतैर् भाव्यं  
मनो-वाक्-काय-कर्मभिः  ॥ १.२२५ ॥

अपराह्णे समभ्यर्च्य  
स्वागतेन+आगतांस् तु तान्।  
पवित्र-पाणिर् आचान्तान्  
आसनेषूपवेशयेत्  ॥ १.२२६ ॥

युग्मान् दैवे यथा-शक्ति  
पित्र्ये ऽयुग्मांस् तथैव च।  
परिस्तृते शुचौ देशे  
दक्षिणा-प्रवणे तथा  ॥ १.२२७ ॥

द्वौ दैवे प्राक् त्रयः पित्र्य  
उदग् एकैकम् एव वा।  
मातामहानाम् अप्य् एवं  
तन्त्रं वा वैश्वदेविकम्  ॥ १.२२८ ॥

पाणि-प्रक्षालनं दत्त्वा  
विष्टरार्थं कुशान् अपि।  
आवाहयेद् अनुज्ञातो  
विश्वे देवास इत्य् ऋचा  ॥ १.२२९ ॥

यवैर् अन्ववकीर्याथ  
भाजने स-पवित्रके।  
शं नो देव्या पयः क्षिप्त्वा  
यवो ऽसीति यवांस् तथा  ॥ १.२३० ॥

या दिव्या इति मन्त्रेण  
हस्तेष्व् अर्घ्यं विनिक्षिपेत्।  
दत्त्वा उदकं गन्ध-माल्यं  
धूप-दानं स-दीपकम्   ॥ १.२३१ ॥

तथ +आच्छादन-दानं च  
कर-शौचार्थम् अम्बु च।  
अपसव्यं ततः कृत्वा  
पितॄणाम् अप्रदक्षिणम्  ॥ १.२३२ ॥

द्वि-गुणांस् तु कुशान् दत्त्वा ह्य्  
उषन्तस् त्वेत्य् ऋचा पितॄन्।  
आवाह्य तद्-अनुज्ञातो  
जपेद् आयन्तु नस् ततः  ॥ १.२३३ ॥

अपहता इति तिलान्  
विकीर्य च समन्ततः।  
यवार्थास् तु तिलैः कार्याः  
कुर्याद् अर्घ्यादि पूर्ववत्  ॥ १.२३४ ॥

दत्त्वा अर्घ्यं संस्रवांस् तेषां  
पात्रे कृत्वा विधानतः।  
पितृभ्यः स्थानम् असीति  
न्युब्जं पात्रं करोत्य् अधः  ॥ १.२३५ ॥

अग्नौ करिष्यन्न् आदाय  
पृच्छत्य् अन्नं घृत-प्लुतम्।  
कुरुष्वेत्य् अभ्यनुज्ञातो  
हुत्वा ऽग्नौ पितृ-यज्ञवत्  ॥ १.२३६ ॥

हुत-शेषं प्रदद्यात् तु  
भाजनेषु समाहितः।  
यथा-लाभोपपन्नेषु  
रौप्येषु च विशेषतः  ॥ १.२३७ ॥

दत्त्वा ऽन्नं पृथिवी-पात्रम्  
इति पात्राभिमन्त्रणम्।  
कृत्वेदं विष्णुर् इत्य् अन्ने  
द्विजाङ्गुष्ठं निवेशयेत्  ॥ १.२३८ ॥

स-व्याहृतिकां गायत्रीं  
मधु वाता इति त्र्यृचम्।  
जप्त्वा यथा-सुखं वाच्यं  
भुञ्जीरंस् ते ऽपि वाग्-यताः  ॥ १.२३९ ॥

अन्नम् इष्तं हविष्यं च  
दद्याद् अक्रोधनो ऽत्वरः।  
आ-तृप्तेस् तु पवित्राणि  
जप्त्वा पूर्व-जपं तथा  ॥ १.२४० ॥

अन्नम् आदाय तृप्ताः स्थ  
शेषं चैवानुमान्य च।  
तद् अन्नं विकिरेद् भूमौ  
दद्याच् चापः सकृत् सकृत्  ॥ १.२४१ ॥

सर्वम् अन्नम् उपादाय  
स-तिलं दक्षिणा-मुखः।  
उच्छिष्ट-सन्निधौ पिण्डान्  
दद्याद् वै पितृ-यज्ञवत्  ॥ १.२४२ ॥

मातामहानाम् अप्य् एवं  
दद्याद् आचमनं ततः।  
स्वस्ति-वाच्यं ततः कुर्याद्  
अक्षय्योदकम् एव च  ॥ १.२४३ ॥

दत्त्वा तु दक्षिणां शक्त्या  
स्वधा-कारम् उदाहरेत्।  
वाच्यताम् इत्य् अनुज्ञातः  
प्रकृतेभ्यः स्वधोच्यताम्  ॥ १.२४४ ॥

ब्रूयुर् अस्तु स्वधेत्य् उक्ते  
भूमौ सिञ्चेत् ततो जलम् (४)।  
विश्वे देवाश् च प्रीयन्तां  
विप्रैश् चोक्त इदं जपेत्  ॥ १.२४५ ॥

दातारो नो ऽभिवर्धन्तां  
वेदाः सन्ततिर् एव च।  
श्रद्धा च नो मा व्यगमद्  
बहु देयं च नो ऽस्त्व् इति  ॥ १.२४६ ॥

इत्य् उक्त्वोक्त्वा प्रिया वाचः  
प्रणिपत्य विसर्जयेत्।  
वाजे वाज इति प्रीतः  
पितृ-पूर्वं विसर्जनम्  ॥ १.२४७ ॥

यस्मिंस् तु संस्रवाः पूर्वम्  
अर्घ्य-पात्रे निवेशिताः।  
पितृ-पात्रं तद्-उत्तानं  
कृत्वा विप्रान् विसर्जयेत्  ॥ १.२४८ ॥

प्रदक्षिणम् अनुव्रज्य  
भुञ्जीत पितृ-सेवितम्।  
ब्रह्म-चारी भवेत् तां तु  
रजनीं ब्राह्मणैः सह  ॥ १.२४९ ॥

एवं प्रदक्षिणावृत्को  
वृद्धौ नान्दी-मुखान् पितॄन्।  
यजेत दधि कर्कन्धु-  
मिश्रान् पिण्डान् यवैः क्रियाः  ॥ १.२५० ॥

एकोद्दिष्टं देव-हीनम्  
एकार्घ्यैक-पवित्रकम्।  
आवाहनाग्नौ-करण-  
रहितं ह्य् अपसव्यवत्  ॥ १.२५१ ॥

उपतिष्ठताम् अक्षय्य-  
स्थाने विप्र-विसर्जने।  
अभिरम्यताम् इति वदेद्  
ब्रूयुस् ते ऽभिरताः स्म ह  ॥ १.२५२ ॥

गन्धोदक-तिलैर् युक्तं  
कुर्यात् पात्र-चतुष्टयम्।  
अर्घ्यार्थं पितृ-पात्रेषु  
प्रेत-पात्रं प्रसेचयेत्  ॥ १.२५३ ॥

ये समाना इति द्वाभ्यां  
शेषं पूर्ववद् आचरेत्।  
एतत् सपिण्डी-करणम्  
एकोद्दिष्टं स्त्रिया अपि  ॥ १.२५४ ॥

अर्वाक्-सपिण्डी-करणं  
यस्य संवत्सराद् भवेत्।  
तस्याप्य् अन्नं सोद-कुम्भं  
दद्यात् संवत्सरं द्विजे  ॥ १.२५५ ॥

मृते ऽहनि प्रकर्तव्यं  
प्रतिमासं तु वत्सरम्।  
प्रतिसंवत्सरं चैवम्  
आद्यम् एकादशे ऽहनि  ॥ १.२५६ ॥

पिण्डांस् तु गो-ज-विप्रेभ्यो  
दद्याद् अग्नौ जले ऽपि वा।  
प्रक्षिपेत् सत्सु विप्रेषु  
द्विजोच्छिष्टं न मार्जयेत्  ॥ १.२५७ ॥

हविष्यान्नेन वै मासं  
पायसेन तु वत्सरम्।  
मात्स्य-हारिण-कौरभ-  
शाकुन-च्छाग-पार्षतैः  ॥ १.२५८ ॥

ऐण-रौरव-वाराह-  
शाशैर् मांसैर् यथा-क्रमम्।  
मास-वृद्ध्या ऽभितृप्यन्ति  
दत्तैर् इह पितामहाः  ॥ १.२५९ ॥

खड्दामिषं महा-शल्कं  
मधु मुन्य्-अन्नम् एव वा।  
लौहामिषं महा-शाकं  
मांसं वार्ध्रीणसस्य च  ॥ १.२६० ॥

यद् ददाति गयास्थश् च  
सर्वम् आनन्त्यम् अश्नुते।  
तथा वर्षा-त्रयोदश्यां  
मघासु च विशेषतः  ॥ १.२६१ ॥

कन्यां कन्या-वेदिनश् च  
पशून् वै सत्-सुतान् अपि।  
द्यूतं कृषिं वाणिज्यां च  
द्विशफैकशफांस् तथा  ॥ १.२६२ ॥

ब्रह्म-वर्चस्विनः पुत्रान्  
स्वर्ण-रूप्ये स-कुप्यके।  
ज्ञाति-श्रैष्ठ्यं सर्व-कामान्  
आप्नोति श्राद्धदः सदा  ॥ १.२६३ ॥

प्रतिपत्-प्रभृतिष्व् एकां  
वर्जयित्वा चतुर्दशीम्।  
शस्त्रेण तु हता ये वै  
तेभ्यस् तत्र प्रदीयते  ॥ १.२६४ ॥  
स्वर्गं ह्य् अपत्यम् ओजश् च  
शौर्यं क्षेत्रं बलं तथा।  
पुत्रं श्रैष्ठ्यं च सौभाग्यं  
समृद्धिं मुख्यतां शुभम्  ॥ १.२६५ ॥

प्रवृत्त-चक्रतां चैव  
वाणिज्य-प्रभृतीन् अपि।  
अरोगित्वं यशो वीत-  
शोकतां परमां गतिम्  ॥ १.२६६ ॥

धनं वेदान् भिषक्-सिद्धिं  
कुप्यं गा अप्य् अजाविकम्।  
अश्वान् आयुश् च विधिवद्  
यः श्राद्धं सम्प्रयच्छति  ॥ १.२६७ ॥

कृत्तिकादि-भरण्य्-अन्तं  
स कामान् आप्नुयाद् इमान्।  
आस्तिकः श्रद्दधानश् च  
व्यपेत-मद-मत्सरः  ॥ १.२६८ ॥

वसु-रुद्रादिति-सुताः  
पितरः श्राद्ध-देवताः।  
प्रीणयन्ति मनुष्याणां  
पितॄन् श्राद्धेन तर्पिताः  ॥ १.२६९ ॥

आयुः प्रजां धनं विद्यां  
स्वर्गं मोक्षं सुखानि च।  
प्रयच्छन्ति तथा राज्यं  
प्रीता नॄणां पितामहाः  ॥ १.२७० ॥
