+++
title = "०६ स्नातक-धर्म-प्रकरणम्"

+++

न स्वाध्याय-विरोध्य्-अर्थम्  
ईहेत न यतस् ततः।  
न विरुद्ध-प्रसङ्गेन  
सन्तोषी च भवेत् सदा  ॥ १.१२९ ॥

राजान्तेवासि-याज्येभ्यः  
सीदन्न् इच्छेद् धनं क्षुधा।  
दम्भि-हैतुक-पाखण्डि-  
बक-वृत्तींश् च वर्जयेत्  ॥ १.१३० ॥

शुक्लाम्बर-धरो नीच-  
केश-श्मश्रु-नखः शुचिः।  
न भार्या-दर्शने ऽश्नीयान्  
नैक-वासा न संस्थितः  ॥ १.१३१ ॥

न संशयं प्रपद्येत  
नाकस्माद् अप्रियं वदेत्।  
नाहितं नानृतं चैव  
न स्तेनः स्यान् न वार्धुषी  ॥ १.१३२ ॥

दाक्षायणी ब्रह्म-सूत्री  
वेणुमान् स-कमण्डलुः।  
कुर्यात् प्रदक्षिणं देव-  
मृद्-गो-विप्र-वनस्पतीन्  ॥ १.१३३ ॥

न तु मेहेन् नदी-छाया-  
वर्त्म-गोष्ठाम्बु-भस्मसु।  
न प्रत्यग्न्य्-अर्क-गो-सोम-  
सन्ध्याम्बु-स्त्री-द्विजन्मनः  ॥ १.१३४ ॥

नेक्षेतार्कं न नग्नां स्त्रीं  
न च संसृष्ट-मैथुनाम्।  
न च मूत्रं पुरीषं वा  
नाशुची राहु-तारकाः  ॥ १.१३५ ॥

अयं मे वज्र इत्य् एवं  
सर्वं मन्त्रम् उदीरयेत्।  
वर्षत्य् अप्रावृतो गच्छेत्  
स्वपेत् प्रत्यक्-शिरा न च  ॥ १.१३६ ॥

ष्ठीवनासृक्-शकृन्-मूत्र-  
रेतांस्य् अप्सु न निक्षिपेत् [रेतस्]।  
पादौ प्रतापयेन् नाग्नौ  
न चैनम् अभिलङ्घयेत्  ॥ १.१३७ ॥

जलं पिबेन् नाञ्जलिना  
न शयानं प्रबोधयेत्।  
नाक्षैः क्रीडेन् न धर्मघ्नैर्  
व्याधितैर् वा न संविशेत्  ॥ १.१३८ ॥

विरुद्धं वर्जयेत् कर्म  
प्रेत-धूमं नदी-तरम्।  
केश-भस्म-तुषाङ्गार-  
कपालेषु च संस्थितिम्  ॥ १.१३९ ॥

न+आचक्षीत धयन्तीं गां  
नाद्वारेण विशेत् क्वचित्।  
न राज्ञः प्रतिगृह्णीयाल्  
लुब्धस्योच्छास्त्र-वर्तिनः  ॥ १.१४० ॥

प्रतिग्रहे सूनि-चक्रि-  
ध्वजि-वेश्या-नराधिपाः।  
दुष्टा दश-गुणं पूर्वात्  
पूर्वाद् एते यथा-क्रमम्  ॥ १.१४१ ॥

अध्यायानाम् उपाकर्म  
श्रावण्यां श्रवणेन वा।  
हस्तेनौषधि-भावे वा  
पञ्चम्यां श्रावणस्य तु  ॥ १.१४२ ॥

पौष-मासस्य रोहिण्याम्  
अष्टकायाम् अथापि वा।  
जलान्ते छन्दसां कुर्याद्  
उत्सर्गं विधिवद् बहिः  ॥ १.१४३ ॥

त्र्यहं प्रेतेष्व् अनध्यायः  
शिष्यर्त्विग्-गुरु-बन्धुषु।  
उपाकर्मणि चोत्सर्गे  
स्व-शाखा-श्रोत्रिये तथा  ॥ १.१४४ ॥

[स्वाशाखा-श्रोत्रिये त्xत्]

सन्ध्या-गर्जित-निर्घात-  
भू-कम्पोल्का-निपातने।  
समाप्य वेदं द्यु-निशम्  
आरण्यकम् अधीत्य च  ॥ १.१४५ ॥

पञ्चदश्यां चतुर्दश्याम्  
अष्टम्यां राहु-सूतके।  
ऋतु-सन्धिषु भुक्त्वा वा  
श्राद्धिकं प्रतिगृह्य च  ॥ १.१४६ ॥

पशु-मण्डूक-नकुल-  
श्वाहि-मार्जार-मूषकैः।  
कृते ऽनन्तरे त्व् अहोरात्रं  
शक्र-पाते तथोच्छ्रये  ॥ १.१४७ ॥

श्व-क्रोष्टृ-गर्दभोलूक-  
साम-बाणार्त-निःस्वने।  
अमेध्य-शव-शूद्रान्त्य-  
श्मशान-पतितान्तिके  ॥ १.१४८ ॥

देशे ऽशुचाव् आत्मनि च  
विद्युत्-स्तनित-सम्प्लवे।  
भुक्त्व +आर्द्र-पाणिर् अम्भो ऽन्तर्  
अर्ध-रात्रे ऽति-मारुते  ॥ १.१४९ ॥

पांसु-प्रवर्षे दिग्-दाहे  
सन्ध्या-नीहार-भीतिषु।  
धावतः पूति-गन्धे च  
शिष्टे च गृहम् आगते  ॥ १.१५० ॥

खरोष्ट्र-यान-हस्त्य्-अश्व-  
नौ-वृक्षेरिण-रोहणे।  
सप्त-त्रिंशद्-अनध्यायान्  
एतांस् तात्कालिकान् विदुः  ॥ १.१५१ ॥

देवर्त्विक्-स्नातकाचार्य-  
राज्ञां छायां पर-स्त्रियाः।  
न+आक्रामेद् रक्त-विण्-मूत्र-  
ष्ठीवनोद्वर्तनादि च  ॥ १.१५२ ॥

विप्राहि-क्षत्रियात्मानो  
नावज्ञेयाः कदाचन।  
आ-मृत्योः श्रियम् आकाङ्क्षेन्  
न कञ्चिन् मर्मणि स्पृशेत्  ॥ १.१५३ ॥

दूराद् उच्छिष्ट-विण्-मूत्र-  
पादाम्भांसि समुत्सृजेत्।  
श्रुति-स्मृत्य्-उदितं सम्यङ्  
नित्यम् आचारम् आचरेत्  ॥ १.१५४ ॥

गो-ब्राह्मणानलान्नानि  
नोच्च्छिष्टो न पदा स्पृशेत्।  
न निन्दा-ताडने कुर्यात्  
पुत्रं शिष्यं च ताडयेत्  ॥ १.१५५ ॥

कर्मणा मनसा वाचा  
यत्नाद् धर्मं समाचरेत्।  
अस्वर्ग्यं लोक-विद्विष्टं  
धर्म्यम् अप्य् आचरेन् न तु  ॥ १.१५६ ॥

मातृ-पित्र्-अतिथि-भ्रातृ-  
जामि-सम्बन्धि-मातुलैः।  
वृद्ध-बालातुराचार्य-  
वैद्य-संश्रित-बान्धवैः  ॥ १.१५७ ॥

ऋत्विक्-पुरोहितापत्य-  
भार्या-दास-सनाभिभिः।  
विवादं वर्जयित्वा तु  
सर्वांल् लोकाञ् जयेद् गृही  ॥ १.१५८ ॥

पञ्च पिण्डान् अनुद्धृत्य  
न स्नायात् पर-वारिषु।  
स्नायान् नदी-देव-खात-  
ह्रद-प्रस्रवणेषु च  ॥ १.१५९ ॥

पर-शय्यासनोद्यान-  
गृह-यानानि वर्जयेत्।  
अदत्तान्य् अग्नि-हीनस्य  
नान्नम् अद्याद् अनापदि  ॥ १.१६० ॥

कदर्य-बद्ध-चौराणां  
क्लीब-रङ्गावतारिणाम्।  
वैणाभिशस्त-वार्धुष्य-  
गणिका-गण-दीक्षिणाम्  ॥ १.१६१ ॥

चिकित्सकातुर-क्रुद्ध-  
पुंश्चली-मत्त-विद्विषाम्।  
क्रूरोग्र-पतित-व्रात्य-  
दाम्भिकोच्छिष्ट-भोजिनाम्  ॥ १.१६२ ॥

अवीरा-स्त्री-स्वर्ण-कार-  
स्त्री-जित-ग्राम-याजिनाम्।  
शस्त्र-विक्रयि-कर्मार-  
तन्तु-वाय-श्व-वृत्तिनाम्  ॥ १.१६३ ॥

नृशंस-राज-रजक-  
कृतघ्न-वध-जीविनाम्।  
चैल-धाव-सुरा-जीव-  
सहोपपति-वेश्मनाम्  ॥ १.१६४ ॥

पिशुनानृतिनोश् चैव  
तथा चाक्रिक-बन्दिनाम्।  
एषाम् अन्नं न भोक्तव्यं  
सोम-विक्रयिणस् तथा  ॥ १.१६५ ॥

शूद्रेषु दास-गो-पाल-  
कुल-मित्रार्ध-सीरिणः।  
भोज्यान्नाः नापितश् चैव  
यश् च+आत्मानं निवेदयेत्  ॥ १.१६६ ॥
