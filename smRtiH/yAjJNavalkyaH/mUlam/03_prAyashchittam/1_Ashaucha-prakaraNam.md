+++
title = "१ आशौच-प्रकरणम्"

+++

ऊन-द्वि-वर्षं निखनेन्  
न कुर्याद् उदकं ततः।  
आ-श्मशानाद् अनुव्रज्य  
इतरो ज्ञातिभिर् वृतः  ॥ ३.१ ॥

यम-सूक्तं तथा गाथा  
जपद्भिर् लौकिकाग्निना।  
स दग्धव्य उपेतश् चेद्  
आहिताग्न्य्-आवृतार्थवत्  ॥ ३.२ ॥

सप्तमाद् दशमाद् वा ऽपि  
ज्ञातयो ऽभ्युपयन्त्य् अपः।  
अप नः शोशुचद् अघम्  
अनेन पितृ-दिङ्-मुखाः  ॥ ३.३ ॥

एवं मातामहाचार्य-  
प्रेतानाम् उदक-क्रिया।  
कामोदकं सखि-प्रत्ता-  
स्वस्रीय-श्वशुरर्त्विजाम्  ॥ ३.४ ॥

सकृत् प्रसिञ्चन्त्य् उदकं  
नाम-गोत्रेण वाग्-यताः।  
न ब्रह्म-चारिणः कुर्युर्  
उदकं पतितास् तथा  ॥ ३.५ ॥

पाखण्ड्य्-अनाश्रिताः स्तेना  
भर्तृघ्न्यः कामगादिकाः।  
सुराप्य आत्म-त्यागिन्यो  
नाशौचोदक-भाजनाः  ॥ ३.६ ॥

कृतोदकान् समुत्तीर्णान्  
मृदु-शाद्वल-संस्थितान्।  
स्नातान् अपवदेयुस् तान्  
इतिहासैः पुरातनैः  ॥ ३.७ ॥

मानुष्ये कदली-स्तम्भ-  
निःसारे सार-मार्गणम्।  
करोति यः स सम्मूढो  
जल-बुद्बुद-सन्निभे  ॥ ३.८ ॥

पञ्चधा सम्भृतः कायो  
यदि पञ्चत्वम् आगतः।  
कर्मभिः स्व-शरीरोत्थैस्  
तत्र का परिदेवना  ॥ ३.९ ॥

गन्त्री वसुमती नाशम्  
उदधिर् दैवतानि च।  
फेन-प्रख्यः कथं नाशं  
मर्त्य-लोको न यास्यति  ॥ ३.१० ॥

श्लेष्माश्रु बान्धवैर् मुक्तं  
प्रेतो भुङ्क्ते यतो ऽवशः।  
अतो न रोदितव्यं हि  
क्रियाः कार्याः स्व-शक्तितः  ॥ ३.११ ॥

इति संश्रुत्य गच्छेयुर्  
गृहं बाल-पुरःसराः।  
विदश्य निम्ब-पत्राणि  
नियता द्वारि वेश्मनः  ॥ ३.१२ ॥

आचम्याग्न्य्-आदि सलिलं  
गोमयं गौर-सर्षपान्।  
प्रविशेयुः समालभ्य  
कृत्वा ऽश्मनि पदं शनैः  ॥ ३.१३ ॥

प्रवेशनादिकं कर्म  
प्रेत-संस्पर्शिनाम् अपि।  
इच्छतां तत्-क्षणाच् छुद्धिः  
परेषां स्नान-संयमान्  ॥ ३.१४ ॥

आचार्य-पितृ-उपाध्यायान्  
निर्हृत्यापि व्रती व्रती।  
सङ्कटान्नं च नाश्नीयान्  
न च तैः सह संवसेत्  ॥ ३.१५ ॥

क्रीत-लब्धाशना भूमौ  
स्वपेयुस् ते पृथक् क्षितौ।  
पिण्ड-यज्ञावृता देयं  
प्रेतायान्नं दिन-त्रयम्  ॥ ३.१६ ॥

जलम् एकाहम् आकाशे  
स्थाप्यं क्षीरं च मृन्-मये।  
वैतानाउपासनाः कार्याः  
क्रियाश् च श्रुति-चोदनात्   ॥ ३.१७ ॥

त्रि-रात्रं दश-रात्रं वा  
शावम् आशौचम् इष्यते।  
ऊन-द्वि-वर्ष उभयोः  
सूतकं मातुर् एव हि  ॥ ३.१८ ॥

पित्रोस् तु सूतकं मातुस्  
तद् असृग्-दर्शनाद् ध्रुवम्।  
तद् अहर् न प्रदुष्येत  
पूर्वेषां जन्म-कारणात्  ॥ ३.१९ ॥

अन्तरा जन्म-मरणे  
शेषाहोभिर् विशुध्यति।  
गर्भ-स्रावे मास-तुल्या  
निशाः शुद्धेस् तु कारणम्   ॥ ३.२० ॥

हतानां नृप-गो-विप्रैर्  
अन्वक्षं च+आत्म-घातिनाम्।  
प्रोषिते काल-शेषः स्यात्  
पूर्णे दत्त्वोदकं शुचिः  ॥ ३.२१ ॥

क्षत्रस्य द्वादशाहानि  
विशः पञ्च-दशैव तु।  
त्रिंशद्-दिनानि शूद्रस्य  
तद्-अर्धं न्याय-वर्तिनः  ॥ ३.२२ ॥

आ-दन्त-जन्मनः सद्या  
अ-चूडान् नैशिकी स्मृता।  
त्रि-रात्रम् आ-व्रतादेशाद्  
दश-रात्रम् अतः परम्  ॥ ३.२३ ॥

अहस् त्व् अदत्त-कन्यासु  
बालेषु च विशोधनम्।  
गुर्व्-अन्तेवास्य्-अनूचानम्  
आतुल-श्रोत्रियेषु च   ॥ ३.२४ ॥

अनौरसेषु पुत्रेषु  
भार्यास्व् अन्य-गतासु च।  
निवास-राजनि प्रेते  
तद् अहः शुद्धि-कारणम्  ॥ ३.२५ ॥

ब्राह्मणेनानुगन्तव्यो  
न शूद्रो न द्विजः क्वचित्।  
अनुगम्याम्भसि स्नात्वा  
स्पृष्ट्वा ऽग्निं घृत-भुक् शुचिः  ॥ ३.२६ ॥

मही-पतीनां न+आशौचं  
हतानां विद्युता तथा।  
गो-ब्राह्मणार्थं सङ्ग्रामे  
यस्य चेच्छति भूमिपः  ॥ ३.२७ ॥

ऋत्विजां दीक्षितानां च  
यज्ञियं कर्म कुर्वताम्।  
सत्रि-व्रति-ब्रह्मचारि-  
दातृ-ब्रह्मविदां तथा  ॥ ३.२८ ॥

दाने विवाहे यज्ञे च  
सङ्ग्रामे देश-विप्लवे।  
आपद्य्-अपि हि कष्टायां  
सद्यः शौचं विधीयते  ॥ ३.२९ ॥

उदक्या ऽशुचिभिः स्नायात्  
संस्पृष्टस् तैर् उपस्पृशेत्।  
अब्-लिङ्गानि जपेच् चैव  
गायत्रीं मनसा सकृत्  ॥ ३.३० ॥

कालो ऽग्निः कर्म मृद् वायुर्  
मनो ज्ञानं तपो जलम्।  
पश्चात् तापो निराहारः  
सर्वे ऽमी शुद्धि-हेतवः  ॥ ३.३१ ॥

अकार्य-कारिणां दानं  
वेगो नद्याश् च शुद्धि-कृत्।  
शोध्यस्य मृच् च तोयं च  
सन्न्यासो वै द्विजन्मनाम्  ॥ ३.३२ ॥

तपो वेदविदां क्षान्तिर्  
विदुषां वर्ष्मणो जलम्।  
जपः प्रच्छन्न-पानानां  
मनसः सत्यम् उच्यते  ॥ ३.३३ ॥

भूतात्मनस् तपो-विद्ये  
बुद्धेर् ज्ञानं विशोधनम्।  
क्षेत्रज्ञस्येश्वर-ज्ञानाद्  
विशुद्धिः परमा मता  ॥ ३.३४ ॥
