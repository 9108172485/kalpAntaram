+++
title = "४ यति-धर्म-प्रकरणम्"

+++

वनाद् गृहाद् वा कृत्वेष्टिं  
सार्ववेदस-दक्षिणाम्।  
प्राजापत्यां तद्-अन्ते तान्  
अग्नीन् आरोप्य च+आत्मनि  ॥ ३.५६ ॥

अधीत-वेदो जप-कृत्  
पुत्रवान् अन्नदो ऽग्निमान्।  
शक्त्या च यज्ञ-कृन् मोक्षे  
मनः कुर्यात् तु नान्यथा  ॥ ३.५७ ॥

सर्व-भूत-हितः शान्तस्  
त्रि-दण्डी स-कमण्डलुः।  
एकारामः परिव्रज्य  
भिक्षार्थी ग्रामम् आश्रयेत्  ॥ ३.५८ ॥

अप्रमत्तश् चरेद् भैक्षं  
सायाह्ने ऽनभिलक्षितः।  
रहिते भिक्षुकैर् ग्रामे  
यात्रा-मात्रम् अलोलुपः  ॥ ३.५९ ॥

यति-पात्राणि मृद्-वेणु-  
दार्व्-अलाबु-मयानि च।  
सलिलं शुद्धिर् एतेषां  
गो-वालैश् चावघर्षणम्  ॥ ३.६० ॥

सन्निरुध्येन्द्रिय-ग्रामं  
राग-द्वेषौ प्रहाय च।  
भयं हित्वा च भूतानाम्  
अमृती-भवति द्विजः  ॥ ३.६१ ॥

कर्तव्य +आशय-शुद्धिस् तु  
भिक्षुकेण विशेषतः।  
ज्ञानोत्पत्ति-निमित्तत्वात्  
स्वातन्त्र्य-करणाय च  ॥ ३.६२ ॥

अवेक्ष्या गर्भ-वासाश् च  
कर्मजा गतयस् तथा।  
आधयो व्याधयः क्लेशा  
जरा रूप-विपर्ययः  ॥ ३.६३ ॥

भवो जाति-सहस्रेषु  
प्रियाप्रिय-विपर्ययः।  
ध्यान-योगेन सम्पश्येत्  
सूक्ष्म आत्म +आत्मनि स्थितः   ॥ ३.६४ ॥

न+आश्रमः कारणं धर्मे  
क्रियमाणो भवेद् हि सः।  
अतो यद् आत्मनो ऽपथ्यं  
परेषां न तद् आचरेत्  ॥ ३.६५ ॥

सत्यम् अस्तेयम् अक्रोधो  
ह्रीः शौचं धीर् धृतिर् दमः।  
संयतेन्द्रियता विद्या  
धर्मः सर्व उदाहृतः  ॥ ३.६६ ॥

निःसरन्ति यथा लोह-  
पिण्डात् तप्तात् स्फुलिङ्गकाः।  
सकाशाद् आत्मनस् तद्वद्  
आत्मानः प्रभवन्ति हि  ॥ ३.६७ ॥

तत्र+आत्मा हि स्वयं किञ्चित्  
कर्म किञ्चित् स्वभावतः।  
करोति किञ्चिद् अभ्यासाद्  
धर्माधर्मोभयात्मकम्  ॥ ३.६८ ॥  
निमित्तम् अक्षरः  
कर्ता बोद्धा गुणी वशी।  
अजः शरीर-ग्रहणात्  
स जात इति कीर्त्यते  ॥ ३.६९ ॥

सर्गादौ स यथाकाशं  
वायुं ज्योतिर् जलं महीम्।  
सृजत्य् एकोत्तर-गुणांस्  
तथ +आदत्ते भवन्न् अपि  ॥ ३.७० ॥

आहुत्य +आप्यायते सूर्यः  
सूर्याद् वृष्टिर् अथौषधिः।  
तद् अन्नं रस-रूपेण  
शुक्रत्वम् अधिगच्छति  ॥ ३.७१ ॥

स्त्री-पुंसयोस् तु संयोगे  
विशुद्धे शुक्र-शोणिते।  
पञ्च-धातून् स्वयं षष्ठ  
आदत्ते युगपत् प्रभुः  ॥ ३.७२ ॥

इन्द्रियाणि मनः प्राणो  
ज्ञानम् आयुः सुखं धृतिः।  
धारणा प्रेरणं दुःखम्  
इच्छा ऽहङ्कार एव च  ॥ ३.७३ ॥

प्रयत्न आकृतिर् वर्णः  
स्वर-द्वेषौ भवाभवौ।  
तस्यैतद् आत्मजं सर्वम्  
अनादेर् आदिम् इच्छतः  ॥ ३.७४ ॥

प्रथमे मासि सङ्क्लेद-  
भूतो धातु-विमूर्च्छितः।  
मास्य् अर्बुदं द्वितीये तु  
तृतीये ऽङ्गेन्द्रियैर् युतः  ॥ ३.७५ ॥

आकाशाल् लाघवं सौक्ष्म्यं  
शब्दं श्रोत्रं बलादिकम्।  
वायोश् च स्पर्शनं चेष्टां  
व्यूहनं रौक्ष्यम् एव च  ॥ ३.७६ ॥

पित्तात् तु दर्शनं पक्तिम्  
औष्ण्यं रूपं प्रकाशिताम्।  
रसात् तु रसनं शैत्यं  
स्नेहं क्लेदं समार्दवम्  ॥ ३.७७ ॥

भूमेर् गन्धं तथा घ्राणं  
गौरवं मूर्तिम् एव च।  
आत्मा गृह्णात्य् अजः सर्वं  
तृतीये स्पन्दते ततः  ॥ ३.७८ ॥

दौहृदस्याप्रदानेन  
गर्भो दोषम् अवाप्नुयात्।  
वैरूप्यं मरणं वा ऽपि  
तस्मात् कार्यं प्रियं स्त्रियाः  ॥ ३.७९ ॥

स्थैर्यं चतुर्थे त्व् अङ्गानां  
पञ्चमे शोणितोद्भवः।  
षष्ठे बलस्य वर्णस्य  
नख-रोम्णां च सम्भवः  ॥ ३.८० ॥

मनश्-चैतन्य-युक्तो ऽसौ  
नाडी-स्नायु-शिरा-युतः।  
सप्तमे चाष्टमे चैव  
त्वङ्-मांस-स्मृतिमान् अपि  ॥ ३.८१ ॥

पुनर् धात्रीं पुनर् घर्मम्  
ओजस् तस्य प्रधावति।  
अष्टमे मास्य् अतो गर्भो  
जातः प्राणैर् वियुज्यते  ॥ ३.८२ ॥

नवमे दशमे वा ऽपि  
प्रबलैः सूति-मारुतैः।  
निःसार्यते बाण इव  
यन्त्र-च्छिद्रेण स-ज्वरः  ॥ ३.८३ ॥

तस्य षोढा शरीराणि  
शट् त्वचो धारयन्ति च।  
सड्-अङ्गानि तथा ऽस्थ्नां च  
सह षष्ट्या शत-त्रयम्  ॥ ३.८४ ॥

स्थालैः सह चतुः-षष्टिर्  
दन्ता वै विंशतिर् नखाः।  
पाणि-पाद-शलाकाश् च  
तेषां स्थान-चतुष्टयम्  ॥ ३.८५ ॥

षष्ट्य्-अङ्गुलीनां द्वे पार्ष्ण्योर्  
गुल्फेषु च चतुष्टयम्।  
चत्वार्य्-अरत्निकास्थीनि  
जङ्घयोस् तावद् एव तु  ॥ ३.८६ ॥

द्वे द्वे जानु-कपोलोरु-  
फलकांस-समुद्भवे।  
अक्ष-तालूषके श्रोणी-  
फलके च विनिर्दिशेत्  ॥ ३.८७ ॥  
भगास्थ्य् एकं तथा पृष्ठे  
चत्वारिंशच् च पञ्च च।  
ग्रीवा पञ्चदशास्थिः स्याज्  
जत्र्व् एकैकं तथा हनुः  ॥ ३.८८ ॥

तन्-मूले द्वे ललाटाक्षि-  
गण्डे नासा घनास्थिका।  
पार्श्वकाः स्थालकैः सार्धम्  
अर्बुदैश् च द्वि-सप्ततिः  ॥ ३.८९ ॥

द्वौ शङ्खकौ कपालानि  
चत्वारि शिरसस् तथा।  
उरः सप्त-दशास्थीनि  
पुरुषस्यास्थि-सङ्ग्रहः  ॥ ३.९० ॥

गन्ध-रूप-रस-स्पर्श-  
शब्दाश् च विषयाः स्मृताः।  
नासिका लोचने जिह्वा त्वक्  
श्रोत्रं च इन्द्रियाणि च  ॥ ३.९१ ॥

हस्तौ पायुर् उपस्थं च  
जिह्वा पादौ च पञ्च वै।  
कर्मेन्द्रियाणि जानीयान्  
मनश् चैवोभयात्मकम्  ॥ ३.९२ ॥

नाभिर् ओजो गुदं शुक्रं  
शोणितं शङ्खकौ तथा।  
मूर्धांस-कण्ठ-हृदयं  
प्राणस्य+आयतनानि तु  ॥ ३.९३ ॥

वपा वसा ऽवहननं  
नाभिः क्लोम यकृत् प्लिहा।  
क्षुद्रान्त्रं वृक्ककौ बस्तिः  
पुरीषाधानम् एव च  ॥ ३.९४ ॥

आमाशयो ऽथ हृदयं  
स्थूलान्त्रं गुद एव च।  
उदरं च गुदौ कोष्ठ्यौ  
विस्तारो ऽयम् उदाहृतः  ॥ ३.९५ ॥

कनीनिके चाक्षि-कूटे  
शष्कुली कर्ण-पत्रकौ।  
कर्णौ शङ्खौ भ्रुवौ दन्त-  
वेष्टाव् ओष्ठौ ककुन्दरे  ॥ ३.९६ ॥

वङ्क्षणौ वृषणौ वृक्कौ  
श्लेष्म-सङ्घातजौ स्तनौ।  
उपजिह्वा-स्फिजौ बाहू  
जङ्घोरुषु च पिण्डिका  ॥ ३.९७ ॥

तालूदरं बस्ति-शीर्षं  
चिबुके गल-शुण्डिके।  
अवटश् चैवम् एतानि  
स्थानान्य् अत्र शरीरके  ॥ ३.९८ ॥

अक्षि-कर्ण-चतुष्कं च  
पद्-धस्त-हृदयानि च।  
नव छिद्राणि तान्य् एव  
प्राणस्य+आयतनानि तु  ॥ ३.९९ ॥

शिराः शतानि सप्तैव  
नव स्नायु-शतानि च।  
धमनीनां शते द्वे तु  
पञ्च पेशी-शतानि च  ॥ ३.१०० ॥

एकोन-त्रिंशल्-लक्षाणि  
तथा नव शतानि च।  
षट्-पञ्चाशच् च जानीत  
शिरा धमनि-सञ्ज्ञिताः  ॥ ३.१०१ ॥

त्रयो लक्षास् तु विज्ञेयाः  
श्मश्रु-केशाः शरीरिणाम्।  
सप्तोत्तरं मर्म-शतं  
द्वे च सन्धि-शते तथा  ॥ ३.१०२ ॥

रोम्णां कोट्यस् तु पञ्चाशच्  
चतस्रः कोट्य एव च।  
सप्त-षष्टिस् तथा लक्षाः  
सार्धाः स्वेदायनैः सह  ॥ ३.१०३ ॥

वायवीयैर् विगण्यन्ते  
विभक्ताः परमाणवः।  
यद्य् अप्य् एको ऽनुवेत्त्य् एषां  
भावनां चैव संस्थितिम्  ॥ ३.१०४ ॥

रसस्य नव विज्ञेया  
जलस्याञ्जलयो दश।  
सप्तैव तु पुरीषस्य  
रक्तस्याष्टौ प्रकीर्तिताः  ॥ ३.१०५ ॥

षट् श्लेष्मा पञ्च पित्तं तु  
चत्वारो मूत्रम् एव च।  
वसा त्रयो द्वौ तु मेदो  
मज्जैकोर्ध्वम्[अर्धम्?] तु मस्तके  ॥ ३.१०६ ॥  
श्लेष्मौजसस् तावद् एव  
रेतसस् तावद् एव तु।  
इत्य् एतद् अस्थिरं वर्ष्म  
यस्य मोक्षाय कृत्य् असौ  ॥ ३.१०७ ॥

द्वासप्तति-सहस्राणि  
हृदयाद् अभिनिःसृताः।  
हिताहिता नाम नाड्यस्  
तासां मध्ये शशि-प्रभम्  ॥ ३.१०८ ॥

मण्डलं तस्य मध्यस्थ  
आत्मा दीप इवाचलः।  
स ज्ञेयस् तं विदित्वेह  
पुनर् आजायते न तु  ॥ ३.१०९ ॥

ज्ञेयं च+आरण्यकम् अहं  
यद् आदित्याद् अवाप्तवान्।  
योग-शास्त्रं च मत्-प्रोक्तं  
ज्ञेयं योगम् अभीप्सता  ॥ ३.११० ॥

अनन्य-विषयं कृत्वा  
मनो-बुद्धि-स्मृतीन्द्रियम्।  
ध्येय आत्मा स्थितो यो ऽसौ  
हृदये दीपवत् प्रभुः  ॥ ३.१११ ॥

यथा-विधानेन पठन्  
साम-गायम् अविच्युतम्।  
सावधानस् तद् अभ्यासात्  
परं ब्रह्माधिगच्छति  ॥ ३.११२ ॥

अपरान्तकम् उल्लोप्यं  
मद्रकं प्रकरीं तथा।  
औवेणकं सरो-बिन्दुम्  
उत्तरं गीतकानि च  ॥ ३.११३ ॥

ऋग्-गाथा पाणिका दक्ष-  
विहिता ब्रह्म-गीतिका।  
गेयम् एतत् तद्-अभ्यास-  
करणान् मोक्ष-सञ्ज्ञितम्  ॥ ३.११४ ॥

वीणा-वादन-तत्त्वज्ञः  
श्रुति-जाति-विशारदः।  
तालज्ञश् चाप्रयासेन  
मोक्ष-मार्गं नियच्छति  ॥ ३.११५ ॥

गीतज्ञो यदि योगेन  
न+आप्नोति परमं पदम्।  
रुद्रस्यानुचरो भूत्वा  
तेनैव सह मोदते  ॥ ३.११६ ॥

अनादिर् आत्मा कथितस्  
तस्य+आदिस् तु शरीरकम्।  
आत्मनस् तु जगत् सर्वं  
जगतश् च+आत्म-सम्भवः  ॥ ३.११७ ॥

कथम् एतद् विमुह्यामः  
स-देवासुर-मानवम्।  
जगद्-उद्भूतम् आत्मा च  
कथं तस्मिन् वदस्व नः  ॥ ३.११८ ॥

मोह-जालम् अपास्येह  
पुरुषो दृश्यते हि यः।  
सहस्र-कर-पन्-नेत्रः  
सूर्य-वर्चाः सहस्रकः  ॥ ३.११९ ॥

स आत्मा चैव यज्ञश् च  
विश्व-रूपः प्रजापतिः।  
विराजः सो ऽन्न-रूपेण  
यज्ञत्वम् उपगच्छति  ॥ ३.१२० ॥

यो द्रव्य-देवता-त्याग-  
सम्भूतो रस उत्तमः।  
देवान् सन्तर्प्य स रसो  
यजमानं फलेन च  ॥ ३.१२१ ॥

संयोज्य वायुना सोमं  
नीयते रश्मिभिस् ततः।  
ऋग्-यजुः साम-विहितं  
सौरं धामोपनीयते  ॥ ३.१२२ ॥

ख-मण्डलाद् असौ सूर्यः  
सृजत्य् अमृतम् उत्तमम्।  
यज् जन्म सर्व-भूतानाम्  
अशनानशनात्मनाम्  ॥ ३.१२३ ॥

तस्माद् अन्नात् पुनर् यज्ञः  
पुनर् अन्नं पुनः क्रतुः।  
एवम् एतद् अनाद्य्-अन्तं  
चक्रं सम्परिवर्तते  ॥ ३.१२४ ॥

अनादिर् आत्मा सम्भूतिर्  
विद्यते नान्तर्-आत्मनः।  
समवायी तु पुरुषो  
मोहेच्छा-द्वेष-कर्मजः  ॥ ३.१२५ ॥  
सहस्रात्मा मया यो व[वा?]  
आदि-देव उदाहृतः।  
मुख-बाहूरु-पज्जाः स्युस्  
तस्य वर्णा यथा-क्रमम्  ॥ ३.१२६ ॥

पृथिवी पादतस् तस्य  
शिरसो द्यौर् अजायत।  
नस्तः प्राणा दिशः श्रोत्रात्  
स्पर्शाद् वायुर् मुखाच् छिखी  ॥ ३.१२७ ॥

मनसश् चन्द्रमा जातश्  
चक्षुषश् च दिवाकरः।  
जघनाद् अन्तरिक्षं च  
जगच् च स-चराचरम्  ॥ ३.१२८ ॥

यद्य् एवं स कथं ब्रह्मन्  
पाप-योनिषु जायते।  
ईश्वरः स कथं भावैर्  
अनिष्टैः सम्प्रयुज्यते  ॥ ३.१२९ ॥

करणैर् अन्वितस्यापि  
पूर्वं ज्ञानं कथं च न।  
वेत्ति सर्व-गतां कस्मात्  
सर्वगो ऽपि न वेदनाम्  ॥ ३.१३० ॥

अन्त्य-पक्षि-स्थावरतां  
मनो-वाक्-काय-कर्मजैः।  
दोषैः प्रयाति जीवो ऽयं  
भवं योनि-शतेषु च  ॥ ३.१३१ ॥

अनन्ताश् च यथा भावाः  
शरीरेषु शरीरिणाम्।  
रूपाण्य्-अपि तथैवेह  
सर्व-योनिषु देहिनाम्  ॥ ३.१३२ ॥

विपाकः कर्मणां प्रेत्य  
केषाञ्चिद् इह जायते।  
इह वा ऽमुत्र वैकेषां  
भावस् तत्र प्रयोजनम्  ॥ ३.१३३ ॥

पर-द्रव्याण्य् अभिध्यायंस्  
तथा ऽनिष्टानि चिन्तयन्।  
वितथाभिनिवेशी च  
जायते ऽन्यासु योनिषु  ॥ ३.१३४ ॥

पुरुषो ऽनृत-वादी च  
पिशुनः परुषस् तथा।  
अनिबद्ध-प्रलापी च  
मृग-पक्षिषु जायते  ॥ ३.१३५ ॥

अदत्तादान-निरतः  
पर-दारोपसेवकः।  
हिंसकश् चाविधानेन  
स्थावरेष्व् अभिजायते  ॥ ३.१३६ ॥

आत्मज्ञः शौचवान् दान्तस्  
तपस्वी विजितेन्द्रियः।  
धर्मकृद् वेद-विद्यावित्  
सात्त्विको देव-योनिताम्  ॥ ३.१३७ ॥

असत्-कार्य-रतो ऽधीर  
आरम्भी विषयी च यः।  
स राजसो मनुष्येषु  
मृतो जन्माधिगच्छति  ॥ ३.१३८ ॥

निद्रालुः क्रूर-कृल् लुब्धो  
नास्तिको याचकस् तथा।  
प्रमादवान् भिन्न-वृत्तो  
भवेत् तिर्यक्षु तामसः  ॥ ३.१३९ ॥

रजसा तमसा चैवं  
समाविष्टो भ्रमन्न् इह।  
भावैर् अनिष्टैः संयुक्तः  
संसारं प्रतिपद्यते  ॥ ३.१४० ॥

मलिनो हि यथा आदर्शो  
रूपालोकस्य न क्षमः।  
तथा ऽविपक्व-करण  
आत्म-ज्ञानस्य न क्षमः  ॥ ३.१४१ ॥

कट्वेर् वारौ यथा ऽपक्वे  
मधुरः सन् रसो ऽपि न।  
प्राप्यते ह्य् आत्मनि तथा  
नापक्व-करणे ज्ञता  ॥ ३.१४२ ॥

सर्वाश्रयां निजे देहे  
देही विन्दति वेदनाम्।  
योगी मुक्तश् च सर्वासां  
यो न च+आप्नोति वेदनाम्  ॥ ३.१४३ ॥

आकाशम् एकं हि यथा  
घटादिषु पृथग् भवेत्।  
तथ +आत्मा एको ह्य् अनेकश् च  
जलाधारेष्व् इवांशुमान्  ॥ ३.१४४ ॥  
ब्रह्म-खानिल-तेजांसि  
जलं भूश् चेति धातवः।  
इमे लोका एष च+आत्मा  
तस्माच् च स-चराचरम्  ॥ ३.१४५ ॥

मृद्-दण्ड-चक्र-संयोगात्  
कुम्भ-कारो यथा घटम्।  
करोति तृण-मृत्-काष्ठैर्  
गृहं वा गृह-कारकः  ॥ ३.१४६ ॥

हेम-मात्रम् उपादाय  
रूपं वा हेम-कारकः।  
निज-लाला-समायोगात्  
कोशं वा कोश-कारकः  ॥ ३.१४७ ॥

कारणान्य् एवम् आदाय  
तासु तास्व् इह योनिषु।  
सृजत्य् आत्मानम् आत्मा च  
सम्भूय करणानि च  ॥ ३.१४८ ॥

महा-भूतानि सत्यानि  
यथ +आत्मा ऽपि तथैव हि।  
को ऽन्यथैकेन नेत्रेण  
दृष्टम् अन्येन पश्यति  ॥ ३.१४९ ॥

वाचं वा को विजानाति  
पुनः संश्रुत्य संश्रुताम्।  
अतीतार्थ-स्मृतिः कस्य  
को वा स्वप्नस्य कारकः  ॥ ३.१५० ॥

जाति-रूप-वयो-वृत्त-  
विद्यादिभिर् अहङ्कृतः।  
शब्दादि-विषयोद्योगं  
कर्मणा मनसा गिरा  ॥ ३.१५१ ॥

स सन्दिग्ध-मतिः कर्म-  
फलम् अस्ति न वेति वा।  
विप्लुतः सिद्धम् आत्मानम्  
असिद्धो ऽपि हि मन्यते  ॥ ३.१५२ ॥

मम दाराः सुतामात्या  
अहम् एषाम् इति स्थितिः।  
हिताहितेषु भावेषु  
विपरीत-मतिः सदा  ॥ ३.१५३ ॥

ज्ञेयज्ञे प्रकृतौ चैव  
विकारे चाविशेषवान्।  
अनाशकानलाघात-  
जल-प्रपतनोद्यमी  ॥ ३.१५४ ॥

एवं-वृत्तो ऽविनीतात्मा  
वितथाभिनिवेशवान्।  
कर्मणा द्वेष-मोहाभ्याम्  
इच्छया चैव बध्यते  ॥ ३.१५५ ॥

आचार्योपासनं वेद-  
शास्त्रार्थेषु विवेकिता।  
तत्-कर्मणाम् अनुष्ठानं  
सङ्गः सद्भिर् गिरः शुभाः  ॥ ३.१५६ ॥

स्त्र्य्-आलोकालम्भ-विगमः  
सर्व-भूतात्म-दर्शनम्।  
त्यागः परिग्रहाणां च  
जीर्ण-काषाय-धारणम्  ॥ ३.१५७ ॥

विषयेन्द्रिय-संरोधस्  
तन्द्रालस्य-विवर्जनम्।  
शरीर-परिसङ्ख्यानं  
प्रवृत्तिष्व् अघ-दर्शनम्  ॥ ३.१५८ ॥

नीरजस्-तमसा[?] सत्त्व-  
शुद्धिर् निःस्पृहता शमः।  
एतैर् उपायैः संशुद्धः  
सत्त्व-योग्य् अमृती भवेत्  ॥ ३.१५९ ॥

तत्त्व-स्मृतेर् उपस्थानात्  
सत्त्व-योगात् परिक्षयात्।  
कर्मणां सन्निकर्षाच् च  
सतां योगः प्रवर्तते  ॥ ३.१६० ॥

शरीर-सङ्क्षये यस्य  
मनः सत्त्वस्थम् ईश्वरम्।  
अविप्लुत-मतिः सम्यक्  
स जाति-संस्मरताम् इयात्  ॥ ३.१६१ ॥

यथा हि भरतो वर्णैर्  
वर्णयत्य् आत्मनस् तनुम्।  
नाना-रूपाणि कुर्वाणस्  
तथ +आत्मा कर्मजास् तनूः  ॥ ३.१६२ ॥

काल-कर्मात्म-बीजानां  
दोषैर् मातुस् तथैव च।  
गर्भस्य वैकृतं दृष्टम्  
अङ्ग-हीनादि जन्मनः  ॥ ३.१६३ ॥  
अहङ्कारेण मनसा  
गत्या कर्म-फलेन च।  
शरीरेण च न+आत्मा ऽयं  
मुक्त-पूर्वः कथञ्चन  ॥ ३.१६४ ॥

वर्त्य्-आधार-स्नेह-योगाद्  
यथा दीपस्य संस्थितिः।  
विक्रिया ऽपि च दृष्टैवम्  
अकाले प्राण-सङ्क्षयः  ॥ ३.१६५ ॥

अनन्ता रश्मयस् तस्य  
दीपवद् यः स्थितो हृदि।  
सितासिताः कर्बु-रूपाः  
कपिला नील-लोहिताः  ॥ ३.१६६ ॥

ऊर्ध्वम् एकः स्थितस् तेषां  
यो भित्त्वा सूर्य-मण्डलम्।  
ब्रह्म-लोकम् अतिक्रम्य  
तेन याति परां गतिम्  ॥ ३.१६७ ॥

यद् अस्यान्यद् रश्मि-शतम्  
ऊर्ध्वम् एव व्यवस्थितम्।  
तेन देव-शरीराणि  
स-धामानि प्रपद्यते  ॥ ३.१६८ ॥

ये ऽनेक-रूपाश् चाधस्ताद्  
रश्मयो ऽस्य मृदु-प्रभाः।  
इह कर्मोपभोगाय  
तैः संसरति सो ऽवशः  ॥ ३.१६९ ॥

वेदैः शास्त्रैः स-विज्ञानैर्  
जन्मना मरणेन च।  
आर्त्या गत्या तथा ऽगत्या  
सत्येन ह्य् अनृतेन च  ॥ ३.१७० ॥

श्रेयसा सुख-दुःखाभ्यां  
कर्मभिश् च शुभाशुभैः।  
निमित्त-शाकुन-ज्ञान-  
ग्रह-संयोगजैः फलैः  ॥ ३.१७१ ॥

तारा-नक्षत्र-सञ्चारैर्  
जागरैः स्वप्नजैर् अपि।  
आकाश-पवन-ज्योतिर्-  
जल-भू-तिमिरैस् तथा  ॥ ३.१७२ ॥

मन्वन्तरैर् युग-प्राप्त्या  
मन्त्रौषधि-फलैर् अपि।  
वित्त+आत्मानं वेद्यमानं  
कारणं जगतस् तथा  ॥ ३.१७३ ॥

अहङ्कारः स्मृतिर् मेधा  
द्वेषो बुद्धिः सुखं धृतिः।  
इन्द्रियान्तर-सञ्चार  
इच्छा धारण-जीविते  ॥ ३.१७४ ॥

स्वर्गः स्वप्नश् च भावानां  
प्रेरणं मनसो गतिः।  
निमेषश् चेतना यत्न  
आदानं पाञ्चभौतिकम्  ॥ ३.१७५ ॥

यत एतानि दृश्यन्ते  
लिङ्गानि परमात्मनः।  
तस्माद् अस्ति परो देहाद्  
आत्मा सर्वग ईश्वरः  ॥ ३.१७६ ॥

बुद्धीन्द्रियाणि सार्थानि  
मनः कर्मेन्द्रियाणि च।  
अहङ्कारश् च बुद्धिश् च  
पृथिव्य्-आदीनि चैव हि  ॥ ३.१७७ ॥

अव्यक्तम् आत्मा क्षेत्रज्ञः  
क्षेत्रस्यास्य निगद्यते।  
ईश्रवः सर्वभूत-स्थः  
सन्न् असन् सद् असच् च यः  ॥ ३.१७८ ॥

बुद्धेर् उत्पत्तिर् अव्यक्तात्  
ततो ऽहङ्कार-सम्भवः।  
तन्मात्रादीन्य् अहङ्काराद्  
एकोत्तर-गुणानि च  ॥ ३.१७९ ॥

शब्दः स्पर्शश् च रूपं च  
रसो गन्धश् च तद्-गुणाः।  
यो यस्मान् निःसृतश् चैषां  
स तस्मिन्न् एव लीयते  ॥ ३.१८० ॥

यथ +आत्मानं सृजत्य् आत्मा  
तथा वः कथितो मया।  
विपाकात् त्रि-प्रकाराणां  
कर्मणाम् ईश्वरो ऽपि सन्  ॥ ३.१८१ ॥

सत्त्वं रजस् तमश् चैव  
गुणास् तस्यैव कीर्तिताः।  
रजस्-तमोभ्याम् आविष्टश्  
चक्रवद् भ्राम्यते ह्य् असौ  ॥ ३.१८२ ॥  
अनादिर् आदिमांश् चैव  
स एव पुरुषः परः।  
लिङ्गेन्द्रिय-ग्राह्य-रूपः  
स-विकार उदाहृतः  ॥ ३.१८३ ॥

पितृ-यानो ऽज-वीथ्याश् च  
यद् अगस्त्यस्य चान्तरम्।  
तेनाग्निहोत्रिणो यान्ति  
स्वर्ग-कामा दिवं प्रति  ॥ ३.१८४ ॥

ये च दान-पराः सम्यग्  
अष्टाभिश् च गुणैर् युताः।  
ते ऽपि तेनैव मार्गेण  
सत्य-व्रत-परायणाः  ॥ ३.१८५ ॥

तत्राष्टाशीति-साहस्र-  
मुनयो गृहमेधिनः।  
पुनर्-आवर्तिनो बीज-  
भूता धर्म-प्रवर्तकाः  ॥ ३.१८६ ॥  
सप्तर्षि-नाग-वीथ्य्-अन्तर्  
देव-लोकं समाश्रिताः।  
तावन्त एव मुनयः  
सर्वारम्भ-विवर्जिताः  ॥ ३.१८७ ॥

तपसा ब्रह्म-चर्येण  
सङ्ग-त्यागेन मेधया।  
तत्र गत्वा ऽवतिष्ठन्ते  
यावद् आ-भूत-सम्प्लवम्  ॥ ३.१८८ ॥

यतो वेदाः पुराणानि  
विद्योपनिषदस् तथा।  
श्लोका सूत्राणि भाष्याणि  
यच् च किञ्चन वाङ्-मयम्  ॥ ३.१८९ ॥

वेदानुवचनं यज्ञो  
ब्रह्म-चर्यं तपो दमः।  
श्रद्धोपवासः स्वातन्त्र्यम्  
आत्मनो ज्ञान-हेतवः  ॥ ३.१९० ॥

स ह्य् आश्रमैर् विजिज्ञास्यः  
समस्तैर् एवम् एव तु।  
द्रष्टव्यस् त्व् अथ मन्तव्यः  
श्रोतव्यश् च द्विजातिभिः  ॥ ३.१९१ ॥

य एनम् एवं विन्दन्ति  
य व +आरण्यकम् आश्रिताः।  
उपासते द्विजाः सत्यं  
श्रद्धया परया युताः  ॥ ३.१९२ ॥

क्रमात् ते सम्भवन्त्य् अर्चिर्  
अहः शुक्लं तथोत्तरम्।  
अयनं देव-लोकं च  
सवितारं स-वैद्युतम्  ॥ ३.१९३ ॥

ततस् तान् पुरुषो ऽभ्येत्य  
मानसो ब्रह्म-लौकिकान्।  
करोति पुनर्-आवृत्तिस्  
तेषाम् इह न विद्यते  ॥ ३.१९४ ॥

यज्ञेन तपसा दानैर्  
ये हि स्वर्ग-जितो नराः।  
धूमं निशां कृष्ण-पक्षं  
दक्षिणायनम् एव च  ॥ ३.१९५ ॥

पितृ-लोकं चन्द्रमसं  
वायुं वृष्टिं जलं महीम्।  
क्रमात् ते सम्भवन्तीह  
पुनर् एव व्रजन्ति च  ॥ ३.१९६ ॥

एतद् यो न विजानाति  
मार्ग-द्वितयम् आत्मवान्।  
दन्दशूकः पतङ्गो वा  
भवेत् कीटो ऽथ वा कृमिः  ॥ ३.१९७ ॥

ऊरुस्थोत्तान-चरणः  
सव्ये न्यस्योत्तरं करम्।  
उत्तानं किञ्चिद् उन्नाम्य  
मुखं विष्टभ्य चोरसा  ॥ ३.१९८ ॥

निमीलिताक्षः सत्त्वस्थो  
दन्तैर् दन्तान् असंस्पृशन्।  
तालुस्थाचल-जिह्वश् च  
संवृतास्यः सु-निश्चलः  ॥ ३.१९९ ॥

सन्निरुध्येन्द्रिय-ग्रामं  
नाति-नीचोच्छ्रितासनः।  
द्वि-गुणं त्रि-गुणं वा ऽपि  
प्राणायामम् उपक्रमेत्  ॥ ३.२०० ॥

ततो ध्येयः स्थितो यो ऽसौ  
हृदये दीपवत् प्रभुः।  
धारयेत् तत्र च+आत्मानं  
धारणां धारयन् बुधः  ॥ ३.२०१ ॥  
अन्तर्धानं स्मृतिः कान्तिर्  
दृष्टिः श्रोत्रज्ञता तथा।  
निजं शरीरम् उत्सृज्य  
पर-काय-प्रवेशनम्  ॥ ३.२०२ ॥

अर्थानां छन्दतः सृष्टिर्  
योग-सिद्धेर् हि लक्षणम्।  
सिद्धे योगे त्यजन् देहम्  
अमृतत्वाय कल्पते  ॥ ३.२०३ ॥

अथ वा ऽप्य् अभ्यसन् वेदं  
न्यस्त-कर्मा वने वसन्।  
अयाचिताशी मित-भुक्  
परां सिद्धिम् अवाप्नुयात्  ॥ ३.२०४ ॥

न्यायागत-धनस् तत्त्व-  
ज्ञान-निष्ठो ऽतिथि-प्रियः।  
श्राध-कृत् सत्य-वादी च  
गृहस्थो ऽपि हि मुच्यते  ॥ ३.२०५ ॥
