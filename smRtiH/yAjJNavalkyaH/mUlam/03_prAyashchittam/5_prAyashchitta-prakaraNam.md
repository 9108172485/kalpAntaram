+++
title = "५ प्रायश्चित्त-प्रकरणम्"

+++

महा-पातकजान् घोरान्  
नरकान् प्राप्य दारुणान्।  
कर्म-क्षयात् प्रजायन्ते  
महा-पातकिनस् त्व् इह  ॥ ३.२०६ ॥

मृगाश्व[?]-सूकरोष्ट्राणां  
ब्रह्महा योनिम् ऋच्छति।  
खर-पुल्कस-वेनानां  
सुरापो नात्र संशयः  ॥ ३.२०७ ॥

कृमि-कीट-पतङ्गत्वं  
स्वर्ण-हारी समाप्नुयात्।  
तृण-गुल्म-लतात्वं च  
क्रमशो गुरु-तल्पगः  ॥ ३.२०८ ॥

ब्रह्महा क्षय-रोगी स्यात्  
सुरापः श्याव-दन्तकः।  
हेम-हारी तु कुनखी  
दुश्चर्मा गुरु-तल्पगः  ॥ ३.२०९ ॥

यो येन संवसत्य् एषां  
स तल्-लिङ्गो ऽभिजायते।  
अन्न-हर्त +आम-यावी स्यान्  
मूको वाग्-अपहारकः  ॥ ३.२१० ॥

धान्य-मिश्रो ऽतिरिक्ताञ्गः  
पिशुनः पूति-नासिकः।  
तैल-हृत् तैल-पायी स्यात्  
पूति-वक्त्रस् तु सूचकः  ॥ ३.२११ ॥

परस्य योषितं हृत्वा  
ब्रह्म-स्वम् अपहृत्य च।  
अरण्ये निर्जले देशे  
भवति ब्रह्म-राक्षसः  ॥ ३.२१२ ॥

हीन-जातौ प्रजायेत  
पर-रत्नापहारकः।  
पत्र-शाकं शिखी हत्वा  
गन्धान् छुच्छुन्दरी शुभान्  ॥ ३.२१३ ॥

मूषको धान्य-हारी स्याद्  
यानम् उष्ट्रः कपिः फलम्।  
जलं प्लवः पयः काको  
गृह-कारी ह्य् उपस्करम्  ॥ ३.२१४ ॥

मधु दंशः पलं गृध्रो  
गां गोधा ऽग्निं बकस् तथा।  
श्वित्री वस्त्रं श्वा रसं तु  
चीरी लवण-हारकः  ॥ ३.२१५ ॥

प्रदर्शनार्थम् एतत् तु  
मयोक्तं स्तेय-कर्मणि।  
द्रव्य-प्रकारा हि यथा  
तथैव प्राणि-जातयः  ॥ ३.२१६ ॥

यथा-कर्म फलं प्राप्य  
तिर्यक्त्वं काल-पर्ययात्।  
जायन्ते लक्षण-भ्रष्टा  
दरिद्राः पुरुषाधमाः  ॥ ३.२१७ ॥

ततो निष्कल्मषी-भूताः  
कुले महति भोगिनः।  
जायन्ते विद्ययोपेता  
धन-धान्य-समन्विताः  ॥ ३.२१८ ॥

विहितस्याननुष्ठानान्  
निन्दितस्य च सेवनात्।  
अनिग्रहाच् चेन्द्रियाणां  
नरः पतनम् ऋच्छति  ॥ ३.२१९ ॥

तस्मात् तेनेह कर्तव्यं  
प्रायश्चित्तं विशुद्धये।  
एवम् अस्यान्तर्-आत्मा च  
लोकश् चैव प्रसीदति  ॥ ३.२२० ॥

प्रायश्चित्तम् अकुर्वाणाः  
पापेषु निरता नराः।  
अपश्चात्-तापिनः कष्टान्  
नरकान् यान्ति दारुणान्  ॥ ३.२२१ ॥

तामिस्रं लोह-शङ्कुं च  
महा-निरय-शाल्मली।  
रौरवं कुड्मलं पूति-  
मृत्तिकं काल-सूत्रकम्  ॥ ३.२२२ ॥

सङ्घातं लोहितोदं च  
स-विषं सम्प्रपातनम्।  
महा-नरक-काकोलं  
सञ्जीवन-महा-पथम्  ॥ ३.२२३ ॥

अवीचिम् अन्ध-तामिस्रं  
कुम्भी-पाकं तथैव च।  
असि-पत्र-वनं चैव  
तापनं चैकविंशकम्  ॥ ३.२२४ ॥

महा-पातकजैर् घोरैर्  
उपपातकजैस् तथा।  
अन्विता यान्त्य् अचरित-  
प्रायश्चित्ता नराधमाः  ॥ ३.२२५ ॥

प्रायश्चित्तैर् अपैत्य् एनो  
यद् अज्ञान-कृतं भवेत्।  
कामतो व्यवहार्यस् तु  
वचनाद् इह जायते  ॥ ३.२२६ ॥

ब्रह्महा मद्यपः स्तेनस्  
तथैव गुरु-तल्पगः।  
एते महा-पातकिनो  
यश् च तैः सह संवसेत्  ॥ ३.२२७ ॥

गुरूणाम् अध्यधिक्षेपो  
वेद-निन्दा सुहृद्-वधः।  
ब्रह्म-हत्या-समं ज्ञेयम्  
अधीतस्य च नाशनम्  ॥ ३.२२८ ॥

निषिद्ध-भक्षणं जैह्म्यम्  
उत्कर्षे च वचो ऽनृतम्।  
रजस्वला-मुखास्वादः  
सुरा-पान-समानि तु  ॥ ३.२२९ ॥

अश्व-रत्न-मनुष्य-स्त्री-  
भू-धेनु-हरणं तथा।  
निक्षेपस्य च सर्वं हि  
सुवर्ण-स्तेय-सम्मितम्  ॥ ३.२३० ॥

सखि-भार्या-कुमारीषु  
स्व-योनिष्व् अन्त्यजासु च।  
स-गोत्रासु सु-तन्त्रीषु  
गुरु-तल्प-समं स्मृतम्  ॥ ३.२३१ ॥

पितुः स्वसारं मातुश् च  
मतुलानीं स्नुषाम् अपि।  
मातुः सपत्नीं भगिनीम्  
आचार्य-तनयां तथा  ॥ ३.२३२ ॥

आचार्य-पत्नीं स्व-सुतां  
गच्छंस् तु गुरु-तल्पगः।  
लिङ्गं छित्त्वा वधस्  
तस्य स-कामायाः स्त्रिया अपि  ॥ ३.२३३ ॥

गो-वधो व्रात्यता स्तेयम्  
ऋणानां चानपाक्रिया।  
अनाहिताग्निता ऽपण्य-  
विक्रयः परिदेवनम्  ॥ ३.२३४ ॥

भृताद् अध्ययनादानं  
भृतकाध्यापनं तथा।  
पारदार्यं पारिवित्त्यं  
वार्धुष्यं लवण-क्रिया  ॥ ३.२३५ ॥

स्त्री-शूद्र-विट्-क्षत्र-वधो  
निन्दितार्थोपजीवनम्।  
नास्तिक्यं व्रत-लोपश् च  
सुतानां चैव विक्रयः  ॥ ३.२३६ ॥

धान्य-कुप्य-पशु-स्तेयम्  
अयाज्यानां च याजनम्।  
पितृ-मातृ-सुत-त्यागस्  
तडागाराम-विक्रयः  ॥ ३.२३७ ॥

कन्या-सन्दूषणं चैव  
परिविन्दक-याजनम्।  
कन्या-प्रदानं तस्यैव  
कौटिल्यं व्रत-लोपनम्  ॥ ३.२३८ ॥

आत्मनो ऽर्थे क्रियारम्भो  
मद्यप-स्त्री-निषेवणम्।  
स्वाध्यायाग्नि-सुत-त्यागो  
बान्धव-त्याग एव च  ॥ ३.२३९ ॥

इन्धनार्थं द्रुम-छेदः  
स्त्री-हिंसा ऽउषध-जीवनम्।  
हिंस्र-यन्त्र-विधानं च  
व्यसनान्य् आत्म-विक्रयः  ॥ ३.२४० ॥

शूद्र-प्रेष्यं हीन-सख्यं  
हीन-योनि-निषेवणम्।  
तथैवानाश्रमे वासः  
परान्न-परिपुष्टता  ॥ ३.२४१ ॥

असच्-छास्त्राधिगमनम्  
आकरेष्व् अधिकारिता।  
भार्याया विक्रयश् चैषाम्  
एकैकम् उपपातकम्  ॥ ३.२४२ ॥

शिरः-कपाली ध्वजवान्  
भिक्षाशी कर्म वेदयन्।  
ब्रह्महा द्वादशाब्दानि  
मित-भुक् शुद्धिम् आप्नुयात्  ॥ ३.२४३ ॥

ब्राह्मणस्य परित्राणाद्  
गवां द्वादशकस्य च।  
तथा ऽश्वमेधावभृथ-  
स्नानाद् वा शुद्धिम् आप्नुयात्  ॥ ३.२४४ ॥

दीर्घ-तीव्रामय-ग्रस्तं  
ब्राह्मणं गाम् अथापि वा।  
दृष्ट्वा पथि निरातङ्कं  
कृत्वा तु ब्रह्महा शुचिः  ॥ ३.२४५ ॥

आनीय विप्र-सर्वस्वं  
हृतं घातित एव वा।  
तन्-निमित्तं क्षतः शस्त्रैर्  
जीवन्न् अपि विशुध्यति  ॥ ३.२४६ ॥

लोमभ्यः स्वाहेत्य् एवं हि  
लोम-प्रभृति वै तनुम्।  
मज्जान्तां जुहुयाद् वा ऽपि  
मन्त्रैर् एभिर् यथा-क्रमम्  ॥ ३.२४७ ॥

सङ्ग्रामे वा हतो लक्ष्य-  
भूतः शुद्धिम् अवाप्नुयात्।  
मृत-कल्पः प्रहारार्तो  
जीवन्न् अपि विशुध्यति  ॥ ३.२४८ ॥

अरण्ये नियतो जप्त्वा  
त्रिर् वै वेदस्य संहिताम्।  
शुध्येत वा मिताशित्वात्  
प्रतिस्रोतः सरस्वतीम्  ॥ ३.२४९ ॥

पात्रे धनं वा पर्याप्तं  
दत्त्वा शुद्धिम् अवाप्नुयात्।  
आदातुश् च विशुद्ध्य्-अर्थम्  
इष्टैर् वैश्वानरी स्मृता  ॥ ३.२५० ॥

यागस्थ-क्षत्र-विड्-घाती  
चरेद् ब्रह्महणि व्रतम्।  
गर्भहा च यथा-वर्णं  
तथ +आत्रेयी-निषूदकः  ॥ ३.२५१ ॥

चरेद् व्रतम् अहत्वा ऽपि  
घातार्थं चेत् समागतः।  
द्वि-गुणं सवनस्थे तु  
ब्राह्मणे व्रतम् आदिशेत्  ॥ ३.२५२ ॥

सुराम्बु-घृत-गो-मूत्र-  
पयसाम् अग्नि-सन्निभम्।  
सुरापो ऽन्यतमं पीत्वा  
मरणाच् छुद्धिम् ऋच्छति  ॥ ३.२५३ ॥

वाल-वासा जटी वा ऽपि  
ब्रह्म-हत्या-व्रतं चरेत्।  
पिण्याकं वा कणान् वा ऽपि  
भक्षयेत् त्रि-समा निशि  ॥ ३.२५४ ॥

अज्ञानात् तु सुरां पीत्वा  
रेतो विण्-मूत्रम् एव च।  
पुनः संस्कारम् अर्हन्ति  
त्रयो वर्णा द्विजातयः  ॥ ३.२५५ ॥

पति-लोकं न सा याति  
ब्राह्मणी या सुरां पिबेत्।  
इहैव सा शुनी गृध्री  
सूकरी चोपजायते  ॥ ३.२५६ ॥  
ब्राह्मण-स्वर्ण-हारी तु  
राज्ञे मुसलम् अर्पयेत्।  
स्व-कर्म व्याख्यायंस् तेन  
हतो मुक्तो ऽपि वा-शुचिः  ॥ ३.२५७ ॥

अनिवेद्य नृपे शुध्येत्  
सुराप-व्रतम् आचरन्।  
आत्म-तुल्यं सुवर्णं वा  
दद्याद् वा विप्र-तुष्टि-कृत्  ॥ ३.२५८ ॥

तप्ते ऽयः-शयने सार्धम्  
आयस्या योषिता स्वपेत्।  
गृहीत्वोत्कृत्य[उत्कृत्त्य] वृषणौ  
नैरृत्यां चोत्सृजेत् तनुम्  ॥ ३.२५९ ॥

प्राजापत्यं चरेत् कृच्छ्रं  
समा वा गुरु-तल्पगः।  
चान्द्रायणं वा त्रीन् मासान्  
अभ्यसेद् वेद-संहिताम्  ॥ ३.२६० ॥

एभिस् तु संवसेद् यो वै  
वत्सरं सो ऽपि तत्-समः।  
कन्यां समुद्वहेद् एषां  
सोपवासाम् अकिञ्चनाम्   ॥ ३.२६१ ॥

चान्द्रायणं चरेत् सर्वान्  
अवकृष्टान् निहत्य तु।  
शूद्रो ऽधिकार-हीनो-पि  
कालेनानेन शुध्यति  ॥ ३.२६२ ॥

पञ्च-गव्यं पिबेद् गोघ्नो  
मासम् आसीत संयतः।  
गोष्ठे-शयो गो-नुगामी  
गो-प्रदानेन शुध्यति  ॥ ३.२६३ ॥  
कृच्छ्रं चैवातिकृच्छ्रं च  
चरेद् वा ऽपि समाहितः।  
दद्यात् त्रि-रात्रं चोपोष्य  
वृषभैकादशास् तु गाः  ॥ ३.२६४ ॥

उपपातक-शुद्धिः स्याद्  
एवं चान्द्रायणेन वा।  
पयसा वा ऽपि मासेन  
पराकेणाथ वा पुनः  ॥ ३.२६५ ॥

ऋषभैकसहस्रा गा  
दद्यात् क्षत्र-वधे पुमान्।  
ब्रह्म-हत्या-व्रतं वा ऽपि  
वत्सर-त्रितयं चरेत्  ॥ ३.२६६ ॥

वैश्य-हा ऽब्दं चरेद् एतद्  
दद्याद् वैकशतं गवाम्।  
षण्-मासाच् छूद्रहा ऽप्य् एतद्  
धेनुर् दद्याद् दशाथ वा  ॥ ३.२६७ ॥

दुर्वृत्त-ब्रह्म-विट्-क्षत्र-  
शूद्र-योषाः प्रमाप्य तु।  
दृतिं धनुर् बस्तम् अविं  
क्रमाद् दद्याद् विशुद्धये  ॥ ३.२६८ ॥

अप्रदुष्टां स्त्रियं हत्वा  
शूद्र-हत्या-व्रतं चरेत्।  
अस्थिमतां सहस्रं तु  
तथा ऽनस्थिमताम् अनः  ॥ ३.२६९ ॥

मार्जार-गोधा-नकुल-  
मण्डूकांश् च पतत्रिणः।  
हत्वा त्र्यहं पिबेत् क्षीरं  
कृच्छ्रं वा पादिकं चरेत्  ॥ ३.२७० ॥

गजे नील-वृषाः पञ्च  
शुके वत्सो द्वि-हायनः।  
खराज-मेषेषु वृषो  
देयः क्रौञ्चे त्रि-हायनः  ॥ ३.२७१ ॥

हंस-श्येन-कपि-क्रव्याज्  
जल-स्थल-शिखण्डिनः।  
भासं च हत्वा दद्याद् गाम्  
अक्रव्यादस् तु वत्सिकाम्  ॥ ३.२७२ ॥

उरगेष्व् आयसो दण्डः  
पण्डके त्रपु सीसकम्।  
कोले घृत-घटो देय  
उष्ट्रे गुञ्जा हये ऽंशुकम्  ॥ ३.२७३ ॥

तित्तिरौ तु तिल-द्रोणं  
गजादीनाम् अशक्नुवन्।  
दानं दातुं चरेत् कृच्छ्रम्  
एकैकस्य विशुद्धये  ॥ ३.२७४ ॥

फल-पुष्पान्न-रसज-  
सत्त्व-घाते घृताशनम्।  
किञ्चित् सास्थि-वधे देयं  
प्राणायामस् त्व् अनस्थिके   ॥ ३.२७५ ॥  
वृक्ष-गुल्म-लता-वीरु-  
च्छेदने जप्यम् ऋक्-शतम्।  
स्याद् ओषधि-वृथा-छेदे  
क्षीराशी गो-नुगो दिनम्  ॥ ३.२७६ ॥

पुंश्चली-वानर-खरैर्  
दष्ट[दष्टः?]-श्वोष्ट्रादि-वायसैः।  
प्राणायामं जले कृत्वा  
घृतं प्राश्य विशुध्यति  ॥ ३.२७७ ॥

यन् मे ऽद्य रेत इत्य्-आभ्यां  
स्कन्नं रेतो ऽभिमन्त्रयेत्।  
स्तनान्तरं भ्रुवोर् मध्यं  
तेनानामिकया स्पृशेत्  ॥ ३.२७८ ॥

मयि तेज इति छायां  
स्वां दृष्ट्वा ऽम्बु-गतां जपेत्।  
सावित्रीम् अशुचौ दृष्टे  
चापल्ये चानृते ऽपि च  ॥ ३.२७९ ॥

अवकीर्णी भवेद् गत्वा  
ब्रह्म-चारी तु योषितम्।  
गर्दभं पशुम् आलभ्य  
नैरृतं स विशुध्यति  ॥ ३.२८० ॥

भैक्षाग्नि-कार्ये त्यक्त्वा तु  
सप्त-रात्रम् अनातुरः।  
कामावकीर्ण इत्य् आभ्यां  
जुहुयाद् आहुति-द्वयम्  ॥ ३.२८१ ॥

उपस्थानं ततः कुर्यात्  
सं मा सिञ्चन्त्व् अनेन तु।  
मधु-मांसाशने कार्यः  
कृच्छ्रः शेष-व्रतानि च  ॥ ३.२८२ ॥

प्रतिकूलं गुरोः कृत्वा  
प्रसाद्यैव विशुध्यति।  
कृच्छ्र-त्रयं गुरुः कुर्यान्  
म्रियते प्रहितो यदि   ॥ ३.२८३ ॥

क्रियमाणोपकारे तु  
मृते विप्रे न पातकम्।  
विपाके गो-वृषाणां तु  
भेषजाग्नि-क्रियासु च  ॥ ३.२८३: ॥

मिथ्याभिशंसिनो दोषो  
द्विः समो भूत-वादिनः।  
मिथ्याभिशस्त-दोषं च  
समादत्ते मृषा वदन्  ॥ ३.२८४ ॥

महा-पापोपपापाभ्यां यो  
ऽभिशंसेन् मृषा परम्।  
अब्-भक्षो मासम् आसीत  
स जापी नियतेन्द्रियः  ॥ ३.२८५ ॥

अभिशस्तो मृषा कृच्छ्रं  
चरेद् आग्नेयम् एव वा।  
निर्वपेत् तु पुरोडाशं  
वायव्यं पशुम् एव वा  ॥ ३.२८६ ॥

अनियुक्तो भ्रातृ-जायां  
गच्छंश् चान्द्रायणं चरेत्।  
त्रि-रात्रान्ते घृतं प्राश्य  
गत्वोदक्यां विशुध्यति  ॥ ३.२८७ ॥

त्रीन् कृच्छ्रान् आचरेद् व्रात्य-  
याजको ऽभिचरन्न् अपि।  
वेद-प्लावी यवाश्य् अब्दं  
त्यक्त्वा च शरणागतम्  ॥ ३.२८८ ॥

गोष्ठे वसन् ब्रह्म-चारी  
मासम् एकं पयो-व्रतम्।  
गायत्री-जप्य-निरतः  
शुध्यते ऽसत्-प्रतिग्रहात्  ॥ ३.२८९ ॥

प्राणायामी जले स्नात्वा  
खर-यानोष्ट्र-यान-गः।  
नग्नः स्नात्वा च भुक्त्वा च  
गत्वा चैव दिवा स्त्रियम्  ॥ ३.२९० ॥

गुरुं हुं-कृत्य त्वं-कृत्य  
विप्रं निर्जित्य वादतः।  
बद्ध्वा वा वाससा क्षिप्रं  
प्रसाद्योपवसेद् दिनम्  ॥ ३.२९१ ॥

विप्र-दण्डोद्यमे कृच्छ्रस् त्व्  
अति-कृच्छ्रो निपातने।  
कृच्छ्राति-कृच्छ्रो ऽसृक्-पाते  
कृच्छ्रो ऽभ्यन्तर-शोणिते  ॥ ३.२९२ ॥

देशं कालं वयः शक्तिं  
पापं चावेक्ष्य यत्नतः।  
प्रायश्चित्तं प्रकल्प्यं स्याद्  
यत्र चोक्ता न निष्कृतिः  ॥ ३.२९३ ॥  
दाषी-कुम्भं बहिर्-ग्रामान्  
निनयेरन् स्व-बान्धवाः।  
पतितस्य बहिः कुर्युः  
सर्व-कार्येषु चैव तम्  ॥ ३.२९४ ॥

चरित-व्रत आयाते  
निनयेरन् नवं घटम्।  
जुगुप्सेरन् न चाप्य् एनं  
संवसेयुश् च सर्वशः  ॥ ३.२९५ ॥

पतितानाम् एष एव  
विधिः स्त्रीणां प्रकीर्तितः।  
वासो गृहान्तके देयम्  
अन्नं वासः स-रक्षणम्  ॥ ३.२९६ ॥

नीचाभिगमनं गर्भ-  
पातनं भर्तृ-हिंसनम्।  
विशेष-पतनीयानि  
स्त्रीमाम् एतान्य् अपि ध्रुवम्  ॥ ३.२९७ ॥

शरणागत-बाल-स्त्री-  
हिंसकान् संवसेन् न तु।  
चीर्ण-व्रतान् अपि सतः  
कृत-घ्न-सहितान् इमान्  ॥ ३.२९८ ॥

घटे ऽपवर्जिते ज्ञाति-  
मध्यस्थो यवसं गवाम्।  
स दद्यात् प्रथमं गोभिः  
सत्कृतस्य हि सत्क्रिया  ॥ ३.२९९ ॥

विख्यात-दोषः कुर्वीत  
पर्षदो ऽनुमतं व्रतम्।

[रहस्य-प्रायश्चित्तम्]

अनभिख्यात-दोषस् तु  
रहस्यं व्रतम् आचरेत्  ॥ ३.३०० ॥

त्रि-रात्रोपोषितो जप्त्वा  
ब्रह्महा त्व् अघ-मर्षणम्।  
अन्तर्-जले विशुध्येत  
दत्त्वा गां च पयस्विनाम्  ॥ ३.३०१ ॥

लोमभ्यः स्वाहेत्य् अथ वा  
दिवसं मारुताशनः।  
जले स्थित्वा ऽभिजुहुयाच्  
चत्वारिंशद्-घृताहुतीः  ॥ ३.३०२ ॥

त्रि-रात्रोपोषितो हुत्वा  
कूष्माण्डीभिर् घृतं शुचिः।  
ब्राह्मण-स्वर्ण-हारी तु  
रुद्र-जापी जले स्थितः   ॥ ३.३०३ ॥

सहस्र-शीर्षा-जापी तु  
मुच्यते गुरु-तल्पगः।  
गौर् देया कर्मणो ऽस्यान्ते  
पृथग् एभिः पयस्विनी  ॥ ३.३०४ ॥

प्राणायाम-शतं कार्यं  
सर्व-पापापनुत्तये।  
उपपातक-जातानाम्  
अनादिष्टस्य चैव हि  ॥ ३.३०५ ॥

ॐ-काराभिष्टुतं सोम-  
सलिलं पावनं पिबेत्।  
कृत्वा हि रेतो-विण्-मूत्र-  
प्राशनं तु द्विजोत्तमः  ॥ ३.३०६ ॥

निशायां वा दिवा वा ऽपि  
यद् अज्ञान-कृतं भवेत्।  
त्रैकाल्य-सन्ध्या-करणात्  
तत् सर्वं विप्रणश्यति  ॥ ३.३०७ ॥

शुक्रियारण्यक-जपो  
गायत्र्याश् च विशेषतः।  
सर्व-पाप-हरा ह्य् एते  
रुद्रैकादशिनी तथा  ॥ ३.३०८ ॥

यत्र यत्र च सङ्कीर्णम्  
आत्मानं मन्यते द्विजः।  
तत्र तत्र तिलैर् होमो  
गायत्र्या वाचनं तथा  ॥ ३.३०९ ॥

वेदाभ्यास-रतं क्षान्तं  
पञ्च-यज्ञ-क्रिया-परम्।  
न स्पृशन्तीह पापानि  
महा-पातकजान्य् अपि  ॥ ३.३१० ॥

वायु-भक्षो दिवा तिष्ठन्  
रात्रिं नीत्वा ऽप्सु सूर्य-दृक्।  
जप्त्वा सहस्रं गायत्र्याः  
शुध्येद् ब्रह्म-वधाद् ऋते  ॥ ३.३११ ॥

ब्रह्मचर्यं दया क्षान्तिर्  
दानं सत्यम् अकल्कता।  
अहिंसा स्तेय-माधुर्ये  
दमश् चेति यमाः स्मृताः  ॥ ३.३१२ ॥

स्नानं मौनोपवासेज्या-  
स्वाध्यायोपस्थ-निग्रहाः।  
नियमा गुरु-शुश्रूषा  
शौचाक्रोधाप्रमादता  ॥ ३.३१३ ॥

गो-मूत्रं गो-मयं क्षीरं  
दधि सर्पिः कुशोदकम्।  
जग्ध्वा परे ऽह्न्य् उपवसेत्  
कृच्छ्रं सान्तपनं चरेत्  ॥ ३.३१४ ॥

पृथक्-सान्तपन-द्रव्यैः  
षड्-अहः सोपवासकः।  
सप्ताहेन तु कृच्छ्रो ऽयं  
महा-सान्तपनः स्मृतः  ॥ ३.३१५ ॥

पर्णोदुम्बर-राजीव-  
बिल्व-पत्र-कुशोदकैः।  
प्रत्येकं प्रत्यहं पीतैः  
पर्ण-कृच्छ्र उदाहृतः  ॥ ३.३१६ ॥

तप्त-क्षीर-घृताम्बूनाम्  
एकैकं प्रत्यहं पिबेत्।  
एक-रात्रोपवासश् च  
तप्त-कृच्छ्र उदाहृतः  ॥ ३.३१७ ॥

एक-भक्तेन नक्तेन  
तथैवायाचितेन च।  
उपवासेन चैवायं  
पाद-कृच्छ्रः प्रकीर्तितः  ॥ ३.३१८ ॥

यथा-कथञ्चित् त्रि-गुणः  
प्राजापत्यो ऽयम् उच्यते।  
अयम् एवाति-कृच्छ्रः स्यात्  
पाणि-पूरान्न-भोजनः   ॥ ३.३१९ ॥

कृच्छ्राति-कृच्छ्रः पयसा  
दिवसा ऽनेकविंशतिम्।  
द्वादशाहोपवासेन  
पराकः परिकीर्तितः   ॥ ३.३२० ॥

पिण्याकाचाम-तक्राम्बु-  
सक्तूनां प्रतिवासरम्।  
एक-रात्रोपवासश् च  
कृच्छ्रः सौम्यो ऽयम् उच्यते  ॥ ३.३२१ ॥

एषां त्रि-रात्रम् अभ्यासाद्  
एकैकस्य यथा-क्रमम्।  
तुला-पुरुष इत्य् एष  
ज्ञेयः पञ्चदशाहिकः  ॥ ३.३२२ ॥

तिथि-वृद्ध्या चरेत् पिण्डान्  
शुक्ले शिख्य्-अण्ड-सम्मितान्।  
एकैकं ह्रासयेत् कृष्ने  
पिण्डं चान्द्रायणं चरन्  ॥ ३.३२३ ॥

यथा-कथञ्चित् पिण्डानां  
चत्वारिंशच् छत-द्वयम्।  
मासेनैवोपभुञ्जीत  
चान्द्रायणम् अथापरम्  ॥ ३.३२४ ॥

कुर्यात् त्रिषवण-स्नायी  
कृच्छ्रं चान्द्रायणं तथा।  
पवित्राणि जपेत् पिण्डान्  
गायत्र्या चाभिमन्त्रयेत्  ॥ ३.३२५ ॥

अनादिष्टेषु पापेषु  
शुद्धिश् चान्द्रायणेन च।  
धर्मार्थं यश् चरेद् एतच्  
चन्द्रस्यैति स-लोकताम्  ॥ ३.३२६ ॥

कृच्छ्र-कृद् धर्म-कामस् तु  
महतीं श्रियम् आप्नुयात्।  
यथा गुरु-क्रतु-फलं  
प्राप्नोति सु-समाहितः  ॥ ३.३२७ ॥

श्रुत्वैतान् ऋषयो धर्मान्  
याज्ञवल्क्येन भाषितान्।  
इदम् ऊचुर् महात्मानं  
योगीन्द्रम् अमितौजसम्  ॥ ३.३२८ ॥

य इदं धारयिष्यन्ति  
धर्म-शास्त्रम् अतन्द्रिताः।  
इह लोके यशः प्राप्य  
ते यास्यन्ति त्रि-विष्टपम्  ॥ ३.३२९ ॥

विद्यार्थी प्राप्नुयाद् विद्यां  
धन-कामो धनं तथा।  
आयुष्-कामस् तथैव+आयुः  
श्री-कामो महतीं श्रियम्  ॥ ३.३३० ॥

श्लोक-त्रयम् अपि ह्य् अस्माद्  
यः श्राद्धे श्रावयिष्यति।  
पितॄणां तस्य तृप्तिः स्याद्  
अक्षय्या नात्र संशयः  ॥ ३.३३१ ॥

ब्राह्मणः पात्रतां याति  
क्षत्रियो विजयी भवेत्।  
वैश्यश् च धान्य-धनवान्  
अस्य शास्त्रस्य धारणात्  ॥ ३.३३२ ॥

य इदं श्रावयेद् विद्वान्  
द्विजान् पर्वसु पर्वसु।  
अश्व-मेध-फलं तस्य  
तद् भवान् अनुमन्यताम्  ॥ ३.३३३ ॥

श्रुत्वैतद् याज्ञवक्ल्यो ऽपि  
प्रीतात्मा मुनि-भाषितम्।  
एवम् अस्त्व् इति होवाच  
नमस्-कृत्य स्वयम्भुवे  ॥ ३.३३४ ॥  
