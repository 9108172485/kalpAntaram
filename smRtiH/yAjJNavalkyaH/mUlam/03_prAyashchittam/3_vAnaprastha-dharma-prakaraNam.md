+++
title = "३ वानप्रस्थ-धर्म-प्रकरणम्"

+++

सुत-विन्यस्त-पत्नीकस्  
तया वा ऽनुगतो वनम्।  
वानप्रस्थो ब्रह्म-चारी  
साग्निः सोपासनो व्रजेत्  ॥ ३.४५ ॥

अफाल-कृष्तेनाग्नींश् च  
पितॄन् देवातिथीन् अपि।  
भृत्यांश् च तर्पयेत् श्मश्रु-  
जटा-लोम-भृद् आत्मवान्  ॥ ३.४६ ॥

अह्नो मासस्य षण्णां वा  
तथा संवत्सरस्य वा।  
अर्थस्य सञ्चयं कुर्यात्  
कृतम् आश्वयुजे त्यजेत्  ॥ ३.४७ ॥

दान्तस् त्रिषवण-स्नायी  
निवृत्तश् च प्रतिग्रहात्।  
स्वाध्यायवान् दान-शीलः  
सर्व-सत्त्व-हिते रतः  ॥ ३.४८ ॥

दन्तोलूखलिकः काल-  
पक्वाशी वा ऽश्म-कुट्टकः।  
श्रौत्रं स्मार्तं फल-स्नेहैः  
कर्म कुर्यात् तथा क्रियाः  ॥ ३.४९ ॥

चान्द्रायणैर् नयेत् कालं  
कृच्छ्रैर् वा वर्तयेत् सदा।  
पक्षे गते वा ऽप्य् अश्नीयान्  
मासे वा ऽहनि वा गते  ॥ ३.५० ॥

स्वप्याद् भूमौ शुची रात्रौ  
दिवा सम्प्रपदैर् नयेत्।  
स्थानासन-विहारैर् वा  
योगाभ्यासेन वा तथा  ॥ ३.५१ ॥

ग्रीष्मे पञ्चाग्नि-मध्यस्थो  
वर्षासु स्थण्डिले-शयः।  
आर्द्र-वासास् तु हेमन्ते  
शक्त्या वा ऽपि तपश् चरेत्  ॥ ३.५२ ॥

यः कण्टकैर् वितुदति  
चन्दनैर् यश् च लिम्पति।  
अक्रुद्धो ऽपरितुष्टश् च  
समस्तस्य च तस्य च  ॥ ३.५३ ॥

अग्नीन् वा ऽप्य् आत्मसात्-कृत्वा  
वृक्षावासो मिताशनः।  
वानप्रस्थ-गृहेष्व् एव  
यात्रार्थं भैक्षम् आचरेत्  ॥ ३.५४ ॥

ग्रामाद् आहृत्य वा ग्रासान्  
अष्टौ भुञ्जीत वाग्-यतः।  
वायु-भक्षः प्राग्-उदीचीं  
गच्छेद् व +आवर्ष्म-सङ्क्षयात्  ॥ ३.५५ ॥
