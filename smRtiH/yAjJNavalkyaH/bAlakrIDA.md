+++
title = "बालक्रीडा"
unicode_script = "devanagari"
+++


## Meta
**Searchable Electronic Edition of the _Bālakrīḍā_ of Viśvarūpa on the _Yājñavalkya-dharmaśāstra_**, transcribed, edited, formatted, and color-coded by Patrick Olivelle, is licensed under a [Creative Commons Attribution 4.0 International License](https://creativecommons.org/licenses/by-sa/4.0/).

_Last updated: 19 June 2020 _

Patrick Olivelle ([jpo@austin.utexas.edu](mailto:jpo@austin.utexas.edu))

University of Texas at Austin

 

**Searchable Electronic Edition**

**of the **

**Bālakrīḍā of Viśvarūpa, **

**A commentary on the Yājñavalkyadharmaśāstra**

 

 

Transcribed, Edited, Formatted, and Color-Coded by

 

**Patrick Olivelle**

 

Based on the edition:

 

Ganapati Sastri, T. _The Yājñavalkyasmṛti with the Commentary Bālakrīda of Visvarūpāchārya._ Two Parts. Trivandrum: Government Press, 1922–1924. Reprint. New Delhi: Munshiram Manoharlal, 1982.

### Formatting and Editorial Notes



*   YDh _mūla_ (root-text): **BOLD**
*   Names of authors and texts: RED
*   Citations from other texts: BLUE
*   Pūrvapakṣa and Uttarapakṣa: <span style="text-decoration:underline;">underlined</span>
*   Introductory comments that precede the _mūla _verses are given in _italics_.

### Abbreviations Used

ĀpDh          	Āpastamba Dharmasūtra

ĀpG            	Āpastamba Gṛhyasūtra

ĀpMP         	Āpastamba Mantrapāṭha

ĀpŚr            	Āpastamba Śrautasūtra

ĀśŚr            	Āśvalāyana Śrautasūtra

AitB            	Aitareya Brāhmaṇa

KātSm         	Kātyāyana Smṛti

KātŚr           	Kātyāyana Śrautasūtra

GDh            	Gautama Dharmasūtra

ChU            	Chāndogya Upaniṣad

DkSm          	Dakṣa Smṛti (ed. Piovano)

NSm            	Nārada Smṛti

BāU             	Bṛhadāraṇyaka Upaniṣad

BDh            	Baudhāyana Dharmasūtra

PārG            	Pāraskara Gṛhyasūtra

PMS            	Pūrva Mīmāṃsāsūtra

PSm            	Parāśara Smṛti

MāṇUK       	Māṇḍūkya Upaniṣad, Gauḍapāda Kārikā

MDh            	Mānava Dharmaśāstra

RV              	Ṛg Veda

RVKh          	Ṛg Veda Khila

TĀ               	Taittirīya Āraṇyaka

TB               	Taittirīya Brāhmaṇa

TS               	Taittrīya Saṃhitā

TV               	Kumārila, _Tantravārttika_

VaDh          	Vasiṣṭha Dharmasūtra

ViDh           	Viṣṇu Dharmasūtra

VS               	Vājasaneyi Saṃhitā

Śab              	Śabarabhāṣya on PMS

ŚB               	Śatapatha Brāhmaṇa

ŚVār            	Kumārila, _Ślokavārttika_

## text

 **ācārādhyāyaḥ**

 

 

                    	yo bibharti namas tasmai candrasya kalayaḥ kalām |

                    	gaurīgaṇḍasthalajyotsnāniṣpandagalitām iva ||1||

                    	prasaktacintyadyutimaṇḍalātmasāmargyajurbhis tapanāt tapobhiḥ |

                    	jayaty asau yena vidhātṛdhāmno yajūṃṣi śuklāni samāhṛtāni ||2||

                    	suśliṣṭavedamūlaḥ pāvanaśākho mahādhvaraskandhaḥ |

                    	hāritrivargakusumo mokṣaphalo jayati vidhyarthaḥ ||3||

                    	māyābhir indraṃ pururūpam ekaṃ jāgarti yat suptam apīty avaiti |

                    	dūraṅgamaṃ dyotanavad dyutīnāṃ tan me manaḥ śivasaṅkalpam astu ||4||

                    	praṇamyārkaṃ mahānāgaṃ tilakasvāminaṃ tathā |

                    	vināyakaṃ sadgobhiḥ smṛtir uddyotyate mayā || 5 ||

 

 

yogīśvaram ityādi yājñavalkīyam idaṃ dharmaśāstraṃ vyācikhyāsayā prastūyate, abhyudayahetutvāt taddhetau ca vastuni mahāprayojanatvād vyākhyānādiprayāsasya | tathā cāmnāyaḥ: "priye svādhyāyapravacane bhavataḥ | yuktamanā bhavati | aparādhīno 'har ahar arthān sādhayate | sukhaṃ svapiti | paramacikitsakaś cātmano bhavati | indriyasaṃyamaś ca, ekāgratā, prajñāvṛddhiḥ, yaśo, lokapaktiḥ" ityādi (ŚB 11.5.7) | pravacanagrahaṇaṃ cātra granthakaraṇādāv apy upalakṣaṇārthaṃ draṣṭavyam | kathaṃ punar abhyudayaḥ śāstrasya ity ādita eva prapañcanīyaṃ, śāstraprayojanatvāt, sarvatraiva hi śāstrārambhe prayojanaṃ vācyam iti sthiteḥ | tathā cāha |

                    	sarvasyaiva hi śāstrasya karmaṇo vāpi kasyacit |

                    	yāvat prayojanaṃ noktaṃ tāvat tat kena gṛhyate || iti | (ŚVār 1.12)

yady api viṣayaprayojanasaṃbandhābhidhānam apeśalam iva manyante, alpaprayojanatvād durupapādatvāc ca | tathāpi kiṃcit sauhṛdād diṅmātraṃ pradarśyate | tatra ca,

                    	viṣayaḥ ślokanirdiṣṭo dharmākhyaś ca prayojanam |

                    	tadādikaś caturvargaḥ saṃbandho niyamātmakaḥ ||

viṣayas tāvac chlokanirdeśād "brūhi dharmān" iti, samākhyānāc ca dharmaḥ | prayojanaṃ tu dharmārthakāmāpavargāḥ | tathārthalakṣaṇatvād adharmo 'pi viṣayaḥ | tadanusāriṇaś cādharmānarthaduḥkhabandhāḥ prayojanam | so 'yaṃ heyopādeyalakṣaṇatvenābhyudayātmako 'ṣṭavargo 'smād eva śāstrād avagamyata iti niyamaḥ saṃbandhaḥ | yady api cārthakāmau pratyakṣāvaseyau, tathāpi na śāstrānapekṣāṇām āñjasyena tadavāptiḥ, āñjasyena ca prayojanatvam | tasmād anavadyam | <span style="text-decoration:underline;">kathaṃ</span> punar ekasyaiva dharmasya viṣayaprayojanatve bhavataḥ | <span style="text-decoration:underline;">naiṣa</span> doṣaḥ, avagamyamānasya viṣayatvād avagatasya ca prayojanatvāt | na hi śāstraviṣayatām avagamyamānatayāpratipadyamānaḥ prayojanībhavati | <span style="text-decoration:underline;">nanu</span> evaṃ saty arthakāmāpavargāḥ śāstrasyāviṣayatvāt prayojanaṃ na syuḥ | viṣayatvam api bhaviṣyatīti cen na, anirdeśāt | dharmapadasyopalakṣaṇārthatvān nirdiṣṭā eveti cen na, tasya śrautatvenaivopapatteḥ | arthādīnāṃ vā prayojanatvaṃ hātavyam, aviṣayate 'pi vā tad anumantavyam iti | <span style="text-decoration:underline;">atrocyate</span> | dvividhaṃ hi kriyāṇāṃ prayojanaṃ kārakādhāram akārakādhāraṃ ca | tatra yat kārakādhāraṃ, na tad viṣayatām apratipadya prayojanībhavati | na ca tatra vairūpyād aviṣayateti śakyaṃ vaktum |

                    	yathā viklidyamānatve viklinnatve ca taṇḍulāḥ |

                    	dharmyabhedān an gacchanti nānārūpye 'pi bhinnatām ||

yady apy odanarūpatā viklidyamāneṣu taṇḍuleṣu nāsti, tathāpi taṇḍulatvānapāyād viṣayatvopapatter adoṣaḥ | akārakādhāraṃ punar viṣayatām apratipadyaiva prayojanībhavati | yathā svargo yāgasya, yathā ca vetanalābhādayaḥ pacyādīnām | odanavac ca dharmasya viṣayaprayojanatve, vetanalābhavac ca kevalaprayojanatvam arthādīnām | ato 'virodhaḥ | atha vā, asty arthādīnām api śāstraviṣayatvam | evaṃ hi vakṣyati:

                    	dharmam arthaṃ ca kāmaṃ ca yathāśakti na hāpayet | iti | (YDh 1.114)

                    	tasmāt striyaḥ sevyāḥ | (YDh 1.77)

                    	īśvaraṃ cādhigaccheta yogakṣemārthasiddhaye | iti | YDh 1.99)

tathā,

                    	paśyed ātmānam akṣayyam | (?)

ityādi | yat tv anirdiṣṭatvād iti, tad dharmapadasyopalakṣaṇārthatvena pratyuktam | <span style="text-decoration:underline;">kathaṃ</span> punaḥ śrautatve saṃbhavaty upalakṣaṇatvam | na hy upasaṃhārānusāry upakramo bhavati | <span style="text-decoration:underline;">ucyate</span> | naiva vayam upasaṃhārānusāriṇam upakramaṃ brūmaḥ | kiṃ tarhi | upakramād evaitad avagamyate, yogīśvaram iti viśeṣaṇāt | caturvargajñānāyaiva hi tadviśeṣaṇam yataḥ | mukhyatvāt tu dharmasya dharmān ity uktam | tasmāt siddham arthādīnām api viṣayaprayojanatvam | etenetaraś caturvargo vyākhyātaḥ |

        	<span style="text-decoration:underline;">kathaṃ</span> punar asmād eva śāstrād ayam aṣṭavargo 'vagamyata iti niyamasyopapattiḥ | yadā hi vedād eva sarvam idam avagamyate | athāsmād apy avagamyata ity ucyeta, tathāpi niyamo 'nupapannaḥ | arthakāmayoḥ punaḥ pramāṇāntaragamyataiva | yat tv āñjasyaṃ śāstrād iti, tad apy ayuktam | na hi paradārābhigamajanitaḥ kāmo mithyeti śakyaṃ vaktum | duḥkhahetutayā vānandarūpaṃ kaivalkyam ālocayato bandhātmakatvād dharmo 'py apuruṣārthaḥ syāt |

        	<span style="text-decoration:underline;">naitat sāram</span> | nāsmābhir anubhavanam aphnūyate | duḥkhanimittatvāt tv apuruṣārthatvam uktam | na hi duḥkhānubandhinam arthaṃ kṛtadhiyaḥ prārthayante | na cābuddhipūrvakṛd vyavahāro vicāryaḥ | tenocyate: "śāstrād ānandāvagateḥ śāstrīyāv arthakāmau" iti | śāstrānusāriṇaś ca dharmārthakāmāḥ prārthyamānatvād duḥkhānanubandhitvāc cāñjasyena puruṣārthāḥ | yathā ca nāpavargapratibandhikās tathāpavarganirūpaṇe vakṣyāmaḥ | na caivaṃ sati pramāṇāntarāvagatir virodhinī | yat tu vedād avagater niyamānupapattir iti, tad vedamūlatayaivāsya śāstrasya niyamyamānatvād acodyam | pramāṇāntarāpekṣayā hi vyāvṛttiḥ, na vedāpekṣayā, tadadhīnatvāt smṛtiśāstrasya | tathā ca svāyaṃbhuvam: 

                    	dharmaṃ jijñāsamānānāṃ pramāṇaṃ paramaṃ śrutiḥ | iti | (MDh 2.13)

dharmaśabdaś ca bhagavato 'pi caturvargopalakṣaṇārthaḥ | so 'yam veda eva pratyakṣaparokṣatayā śrutismṛtiśabdavācyaḥ | ataḥ suṣṭhūcyate 'smād eva śāstrād ayam aṣṭavargāvagateḥ samasto 'bhyudayaḥ prāpyata ity alaṃ prasaṅgena ||

 

_kasmāt punar vedasiddha evārthe bhagavataḥ śāstrārambhaprayatnaḥ | yasmāt,_

 

**              	yogīśvaraṃ yājñavalkyaṃ saṃpūjya munayo 'bruvan |**

**              	varṇāśrametareṣāṃ no brūhi dharmān aśeṣataḥ || 1.1 ||**

 

vedārthatattvavido 'pi munayo yasmāt saṃpūjyopetyārthitayābruvan, tatas tadanurodhād bhagavato 'yaṃ prayatna iti mantavyam | yuktaṃ caitat, tādṛśānām adhyāpyatvāt | tathā cāha manuḥ |

                    	ācāryaputraḥ śuśrūṣur jñānado dhārmikaḥ śuciḥ |

                    	śakto 'rthado 'rthī svaḥ sādhur adhyāpyā daśa dharmataḥ || iti | (MDh 2.109)

te tu punaḥ kasmād eva prayatnenābruvan | yogīśvaraṃ manyamānā yājñavalkyatayāpi ca mahābhijanatvād adhyāpanārham | tathā cāpastambaḥ: "tasmād vidyābhijanasamudetaṃ saṃskartāram īpset" iti (ĀpDh 1.1.2) | yuktaṃ ca guṇātiśayavati yājñavalkye munīnāṃ praśnakaraṇam, jñātasatattvānām api kadācit saṃśayotpatteḥ | tathā ca vyāsaḥ:

                    	jñātavedārthatattvena dharmān apy anutiṣṭhatā |

                    	asaṃśayāya kartavyaḥ kiyāṃś cid gurusaṃnidhiḥ || iti |

atha vā mandakhyātiyuktā jñānino 'py ativikhyātaṃ kañcic chiṣyabhāvenānugamyātmānaṃ prakhyāpayituṃ pṛcchanty eva | kinnimittā vāsyeyaṃ yogīśvaratvakhyātir iti jijñāsavaḥ | sarvathā ca praśnopapatter upasannānāṃ ca niyogato 'dhyāpyatvād anupālambhaḥ | tathā coktam: "upasannāya tu nirbrūyad" iti | kiṃ punar abruvan | <span style="text-decoration:underline;">ucyate</span>: arthakāmāpavargās tarhy apṛṣṭatvāc chāstrasyāviṣayāḥ | kiṃ ca ekatvād dharmasya dharmān iti bahuvacanam ayuktam eva | na ca dharmabhedopasaṃgrahārthaṃ tad iti yuktam, aśeṣata iti padāntarānarthakyaprasaṅgāt | <span style="text-decoration:underline;">naiṣa doṣaḥ</span>, dharmapadasyopalakṣaṇārthatvenoktatvāt | na hy anyathā yogīśvarapadopapattiḥ | <span style="text-decoration:underline;">atha</span> stuthyarthaṃ tad ity ucyeta | <span style="text-decoration:underline;">tad apy asat</span> | na hi kāryānvayinaḥ stutimātratā yuktā | <span style="text-decoration:underline;">astu</span> nāma kāryānvayaḥ | tathāpy upalakṣaṇatvaṃ katham iti vaktavyam | <span style="text-decoration:underline;">tad ucyate</span> | yogīśvaraṃ manyamānā dharmaṃ pṛcchantīty asaṃbaddham iva syāt | yasmād yogino hi dharmavidaḥ | teṣām ācāryatveneśvaro brahmavittamaḥ | sa ca brahmaiva praṣṭavyaḥ, na dharmam | <span style="text-decoration:underline;">nanu</span> ca dharmajño 'pi paramārthato yogīśvara eva | arthakāmau vā sa kiṃ na jānāti | <span style="text-decoration:underline;">na brūmo</span> na jānātīti | dharmajñavivakṣayātra yogīśvarābhidhānam | naitad yuktam | nopakramasya yogīśvarapadaṃ tadadhīnātmalābhopasaṃhārasthena dharmapadena virudhyamānaṃ viśeṣe 'vasthāpayituṃ śakyam | na caivaṃ sati kevalāpavargaviṣaya eva praśna ity avaseyaṃ, sarvajñatvād yogīśvarasya, dharmān iti ca bahuvacanopapatteḥ | kiṃ ca kevaladharmapraśne 'pavargamātrapraśne vā kṛtsnaṃ śāstram asamañjasaṃ syāt, caturṇām vakṣyamāṇatvāt | bhūyasāṃ caivam anugraho bhavati | mukhyāv api ca yogīśvaradharmaśabdāv anyonyāpāditavirodhavyāhatasāmarthyau durbalād eva | mahāviṣayatā caivaṃ śāstrasyety alaṃ prasaṅgena |

        	tam evaṃvidhaṃ yogīśvaraṃ manyamānā yājñavalkyam abruvan | yajñavalkyo brahmā iti paurāṇikāḥ | tadapatyaṃ yājñavalkyaḥ | kathaṃ kṛtvābruvan | saṃpūjya | pūjā cātropasadanādilakṣaṇā vijñeyā, sam ity upasargasya samyagarthatvāt | munayo vedārthatvavidaḥ | varṇāśrametareṣāṃ no brūhi dharmān aśeṣata ity abruvann iti saṃbandhaḥ | varṇā brāhmaṇādayaḥ | āśramā brahmacāryādayaḥ | varṇetarā antaraprabhavā anulomādayaḥ | āśrametarāḥ pāṣaṇḍādayaḥ | teṣāṃ varṇāśrametareṣām | samagrābhyudayātmakāṣṭavargapratipādakaṃ śāstraṃ no brūhīti ślokārthaḥ | dharmādīnāṃ vaktum aśakyatvād evam abhidhīyate | brūhīti cādhyeṣaṇeyam, ācāryatvād bhagavataḥ | aśeṣata iti | kārtsnyenety arthaḥ | vedād iti cādhyāhāryam | veda eva vānanyaśeṣatvād aśeṣa ity ucyate | tasmād aśeṣato 'nugrahārtham asmākaṃ dharmān brūhīti | anyaḥ pāṭhaḥ: "varṇānāṃ sāśramāṇām" iti | atrāpi sa evārthaḥ | antarajā apy anulomā varṇā eva | yathāha manuḥ |

                    	putrā ye 'nantarastrījāḥ krameṇoktā dvijanmanām |

                    	tān anantaranāmnas tu mātṛdoṣāt pracakṣate || iti |

anantaragrahaṇaṃ caikāntaradvyantarārtham api draṣṭavyam | kramānantaryavacanāc ca pratilomānām avarṇatvam | tathā ca gautamaḥ: "pratilomāt tu dharmahīnaḥ" (GDh 4.25) ity avarṇavivakṣayaivāha | jātūkarṇaś cāha: "pratilomās tv antāvasāyinaḥ" iti | yat tu kiṃcit tadgatadharmābhidhānaṃ, tad ānuṣaṅgikaviṣayam | prayojakaviṣayas tu praśnaḥ | pāṣaṇḍināṃ tv āśramapratipattyartho dharma ity āśramaśabdena grahaṇam | evaṃ ca pāṭhāntarāṇy api vyākhyeyāni | yad vā varṇāśrametareṣāṃ na iti saṃbandhaḥ | varṇāśrametarā eva hi tāvad vayaṃ, yāvad anirṇīto dharmaḥ | tenāsmākaṃ nirṇayāya brūhīti || 1 ||

 

_kim anabhigamyaiva munibhir yogīndraḥ pṛṣṭaḥ | nety ucyate |_

 

**              	mithilāsthaḥ sa yogīndraḥ samyag dhyātvābravīn munīn |**

**              	yasmin deśe mṛgaḥ kṛṣṇas tasmin dharmān nibodhata || 1.2 ||**

 

na hi mithilāsthaṃ yogīndram anabhigamyaiva munayaḥ praṣṭuṃ kṣamāḥ | mithilāsthatvavacanāc ca yogīndrasya munīnāṃ deśāntarasthatvaṃ siddham | anyathā viśeṣaṇam eva na syāt | yuktaś cābhigamaiva śreyasi praśnaḥ | tathā ca "abhigamya maharṣayaḥ" (MDh 1.1) iti mānavam | jātūkarṇo 'py āha: "nākasmāt samavāye guruṃ pṛcchet" iti | atha sa taiḥ pṛṣṭaḥ kim kṛtavān | "samyag dhyātvābravīn munīn" | praśnaviśeṣaṇaṃ vā samyag iti | dhyātvā nirūpya munīnāṃ yogyatādikam | anye "kṣaṇaṃ dhyātvā" iti paṭhanti | teṣāṃ kālavivakṣā | kṣaṇenaiveyān mahāgahanaḥ śāstrārtho 'nudhyātaḥ | <span style="text-decoration:underline;">nūnam</span> ayaṃ yogīndraḥ syāt | vailakṣaṇyapradarśanārthaṃ vācāryasya | adhyāpanaprakāraniyamo vā | kiṃ punas tad abravīt | "yasmin deśe mṛgaḥ kṛṣṇas tasmin dharmān nibodhata" iti | bahuvacanam uktārtham | ye tu "dharmam" iti paṭhanti, teṣāṃ mukhyatvaṃ dharmasyety abhiprāyaḥ | nibodhateti śiṣyabuddhisamādhānārtham | prasaktasyāpi dharmasya punar vacanaṃ kṛṣṇopalakṣitadeśasaṃbandhārtham | kathaṃ yogīndra evaivaṃ brūyāt "yogīśvara yājñavalkya", "mithilāsthaḥ sa yogīndraḥ" iti ca | nāpy anyaḥ karteti śakyaṃ vaktum, "ślokatrayam api hy asmāt" (YDh 3.334) iti vakṣyamāṇatvād granthakartāpi bhagavān eveti gamyate | naivānyakṛtatvaṃ dharmaśāstrasyeti brūmaḥ | kim tu bhagavataiva parokṣīkṛtyātmā nirdiśyate, svapraśaṃsāniṣedhāt | yadi hi "māṃ yogīśvaram" "ahaṃ yogiśvaraḥ" iti brūyāt, tadātmastutir āpadyeta | vaktavyaṃ vaitad ātmapravṛttiprayojanakathanāya | ato vācyatvād ātmastavakarṇāyogāc ca parokṣatayābhidhānān nāyam upālambhaḥ | <span style="text-decoration:underline;">nanu</span> etad "yasmin deśe mṛgaḥ kṛṣṇaḥ" iti pradhānaṃ prayogam anabhidhāyaiva bāhyataradeśābhidhānam ayuktam | kiṃ ca brahmāvartāder aṅgatvam apy abhipretam | <span style="text-decoration:underline;">athāyam</span> abhiprāyaḥ: ataḥ param ayajñiyo deśa iti | <span style="text-decoration:underline;">tad apy asat</span> | "sūryasyodayanaṃ puraḥ" (BDh 1.2.12) ity anena kṛṣṇarahitadeśānām api prāśastyadarśanāt | <span style="text-decoration:underline;">mūrkha sādhv etat</span> | bahiraṅgatve 'pi deśasyādhikārāśrayatvena prādhānyād vakṣyamāṇākhilārthopayogitvāc ca sarvādāv adbhidhānam | anyathā hy ekakarmārthatāpi saṃnidher āśaṅkyeta | na ca naiyāmikaḥ kramādra iti cācāryābhiprāyaḥ | brahmāvartādyanabhidhānaṃ tu viśiṣṭaphalatvāt teṣām | na tu ta eva dharmyāḥ | ayaṃ tu nityatayā karmaṇām aṅgam, yajñiyatvenaiva dharmaniyamāt | tathā cāmnāyaḥ: "yajño hi kṛṣṇaḥ, sa kṛṣṇamṛgo bhūtvā pṛthivīm anvacarat | tam anu dharmaś cacāra" ityādi | śvetāśvatarāś ca: "sa kṛṣṇamṛgo 'bhavat | sa kṛṣṇamṛgo bhūtvā pṛthivīm anvacarat | tam anu dharmaś cacāra" ityādi | na ca tadrahitānāṃ dharmyatvam | evaṃ hi bhāllavināṃ gāthā: "yataḥ paścāt sindhur viharaṇī sūryasyodayaṃ puraḥ" iti (cf. VaDh 1.14–15) | vicchidyāyuḥ puṃsāṃ haratīti viharaṇo 'stamayakālaḥ | so 'sminn iti vaharaṇī | sindhuḥ samudraḥ parvato vā, ubhayatra syandanāviśeṣāt | ṛjv anyat | evam udayāstamayopalakṣitāyāṃ pṛthivyāṃ yāvat kṛṣṇo vicarati, tāvad brahmavarcasam iti | tāvad evety arthaḥ | yāvad vety api pāṭhe vāśabdo 'vadhāraṇārtho na vikalpārthaḥ | tathā ca śaṅkhaḥ: "deśa āryo guṇavān prāgastād arvāg udayāt" ity ārabhya "puṇyaḥ kṛṣṇo vā yāvad vicarati, tāvad ācāraḥ syāt" iti | ayam api vāśabdo 'vadhāraṇārtha eva | tathā cāha manuḥ:

                    	sa jñeyo yajñiyo deśo mlecchadeśas tv ataḥ paraḥ | iti | (MDh 2.23)

āmnāyaś ca: "taṃ devāḥ samājahruḥ | taṃ dharmo 'nvāgacchat | yajñaṃ hy any dharmaḥ" iti śvetāśvararīyaḥ kṛṣṇānuyāyitvaṃ hiśabdena dharmasyānuvadaṃs tadvān eva deśo dharmya iti darśayati | ataḥ sūktam: "yasmin deśe mṛgaḥ kṛṣṇaḥ" iti | utpadyata it cādhyāhāryaṃ, śrutismṛtyantarānusārāt | brahmāvartāder api dharma(mya)tvaṃ nityatayā śrutismṛtyanusārāt kṛṣṇopalakṣitatvenaiva, tādātmyena tu phalaviśeṣahetutvam ity alaṃ prasaṅgena || 2 ||

 

_yady api na munibhir vedād eva dharmān brūhīty uktaḥ, tathāpi na mantrabrāhmaṇalakṣaṇād vedād dharmāvagatiḥ, kiṃ tarhi |_

 

                    	**purāṇanyāyamīmāṃsādharmaśāstrāṅgamiśritāḥ |**

**              	vedāḥ sthānāni vidyānāṃ dharmasya tu caturdaśa || 1.3 ||**

 

purāṇādīnāṃ dharmopayogitvaṃ prasiddham | nyāyamīmāṃseti caikaṃ vidyāsthānam | purāṇam iti cetihāsapurāṇayor grahaṇam | dharmaśāśtraṃ smṛtiḥ | aṅgāni ṣaṭ śīkṣādīni | vedāś catvāraḥ | evaṃ caturdaśa | anye tu nyāyam ākṣapādādikaṃ varṇayanti | tanmatenetihāsapurāṇayor aikyam | miśraṇatvavacanāc ca vedopakaraṇatvena purāṇādīnāṃ vedasvātantryam abhihitam | vidyānāṃ dharmasyeti dve ṣaṣṭhyau vidyāśabdasya dharmaparyāyānvayakathanārthe | caturdaśeti śākyādigranthavyāvṛttyartham | tuśabdo 'vadhāraṇārthaḥ | caturdaśaiva, nābhyadhikānīty arthaḥ | <span style="text-decoration:underline;">nanu</span> evaṃ saty aśeṣasmṛtyātmakam ekaṃ dharmaśāstram, anyathā saṅkhyāyogāt | <span style="text-decoration:underline;">naiṣa doṣaḥ</span>, pratismaraṇāvasāyitve 'pi dharmaśāstrasya samudāyālambanatvenaikavacanopapatteḥ, vanavat || 3 ||

 

_abheda eva siddha iti cet, nety āha |_

 

                    	**vaktāro dharmaśāstrāṇāṃ manur viṣṇur yamo 'ṅgirāḥ |**

**              	vasiṣṭhadakṣasaṃvartaśātātapaparāśarāḥ || 1.4 ||**

**              	āpastambośanovyāsāḥ kātyāyanabṛhaspatī |**

**              	gautamaḥ śaṅkhalikhitau hārīto 'trir ahaṃ tathā || 1.5 ||**

 

vaktāra iti pramāṇāntarapūrvakatābhiprāyam | vedād avagamya vaktāro vayaṃ, na svayaṃ draṣṭāra ity arthaḥ | dharmaśāstrāṇām iti bahuvacanaṃ bhedakathanārtham | "manur viṣṇur" iti khyātatamair nāmabhiḥ sāmarthyakathanārtham | "aham" ity antata ātmabhidhānam ācāraparipālanārtham | "tathā" iti cānuktopasaṃgrahārtham | tathā ca vṛddhayājñavalkyo dharmapravaktṝn uktvāha |

                    	bhūyāṃso dharmavaktāra utpannā bhāvinas tathā |

                    	nidhānaṃ sarvadharmāṇāṃ veda eva hi śāśvataḥ || iti |

punaś cāha |

                    	nāradaḥ pulaho gārgyaḥ pulastyaḥ śaunakaḥ kratuḥ |

                    	baudhāyano jātukarṇo viśvāmitraḥ pitāmahaḥ || iti |

mananān manuḥ | vividhajñānena snātaḥ śuddho veṣṭito vā viṣṇuḥ | yamanād dharmasya prajānāṃ vā yamaḥ | ityādi sarvatra yojyaṃ stutyatiśayārtham |

        	<span style="text-decoration:underline;">kiṃ punar</span> asyāḥ smṛter mūlam | na tāvad āmnāyo dharmaśāstrabhedapratipādakaḥ | na ca tatprabhavo nyāyaḥ | api tu śrautānāṃ kṛtsnopasaṃhārāt tatpūrvakatvāc ca tathaivātrāpi prāpnoti | kārtsnyena caivaṃ dharmāvagatiḥ, na hy ekasmṛtyadhyayane sakaladharmāvāptir yataḥ | bhede ca dvayor apy adhyayanaṃ na syāt, śākhāntaravat | iṣyate ca tat, "smṛtidroṇapāṭhakaḥ" iti vacanāt | <span style="text-decoration:underline;">naitad evam</span> | na hi paraṃparāpekṣaṃ manvādīnāṃ dharmābhidhānam, sarvatra kārtsnyābhidhānāt | itarathā hi kvacid eva padārthābhidhānaṃ syāt, anyatra guṇavidhayaḥ | kvacic ca sāpekṣatvaṃ dṛśyate, vacanāt | tad yathā:

                    	āmnāyāt samyag uddhṛtya śaṅkhaś ca likhitas tathā | iti |

na cānumeyeṣv artheṣv aikyaṃ śakyate vaktum, liṅgānusāreṇa liṅgino 'pi bhedāvagateḥ | bhinnāni cāṣṭakādiliṅgāni pratiśākhaṃ, tathaivopalabdheḥ | tathā ca smaraṇaṃ bhedena | anyathā hy ekarūpa eva prayogaḥ smaryeta | yat tu śākhāntaravad upasaharaṇam uktaṃ, tac chrautakarmaṇāṃ pratyakṣatvena prakaraṇābhedād yuktam | iha tu pradhāne bhedo 'bhihito liṅgabhedāt | ato vaiṣamyam | yāni tu nāmato guṇavidhānāni tāny aviśeṣād atrāpi samuccīyanta eva | yathā śātātapaḥ śrāddham anuktvaiva tadgatān guṇān āha:

                    	vinā yajñopavītena gandhar yas tu samālabhet |

ityādi | sarvārthatā ca kathaṃ syād iti guṇārthasmṛtyārambhaḥ | yat tu smṛtidroṇādhyayanaṃ tan nānātve 'pi bahvaṅgaprayogakaraṇe phalabhūyastvalābhārtham adhikaguṇopasaṃhārārthaṃ ca | droṇavacanāt tu niyamādṛṣṭaṃ vratādhyayanavad bhūyastvavivakṣayā vā droṇaśabda ity avaseyam | yat tu "naikatra kārtsnyaṃ dharmasya" iti, tad vaitānikānekakarmakalāpānabhidhānāt~~ ~~kārtsnye 'pi naiva | akhilaparokṣārthāśrayitvena kārtsnyam iti cet, tad api karṇavedhādyanupasaṃhṛter asiddham | ācāraprāmāṇyābhidhānāt tadupasaṃhṛtam iti cet, vedo dharmamūlam ity anenaiva siddhatvān namaḥ śāstrāya | dharmapravaktṛsaṅkhyāniyamānavadhāraṇāc ca sāpekṣatvena sarvasmin dharmaśāstre samāptiḥ syāt | tataś cānanuṣṭhānam | na ca saṅkhyāvadhāraṇam asti, parigaṇanasya pradarśanārthatvāt, hetvantarasya cābhāvād ity eṣā dik |

        	<span style="text-decoration:underline;">nanu</span> ca prayogabhede 'pi guṇārthasmṛtyantarāpekṣāṇāṃ tadavastham evānanuṣṭhānam | <span style="text-decoration:underline;">maivam</span> | yadi paripūrṇe 'pi prayoge 'bhyudayāya guṇāntaropasaṃhāraḥ, nityavat karaṇaṃ tv anupasaṃhṛtair apy upapannam ity avirodhaḥ | yad vāstu niyogatas tadupasaṃhāraḥ | sati tu jñāne jñātaguṇāntaratyāge naikasmṛtyavagataprayogānuṣṭhānad eva kṛtakṛtyatā | avagataś ca prayogo 'nuṣṭheyaḥ | guṇāntarāṇi cānveṣyāṇi | upalabdhaguṇānupasaṃhārāc ca pratyavāyaḥ | sāpekṣatve tu smṛtīnāṃ prāk prayogāvadhṛter anuṣṭhātum aśakyatvād avadhāraṇopāyāsaṃbhavāc cānanuṣṭhānam iti vaiṣamyam | paripūrṇe tu prayoge naimittikāṅgānvayo 'bhimataḥ | "bhinne juhoti" itivat | jñānagatam api ca guṇānāṃ naimittikatvam dṛṣṭam | tad yathā: vaiśvānaragrahagrahaṇe "sa yadi carakebhyo vā patato 'nubruvīta" iti (ŚB 4.2.4.1) | evam atrāpi | yady apramādyadbhir anviṣyamāṇaṃ guṇāntaram upalabhyeta, tata upasaṃhriyeta | anupalabdhau tv adoṣaḥ | yadā cānviṣyamāṇasya yasyopalabdhiḥ tadā tasyānupasaṃhāre pratyavāyād avyāhatam anuṣṭhānam | yatra tv aparipūṛṇaḥ prayogaḥ kartavyatopadeśamātraṃ ca yathopanayanādiṣu, tatrānumitaiva smṛtyantarāpekṣā | yathā ca mṛdbhir iti mṛdāṃ bahutve 'vagate tisraḥ pañca veti smṛtyantarāt | evaṃ sarvatronneyam | smaraṇavaicitryam evāsyāḥ kalpanāyāḥ pramāṇam iti na hetvantaraṃ mṛgyam | prayogaikye tūktānupapattiḥ | ataḥ sūktaṃ "vaktāro dharmaśāstrāṇām" iti smṛtibahutvam || 4–5 ||

 

_uktaṃ dharmādayaḥ śāstrasya viṣayā iti | teṣāṃ tu lakṣaṇaṃ vācyam ity ata āha |_

 

**              	deśe kāla upāyena dravyaṃ śraddhāsamanvitaiḥ |**

**              	pātre pradīyate yat tat sakalaṃ dharmalakṣaṇam || 1.6 ||**

 

deśaḥ sāmānyaviśeṣātmakatvena dvividhaḥ | sāmānyataḥ kṛṣṇopalakṣitaḥ | viśeṣataḥ śuddhādikaḥ | kālo 'py ahaḥpūrvāhṇādikaḥ | upāyas tv aṅgakalāpo dṛṣṭādṛṣṭārthaḥ | yathā: "abhigamyopaviśya hiraṇyaṃ dadyāt" iti | deśakālayos tūpāyatve 'py adhikārānvayād bhedenopanyāsaḥ | dravyasya ca prādhānyāt | dravyaṃ śuklaṃ hiraṇyam ityādi | śraddhā prasiddhaiva | saṃśabdaḥ samyagarthe | anvitair yuktair ity arthaḥ | pātraṃ jātisaṃskāravidyāvṛttatapobhiḥ saṃpannam | evaṃ yad dānaṃ, so 'navadyaḥ kṛtsno dharma iti | dānaśabdaś cāyaṃ yāgādyaśeṣavihitakṛtyopalakṣaṇārtho draṣṭavyaḥ | viparītaś cādharmaḥ | yat tu dānam evodāhṛtaṃ, tat sārvavarṇikādhikārapratipādanārtham | kurukṣetragrahoparāgādayas tu kāmyanaimittikatayāvaseyāḥ | tathā ca śaṅkhaḥ: "tatra dharmalakṣaṇāni | deśaḥ kāla upāyo dravyaṃ śraddhā pātraṃ tyāga iti samayaḥ | teṣu dharmodayaḥ sādhāraṇaḥ, anyathā viparītaḥ" iti | deśādyabhāve "viparītaḥ" iti vadan nityānīmānīti darśayati | na ca kurukṣetrādīnāṃ nityatvopapattiḥ, anyatra nivāsābhāvaprasaṅgāt | na caitad yuktam | ataḥ sūktaṃ kāmyanaimittikatvam evamādīnām iti || 6 ||

 

_<span style="text-decoration:underline;">nanu</span> iyaṃ dharmalakṣaṇāvadhṛtir nirmūleva lakṣyate | <span style="text-decoration:underline;">āmnāyānabhijña, maivam</span> |_

 

**              	vedaḥ smṛtiḥ sadācāraḥ svasya ca priyam ātmanaḥ |**

**              	samyaksaṅkalpajaḥ kāmo dharmamūlam idaṃ smṛtam || 1.7 ||**

 

yadi hi smṛtyādayo vedānapekṣā dharmamūlam ity ucyeran, tadā nirmūlatā syāt | yadā tv eṣām api vedāvinirbhāgaḥ, tadā nirmūlavacanaṃ pralāpaḥ | vedapūrvakatayā caiṣāṃ prāmāṇyam | ataḥ suṣṭhūcyate "dharmamūlam idaṃ smṛtam" iti | yathā cāha manuḥ: "smṛtiśīle ca tadvidām" iti | vedasmṛtī prasiddhe | akāmātmāno dambhādirahitā vedārthavido 'nuṣṭhātaraś ca santaḥ, teṣāṃ yad adṛṣṭāyācaraṇaṃ sa sadācāraḥ | tathā ca vasiṣṭhaḥ: "śiṣṭaḥ punar akāmātmā, agṛhyamāṇakāraṇo dharmaḥ" iti | anupanibandhanāc ca smṛtito brāhmaṇaparivrājakavad bhedenopanyāsaḥ | anupanibandhaṃ tu smṛtyantarārthavat | vedāvirodhy asāhasaṃ svasyātmanaḥ priyaṃ, yathāvasīdati kuṭumbe saṃnyāsaḥ | vicikitsāśaṅkayā tu smṛtyācārayor bhedenopanyāsaḥ | yathaitad evaṃ tathā tadāśramanirūpaṇe vakṣyāmaḥ | anātmadruhā prītyutpādaḥ samyaksaṅkalpajaḥ kāmaḥ | yathā vaikalpikayor anyatarāvadhāraṇam | icchayā tu pravṛtteḥ pauruṣeyāśaṅkā mā bhūd iti bhedenopanyāsaḥ | ṛjv anyat |

        	pratyekaviśeṣaṇaṃ vā samyag iti | vedasya samyaktvaṃ vākyavivekāvadhṛtiḥ, tanmūlatvaniyamoparasmṛteḥ | yad vā svasya ceti kuladharmaḥ pitrādyācāro 'bhipretaḥ | satām a(dṛ?ri)ṣṭhāya cety atrāpi yojyam | tathā cāhuḥ |

                    	yenāsya pitaro yātā yena yātāḥ pitāmahāḥ |

                    	tena yāyāt satāṃ mārgaṃ tena gacchan na riṣyati || iti | (MDh 4.178)

priyaṃ tv ātmana ātmatuṣṭiḥ | tad api dharmamūlam | kiṃ punar ātmanaḥ priyaṃ, samyaksaṅkalpajaḥ kāmaḥ | kasyacit tv āptābhihitamātreṇa tatvāvadhṛtiḥ syād, anyasya mūlapramāṇapratipattyā | yāvad asya nirvicikitsaṃ samyaksaṅkalpajaḥ kāmaḥ syāt, tadā tasyātmanaḥ priyaṃ dharmamūlatayāvaseyam | vicitradhiyām api puṃsāṃ samyaksaṅkalpajatvenecchāniyamād anavadyam | samānam anyat |

        	atha vā svasya ca priyam ātmana ity apavargalakṣaṇam | samyagityādy arthakāmayoḥ | dharmasya tūktam | tad etat sarvaṃ smṛtiśāstreṇa pratipādyate | tac ca vedamūlatvād veda evety abhipretyocyate: "dharmamūlam idaṃ smṛtam" iti | nyāyamūlatvāc ca ślokasyānekārthatvam adoṣaḥ |

        	<span style="text-decoration:underline;">kutaḥ</span> punar idam āmnāyamūlatvaṃ smṛter avagamitam | na tāvat sarvasmṛtīnāṃ mūlabhūtavedavākyopalabdhiḥ | katipayavākyadarśanaṃ tv asadāgameṣv apy aviśiṣṭam | na ca vedaḥ svayaṃ mūlatām alaṃ pratipādayitum | anumānādes tv asāmarthyam atiprasiddham | viparyaye vā tatpravṛttiḥ, sarvātmakavedamūlatvānupapatteḥ | na tāvad vidhirūpaḥ, adarśanāt smṛtyānarthakyāc ca | tathā hi |

                    	pratyakṣe vidhirūpe ca vede sati mudhā smṛtiḥ |

                    	kalpakārās tadā kuryur laghutāyai prakalpanam ||

                    	vākyānāṃ viprakīrṇānāṃ smṛtiḥ saṃgrahaṇāya cet |

                    	tad asat smārtatā mā bhūt tādrūpyāj jyotiṣo 'pi hi ||

                    	saṃhārād ekaśākhātve 'py ādimadhyāntavartinām |

                    	śākhāntaragatānāṃ ca samāhāraḥ pravargyavat ||

                    	maivaṃ na jyotiṣā tulyaṃ viprakīrṇatvam atra naḥ |

                    	itikartavyatā tadvat kḷptā na hy asti saṃnidhau ||

                    	ekaikaśaḥ prakīrṇāṅgapradhānaikadhyasaṃhṛteḥ |

                    	jyotiṣṭomāditulyatvaṃ smṛtīnām atidurbhaṇam ||

                    	śākhānāṃ viprakīrṇatvāt puruṣāṇāṃ pramādataḥ |

                    	nānāprakaraṇasthatvāt smṛtimūlaṃ na gṛhyate ||

                    	kāryo 'taś copasaṃhāraḥ puruṣānugrahātmakaḥ |

                    	tad vedādṛśyamānatvaṃ na doṣāyātra jāyate ||

                    	smṛtimūlā hi vidhayaḥ santi vede sahasraśaḥ |

                    	saṃpradāyavināśāt tu bhītaiḥ sākṣād asaṃhṛtiḥ ||

                    	utkraṣṭavyas tu khyāto 'yaṃ malavadvāsasā saha |

                    	na saṃvased iti vidhiḥ smṛtimūlatvasaṃmataḥ ||

                    	ātreyyā yoṣitainasvī bhaved ghātayitety api |

                    	vṛttaṃ tasmād anindyasya nāpakrāmed itīti ca ||

                    	anārabhya ca sauvarṇaṃ hiraṇyaṃ bhāryam ity ayam |

                    	rūpasaṃpattaye caivaṃ bhavitavyaṃ suvāsasā ||

                    	nanv evaṃ bhinnarūpatvaṃ smṛtīnāṃ nopapadyate |

                    	upasaṃharaṇīyānām aikyāt kṛcchrādikarmaṇām ||

                    	naitad asty eva bhinnatvaṃ pratyakṣādhyayane 'pi hi |

                    	karmaṇāṃ bhedakaiḥ saṅkhyāguṇaprakaraṇāntaraiḥ ||

                    	bhinnatvāc ca pradhānānām aṅgabhedas tadāśrayaḥ |

                    	bhinnāś cāto 'dṛṣṭakādīnāṃ prayogāḥ smārtakarmaṇām ||

                    	uddiśyaikyaṃ pradhānaṃ ca viśiṣṭaguṇalakṣitam |

                    	aṅgaṃ vidhīyamānaṃ hi na sarvārthaṃ prasajyate ||

                    	sādhāraṇaṃ hi nāmaikaṃ bhaviṣyaty akṣaśabdavat |

                    	smṛtīnāṃ bhinnarūpatvam ato bhinnārthasaṃgrahāt ||

                    	ekaikaṃ cāṣṭakākarma kṛtvaiva kṛtino narāḥ |

                    	phalasāmyād bhavanty asmān naikakartrākhilagrahaḥ ||

                    	sarveṣāṃ ye nṛṇāṃ dharmāḥ sarvais te tūpasaṃhṛtāḥ |

                    	manvādibhir yamāḥ prāyo niyamāś cāviśeṣataḥ ||

                    	evaṃ ca viprakīrṇaikaśākhāśākhāntarāśrayam |

                    	dṛśyamānaṃ smṛter mūlam apahātuṃ na śakyate ||

                    	samyagālocitaṃ naitad ācāryeṇeva lakṣyate |

                    	prakīrṇavidhivākyānāṃ mūlatvānupapattitaḥ ||

                    	jīvataḥ kāmino vā syād adhikāro 'ṣṭakādiṣu |

                    	jīvataś cet tataḥ sarvaṃ kartavyaṃ sarvakartṛbhiḥ ||

                    	kartavyatvāviśeṣāt syuḥ kṛtārthā naikakarmaṇā |

                    	akṛtveṣṭiṃ hi tulyatvāt kṛtino nāgnihotriṇaḥ ||

                    	tathāstv iti yadi brūyād atādrūpyopasaṃhṛteḥ |

                    	mānavādyapramāṇatvam anuṣṭhānaṃ ca durlabham ||

                    	smartṝṇāṃ jāyate doṣo nanv akartavyasaṃgrahāt |

                    	na punar nikhilatvena kartavyānupasaṃhṛtau ||

                    	anyonyanirapekṣatvaṃ smṛtīnāṃ yac ca varṇitam |

                    	ekakriyāprayoge hi taj jñeyaṃ nākhilagrahe ||

                    	maivam ekaprayoge 'pi na vedokto 'khilagrahaḥ |

                    	anuṣṭhānavirodhas tu tulyo bhede 'pi karmaṇām ||

                    	kartur ekasya yat kāryaṃ niyogenaikakālikam |

                    	tat smārthaṃ nairapekṣyārtham ekaikatrākhilātmanām ||

                    	sarvaṃ caitat prapañcena vakṣyāmaḥ śrāddhasaṃgrahe |

                    	yathāsmṛtyapramāṇatvam uktarūpānupagrahe ||

                    	kālaikyena viruddhatvād athaikakaraṇaṃ matam |

                    	tathāpi yāvatāṃ śaktiḥ kṛtir bhavati tāvatām ||

                    	pūrvāhṇānupasaṃhārād akriyā ced guṇatvataḥ |

                    	pradhānabādhanāt tasya na yukter upasaṃhṛtiḥ ||

                    	saṃskāratvād athaikena na kuryuḥ saṃskṛtāḥ param |

                    	saṃskāratvaṃ tathā vācyaṃ sarvasmṛtyuktakarmaṇām ||

                    	kṛtvaikāṃ cāṣṭakāṃ kuryur naikagṛhyoditām api |

                    	kāminām adhikāre tu yāthākāmyād anityatā ||

                    	nityavat smaraṇaṃ tatra smartṝṇāṃ syād amūlakam |

                    	na cānyathādhikāro 'sti tasmād iyam akalpanā ||

kiṃ ca |

                    	ekaikaśaḥ prakīrṇāṅgapradhānaikadhyasaṃhṛtau |

                    	smārtatvaṃ vaikṛtānāṃ syāt pauṣṇacarvādikarmaṇām (?) ||

                    	kḷptopakārasaṃbandhāt tatra ced aprakīrṇatā |

                    	paurṇamāsavikāratvāt tadvat syād aṣṭakādy api ||

                    	na cāsti paṭhyamānatve smārtānām avikāratā |

                    	darvihomeṣv apūrvatvam uktaṃ sādṛśyahānataḥ ||

                    	anvāruhyoktam etac ca vidhivākyaprakīrṇatām |

                    	śākhāsahasramadhye 'pi na tv ekā paṭhyate 'ṣṭakā ||

                    	prakīrṇā ye tu dṛśyante nṛdharmā vidhayaḥ kvacit |

                    	niyamānāṃ yamānāṃ ca te syur mūlaṃ na karmaṇām ||

                    	pratyakṣaṃ paṭhyamānānāṃ prakīrṇatvād dhi karmaṇām |

                    	kalpakārāś ca nindyāḥ syur asāmarthyād akalpane ||

                    	mantrārthavādamūlatvaṃ smartāraḥ kīrtayanti yat |

                    	tac cāsat syād vasiṣṭhādau kathaṃ lāṅgalam udvapet ||

                    	vyākhyānataḥ śunaḥśepha ity ukteś cārthavādajāḥ |

                    	śrutyā saha virodhe ca vikalpo vidhitulyataḥ ||

                    	tatra śaṅkhavaco dussthaṃ tayoś ca jyāyasī śrutiḥ |

                    	dvitīyas tadanuvyākhyā smārto baudhāyanasya ca ||

                    	anayāyaṃ diśā pakṣaḥ prapadyaiva vivekataḥ |

                    	sarvathā pariśodhyas tu smṛtyaprāmāṇyavādibhiḥ ||

 

evaṃ tāvad viprakīrṇavidhimūlatvam anupapannam | mantrārthavādayos tv anyaparatayaivāmūlatvam | kiṃ ca mantraḥ prakaraṇe vā syād aprakaraṇe vā | prākaraṇikas tāvat parārtha eva | itaro 'py upādānaśūnyaliṅgaviniyojakatvānabhyupagamād amūlam | svādhyāyādhyayanavidher api japayajñādyupayogitvena nairākaṅkṣyād audāsīnyam | arthavādās tu ye 'nārabhya paṭhyante, teṣāṃ prāg vidhikalpanād aparyavasanāt, kalpite ca tādarthyād akāraṇatvam | atha mantrārthavādānvitapadārthasatyatopapādanārthaṃ tadanusārikālpanikavidhyantaramūlatocyeta, yathā "pra te yakṣi" (RV 10.4.1) ity agnyabhidhānapare mantre "dhanvann iva prapā asi" (RV 10.4.1) ity etad dṛṣṭāntapadaṃ lokaprasiddhyānupapadyamānaṃ svasiddhyarthaṃ vidhyantaraṃ prapā kartavyeti kalpayati, tathārthavāde 'py aśvānugatau rāsabhasya "tasmāc chreyāṃsaṃ yantaṃ pāpīyān paścād anveti" (TS 5.1.2.3) iti hetvabhidhānāt tatsiddhyai śreyān anugantavya ityādyanumitavidhyarthamūlatocyeta | tad apy asāram | bhrāntijanito 'pi vyavahāraḥ padārthālambanahetutāṃ pratipadyate | bhrāntiḥ kim iti ced, asmād eva vākyārthaviparyayāt | satyatayā vā sālambanatve ko virodhaḥ | vijñānaghana ityāder api satyatā vacanīyā | tataś ca nairātmyāpatteś codanāvyavahāro duḥśliṣṭaḥ syāt | tathāstv iti cet, kaḥ khalv akalpanayaivopapadyamānaprāmāṇyaṃ vedaṃ kalpanām āropyāpramāṇī kuryāt | yathā ca kudṛṣṭīnāṃ bhrāntijanitānām eva pratiṣedhyatvena padārthālambanatvaṃ, tathaiteṣām apīty adoṣaḥ | kalpanāyām api phalavatprayogavacanāntargates tādarthyād apuruṣārthatvena smṛtyaviṣayatāprasaṅgaḥ | nāmnāṃ tu guṇaphalānvayamātropayogitvād dūrāpetaṃ mūlatvam |

        	etenotsannaśākhāmūlatvaṃ vyākhyātam | utsannā api hy evaṃrūpā eveti | kiṃ ca, utsādo 'pi pramāṇaśūnyaḥ kalpanīyaḥ syāt | na hi śākhotsādaḥ sambhavati, evaṃrūpaśākhāntarānupalabdheḥ | caturṇām api vedānāṃ kāścic chākhāḥ paṭhyante | na caikasyām api smṛtyabhihitadharmasādṛśyopalabdhir asti | na cātyantavilakṣaṇatvena śākhāntaratvopapattiḥ | na hi maitrāyaṇī śākhā kāṭhakasyātyantavilakṣaṇā | śākhaikadeśamūlatve vā mahaty adṛṣṭakalpanā syāt | utsannavedamūlatvaṃ tu vedacatuṣṭayaprasiddher nātīva peśalam | prāk cotsādāt smṛtyabhāvaprasaṅgaḥ | utsādāśaṅkayā vā smaraṇe 'gnihotrādīnām api smārtatvaṃ syāt | ato 'yam asāraḥ pakṣaḥ |

        	ye tu vedavat smṛtīnām api nityatayā prāmāṇyaṃ manyante pravacananimittā manvādisamākhyeti vadantaḥ, te khalu maunabhājo durnivārāḥ | abādhakatve 'pi hi puruṣāpraṇīter vedaḥ pramāṇam | sarvalokabāhyā cātra tadapraṇītiḥ | durnivāraṃ cāsadāgamāt tādrūpyam evaṃ sati syāt | tathāstv iti cet | alaṃ smṛtiśāstreṇa | idānīm adṛṣṭamātreṇoparatakartṛkāṇāṃ kūpārāmādīnām api tadakartṛtvaprasaṅgaḥ | manvādīnāṃ ca "sa sarvo 'bhihito vede" ityādyabhidhānaṃ mṛṣety āpadyeta | tadyaśaḥprotsāraṇena vā kathaṃcit kliṣṭakalpanayārthavādatvaṃ yojanīyam | kaṭhādicaraṇāni ca tāṃ tāṃ śākhāṃ bibhrati | na ca mānavādicaraṇopalabdhir asti | na ca chāndogyabrāhmaṇavat ta eva śākhino dhārakā iti śakyaṃ vaktum | anyatamavedaśākhānantargatatvāt | yad api śākhināṃ dhāraṇam upalabhyate, tad api smṛtitvenāvedatayā, aṅgavat | vratādhyayanānādaraś caivam upapadyate | tāś ca smṛtayo (a?)nityā iti vācyam | yadi tāvat katipayamanvādipraṇītā evety ucyeta, nāradāder aprāmāṇyaprasaṅgaḥ | tathāstv iti ced, viśeṣahetur vācyaḥ | idānīṃ praṇītabaudhāyanādismṛteś ca manvādivad ādaro na syāt | yat tv aprayatnapūrvakaṃ sarvā brahmaṇo mukhān nissṛtā iti tac chākyamunideśanevātisthūlam | api ca nityatve smṛtīnām adhyayanavidhyabhāvāt saṃpradāyavicchittiḥ syāt | <span style="text-decoration:underline;">nanu</span> asti,

                    	viduṣā brāhmaṇenedam adhyetavyaṃ prayatnataḥ | iti | (MDh 1.103)

na tenākhilasmṛtyadhyayanavidhānam, idam iti ca prakṛtaparatvāt | prakṛte ca virodhād asamarthatvam | yadi cādhyetavyam ity asya vidher arthāvagamyatocyeta tadānupanītasya śūdrasamatvād vedārthatvena copanītasya tadadhyayanāt saṃdhyopāsanādikatipayārthaśikṣaṇavacanāc ca smṛtyanadhyayanam | adhītavedasya ca gurukulanivartanam ityādi prapañcanīyam | pāṭhamātraparyavasāyitve tv asyāpy adṛṣṭārthatvāt smṛtisaṃpradāyo durghaṭaḥ syāt | vedamūlatve tu svādhyāyādhyayanavidhivijṛmbhaṇāt kathaṃcid upapadyetāpi | tad eva durupapādam ity uktaṃ purastāt | naivaṃ truṭitavikalpajālena parāvṛtticaturaprajñāsahāyā gṛhyante | ko vā vedamūlatayā smṛtīnāṃ prāmāṇyaṃ brūyāt | saṃpradāyāvicchedād vedavat smṛtayo 'pi svatantrā yataḥ | na ca pūrvābhihitadoṣaprapañcanam | granthanityatvānabhyupagamāt | granthena ca nātīva prayojanaṃ, smārtakriyānuṣṭhānarahitakālābhāvāt | yathaiva hi kṛṣyādayo viśiṣṭaphalopāyānvitatvena lokata upalabhyante, tathāṣṭakādayo 'pi yataḥ | iyāṃs tu viśeṣaḥ: saṃnikṛṣṭaphalāḥ kṛṣyādayaḥ | aniyataphalāś cāṣṭakādayaḥ | na caitāvatā laukikatvaṃ śakyaṃ vaktum | asmād eva vivekāvadhāraṇāt | pramāṇāntarataḥ sa viveko bhrāntyāpīti cet, na | pramāṇāntarasya nirākṛtatvād dṛḍhatvāvagateś cābhrāntiḥ | bhrāntikalpane cāveda eva vedatayā gṛhīta ity apy āśaṅkyeta | yathaiva vedo 'yam iti buddhir laukikatve 'pi vācakatvasmaraṇān na bhrāntir ity ucyate tathāṣṭakādyupāyaphale svarūpaniyamo 'pīty avagantavyam | na ca parokṣatvāt phalasādhanaśakter alaukikatvābhidhānaṃ, śabdaśaktivat | pratipattyanyathānupapattyā seti cet, tad atrāpi samānaṃ dṛḍhatvāt pratyayasya | yathaiva hi śabdāḥ pratyāyakatvena śaktikalpanānimittaṃ, tathā nirūḍhapratipattihetavo 'rthā apīty adoṣaḥ | kasya vātra parokṣatā | aṣṭakādayas tāvat puruṣāntarair anuṣṭhīyamānāḥ pratyakṣatvenāśeṣāṅgā upalabhyante | tatra ca vedaśabdavad aṣṭakādiśabdavyutpattiḥ | viśiṣṭakāryanimittaṃ ca tadanuṣṭhānam iti svarūpavad anuṣṭhātṛbhya evāvagamyate | tatprasiddhyanupapattikalpite ca saṃbandhini bodhakaśaktivat pravṛtter avyāghātaḥ | tasmāt svātantryaṃ smṛtīnām ity uktam | tathā cāha |

                    	agranthakānāṃ arthānāṃ cakāropanibandhanam |[^1] iti |

āmnāyaś ca: "yady ukto bhūr" ityādyupakramya, "yajuṣṭas sāmataḥ" ity uktvā, "yady avijñātam" ity[^2] āha | smārtaṃ cāvijñātam iti saṃpradāyaḥ | tac ca vedamūlatve saty anupapannam, sarvathāvijñānāsambhavāt | na hi vidyamānamūlaṃ nirūpyamāṇe 'vijñātam iti śakyaṃ vaktum | puruṣāntarāpekṣayā tv avijñāne 'tiprasaṅgaḥ | svātantryapakṣe tv avirodhaḥ |

        	sāhasika, maivam | rājanvān janapadaḥ | na khalu sadbhiḥ parigṛhītā nāryaḥ svatantrā bhavanti | na hi laukikam anuṣṭhānaṃ pramāṇarahitaṃ smṛtyarthasatattvāyālaṃ bhavitum arhati | mā bhūc caityavandanādikriyāsv api tathātvam | avedavidāṃ tadanuṣṭhānād vaiṣamyam iti cet, kiṃ vā svātantryavādināṃ vedavidbhiḥ prayojanam | na khalu vedo vedavitparigrahāt pramāṇam | nāpi lokanibandhanāḥ kṛṣyādayo vedavidapekṣāḥ | sāṃdṛṣṭikaphalās ta iti cet, anyathā vā kathaṃ lokanibandhanatvam | na hy asāṃdṛṣṭikam artham āgamānapekṣo lokaḥ pratipattuṃ kṣamaḥ | atha vācakaśabdaval lokavyavahārādhīnatocyeta, tad asat | tatrārthapratyayānupapattiḥ kalpanāmūlam | iha tu kiṃ nopapadyate | vyavahārasya caityavandanādiṣv api darśanāt | na cābhiyuktamanvādismaraṇād viśeṣopapattiḥ, vyavahāramūlatve 'sadāgamair aviśeṣāt | <span style="text-decoration:underline;">nanu</span> ca vedas tāvat pramāṇam ity uktam | tadvihitadarśapūrṇamāsādyanuṣṭhātāraś ca dharmaṃ praty abhiyuktāḥ | te cāṣṭakādinām anuṣṭhātāraḥ | tenetaravyavahārād vaiṣamyam | <span style="text-decoration:underline;">maivam</span>, viparyayeṇa sutarām asyopapatteḥ | vedavidāṃ hi tenaiva nirākāṅkṣatvān na vyāvahārikadharmādaraḥ | parityaktavedamūlavyavahārāṇāṃ tv ananyagatikatvād vyavahāre sulagnatā | astu, teṣām api kāryateti cet, suśliṣṭam evaṃ sati prāmāṇyam |

        	evaṃ tarhi codanārthānuṣṭhātṛvyavahārasāmānyād eva tatpravṛttisamarthaṃ kāraṇam anumīyatām | <span style="text-decoration:underline;">nanu</span> tad eva nāstīty uktam | ata evānumīyate | kim asad apy anumīyate | na hy anumāpakaliṅgasaṃbhave saty asad iti śakyaṃ vaktum | kiṃ punas talliṅgam | traivarṇikānām asāṃdṛṣṭiko vyavahāraś codanāmūlo dṛṣṭaḥ | tathāvidhaś cāyam | tasmād atrāpy asti codanā mūlabhūteti | nāpi tadvad upalabdhiprasaṅga ity evaṃ viśeṣaṇaviruddhatvam, adarśanasyābādhakatvāt | itaravyavahāre tu vyāptyabhāvād vaiṣamyam | kim anupalabhyamānaiva codanā vyavahāraṃ pravartayati | kim anayānupayujyamānavicāraṇayā, sarvathā pravartayati | na cānupalabdhiḥ sāmānyato viśeṣataś cānumānāt | niyatakāraṇāni hi kāryāṇi tathaiva svakāraṇāny apy avagamayanti | evaṃ ca vidhyarthānuṣṭhānam upapadyate | svātantrye tu kriyānuṣṭhānam | tatra ca phalābhāvaprasaṅgo 'nantarotpādanānanvayaphalānām | na ca saṃskārotpattidvāreṇa kālāntare phalotpādakatvam iti śakyaṃ vaktum, laukikābhidhānavyāghātāt, kalpanāhetvabhāvāc ca | ato 'yam eva pakṣa śreyān | darśanāni cātrāpy upapadyanta eva |

        	nāyaṃ pakṣo nirvahaṇīyaḥ | na khalu prameyagamyāni pramāṇāni bhavanti | anuṣṭhānānupapattyā hi kāraṇaṃ kalpayataḥ kuto 'nuṣṭhānam | na hi prāk kāraṇakalpanāto 'nuṣṭhānasiddhiḥ | tatsiddhau mudhā kāraṇakalpanā | athocyeta puruṣāntarastham anuṣṭhānaṃ dṛṣṭvā tadanupapattyā kāraṇam anumāya tato 'nuṣṭhānapravṛtter adoṣa iti | tad ayuktam | na hi puruṣāntarānuṣṭhānānupapattiḥ, tasya siddhatvāt | yad apy anumānam uktaṃ kartṛsāmānyād iti, tatrāpi hetor aprayojakatvam | na hi darśapūrṇamāsādīnāṃ traivarṇikānuṣṭhānād dharmyatvam, api tu vedavihitatvāt | na caiṣāṃ tad asti | athāsāṃdṛṣṭikaṃ tadanuṣṭhānaṃ dharma iti | tad api vyabhicāri | avaidikatve 'pi viguṇadharmānuṣṭhānadharśanāt | bhrāntes tad iti cet | evaṃ saty atrāpi bhrāntyupaplavād vyabhicāraḥ | athābādhībhāvād abhrāntir ity ucyeta, tad apy asiddham | vedaviruddhe hi smṛtyarthe 'bādhādarśanāt | atha yatra tadabhāvas tat pramāṇam ity ucyeta, tad api duradhigamam | sarvaṃ cāvedavihitṃ tadviruddham evānuṣṭhānam asāṃdṛṣṭikam | ato 'yam apy asāraḥ pakṣaḥ | "sa sarvo 'bhihito vede" (MDh 2.7) ityady asaṃbaddhaṃ syāt | pramāṇarahitakāraṇakalpanāyāṃ tv andhaparamparā | nyāyokte tu darśanānām ātmalābhaḥ | "vacanāni tv apūrvatvāt" (PMS 3.5.21) ity asyāyam aviṣayaḥ | anayā diśā paricodanīyaṃ prapañcanīyam | sarvathā tu smṛtīnām aprāmāṇyaṃ mūlakāraṇānupalabdhau smṛtitvād vandhyādauhitrasmaraṇavat |

        	atrābhidhīyate | naivaṃ svotprekṣitavikalpajālaiḥ smṛtīnām aprāmāṇyāropaṇaṃ yuktam | svayaṃ hi manvādibhir uktaṃ "sa sarvo 'bhihito vede" (MDh 2.7), "vedo dharmamūlam" (GDh 1.1) "āmnāyaprāmāṇyād ācāraḥ," "dvitīyas tadanuvyākhyā smārtaḥ" (cf. BDh 1.1.1–3), vedaḥ smṛtiḥ sadācāraḥ" (MDh 2.12) ityādi | na caivaṃrūpābhyupagamātikrameṇa mūlāntarānveṣaṇaṃ yuktam | yuktaś cāyam abhyupagamo 'sminn arthe pramāṇāntarābhāvāt, "codanālakṣaṇa eva dharmaḥ" iti (cf. PMS 1.1.2) niyamo yataḥ | na ca bhrāntyādikalpanopapattiḥ, vedavitparigrahavirodhāt | nāpy anyamūlatve tatparigrahopapattiḥ caityavandanādivat | bhrāntyādikalpane vā vede 'py avedatāprasaṅgaḥ | na cāsaṃbhāvyaṃ vedamūlatvaṃ, "vedavido hi manvādayaḥ" iti smaraṇāt | na caitad bhrānteḥ, smartṛtvasmaraṇavat | ataḥ sūktaṃ vedamūlatvam | āha ca |

                    	bhrānter anubhavāc cāpi puṃvākyād vipralambhanāt |

                    	dṛṣṭānuguṇyasādhyatvāc codanaiva laghīyasī || iti | (TV II: 74)

<span style="text-decoration:underline;">nanu</span> tad eva vedamūlatvaṃ durupapādam ity uktam | uktā hi sarvathā vedasya mūlatvānupapattiḥ | <span style="text-decoration:underline;">na tat</span> samyag uktaṃ pramāṇato hi mūlatvopapatteḥ | upalabhyate hi smṛtīnāṃ tanmūlatvam | vidhyarthānyathānupapattilabhyatvāt | tathā hi "svādhyāyo 'dhyeyaḥ" ity ukte, "vidyāṃ cādhyāpayet" iti dvayasyānupapattyānyo vidhis tatra praklapyate | "vidyām adhyāpayet" iti hi vidhir ātmopapādanāyādhyayanaṃ prayuṅkte | adhyayanvidhir api tatprayuktyaivopapannānuṣṭhāno 'dhikārāntarakalpanām antareṇaudāsīnyaṃ pratipadyate | na cādhyāpayitādhyetāram anupanīyādhyāpayituṃ kamaḥ | tatra vidhidvayopapattyarthaṃ vidhyantarānumityā "brāhmaṇādīn upanayīta" iti | evaṃ vedārthāvagatyuttarakālaṃ vidhidvaye caritārthe saty anantaraṃ prajotpādanavidhyapekṣāyā patnyabhāve tadanupapatteḥ kāmaikasādhanatvāc ca "lakṣaṇyāṃ striyam udvahet" iti (YDh 1.52) vidhyantarotthānam | agnihotrādyanuṣṭhānasya ca patnyapekṣatvāt tatsaṃnidhānāc ca "tayā saha yajeta" ity anatikramaṇavidhyudayaḥ | tathā "ṛtāv upeyat" (GDh 5.1) ityādi | tatra tatra pradhānopapādakā vidhayaḥ sādhikārā anayaiva diśā kalpanīyā | tathāṅgasaṃbandhaḥ pratyakṣair ānumanikaiś ca śrutyādibhir adhyavaseyaḥ | nipuṇatas tu granthavyākhyāyām eva pradarśayiṣyāmaḥ | na caivaṃ sati duḥśliṣṭatā smṛtiprāmāṇyasya |

        	<span style="text-decoration:underline;">nanu</span> evaṃ saty arthagamyā smārthā vidhayaḥ prasajyante | tad yatha | "juhuyāt sarpiṣā" ity ukte "sruveṇāvadyati" iti ca "ājyaṃ sruveṇa gṛhṇīyāt" iti vidhyantarodayaḥ | yathā hi caturavattaviśiṣṭaḥ saripiṣā homo 'vadānasamarthadravyaviśeṣāpekṣaḥ sruvādyākāṅkṣati, tathā "sruveṇāvadyati" iti sruvavidhiḥ svaśaktyanusārād dravadravyaviṣayatayopaplavamānas tadviśeṣābhimukhatā cālocya vidhyantaram āvir bhāvayati "sruveṇājyaṃ gṛhṇīyat" iti | evañjātīyakāḥ sarve vidhayaḥ smārtāḥ prasajyeran |

        	<span style="text-decoration:underline;">maivam</span>, eśā viniyogamātrāvasāyitvāt | yo hy utpādakḥ padārthasyānuṣṭhāpako vā syāt, sa evopadeśakāraṇam | na tūtpannaidamarthyamātraniyāmako 'pīty avirodhaḥ | <span style="text-decoration:underline;">evaṃ</span> tarhi smṛtiviniyuktānām apy asmārtatvaprasaṅgaḥ | <span style="text-decoration:underline;">na</span>, smṛteḥ padārthotpādakatvena vaiṣamyāt | kā vārtāṣṭakādiṣu | na tadabhāve kasyacid vider anupapatiḥ | svādhyāyādhyayanavidher mantrāṇāṃ copapannatvāt | <span style="text-decoration:underline;">ucyate</span> | atrāpy aṣṭakādisamākhyātamantravān svādhyāyādhyayanavidhir nopapadyate | na hi japayajñādyanvaye sati samākhyānopapattiḥ | na ca spaṣṭataraviniyogopalabdhiḥ, yadbalenākhyāyā bādhaḥ | śakyate ca mantrair dravyadevatāsaṃyogo 'dhikārahetutvaṃ ca pratipādayitum | tadyuktādhyayanavidhyanupapattitaś ca kāryatāvamagaḥ | aṅgānvayaprakāras tūkta eva | <span style="text-decoration:underline;">nanu</span> evaṃ samākhyānābhedād aśeṣair mantrair ekam evāṣṭakākarmānumīyeta | <span style="text-decoration:underline;">maivam</span>, sāmarthyabhedāt | svaśaktyā hi mantrāḥ karma pratipādayanti | na caikakarmapratipādanaśaktir asti | ataḥ siddho 'ṣṭakādikarmaṇāṃ bhedaḥ | na caivaṃ saty aśeṣaśākhādhigatāṣṭakādyanuṣṭhānam ekasyaiva syāt | na khalv ekaśākhādhigatakriyānuṣṭhāne tadakaraṇanimittapratyavāyo na parihṛtaḥ syāt | paṭhyamānatve hi karmaṇāṃ bhinnānāṃ samānanāmnām apy ekakriyāyām akṛtī syāt, kartavyatāvagateḥ samānatvāt, prayojanaikyānavagamāc ca | anumeyatve tad anupapannam, aṣṭakādyabhinnakālasaṃbandhinas tadanusāreṇa prayojanasyābhedāt | avagatakālādisaṃbandhāvirodhena hi prayojanaṃ kalpanīyam | tac cānekakarmānuṣṭhāne 'nupapannam | na hy ekasmin kāle 'nekakarmānuṣṭhānopapattiḥ | na cānumeyatve pūrvāhṇādikālasyāṅgatvakṛtaḥ kaścid viśeṣo 'sti, paṭhyamānavat | kiṃ ca paṭhyamānaṃ karmātmānaṃ kārayitum akriyāyāṃ pratyavāyaṃ kalpayati | kālpanikaṃ punaḥ paṭhyamānany athānupapattyā kalpyeta | tac ca kalpyakarmānanuṣṭhānanimittadoṣakalpanām antareṇaivopapannam iti na kalpanāvasaro 'sti | atha kḷptakarmānuṣṭhānāvagamānupapattyā kalpyeta, tadaivaṃrūpā kalpanā syad: yo hy asmin kāle 'ṣṭakākhyaṃ karma na kuryāt sa pratyaveyād iti | evaṃ sati tadākhyaikakarmakaraṇe 'pi kṛtī syāt | na caikaikatra kalpanāhetusadbhāvād anekakalpanāprasaṅga iti śakyaṃ vaktum | tasyaikakalpanāyām apy avirodhāt | athāgṛhyamāṇaviśeṣatvād anekakalpanam ity ucyate | tad ekaśākhāpaṭhyamānaviṣayatvād ekaikaśākhādhigatatve 'nupapannam | na hi bhinnaśākhādhigatatve 'py agṛhyamāṇaviśeṣatāsti | paṭhyamāne 'py etat samānam iti cet | na, tasya svamahimnaivānuṣṭhāpakatvāt | iha tu svarūpasyānyato 'dhigater vaiṣamyam | kiṃ ca, anuṣṭhānopapattyarthā kalpanā | na caikakartṛviṣayatayā sarvakarmānuṣṭhānābhyupagame tadupapattiḥ | na hi svahetuvirodhinyaḥ kalpanāḥ saṃbhavanti | pratyakṣādhyayane tv aprādhānyāt kālasya prasaktāv api virodhaḥ parihriyeta, na tv anumeyatve 'pi | ataḥ sūktam ekakaraṇe 'pi kṛtī syād iti | virodhādarśanāt tu catasro 'ṣṭakāḥ kriyanta ity anavadyam | evaṃ ca sāmānyataḥ kāryāvagamaḥ | kvacic ca pratyakṣato 'pi paṭhyamānatvena sāmānyataḥ kāryāvagatau mantrārthavādā viśeṣasamarpakā bhavanti | tāny api smṛtimūlāni | yathā, "etad u khalv addhā tapaḥ yad ahiṃsā yad damo yad dānaṃ yad atithisaparyā | atha paramaṃ tapo bhūtānām yad anujighṛkṣā tasmād evaṃvit sarveṣāṃ bhūtānām addhaivopakuryād" iti brāhmaṇam | addhopakāraś ca dṛṣṭakāraṇarahita upakāraḥ | tadapekṣitaprakāraviśeṣo mantrārthavādair anyaparair api pratipādyamāno nāpeśalaḥ | yathā, "sthalayodakaṃ parigṛhṇanti" iti taṭākādikaraṇam | "dhanvann iva" (RV 10.4.1) iti ca prapākaraṇam | yat tu phalavat prayogāntargateḥ kalpyamānasyāpi tādarthyam iti | talliṅgena prakaraṇasya bādhyamānatvād acodyam | yamaniyamās tu prāyaśaḥ pratyakṣamūlā eva | yatra punaḥ pratyakṣaṃ tadanupapattau kḷptaṃ vā na sāmānyakaraṇam asti, tatrāpy anyaparatvān mṛṣārthatvena copapannatvān na mantrārthavādāḥ svānvitapadārthasatyatābhājo bhavanti | tenāsadāgamair vaiṣamyam | smṛtayo 'pi ca tadrūpā eva bādhyante | na caitāvatā samūlatve 'pi tanmithyātvakalpanety alaṃ prasaṅgena | sarvathā vedamūlatvaṃ smṛtinām upapannam | śakyate caiva sati smṛtīnām avijñātatvaṃ vaktuṃ, kālpanikatvāt | kalpanānimittam evargvedādayaḥ, na vyapadeśakāraṇam | tathā ca manuḥ: "sa sarvo 'bhihito vede" (MDh 2.7) ityādyabhidhānamantraṃ bruvan kalpyatvād vidher vedavyapadeśo nāstīti darśayati, āpastambaś ca "brāhmaṇoktā vidhayas teṣām utsannāḥ pāṭhāḥ prayogād anumīyante" (ĀpDh 1.12.10) iti vadaṃs teṣāṃ mūlasatyatām | utsannā iva prayogād anumīyanta ity arthaḥ | smārtavyapadeśānāditā caivam upapadyata ity eṣā dik | virodhe caiva bādha upapannataro bhavati | anyathā tu virodhe vikalpaḥ syāt | na ca bhavatv iti sakyaṃ vaktuṃ, śiṣṭānabhyupagamāt | <span style="text-decoration:underline;">nanu</span> viparītaḥ śiṣṭābhyupagamaḥ | na khalu smṛtiviruddhaṃ śrutyuktam apy ādriyamāṇā dṛśyante | tathā hi |

                    	govadhaṃ nānumanyante śrutyuktam api tadvidaḥ |

                    	tasyopapātakaśraiṣṭhyaṃ smṛtau yasmād udāhṛtam ||

                    	karaṇaṃ ca śruter jñātaṃ jyotiṣṭomādikarmaṇām |

                    	steyādyarthārjanenāpi na tat smṛtivirodhataḥ ||

                    	maivaṃ na khalu śiṣṭānāṃ kvacit smṛtivirodhataḥ |

                    	śrutyuktārthānanuṣṭhānaṃ dṛḍham alpīyasām api ||

                    	na hi cchāgavadhaṃ tajjñā na kurvanti nivāritam |

                    	avāritaḥ sa cet smṛtyā govadho 'pi hi tatsamaḥ ||

                    	smārtā hi vidhayaḥ sarve śrutyuktavyatirekiṇaḥ |

                    	tena smṛtiviruddhatvaṃ nānanuṣṭhānakāraṇam ||

                    	smārto 'pi govadho 'sty arghyam arhayet prathamaṃ gavā |

                    	nityāni cāṣṭakādīni hetus tadakṛtau ca yaḥ ||

                    	vedamūlabalaṃ vāpi bhrāntir vā vaidike ca saḥ |

                    	na tu smṛtibalāc chiṣṭā na kuryuḥ karma vaidikam ||

                    	ardhāstamita āditye prārabhyārkṣavibhāvanāt |

                    	japaḥ smṛtyuditas tyakto virodhād agnihotribhiḥ ||

                    	anuṣṭhānānanuṣṭhāne kāraṇaṃ na balābale |

                    	mā bhūd dharmaḥ kharārūḍhāvastrasañchādanady api ||

                    	vedam eva tv adṛṣṭārthe pramāṇaṃ manyate manuḥ |

                    	pramāṇaṃ paramaṃ dharme śrutir ityadibhāṣaṇāt ||

                    	manyante cātidaurbalyaṃ smartāraḥ śrutitaḥ smṛteḥ |

                    	dharmamūlatayā vedaṃ vadantas tadvidām iti ||

                    	tena vedaviruddhāyāḥ smṛter bādha iti sthitiḥ |

                    	śrūyamāṇaviruddhatvāt kalpanānupapattitaḥ ||

                    	pratyakṣo 'py upakārādividhiḥ sāmānyagocaraḥ |

                    	yāyād ālocya daurbalyaṃ viśeṣaviṣayāṃ smṛtim ||

                    	vidhyarthān anyathābhāvakḷptyaiḥ prāyo vidhāyakaiḥ |

                    	dṛṣibhir bahudhā bhinnaiḥ smṛtayaḥ saṃpravartitāḥ ||

              	pratyakṣataḥ kalpanayā ca samyak siddhasya sāmānyavidhāyakasya |

              	mantrārthavādair vidhibhiś ca kuryād dṛśyānumeyaiḥ paripūraṇāni ||

              	itthaṃ ca gāḍhaṃ nṛkṛtatvapaṅkaṃ vidhūya darmākhyahiraṇyamālā |

              	āmnāyasūryāṃśuvikāsitāni bibharti vidhyarthasaroruhāṇi ||

                    	evaṃ prāmāṇyam ālocya vedamūlatayā smṛteḥ |

                    	te sarvārtheṣv amīmāṃsye ity āha bhavān manuḥ || 7 ||

 

_<span style="text-decoration:underline;">nanu</span> evaṃ sati "dharmamūlam idaṃ smṛtam" iti vacanād arthāder mūlaṃ_[^3]_ na prāpnoti | <span style="text-decoration:underline;">maivam</span> | dharmapadasya pradarśanārthatvāt | athāpi dharmamātra eva dharmapadaṃ syāt | tathāpy arthakāmau tāvac chāstraniyatau dharmyāv eva | apavargasyānyatvam iti cet | tad apy asat |_

 

**              	ijyācāradamāhiṃsādānasvādhyāyakarmaṇām |**

**              	ayaṃ tu paramo dharmo yad yogenātmadarśanam || 1.8 ||**

 

ijyeti yāgādīnāṃ vaidikānām upalakṣaṇam | ācāra iti smārtānāṃ sopanibandhānām anupanibaddhānāṃ ca | dama indriyasaṃyamaḥ | ahiṃsā yajñādyātatāyivyatirekeṇa | dānaṃ prasiddham | svādhyāyo brahmayajñaḥ | eṣāṃ karmaṇāṃ dharmyatvaṃ yady api prasiddhaṃ, tathāpy alpadharmo 'yaṃ, dhāraṇālpatvena yogasyāpauṣkalyāt | ayam eva paramo dharmaḥ yad yogenātmadarśanam | manovṛttisaṃnirodho yogaḥ | tena yad āñjasyenātmadarśanaṃ tad evātyantikadhāraṇatvena paramo dharmaḥ | tasmāt siddham arthādīnāṃ śāstrāvaseyatvam | kasmāt punaḥ śrutismṛtyantargatatve 'pi damādīnāṃ pṛthag upanyāsaḥ | smārtatvapradarśanārthaḥ | ācāraḥ smārtānāṃ grāhakaḥ, tāni punar damādīny api | ata eva brahmayajño 'py atraivodāhṛtaḥ | pratyakṣaśrutipāṭhe 'pi smārtatvād gāthādilakṣaṇaḥ śūdrasyāpi kathaṃ syād iti | sarvādhikārārthaṃ vā damādīnāṃ pṛthag vidhānam | ācāraśabdena tv aṣṭakādīnāṃ traivarṇikārthānām grahaṇam | tathā cāhuḥ |

                    	ahiṃsā satyam akrodhaḥ śaucam indriyanigrahaḥ |

                    	eṣa sādhāraṇo dharmaś cāturvarṇye prakīrtitaḥ || iti | (MDh 10.63)

satyam iti cātra vyāhṛtyupalakṣito brahmayajñaḥ parigṛhyate | satyavacanasyendriyanigrahād eva labdhatvāt | tathā ca vakṣyaty etat | "pañcayajñān na hāpayet" iti (YDh 1.120) | atha vā ijyeti saṃskāropalakṣaṇam | ācāra ity ātmaguṇānām | damādayas tūdāharaṇārthāḥ | samānam anyat | apavarganirūpaṇārthaś cāyaṃ ślokaḥ | tad etad ṛcāpy uktam: "tam evaṃ viditvā mṛtyum atyeti" iti (cf. VS 31.18) | smṛtiś cātmajñānaṃ prakṛtyāha:

                    	tad dhy agryaṃ sarvavidyānāṃ prāpyate hy amṛtaṃ tataḥ | iti | (MDh 12.85)

sarvaṃ caitat śrutismṛtyavaseyam iti tayoḥ sūktaṃ dharmamūlatvam || 8 ||

 

_<span style="text-decoration:underline;">nanu</span> ca śrutismṛtyor abodhakatve 'pi puruṣasāmarthyāpekṣayā pratibhānato 'rthaniyamaḥ | tathā khalv ekasmād eva vākyād anyathā cānyathā ca pratipannā dṛśyante | kathaṃ caivaṃ sati dharmanirṇayaḥ | tad uktam: "dharmasya tattvaṃ nihitaṃ guhāyām" iti _(MBh 3. App. 32.67) _| <span style="text-decoration:underline;">satyam</span> evaṃ, yadi nirṇayopāyo na syāt | asti hy upāyaḥ |_

 

**              	catvāro vedadharmajñāḥ parṣat traividyam eva vā |**

**              	sā brūte yaṃ sa dharmaḥ syād eko vādhyātmavittamaḥ || 1.9 ||**

 

catvāra iti niyamaḥ pañcādivyāvṛttyarthaḥ, mahāsamavāye niścayakleśāt | vedavido dharmaśāstravidaś ca vedadharmajñāḥ | pārārthyāc ca jñānasya na tanmātrāvasāyinaḥ | kiṃ tarhi, jñānino 'nuṣṭhātāraś ca te savivekāḥ pariṣat | traividyaṃ vā | trayī vidyā ṛgyajuḥsāmalakṣaṇā yasmin, tat traividyam | traya ṛgyajuḥsāmapāragā ity arthaḥ | puruṣasaṃkhyāniyamāc cārthavavedādhyayanam aviruddham | asmiṃś ca pakṣe ye prativākyaṃ śrutismṛtyor mūlamūlibhāvaṃ jānanti, te gṛhyante | evakāras tv apyarthaḥ | sa ca saṃbhāvanāyām | vāśabdo 'bhyarhitatvena vikalpadyotanārthaḥ | trayo 'pi yadi bhavanti dvau vā yadi syātām eko 'pi vādhyātmavittamaḥ | sa hi samyag vettānanyathāvaktā ca | tathā coktam |

                    	eko 'pi vedavid dharmaṃ yaṃ vyavasyed dvijottamaḥ | iti | (MDh 12.113)

ātmayājino 'pi gṛhasthā brahmavido naiṣṭhikāś ca brahmacāriṇaḥ vanasthāś ca | tadartham adhyātmavittama ity uktaṃ parāśramābhiprāyam | <span style="text-decoration:underline;">nanu</span> etad ayuktaṃ, sa khalu "hiṃsānugrahayor anārambhī" iti (GDh 3.24–5) | ko vā tam ārambhiṇam āha | abhigamya tu saṃśaye pṛṣṭaḥ so 'pi brūyad ity uktam asmābhiḥ | tathā ca vyāsaḥ |

                    	sarvabhūtagaṇādrohī cared avyaharann api |

                    	pṛṣṭo 'nyaiḥ sādhubhir brūyāt pṛcched anyāṃś ca saṃśaye || iti |

yat tu "prāg uttamāt traya āśramiṇaḥ" iti (GDh 28.49), vaikhānasābhiprāyaṃ tad bhikṣoḥ samavāyapratiṣedhād daśāvarādiviṣayaṃ draṣṭavyam | tatrāpi tu yadi kaścit svaniyamātilaṅghanena samaveyāt tataḥ pariṣat saguṇaiva | tathā cāṅgirāḥ |

                    	brahmacāryāśramād ūrdhvaṃ traya āśramiṇaḥ smṛtāḥ |

ity āha | vāśabdadvayāc ca dvau vety uktam | pūrvāpekṣayā ca tau prakṛṣṭaguṇau draṣṭavyau | tathā cāhuḥ |

                    	catvāras tu trayo dvau vā yad vaikaḥ syād aninditaḥ |

                    	yatīnām (?) agryavidyānām eko 'pi pariṣad bhavet || iti |

sā pariṣad anyonyaṃ vimṛśya samyag avadhārya yad brūte sa dharmaḥ syāt | sa nirvicikitsyo dharma ity avagantavyam | tathā ca gautamaḥ: "yac cātmavanto vṛddhāḥ samyagvinītā ḍambhalobhamohaviyuktā vedavida ācakṣate tat samācaret" iti (GDh 9.62) | śaṅkho 'py āha: "śrutivirodhe traividyasamavāyeṣu nirṇayaḥ" iti, "yathāvalepaṃ śāstratas te 'nubrūyuḥ" iti ca | yat tu pañcāvarā daśāvarā vā pariṣad dharmapravaktṛbhir uktā, sā mahāpātakādiprāyaścittaviṣayā draṣṭavyā, śuddhyaśuddhyos tatra prakāśyatvāt | yā tv ekaviṃśatyā śatena aṅgirasābhihitā, sā kila bhūyāṃso brāhmaṇāḥ, te yat brūyus tat tathaiva bhavatīti śraddhāmātreṇeti mantavyā, gāyatrīmātrasāraiś cīrṇavratair api dharmasya nirṇetum aśakyatvāt | pūrvoktapariṣatpraśaṃsārthaṃ vā, aviduṣāṃ nindārtham | tathā coktam, "netare tu sahasraśaḥ" iti (BDh 1.1.9) | guṇavidviṣayatve vā kāryagauravajñāpanārtham | yat tu,

                    	rājñāṃ (tu) saiva dviguṇā vaiśyānāṃ triguṇā smṛtā |

iti, tat kṣatriyavaiśyayoḥ prāyaścittadāne yatnātirekārtham, āpadviṣayaṃ vā, prāyaścittasya vāvaśyakāryatājñāpanārtham, pariṣadi vācāvedananiyamārthaṃ vā | yat tu kṣatriyādiprāyaścittadāne purohitādyadhikāraḥ, anyeṣāṃ ca prāyaścittam iti, tat prāyaścittaprakaraṇe vakṣyāmaḥ | sarvathā pariṣadi dharmanirṇayaḥ | alpāpi ca prakṛṣṭaguṇā pariṣat praśastety ācāryābhiprāyaḥ | nyāyamūlatvāt pariṣannirṇayārthasmṛter anekārthatvam aviruddham | anayaiva diśā vivekaḥ kāryaḥ || 9 ||

 

**iti upodghātaprakaraṇam |**

 

**atha brahmacāriprakaraṇam |**

 

_uktaṃ dharmādīnāṃ svarūpaṃ pramāṇaṃ ca | idānīṃ tatsādhanāni vācyāni | tatra ca kriyāmātrasādhāraṇyāt kartuḥ pūrvam abhidhānaṃ yuktam ity ata āha |_

 

**              	brahmakṣatriyaviṭśūdrā varṇās tv ādyās trayo dvijāḥ |**

**              	niṣekādyāḥ śmaśānāntās teṣāṃ vai mantrataḥ kriyāḥ || 1.10 ||**

 

brāhmaṇakṣatriyavaiśyaśūdrāś catvāro varṇā iti vyavahārārthā paribhāṣeyam | tu śabdo 'pakṛṣyāvadhāraṇārtho vyākhyeyaḥ | ādyās trayo dvijā itīyam api saṃjñā pūrvavat | <span style="text-decoration:underline;">nanu</span> cādyā dvijā ity etāvad vācyaṃ, bahuvacanāt tritvāvagateḥ | <span style="text-decoration:underline;">satyam</span> evaṃ | rathakāravyāvṛttyarthas triśabdaḥ | yat tu smṛtyantare rathakārasyopanayanasmaranaṃ, tad ādhānādhikṛtatvād bhrānter ity avaseyam | vikalpo vāstu | nety ācāryaḥ | teṣāṃ dvijātīnāṃ niṣekād ārabhyāsthisaṃcayanād mantrataḥ kriyā bhavanti | śāstrataḥ ity arthaḥ | tṛtīyārthe pañcamī draṣṭavyā | vaiśabdo hetvarthaḥ | yasmān mantrārhaṃ teṣām upanayanākhyaṃ janma, tasmān mantravatyaḥ kriyā bhavantīti || 10 ||

 

_kāḥ punas tāḥ kriyāḥ, kasmin kāle kartavyā ity ata āha |_

 

                    	**garbhādānam ṛtau puṃsas savanaṃ spandnāt purā |**

**              	ṣaṣṭhe 'ṣṭame vā sīmanto māse 'to jātakarma ca || 1.11 ||**

 

garbhādhānākhyaḥ prathamaḥ saṃskāro niṣekalakṣaṇaḥ | sa cartau kāryaḥ | sāmarthyād ṛtur vakṣyamāṇo na vasantādikaḥ | puṃsavanākhyo dvitīyaḥ saṃskāraḥ | sa ca prāg garbhaspandanāt | tathā ca pāraskaraḥ: "atha puṃsavanaṃ purā spandanāt" iti (PārGṛ 1.14.1) prathamakalpam āha | ṣaṣṭhe garbhamāse 'ṣṭame vā sīmantonnayanākhyas tṛtīyaḥ | ataḥ paraṃ nāmnaivāgatakālaṃ jātakarma bhavati | caśabdāt soṣyantīkarma ca | tathā cāha: "soṣyantīm adbhirabhyukṣati," "jātasya kumārasya ca" iti (PārGṛ 1.16.1, 3) | ete ca saṃskārāḥ kārtsnyena gṛhyād avagantavyāḥ | pratigarbhaṃ cāpasīmantonnayanāḥ pravartante,[^4] tasya strīsaṃskāratvāt | tatsaṃskāratvaṃ ca "sīmantam ūrdhvaṃ vinayanti" iti (PārGṛ 1.15.4) vacanāt | mantravarṇāc ca "ājīvaṃ phalinī bhava" iti (PārGṛ 1.15.6), sīmantinīti samākhyānāc ca | anyā ca smṛtiḥ: "sīmantonnayanaṃ puṃsavanavat prathame garbhe māse ṣaṣṭhe 'ṣṭame vā" iti (PārGṛ 1.15.1–2) | na ca tad evaṃ neyaṃ prathame garbhe māsaniyamārtham iti, śrutibādhaprasaṅgāt | na ca strīsaṃskāratve 'pi garbhanimittatvād āvṛttir iti śayaṃ vaktum, prathamagarbhasyaiva nimittabhāvāt | kāryaśūnyatvāc cānāvṛttiḥ | garbhādhānaṃ tv arthād evāvartate | liṅgāc ca puṃsavanam | soṣyantīkarma tu sukhaprasavārthatvāt | ato 'vaiṣamyam | ataḥ sūktam apasīmantonnayanā pravartanta iti | evaṃ ca samācarānugrahaḥ || 11 ||

 

_kiṃ cānyat |_

 

**              	ahany ekādaśe nāma caturthe māsi niṣkramaḥ |**

**              	ṣaṣṭhe 'nnaprāśanaṃ māse cūḍā kāryā yathākulam || 1.12 ||**

 

ekādaśe 'hani nāma kartavyam | evaṃ niṣkramaṇady api | tathā cāha: "caturthe māsi niṣkramaṃ karoti" iti (PārGṛ 1.17.5) | yat tu "daśamyām utthāpya brāhmaṇān bhojayitvā pitā nāma karoti" iti (PārGṛ 1.17.1), daśamyāṃ vyuṣṭāyām iti tatrārthaḥ | tathā cāha manuḥ |

                    	nāmadheyaṃ daśamyāṃ tu dvādaśyāṃ cāsya kārayet | iti | (MDh 2.30)

ānantaryārthaś cakāraḥ | daśamyāṃ vyuṣṭāyāṃ dvādaśyāṃ veti draṣṭavyam | aṃśajātatvenaikādaśyām iti noktam | tuśabdāc cāyam evādyaḥ kalpa iti dyotitam | atha tu daśamyām eveti tasyārthaḥ, tadā yasya prāg daśarātrāc chuddhis tadviṣayatvena draṣṭavyaṃ, sūtakavākyoparodhāt | ekādaśe tv aviśeṣeṇa prāthamakalpikaḥ | yathākulam iti cūḍābhiprāyam | yathā, "pañcacūḍā bharadvājāḥ" iti | kālas tv aṅgam | gurulāghavaṃ gṛhyād avagantavyam | atha vā kālābhiprāyam evaitaj jātakarmādiviṣayatvenāpi yojyam | yathā, janmāntaraṃ daśarātre vā jātakarma | ekādaśe dvādaśe vāhni, śatarātre puṇye nakṣatre vā nāmakaraṇam | daśarātre caturthe māse vā niṣkramaṇam | ṣaṣṭe māse saṃvatsare vānnaprāśanam | saṃvatsare sārdhe tṛtīye va cūḍākaraṇam | tat sarvaṃ yathākulaṃ vā kāryam, uktakālaṃ vā | dvirmāsagrahaṇaṃ tu chandaḥsamādhānārtham | ṛjv anyat || 12 ||

 

 

_kasmāt punar eṣāṃ saṃskārakarmaṇāṃ prayatnenaiva niyogato 'nuṣṭhānam | ucyate | yasmāt,_

 

                    	**evam enaḥ śamaṃ yāti bījagarbhasamudbhavam |**

 

mātāpitror janyasya vā niyatanimittatvād enasaś ca nirākāryatvāt prayatnenaivaṃ niyogataḥ karaṇam | garbhārthatve 'pi cākaraṇe mātāpitror eva prathyavāyaḥ | tathā cāha manuḥ |

                    	baijikaṃ gārbhikaṃ caino dvijānām apamṛjyate | iti | (MDh 2.27)

 

_kiṃ punar etāḥ kriyāḥ puṃviṣayā eva | nety āha |_

 

                    	**tūṣṇīm etāḥ kriyāḥ strīṇāṃ**

 

api kāryā iti śeṣaḥ, saṃskāryatvāviśeṣāt | etā iti sarvanāmno 'taśśabdāvacchinnajātakarmādiviṣayatvaṃ draṣṭavyam | garbhādhānādau tv aviśeṣaḥ | sukhaprasavārthatvāt tu soṣyantīkarmaṇaś caśabdāvagatasyāpi grahaṇam | <span style="text-decoration:underline;">nanu</span> evaṃ sati strīṇāṃ mantrahānāt tadyuktakarmādhikāro duḥśliṣṭaḥ syāt | vacanagamyatvād adhikārasyaitad acodyam |

 

_na ca strīṇām ātyantiko mantrābhāvaḥ | yadi nāma jātakarmādi tūṣṇīm |_

 

                                            	**vivāhas tu samantrakaḥ || 1.13 ||**

 

samantraka eva | tasmād avirodhaḥ | kāryābhāvāt tu napuṃsake saṃskāranivṛttiḥ | arthalakṣaṇās tu nāmakaraṇādayaḥ śūdrasyāpi pravartante | tathā ca manuḥ: "śūdrasya preṣyasaṃyutam" iti (MDh 2.32), avihitāpratiṣiddhatvāt | "mantravarjaṃ śūdrasya" iti śaṅkhaḥ | niḥśeṣato vā strīsamatvavacanād iti kecit | tat tu sāmānyatodṛṣṭatvāc chabdalakṣaṇe vyavahāre nādaraṇīyam | ete ca saṃskārāḥ strīṇām api brāhmaṇādīnām eteṣv eva kāleṣu bhavanti || 13 ||

 

_ataḥ paraṃ tu |_

 

                    	**garbhāṣṭame 'ṣṭame vābde brāhmaṇasyopanāyanam |**

**              	rājñām edādaśe saike viśām eke yathākulam || 1.14 ||**

 

<span style="text-decoration:underline;">nanu</span> etat pāriśeṣyād brāhmaṇasyaivopanayanam uktam "ādyās trayo dvijāḥ" iti | ayuktaṃ brāhmaṇagrahaṇam | atha brāhmaṇasya sata upanayanam, nopanayanād brāhmaṇyam iti jñāpanārtham ity ucyeta, tad api varṇaparibhāṣayaiva siddher asāram | <span style="text-decoration:underline;">ucyate</span> | hetvartham idam | garbhādhānāj janmano vāṣṭame varṣe brāhmaṇam upanayet | kasmāt | brāhmaṇatvād eva | evaṃ hy āmnāyaḥ: "gāyatro vai brāhmaṇaḥ, aṣṭākṣarā vai gāyatrī, tasmād aṣṭavarṣaṃ brāhmaṇam upanayīta" ityādi | evaṃ kṣatriyavaiśyaśabdāv api yojyau | hetvabhidhānaṃ tu śloke vasantādikālaprāptyartham | tathā cāmnāyaḥ: "brahma hi vasantaḥ, kṣatraṃ grīṣmo, viḍ varṣāḥ" iti (ŚB 2.1.3.5) | vasantādisaṃbandhaṃ ca brāhmanādīnām anyataḥ siddhaṃ hi śabdenānuvadan vasante brāhmaṇopanayanaṃ kāryam iti darśayati | yady apy etāny ādhānādau vākyāni, tathāpi hetvarthopapattyartham upanayanāpekṣitakālasamarpaṇam aviruddham | mantravarṇaś ca: "gāyatrī vāsantīti gāyatrīchando vasantād ṛtor niramimīta" iti | ayam eva tasyāpy arthaḥ | carakās tu spaṣṭatarāṇy upanayana eva paṭhanti | tathā ca āpastambas tāny evānukaroti: "vasante brāhmaṇam upanayīta" ityādi (ĀpDh 1.1.19) | śaṅkhaś ca: "vasanto grīṣmaḥ śarad iti kālāḥ" ity āha | vaiśyasya tu vikalpaḥ | vedādhyayanāyācāryasamīpe nayanam upanayanam | tad evopanāyanam ity uktaṃ chando'nurodhāt | tadarthaṃ vā karma | rājñām iti kṣatriyarājaśabdayor ekārthatvajñāpanārtham | ekādaśe 'bda upanayanaṃ kāryam iti śeṣaḥ | saike viśām iti | dvādaśa ity arthaḥ | eke yathākulam iti punarvacanāt paramatopanyāsaḥ | eke yathākulam icchanti, na vasantādau | vayaṃ tv aṣṭavarṣaṃ vasante brāhmaṇam upanayīteti | anulomānantarajānām apy eta eva kālāḥ mātṛjātīyavyapadeśāt "putrā ye 'nantarastrījāḥ" iti (MDh 10.14) manuvacanād draṣṭavyaḥ | liṅgasya ca vivakṣitatvāt strīṣv aprasaṅgaḥ | pratilomās tv anadhikṛtā eva | tathā ca gautamaḥ: "pratilomāt tu dharmahīnaḥ" iti (GDh 4.25) || 14 ||

 

_atha kim upanīyānantaraṃ veda evādhyāpayitavyaḥ, tādarthyād upanayanasya | evaṃ khalu prāpnotīty ata āha |_

 

**              	upanīya guruḥ śiṣyaṃ mahāvyāhṛtipūrvakam |**

**              	vedam adhyāpayet paścāc chaucācārāṃś ca śikṣayet || 1.15 ||**

 

tuśabdārthaś caśabdaḥ | upanayanānantaram eva na vedam adhyāpayet | kiṃ tarhi, paścāt | śaucācārāṃś cānantaram eva śikṣayed ity abhiprāyaḥ | tathā ca manuḥ |

                    	upanīya guruḥ śiṣyaṃ śikṣayec chaucam āditaḥ |

                    	ācāram agnikāryaṃ ca saṃdhyopāsanam eva ca || iti | (MDh 2.69)

yadā tv adhyāpayet, tadā mahāvyāhṛtipūrvakam | mahāvyāhṛtiśabdena tv oṃkāro vyāhṛtayaḥ sāvitrī ceti pratyetavyaṃ, smṛtyantarāt | yathāha manuḥ |

                    	oṃkārapūrvikās tisro mahāvyāhṛtayo 'vyayāḥ |

                    	tripadā caiva gāyatrī vijñeyā brahmaṇo mukham || iti | (MDh 2.81)

gautamīyaṃ tu sāmavedaviṣayam "oṃpūrvā vyāhṛtayaḥ pañca satyāntāḥ" iti (GDh 1.51) draṣṭavyaṃ, tatra hi "puruṣaḥ satyam" iti pañcānāṃ pāṭhāt | atha vā mahāvyāhṛtaya eva pūrvaṃ yasya vedasya sa mahāvyāhṛtipūrvakaḥ | sāpekṣatve samāsānupapatteḥ sāvitryabhāvaḥ | oṃkāras tv ādyantayor avirodhāt kartavya eva | "sravaty ānoṃkṛtaṃ pūrvam" (MDh 2.74) iti vacanāt | mānavaṃ tu vikalpena vyākhyeyam | oṃkārapūrvā vyāhṛtayo brahmaṇo mukhaṃ tatpūrvā vā sāvitrīti | tathā ca samācāraḥ | gurugrahaṇaṃ tu mukhyaṃ pitur upanetṛtvam iti | tathā ca śrutiḥ: "tasmāt putram anuśiṣṭaṃ lokyam āhuḥ" iti  (BāU 1.5.17) | śiṣyagrahaṇaṃ tu putratve 'py akhilaśuśrūṣāniyamārtham | kṣatriyavaiśyayor apy āpatkāle putropanetṛtvād gurutvam aviruddham | ācāryopanayanaṃ tu brāhamaṇasyānukalpaḥ | śaucam ācārāś ca śaucācārāḥ | śaucaṃ manovākkāyalakṣaṇaṃ trividham | apratirūpāsaṅkalpanaṃ manasaḥ śuddhiḥ, pāpmanetarasya viruddhatvāt | sādhuśabdaprayogaḥ satyavacanaṃ ca vācaḥ | tathā ca bhāradvājaḥ: "na mlecchabhāṣāṃ śikṣeta | mleccho ha vā eṣa yad apaśabda iti hi vijñāyate | tasmāc chiṣyam upanīya sādhuśabdāñ chikṣayet saṃdhyopāsanāgnīndhanāni" ityādi (cf. VaDh 6.41) | kāyikaṃ tu mṛdvārilakṣaṇaṃ prasiddham | anye tu pañca śaucāny ācakṣate | tathā hi |

                    	satyaṃ śaucaṃ manaḥśaucaṃ śaucam indriyanigrahaḥ |

                    	sarvabhūtadayā śaucaṃ jalaśaucaṃ tu pañcamam || iti |

ācārāś cāgnīndhanādyā āśramasaṃbandhinaḥ | varṇasaṃbandhino 'steyādyāḥ | śikṣayed iti copadeśāt prāg upanayanād apravṛttiḥ | tathā ca gautamaḥ: "prāg upanayāt kāmacāravādabhakṣaḥ" iti (GDh 2.1) | yady api kaścit prājñaḥ svayaṃ jānīyāt, tasyāpy anupanītasyānadhikāro gautamavacanād eva | kālalakṣaṇārthaṃ copanayagrahaṇam, na saṃskārārtham, kālasyāpekṣitatvāt | varṇadharmā hi janmānantaram aśaktyā bādhyamānās tasyāś ca pratipuruṣam aniyatatvād avadhyarthaniyatakālāpekṣiṇas tatparatvenopanayanaśrutiṃ parigṛhṇanti | tathā cātharvaṇānāṃ vitānakalpaḥ "anenasaḥ puro 'ṣṭamād vasantāt kumārakāḥ kāmaṃ caranti samrāḍdharmaṇaḥ pañcatvayājinaḥ" iti kālaparatā darśayati | strīṇām apy ā vivāhāt kāmacāritvam, tasyaiva vaidikatvavacanāt | yathāha manuḥ |

                    	vaivāhiko vidhiḥ strīṇāṃ saṃskāro vaidikaḥ smṛtaḥ | iti | (MDh 2.67)

yadā ca niścitaṃ vaidikatvenopanayanaṃ vivāho vā pravartate, tatsāmānyāt tadaivānye 'pi varṇadharmā ity avaseyam | tathā nyāyavidho yājñikāḥ paṭhanti: "api vā vedatulyatvād upanayanena pravarteran" iti (PMS 6.2.22) | śūdrasya tv avadhyarthakālānupadeśāt sāmarthyaṃ niyāmakaṃ, ṣoḍaśābdaṃ vā prāg bālatvasmṛteh "bālo vāpy ūnaṣoḍaśaḥ" iti (ViDh 54.33) | brāhmaṇānām api paramopanayanakālāt prāg anupanītānāṃ kāmacāritvaṃ kecit strīṇāṃ cartutrayāt, sa hi paramo vivāhakāla iti | tat tu pramāṇaśūnyatvān nātīvānumanyate, prāthamakalpikakālalakṣaṇāyaivopanayanaṃ yataḥ | tathā cānenasaḥ puro'ṣṭamād ity uktam evety alaṃ prasaṅgena || 15 ||

 

_idānīṃ śaucābhidhitsayā tannimittatvān mūtrapurīṣotsarge vidhim āha |_

 

**              	divāsaṃdhyāsu karṇasthabrahmasūtra udaṅmukhaḥ |**

**              	kuryān mūtrapurīṣe tu rātrau ced dakṣiṇāmukhaḥ || 1.16 ||**

 

divā saṃdhyayoś ca karṇāropitayajñopavīta udaṅmukho mūtrapurīṣe kuryāt | rātrāv apy evam | dakṣiṇāmukhatvaṃ tu viśeṣaḥ | cecchabdād yadā kuryāt tadaivam iti gamyate | tuśabdo 'vadhāraṇārthaḥ | mūtrapurīṣe evaivaṃ kuryāt, nānyad api reta-utsargādi | yad vā caśabdārthe smṛtyantaropasaṅgrahaṇāya | yathāha śaṅkhaḥ: "vagyato 'vaguṇṭhitaśirā bhūmim anatardhāya mehet" iti | upaviṣṭaś ca, utthānavacanāt || 16 ||

 

_kiṃ punas tasminn eva deśe śaucaṃ kartavyam | nety āha |_

 

**              	gṛhītaśiśnaś cotthāya mṛdbhir abhyuddhṛtair jalaiḥ |**

**              	gandhalepakṣayakaraṃ śaucaṃ kuryād atandritaḥ || 1.17 ||**

 

caśabdāt pūrvam api gṛhītaśiśnaḥ kuryāt | utthāya tasmād deśāt | mṛdbhir abhyuddhṛtair jalaiḥ śaucaṃ kuryāt | mṛdbhir iti bahuvacanaṃ smṛtyantaroktaparimāṇaprāptyartham | yathāha manuḥ |

                    	ekā liṅge gude tisras tathaikatra kare daśa | iti | (MDh 5136)

yat tu smṛtyantaroktaṃ "pañcāpāne" (DkSm 5.5) iti, tad agnihotriviṣayaṃ draṣṭavyaṃ, pulastyavacanāt:

                    	snātakasya trayo 'pāne pañcāpāne 'gnihotriṇaḥ |

                    	sarvān eva gṛhastheṣu śaucakalpān niyojayet || iti |

etad eva dviguṇaṃ naiṣṭhikasya triguṇam apatnīkavanasthasya caturguṇaṃ jñānabhikṣoḥ | mānavāt tu dviguṇādyupakurvāṇādīnām (MDh 5.137) | yathāha vyāsaḥ |

                    	śuklaṃ dhautaṃ yathā vastraṃ malinaṃ tad bhavet punaḥ |

                    	nirmalaṃ tu bhavet kleśāt strīpuṃvargāśramās tathā ||

                    	prāyaścittaṃ ca daṇḍaṃ ca śaucaṃ cāto yathākramam |

                    	kalpyam utkṛṣṭam utkṛṣṭe madhaṃ madhye 'dhame 'dhamam || iti |

yat tu mṛdviśeṣaparimānaṃ dakṣoktam,

                    	ardhaprasṛtimātrā tu prathamā mṛd udāhṛtā | (DkSm 5.7)

iti, tat tritve sati gandhalepāpakarṣaṇe ca virodhāt pūrvā pūrvā bhūyasī parā parā mṛd alpety evam upalakṣaṇārthaṃ vijñeyam | yat tu tatraiva mūtraśaucam,

                    	ekā liṅge tu dātavyā tathaikatra kare trayaḥ |

iti, tat kevalamūtraviṣayam, anyatra karaśaucasya tāntrikatvāt | sarvāśramāṇāṃ caitad eva mūtraśaucaṃ, viśeṣānabhidhānāt | gṛhasthasya caitad iti na dviguṇakalpanā | tathā mṛllakṣaṇam apy anveṣyam,

                    	valmīkākhūtkaro (tke?) vā jalāt pathi kṛtā ca yā |

                    	kṛtaśaucāvaśiṣṭā ca ṣaḍbhiḥ śaucaṃ na vidyate ||

ityādi | abhyuddhṛtair jalaiḥ, jalāśayāt pāṇyādinā | gandhalepakṣyakaram iti | tathā mṛd grahītavyā, yathā tisṛbhir eva gandhalepakṣayo bhaviṣyatīty arthaḥ | śleṣmādiviṣyaṃ vaitad draṣṭavyam, anyatra gandhāpakarṣaṇād eva lepāpakarṣaṇsiddheḥ | atandritaḥ analasaḥ | yathāvidhiṃ śaucaṃ kuryād iti vidhiḥ, na yadetyarthaḥ (?) | yad vā mṛdbhir adhiś ca yathāvihitaṃ śaucaṃ kuryuḥ | vihitaparimāṇābhir yathāśramaṃ śaucaṃ kuryāt | yasya tu viśeṣaparimāṇaṃ nāmnātaṃ sa mṛjjalair gandhalepakṣayakaraṃ śaucaṃ kuryāc chūdrādiḥ | tathā ca pitāmahaḥ |

                    	triṣu ye nopanīyante śūdrāḥ saudhanvanā striyaḥ |

                    	gandhalepāpaka(rṣaṇaṃ?) teṣāṃ śaucaṃ mṛdambhasā || iti | || 17 ||

 

_evaṃ tāvan mṛdvārilakṣaṇam śaucaṃ nirvartya tasmād deśād apakramya pādau prakṣālya tataḥ,_

 

**              	antarjānu śucau deśa upaviṣṭa udaṅmukhaḥ |**

**              	prāg vā brāhmeṇa tīrthena dvijo nityam upaspṛśet || 1.18 ||**

 

prāg vā praṅmukho vety arthaḥ | smṛtyantarāc ca baddhaśikho baddhakakṣya ā maṇibandhanāt pāṇī prakṣālya brāhmeṇa tīrthena dvijo nityam upaspṛśet | tathā ca gautamaḥ: "prāṅmukha udaṅmukho vā śaucam ārabheta | śucau deśa āsīno dakṣiṇaṃ bāhuṃ jānvantarā kṛtvā yajñopavīty ā maṇibandhanāt pāṇī prakṣālya vāgyataḥ" ityādi (GDh 1.36) | dvijagrahaṇaṃ stryādivyāvṛttyartham | nityaśabdāt sarvāśrameṣv ayam evācamanakalpaḥ | sūtakādāv py anivṛttir ity anye || 18 ||

 

_brāhmeṇa tīrthenety uktam | tasya cālaukikatvāl lakṣaṇam āha |_

 

**              	kaniṣṭhādeśinyaṅguṣṭhamūlāny agraṃ karasya ca |**

**              	prajāpatipitṛbrahmadaivatīrthāny anukramāt || 1.19 ||**

 

brāhmaprasaṅgād anyany api tīrthāni kāryaupayikatvād ucyante | tīrtham iti ca dakṣiṇahaste 'vatārapradeśanāmadheyam | loke 'py udakādyavatāre tīrthaśabdaḥ prasiddhaḥ | tāni ca viśeṣakāryaupayikatvāt stutyarthaṃ devatābhir ākhyāyante | arthataś caturṇām avagatānāṃ[^5]<sup>[5]</sup> vyavahārarthaṃ viśeṣasaṃjñāḥ kathyante | kaniṣṭhāmūle prājāpatyam | deśinīmūle pitryam | deśiny aṅguṣṭhānantarāṅguliḥ | tasyāṅguṣṭhasya cāntarāla ityarthaḥ | brāhmaṃ tv aṅguṣṭhamūle | karāgre daivam | tatra brāhmeṇopaspṛśed iti prakṛtasaṃbandhaḥ | tathā ca śāṭyāyanakaḥ kalpaḥ: "dakṣiṇe brāhmaṇahaste pañca tīrthāni bhavanti | prāṅmukhaś cet purastād daivaṃ, dakiṇataḥ pitryaṃ, paścād brāhmam, uttarataḥ prājāpatyaṃ, madhye pārameṣṭhyam" ityādi | vṛddhavāsiṣṭhe 'py evam eva | madhye saumyam iti tu viśeṣaḥ | ācāryasya pañcatīrthānabhidhānaṃ tasya kamaṇḍalūpasparśanādiviniyogenālpaprayojanatvāt | brāhmaṇagrahaṇaṃ codāharaṇopalakṣaṇārtham anyaparatvāt | savye pāṇau virodhāt tīrthābhāva eva | ataś ca brāhmopadeśād eva dakṣiṇenācamanam iti jñāyate | tathā coktaṃ "dakṣiṇenācamanam" iti |

 

_upaspṛśed ity uktam | sādhāraṇaś cālambhanasnāneṣūpasparśanaśabdaḥ | tasya guṇavidhānato vākyaśeṣān nirṇayaḥ | kāni puns tāni guṇavidhānānīty ata āha |_

 

**              	triḥ prāśyāpo dvir unmṛjyāt khāni cordhvam upaspṛśet |**

 

trir apaḥ pītvā dvir unmṛjet | ucchabdaḥ parer arthe, dṛṣṭārthatvāt | ata eva parimārjanaṃ mukhasya, khāni cordhvam upaspṛśed iti vacanāt | ūrdhvam iti khāni śīrṣaṇyāni cakṣurādīny ucyante | caśabdād adhaś ca, "pādāv ukṣen mūrdhani ca dadyān nābhiṃ copaspṛśet" iti smṛtyantarānusārāt | pūrvaṃ ca pādābhyukṣaṇaṃ tata indriyālambhaḥ | upaśabdaprayogāc ca bahiḥ sparśaṇaṃ, nākṣṇoḥ | atra prakṛtatvād adbhiḥ | dakṣādyuktaś cāṅgulīniyamo 'nuroddhavyaḥ | aviśeṣāc caśabdasāmarthāc cācamanaprayogabhedo 'pi | yatha: "saṃhatābhis tisṛbhiḥ pūrvam āsyam evam upaspṛśet" ityādi |

 

_kiṃlakṣaṇāḥ punar āpa ācamanayogyāḥ | tad āha |_

**              	adbhis tu prakṛtisthābhir hīnābhiḥ phenabudbudaiḥ || 1.20 ||**

 

adbhir iti punaḥ śrutir guṇārthā | tuśabdo vivekārthaḥ | adbhir eva nānyasaṃsṛṣṭābhiḥ | tathā ca śaṅkhaḥ: "uddhṛtya paripūtābhiḥ" iti | prakṛtisthāḥ svabhāvataḥ sthitāḥ akṣārā aśṛtāś cety arthaḥ | tathā ca āpastambaḥ: "na taptābhiś cākāraṇāt" (ĀpDh 1.15.6) iti | ātapāditaptāś tu jalāśaye na duṣyanti | mānavaṃ ca "anuṣṇābhiḥ" (MDh 2.16) iti | śaṅkhavacanād aśṛtābhir iti vyākhyeyam | tathā cāturāpavādaḥ |

                    	anāpadi dvijātīnām aśṛtena yathāmbhasā |

                    	tadvad eva bhavec chuddhiḥ śṛtena śṛtapāyinām || iti |

"na taptābhiś cākāraṇād" ity asyāpy ayam evārthaḥ | ṛjv anyat || 20 ||

 

_kiṃ punas tāsāṃ parimāṇam | ucyate |_

 

**              	hṛtkaṇṭhatālugābhis tu yathāsaṃkhyaṃ dvijātayaḥ |**

**              	śudhyeran strī ca śūdraś ca sakṛt spṛṣṭābhir antataḥ || 1.21 ||**

 

tuśabdāt prāgghṛdayaprāpter aśuddhiḥ, na parato gamane | "strī ca śūdraś ca sakṛt spṛṣṭhābhir antataḥ" | pūrvaś cakāra utkṛṣyaivakārārtho vyākhyeyaḥ | spṛṣṭābhir evety arthaḥ | tataś cānyaparisaṃkhyānād indriyālambhanādinivṛttiḥ | parimārjanaṃ tu dṛṣṭārthatvāt pravartate | tathā ca baudhāyanaḥ: "na budbudābhir na phenābhir na kaluṣābhir na hasan na jalpan na tiṣṭhan na vilokayan na prahvo na praṇato na muktaśikho nābaddhakakṣyo na bahirjānuḥ śabdam akurvan trir apo hṛdayaṅgamāḥ pibed dviḥ parimṛjyāt | trir ity eke | sakṛd ubhayaṃ śūdrasya striyāś ca" (BDh 1.8.17–22) iti sakṛt parimārjanaṃ darśayati | antato jihvyety arthaḥ | tṛtīyārthe pañcamī || 21 ||

 

_evaṃ tāvad ācamanavidhim uktvānantaraṃ snānādividhim āha |_

 

**              	snānam abdaivatair mantrair mārjanaṃ prāṇasaṃyamaḥ |**

**              	sūryasya cāpy upasthānaṃ gāyatryāḥ pratyahaṃ japaḥ || 1.22 ||**

 

kārya iti śeṣaḥ | snānaṃ pratyahaṃ kuryāt | tasya ca vidhir ācāryeṇaivānyatrābhihitaḥ |

                    	vidyamāne prabhūte hi nālpe snānaṃ smācaret | iti |

ubhayātmakaṃ hi snānaṃ śaucam ācāraś ca | tatra kecit pañcavidham āhuḥ "āgneyaṃ vāruṇam"[^6] ityādi | tat punar gṛhasthsyāpadviṣayaṃ draṣṭavyam | iha tv ambhasaiva snānam daṇḍavad āplavavacanād brahmacāriṇaḥ | saṃdhyopāsanādayas tv ācārāḥ | tatrāyaṃ saṃdhyopāsanavidhiḥ "abdaivatair mantrair mārjanam," "āpohi ṣṭhā" ityevamādibhiḥ | prāṇasaṃyamaś ca vakṣyamāṇaḥ | "sūryasya cāpy upasthānam," caśabdād drupadāyāś ca | tathā ca saṃdhyopāsanavidhau hārītaḥ |

                    	yataḥ prāṇān samādhāya trir japed drupadām ṛcam |

                    	trisaṃdhyam enaso mukto dīpikeva virājate || iti |

sūryopasthānaṃ ca saurībhyām ṛgbhyām | yathoktam |

                    	āpohiṣṭhātṛcenādbhir mārjayitvā śucir naraḥ |

                    	athod u tyam iti dvābhyām upatiṣṭheta bhāskaram || iti |

sāvitrīṃ ca gāyatrīṃ "tat savitur" ity oṃkāravyāhṛtipūrvikāṃ pratyahaṃ japet | tathā ca manuḥ |

                    	etad akṣaram etāṃ ca japan vyāhṛtipūrvikām |

                    	saṃdhyayor ubhayor vipro vedapuṇyena yujyate || iti | (MDh 2.78)

apiśabdāt snānādy api nityam | snānaṃ ca daṇḍavad āplavanaṃ brahmacāriṇo 'viruddham | gautamīyaṃ tu sukhārthasya pratiṣedhaḥ (cf. GDh 1.13) | tathā ca āpastambaḥ "nāpsu ślāghamānaḥ snāyāt" (ĀpDh 1.2.30) ity adṛṣṭārtham aniṣiddham iti darśayati | evaṃ manuḥ |

                    	nityaṃ snātvā śuciḥ kuryād devarṣipitṛtarpaṇam | iti | (MDh 2.176)

devatarpaṇādiprāptyartho vāpiśabdo vyākhyeyaḥ, asmād eva manuvacanāt (?) || 22 ||

 

_prāṇāyāmaḥ kartavya ity uktam | tatsvarūpam āha |_

 

**              	gāyatrīṃ śirasā sārdhaṃ japed vyāhṛtipūrvikām |**

**              	pratipraṇavasaṃyuktāṃ trir ayaṃ prāṇasaṃyamaḥ || 1.23 ||**

 

"mahar janas tapaḥ satyaṃ bhūr bhuvaḥ suvas tat savitur vareṇyam" ity ṛcam |

                    	sāvitryāś ca śiraḥ puṇyam āpo jyotī raso 'mṛtam | iti |

ayaṃ ca prāṇasaṃyamas triḥ kārya iti yojanīyam | anye tv evaṃrūpāṃ sāvitrīṃ trir japed ayaṃ ca prāṇasaṃyama ity varṇayanti | saṃyatocchvāsena cāyaṃ japaḥ kāryaḥ, samākhyānāt | tathā ca manuḥ |

                    	trir japed āyataprāṇaḥ prāṇāyāmaḥ sa ucyate | iti | (MDh 2.83 addition)

 

_pāṭhakramāc ca mārjanāt parataḥ prāṇāyāmaprāptāv āha |_

 

**              	prāṇān āyamya saṃśuddhas tṛcenābdaivatena tu |**

**              	japann āsīta sāvitrīṃ pratyag ā tārakodayam || 1.24 ||**

 

yad vā, ayaṃ sāyaṃsaṃdhyaviṣaya eva kramaḥ | pūrvaṃ prāṇān āyamya saṃśodhanaṃ kāryam | saṃśabdāc cādbhir mārjanaṃ darbhaiḥ | tṛcenety adhikanivṛttyartham | punarvacanam atraiva | ataś ca madhyaṃdina ādhikyam aviruddham | tuśabdaś caśabdārthe drupadāprāptyarthaḥ | ardhāstamita āditye prāṇān āyamya "āpo hi ṣṭhā" iti tṛcena mārjayitvā drupadāṃ ca japtvā sūryam upasthāya japann āsīta sāvitrīm oṃkāramahāvyāhṛtipūrvikāṃ pratyaṅmukha ā nakṣatrodayāt | yad api "ā jyotiṣo darśanāt" ity uktam, tad apy udayopalakṣaṇārtham eva, darśanasyāniyatatvāt | dvayaṃ cānena ślokena vidhīyate: prāṇāyāmasya pūrvakālatā sāyaṃ ca saṃdhyāvidhānam, ā nakṣatradarśanād iti liṅgāt | kālaviśiṣṭasaṃdhyopāsanavidhir vā syāt | evaṃ ca "tṛcenābdaivatena" ity adhikanivṛttyarthaṃ punarvacam arthavat | tathā ca snānavidhau spaṣṭīkariṣyate || 24 ||

 

_kiṃ sāyam eva saṃdhyopāsanam uta prātar api | yadā ca prātaḥ, tadā kim evam eva | ucyate |_

 

**              	saṃdhyāṃ prāṅ prātar evaṃ hi tiṣṭhed ā sūryadarśanāt |**

**              	agnikāryaṃ tataḥ kuryāt saṃdhyayor ubhayor api || 1.25 ||**

 

evam eva prātaḥ saṃdhyopāsanaṃ kuryāt | ayaṃ tu viśeṣaḥ: prāṅmukhas tiṣṭhan nakṣatradarśanād ārabhya ā sūryadharśanāj japaṃ kuryāt | madhyaṃdine tu viśeṣānabhidhānāt prāṅmukha udaṅmukho vāsīnaḥ śaktyā sāvitrīṃ japet | anye tv ādityābhimukhas tiṣṭhan sahasrādisaṃkhyātāñ japed ity āhuḥn, hārītavacanāt |

                    	devī sahasraśīrṣā tu śatamadhyā daśāvarā |

                    	japed ataḥ sahasrāntāṃ śatamadhyāṃ daśāvarām || iti |

tat tu kāryoparodhād agnihotriviṣayaṃ draṣṭavyam | prāk sūryodayād upasthānānupapatter utkarṣa iti kecit | na tv evaṃ samācāraḥ | abhividhāvāṅ draṣṭavyaḥ,

                    	ṛṣayo dīrghasaṃdhyatvād dīrgham āyur avāpnuyuḥ | (MDh 4.94)

ity smṛtyantaradarśanāt | saṃdhyeti copasthānakarmaṇo nāmadheyaṃ, kālasya cānyataḥ prāptatvāt | yathāha gārgyaḥ |

                    	pūrvāṃ saṃdhyāṃ sanakṣatrāṃ prātar ā bhāskarodayāt |

                    	ā tārakodayāt sāyaṃ paścimāṃ sadivākarām || iti |

"ardhāstamitabhāskarām" iti saṃvartaḥ | mārjanaṃ tv ātmasaṃskārārthaṃ saṃdhyāṅgaṃ ca | anye tu japakarmaprādhānyaṃ manyante | yathāha manuḥ |

                    	pūrvāṃ saṃdhyāṃ japaṃs tiṣṭhet sāvitrīm ārkadarśanāt | iti | (MDh 4.93)

tiṣṭhañ japed iti vibhaktivyatyayas tathā syāt | evaṃ ca saṃdhyām upāsyāgnikāryaṃ kuryāt | tasya vidhir gṛhyād avagantavyaḥ | "saṃdhyayor ubhayoḥ" saṃdhyāśabdaś cāyam anantarakālopalakṣaṇārthaḥ, virodhāt | ubhayagrahaṇaṃ cādarārtham | "kṛtāgnikāryo bhuñjīta" (YDh 1.35) ity agnikāryam anyat kartavyam ity āśaṅkā mā bhūd ity ādaraḥ | anye tu saṃdhyayor ity aṅgāṅgibhāvaṃ manyante | tat punar nātīva peśalam, "tataḥ" iti kramābhidhānāt saptamīnirdeśāc ca | apiśabdo nityatvajñāpanārthaḥ | ahar ahar ity anukarṣaṇāt || 25 ||

 

_evam agnikāryaṃ nirvartya,_

 

**              	tato 'bhivādayed vṛddhān asāv aham iti bruvan |**

**              	guruṃ caivāpy upāsīta svādhyāyārthaṃ samāhitaḥ || 1.26 ||**

 

tata iti kramārtham | "abhivādayed vṛddhān" vidyābhijanavṛttavayodhanādibhiḥ | asāv iti nāmādeśaḥ | itikaraṇaḥ prakārārthaḥ | yathāha baudhāyanaḥ: "kāmam anyasmai sādhuvṛttāya guruṇānujñātaḥ asāv ahaṃ bho iti śrotre saṃspṛśya manasaḥ samādhānārtham adhastāj jānvor ā padbhām" ityādi (BDh 1.3.26–28) | śrotrasaṃsparśaś ca samācārād deśaniyata iti kecit | yad āpastambenoktam: "dakṣiṇaṃ bāhuṃ śrotrasamaṃ prasārya brāhmaṇo 'bhivādayet" ityādi (ĀpDh 1.5.16) | tad dṛṣṭārthatvād dūrasthaviṣayaṃ draṣṭavyam | abhivādyānabhivādyaviveko 'nveṣṭavyaḥ | yathā: "nāprayato nāprayatāya" ityādi (BDh 1.3.29) | yathā: "saminmṛdudakumbhahasto nābhivādayet" (BDh 1.3.31) | anyad apy evaṃsaṃyuktaṃ "na samavāye 'bhivādanam atyantaśo bhrātṛpatnīnāṃ jātavīryaś ced" ityādi (BDh 1.3.32–33) | "nāmno 'nte ye na plutiṃ vidur" ityādi | "guruṃ caivāpy upāsīta" iti tuśabdārthaś caśabdaḥ | evaśabdaś ca makārāntaḥ | guruṃ tv evam upasaṃgṛhṇīyāt, nābhivādayed ity arthaḥ | yathāha manuḥ |

                    	vyatyastapāṇinā kāryam upasaṃgrahaṇaṃ guroḥ |

                    	savyena savyaḥ spraṣṭavyo dakṣiṇena tu dakṣiṇaḥ || (MDh 2.72)

iti vacanāt | yat tv āpastamboktaṃ, "dakṣiṇaṃ pādaṃ pāṇibhyāṃ parimṛjya hastaṃ gṛhṇīyāt" (ĀpDh 1.5.21) iti, tat prasādaviśeṣārthatvān naimittikam | pūrvaṃ guror upasaṃgrahaṇam, "guruṇānujñātaḥ" iti vacanāt | na kevalam upasaṃgṛhṇīyāt, apy upāsīta svādhyāyārthaṃ samāhitaḥ praṇihitamanāḥ | yad vā, antareṇāpi svādhyāyārtham upāsītety evam apiśabdārthaḥ || 26 ||

 

_ayaṃ cānyas taddharmaḥ |_

 

**              	āhūtaś cāpy adhīyīta labdhaṃ cāsmai nivedayet |**

**              	hitaṃ cāsyācaren nityaṃ manovākkāyakarmabhiḥ || 1.27 ||**

 

āhūto 'vicārayan guruṇā gacchet | caśabdād anāhūtaś ca | kiṃ cānyat | apy adhīyīta guruṇānujñātaḥ, apiśabdāt | prakārārtho vāpiśabdaḥ, "arthanityaḥ parīkṣeta" (Nirukta 2.1) iti śabdajñā yataḥ | prakāraṃ cāha gautamaḥ: "pāṇinā savyam upasaṃgṛhya" ityādi (GDh 1.46) | labdhaṃ ca baikṣam asmai nivedayet, lābhāntarābhāvāt | yad vā, anyad apy ayācitam apratyākhyeyaṃ, brāhmaṇādyāhṛtam asmād eva vacanād gṛhṇīyāt | gurvarthaṃ vā tadanujñayā bhikṣeteti | tatha ca āpastambaḥ: "sarvaṃ lābham āharan gurave" (ĀpDh 1.3.25) iti sarvagrahaṇād bhaikṣasya pṛthaṅnivedanād etad eva jñāpayati | yat tu "pakvānnasvāmino bhikṣavaḥ" iti, tad ātmavṛttyarthaṃ draṣṭavyam | "hitaṃ tasyācaren nityam", caśabdāt priyaṃ ca | tathāha gautamaḥ: "yuktaḥ priyahitayoḥ" iti (GDh 2.30) | apriyam api ca tadātve hitaṃ bhavaty evauṣadhādi | ato bhedenābhidhānam | nityaśabdāc ca samāvṛtto 'pīti gamyate | manovākkāyakarmabhir iti sarvathety arthaḥ | yathāhāmnāyaḥ: "yas te na druhyet katamac canāhaṃ ye guruṃ nādriyante viprā manasā vācā karmaṇā vā" iti (cf. VaDh 2.9, 11) | hitaprakāraviśeṣaś ca lokataḥ śāstrāntarataś cāvagamayitavyaḥ | ete brahmacāriṇo niyamāḥ || 27 ||

 

_guroḥ punaḥ |_

 

**              	kṛtajño 'drohī medhāvī śuciḥ kulyo 'nasūyakāḥ |**

**              	adhyāpyāḥ sādhuśaktāptasvārthdā dharmatas tv ime || 1.28 ||**

 

kṛtajñaḥ prasiddha eva | adrohī sarvabhūtānām, ācāryādrohasya hitavacanād eva siddhatvāt | śucir vyākhyātaḥ | kulyaḥ kulīnaḥ | anasūyakāḥ asūyārahitāḥ | asūyā paramarmasūcanam abhinayādinā, parivādo vā | uktavakṣyamāṇaviśeṣaṇaṃ vaitad, bahuvacanasāmarthyāt | ekavacanapāṭhe 'py ayam adhyāpyāntaropanyāsaḥ | sādhuḥ sadbhir vyākhyātaḥ | śakto 'bhiyogagrahaṇasamartha ūhāpohakṣamo vā | āpto mitram | svaḥ putravyatirekeṇa bhrātrādiḥ | arthado dravyadaḥ, vidyāprado vā | "vidyā manuṣyāś ca vihitāḥ parivartakena" (VaDh 2.39) iti smṛtyantarāt | dravyadaś cāpaṇena, dharmata it vacanād bhṛtakādhyāpanapratiṣeḍhac ca | ete dharmato 'dhyāpyāḥ | tuśabdāc ca vṛttyartham anyo 'pi | yathāha manuḥ |

                    	ācāryaputraḥ śuśrūṣur jñānado dhārmikaḥ śuciḥ |

                    	śakto 'rthado 'rthī svaḥ sādhur adhyāpyā daśa dharmataḥ || iti | (MDh 2.109)

ācāryacchalena śiṣyasyāmī dharmā vidhīyante | evaṃguṇo 'dhyāpyaḥ | tena caivaṃ bhavitavyam ity arthaḥ | amī ca brahmacāriṇa eva || 28 ||

 

**              	daṇḍājinopavītāni mekhalām caiva dhārayet |**

**              	brāhmaṇeṣu cared bhaikṣam anindyeṣv ātmavṛttaye || 1.29 ||**

 

evaśabdo makārānto draṣṭavyaḥ, smṛtyantaroktaprakārārthaḥ | caśabdo 'nuktasamuccayārthaḥ | yathāha gautamaḥ: "vāsāṃsi śāṇakṣaumacīrakutapāḥ sarveṣām" ityādi (GDh 1.17) | daṇḍaprakāraś ca: "bailvapālāśau brāhmaṇadaṇḍau" ityādi (GDh 1.22) | "kṛṣṇarurubastājināni" (GDh 1.16) ity ajinaprakāraḥ | tāni cottarīyāṇi | yathāha āpastambaḥ: "ajinam evottarīyaṃ dhārayeyuḥ" iti (ĀpDh 1.3.10) | upavītaṃ ca | yathāha baudhāyanaḥ: "kauśaṃ sautraṃ vā tris trivṛd yajñōpavītam | ā nābher dakṣiṇaṃ bāhum avadhāya śiro 'vadadhyāt" iti (BDh 1.8.5–7) | mānavaṃ tu: "uddhṛte dakṣiṇe pāṇau" (MDh 2.63) ityādi vinyāsārtham | yat tu varṇaviśeṣeṇa "kārpāsam upavītaṃ syād viprasya" ityādi (MDh 2.44), taj jātukarṇivacanāt "dīkṣitau ced rājanyavaiśyau śāṇāvike kuryātām" iti dīkṣitaviṣayam | mekhalāprakāraś ca: "mauñjī trivṛt samā ślakṣṇā" ityādi (MDh 2.42) | etāni ca daṇḍādīny aviruddheṣu kāleṣu nityaṃ dhāryāṇi | yat tu manunoktam: "pratigṛhyepsitaṃ daṇḍam" iti (MDh 2.48), tad āpdy anyadaṇḍagrahaṇārthaṃ draṣṭavyam | "brāhmaṇeṣu cared baikṣam anindyeṣv ātmavṛttaye," na sarvārtham | brāhamaṇakuleṣv iti cāyaṃ prathamaḥ kalpaḥ | kṣatriyavaiśyakuleṣv iti cāyam anukalpaḥ | śūdrakuleṣv apīty āpatkalpaḥ | tathā cāha manuḥ |

                    	vedayajñair ahīnānāṃ praśastānāṃ svakarmasu |

                    	brahmacāry āhared bhaikṣaṃ gṛhebhyaḥ prayato 'nvaham ||

                    	sarvaṃ vā vicared grāmaṃ pūrvoktānām asambhave | iti | (MDh 2.183, 185)

"sārvavarṇikaṃ bhaikṣacaraṇam" (GDh 2.35) iti ca gautamaḥ | brāhmaṇavacane 'pi brāhmaṇstrībhyo bhaikṣacaraṇam | yathāha āpastambaḥ: "apratyācakṣāṇām" iti (ĀpDh 1.3.26) | āmnāyaś ca: "yasyā ācārabhūyiṣṭhaṃ ślakṣṇatā ca tāṃ bhikṣed ity āhus tallokyam iti | atha yady anyāṃ bhikṣitavyāṃ na vindetāpi svām evācāryānīṃ bhikṣeta" iti striyaṃ bhikṣitavyāṃ darśayati | "svasti vācya bhikṣādānam appūrvam"[^7] (GDh 5.18) ity etad api strīviṣayam eva | dātur vaitad ity adoṣaḥ || 29 ||

 

_brāhmaṇaviṣayaiveyaṃ baikṣavṛttiḥ | itarayoḥ pratigrahānadhikārād ityāśaṅkāṃ nirākariṣṇur guṇopadeśadvāreṇa prāptim āha |_

 

**              	ādimadhyāvasāneṣu bhavacchabdopalakṣitā |**

**              	brāhmaṇakṣatriyaviśāṃ bhaikṣacaryā yathākramam || 1.30 ||**

 

nigadavyākhyānaḥ ślokaḥ || 30 ||

 

_vṛttyarthatvād avidyamānadhanasyaiva prāptāv āha |_

 

**              	brahmacarye sthito naikam annam adyād anāpadi |**

**              	brāhmaṇaḥ kāmam aśnīyāc chrāddhe vratam apīḍayan || 1.31 ||**

 

sthitavacanād anyathā vṛttāv abrahmacārī syāt | "naikasmin gṛhe buñjītānāpadi" iti bruvann āpadi pratiprasavād vidyamānadhanasyāpi baikṣeṇa vṛttiniyamaṃ darśayati | "brāhmaṇaḥ kāmam aśnīyāt," bhikṣārtham āgato 'nindyair āmantritaś ca | na rājanyavaiśyau |  vratam apīḍayan, madhumāṃsādivarjam ity arthaḥ| tathā ca manuḥ |

                    	vratavad daivadevatye pitrye karmaṇy upasthite |

                    	kāmam abhyarthito 'śnīyād vratam asya na lupyate || iti | (MDh 2.189)

anantaraṃ ca brāhmaṇastutyā rājanyavaiśyayor anadhikāraṃ darśayati | yat tu brahmacāriṇaḥ śrāddhabhojane prāyaścittm āmnātaṃ, tat pūrvedyur āmantritasyeti draṣṭavyam || 31 ||

 

_uktāś ca brahmacāriṇo niyamāḥ | yamā ucyante |_

 

**              	madhumāṃsāñjanocchiṣṭaśuktastrīprāṇihiṃsanam |**

**              	bhāskarālokanāślīlaparivādāṃś ca varjayet || 1.32 ||**

 

yady api madhvaśanam āmnāye 'numatam, "tat svādukāram evāśnīyāt" iti, tathāpy ācāryasya na brahmacārī san madhv aśnīyad ity ayam eva pakṣo 'bhimataḥ, anujñānasyāpadviṣyayatvāt | ṛgyajuḥsāmādibhir vyavahāravān vidvān kartavyam ity āpadi madv aśnīyād ity arthaḥ, nānyasmin | tathā ca carakāḥ paṭhanti: "śvetaketuṃ hāruṇeyaṃ brahmacaryaṃ carantaṃ kilāso jagrāha | tam aśvināv ūcatuḥ: 'madhumāṃsau kila te bhaiṣajyam' iti | sa hovāca: 'brahmacaryamānī kathaṃ madv aśnīyām' iti | tau hocatuḥ: 'yadā cātmanā puruṣo jīvati, athānyat sukṛtaṃ karomi' iti | ātmānaṃ hy eva sarvato gopāyet" | atha khalv āhur vājasaneyinaḥ: "ācāryāya madhumāṃse pradāsyāmas taducchiṣṭaṃ bhokṣyāmaḥ | tathā na duṣyāmahe, tad yathāgnihotrocchiṣṭam eva nas tad bhaviṣyati" ityādinā āpadviṣayatā vājasaneyivākyasyeti vijñāyate | tataś cānāpady anyathābhakṣaṇe ca prāyaścittam | añjanagrahaṇaṃ tv alaṅkāralakṣaṇārtham | ucchiṣṭaṃ cāguroḥ | tathā cāhuḥ: "ucchiṣṭam aguror abhojyam" iti | śuktaṃ paryuṣitaṃ bhakṣādi | striyaś ca saṃbhāṣaṇādāv api, anyatrāvaśyakāryāt | tathā ca āpastambaḥ: "strībhir yāvadarthaṃ saṃbhāṣeta" iti (ĀpDh 1.3.16) | prāṇihiṃsanaṃ manasāpi | tathā ca bharadvājaḥ: "manasā prāṇihiṃsāyāṃ trir drupadām āvartayet" iti | bhāskarālokanam udayāstamayādau | yathāhuḥ |

                    	nekṣetodyantam ādityaṃ nāstaṃ yantaṃ kadācana | iti | (MDh 4.37)

aślīlaṃ saṅkalpanam api, "yadi vedam apratirūpaṃ saṃkalpayati" iti śruteḥ | yat tu "śuktā vācaḥ" (GDh 2.19) iti, tat prāyaścittaviśeṣārtham | parivādaṃ dviṣadbhyo 'pi | caśabdaḥ smṛtyantaroktayamaprāptyarthaḥ | yathokam "upānacchatrakāmakrodha" ityādi (GDh 2.13) | auṣadharthaṃ cānalaṅkāratvād añjanādy apratiṣiddham | tathā cāmnāyaḥ: "ātmānaṃ hy eva sarvato gopāyet" iti darśita eva | evam udāharaṇārthaṃ katicid yamaniyamā uktāḥ | sarvathā yān eva gurur ācāryo vā brūyāt, ta eva brahmacāriṇo yamaniyamā ity avaseyam | tathā ca śaunakaḥ: "yad eva vidvān ācāryo vā brūyāt tad evāvicikitsann ācaret | upadeśata eva brahmacāriṇo dharma iti hi vijñāyate" ity āha || 32 ||

 

_kiṃlakṣaṇaḥ punar guruḥ kiṃlakṣaṇo vācārya iti | ucyate |_

 

**              	sa gurur yaḥ kriyāḥ kṛtvā vedam asmai prayacchati |**

**              	upanīya dadad vedam ācāryaḥ sa udāhṛtaḥ || 1.33 ||**

 

niṣekādyāḥ kriyāḥ kṛtvā vedam asmai prayacchati yaḥ, sa gurur ucyate | "niṣekādīni karmāṇi" iti (MDh 2.142) smṛtyantarāt pitety arthaḥ | upanayanam eva kevalaṃ kṛtvā vedaṃ dadad ācāryaḥ sa udāhṛto manvādibhiḥ | tathā cāha manuḥ |

                    	upanīya tu yaḥ śiṣyaṃ vedam adhyāpayed dvijaḥ |

                    	sakalpaṃ sarahasyaṃ ca tam ācāryaṃ pracakṣate || iti (MDh 2.140) || 33 ||

 

_mānyatvajñāpanārthaṃ prasaṅgād ṛtvigupādhyāyāv ucyete |_

 

**              	ekadeśam upādhyāya ṛtvig yajñakṛd ucyate |**

**              	ete mānyā yathāpūrvam ebhyo mātā garīyasī || 1.34 ||**

 

prakṛtasya vedasyaikadeśaṃ dadad upādhyāya ucyate, sarvāṇi vā vedāṅgāni | yathāha manuḥ |

                    	ekadeśaṃ tu vedasya vedāṅgāny api vā punaḥ |

                    	yo 'dhyāpayati vṛttyartham upādhyāyaḥ sa ucyate || iti | (MDh 2.141)

atra ca śloke vṛttyartham apīti yojanīyam | parārthaṃ tu yajñakṛd ṛtvig ucyate | sa ca trividhaḥ | yathāha nāradaḥ |

                    	ṛtvik tu trividhaḥ proktaḥ pūrvair juṣṭaḥ svayaṃ vṛtaḥ |

                    	yadṛcchayā ca yaḥ kuryād ārtvijyaṃ vidhipūrvakam || iti | (NSm 3.10)

yat tu mānavam |

                    	agnyādheyaṃ pākayajñam agniṣṭomādikān makhān |

                    	yaḥ karoti vṛto yajñe sa tasartvig ihocyate || iti | (MDh 2.143)

tad iheti vacanān mānātiśayajñāpanārthaṃ, na tv anyavyāvṛttyartham | eṣāṃ pūrvaḥ pūrvo 'tiśayena mānyaḥ | mātā tu sarvebhyo garīyasīti draṣṭavyam | tathā ca gautamaḥ: "mātety eke" iti (GDh 2.51) | manur apy evaṃvidhād eva pitur mātaraṃ garīyasīm āha |

                    	sahasraṃ tu pitur mātā gauraveṇātiricyate | iti | (MDh 2.145)

anyādṛśas tu pitāpy ācāryād ūnaḥ | tathā ca āpastambaḥ: "tac chreṣṭhaṃ janma śarīram eva mātāpitarau janayataḥ" iti (ĀpDh 1.1.18) | utpādakamātratve 'pi mātaiva pitur garīyasī | yas tu pitā prāg upanayanān niṣekādīni vidhivat kuryāt kārayed vā, annena ca saṃbhāvayet, sa ācāryeṇa tulyaḥ | yathāha manuḥ |

                    	niṣekādīni karmāṇi yaḥ karoti yathāvidhi |

                    	sambhāvayati cānnena sa vipro gurur ucyate || iti | (MDh 2.142)

vipragrahaṇaṃ copalakṣaṇārtham anupanetṛtvāt | mātāpi hi pitrādyapekṣayā saguṇanirguṇatvenālocya mānanīyā | ye tv anye vittādibhir mānyās teṣām atrānupanyāsaḥ, yasmāt tanmānane 'bhyudayo na tv anyathā pratyavāyaḥ | mātṛgrahaṇāc cānyā api striyo mānyā iti jñāyate | yathāha manuḥ |

                    	pitur bhaginyāṃ mātuś ca jyāyasyāṃ ca svasary api |

                    	mātṛvad vṛttim ātiṣṭhen mātā tv ābhyo garīyasī || iti | (MDh 2.133)

pitṛmātṛsaṃbaddhāś ca sarve mānyāḥ smṛtyantarāt samācārāc ca | mānyāś caivaṃ mānitā bhavanti, yadi tatsaṃbaddhā api mānyante | tasmān mānyasaṃbandhino mānyā eva | tebhyaś cānyonyaṃ vittādibhir mānaviśeṣaḥ | amānyasaṃbaddhānām api vittādibhir mānyatvm uktaṃ kāmataḥ | vittādivakyāni ca svāvasare vakṣyāmaḥ | sarvathā "śrutaṃ tu sarvebhyo garīyaḥ" (GDh 6.21) ity ayam eva samastavākyālocanāyām api rāddhāntaḥ | "tanmūlatvād dharmasya" (GDh 6.22) iti hetvabhidhānād vittādīnām api mānakāraṇatvam || 34 ||

 

_bhūyaś ca guror mānyatvaṃ darśayitum āha |_

 

**              	kṛtāgnikāryo bhuñjīta vāgyato gurvanuñayā |**

**              	apośanakriyāpūrvaṃ satkṛtyānnam akutsayan || 1.35 ||**

 

gurvanujñayā satkṛtyānnaṃ bhuñjīteti saṃbandhaḥ | itthaṃ gurur mānyaḥ, yena kṛtāgnikāryasyāpi tadanujñayā bhojanam annasaṃskāraś ca bhavati | agnikāryaṃ tu prātaḥkālīnam evānūdyate gurupraśaṃsārtham | yad vā bhaikṣād agnau homo 'gnikāryaṃ prakaraṇāt, na samidādhānaṃ, tasya "sāyaṃ prātar" iti (ĀpDh 1.4.16) niyamāt | tathā ca āpastambo "bhaikṣād agnau kṛtvā" (ĀpDh 1.3.42) ityādinaitad evāgnikāryam iti darśayati | evaṃ ca bhaikād agnau hutvā gurave nivedya tadanujñayā satkṛtyāpoṣanakriyāpūrvaṃ vāgyato 'śnīyāt | gurunivedaṃ ca bhaikṣasaṃskāro 'dṛṣṭārthaḥ, ātmavṛttaya iti vacanāt | akutsayan annadoṣān anudbhāvayann ity arthaḥ || 35 ||

 

_kiyān punaḥ kāla evaṃ vratacaryāyāḥ | ucyate |_

 

**              	prativedaṃ brahmacaryaṃ dvādaśābdāni pañca vā |**

**              	grahaṇāntikam ity eke keśāntaś caiva ṣoḍaśe || 1.36 ||**

 

parisamāpyaikaṃ vedaṃ vedāntarārambhaḥ | sa cec chāto na naiyamikaḥ | yathāha manuḥ |

                    	vedān adhītya vedau vā vedaṃ vāpi yathākramam | iti | (MDh 3.2)

"grahaṇāntikam ity eke" iti | atretikaraṇo hetvarthaḥ | vedārthatvād brahmacaryasya tad grahaṇāntam eva yuktam ity eke manyante | keśāntas tu sarvapakṣeṣu ṣoḍaśa evābde kartavyaḥ | caśabdas tuśabdasyārthe | evakārasyotkarṣaḥ | keśāntākhyaś ca saṃskāraś cūḍākaraṇād īṣadbhinnaḥ | sa gṛhyād avagantavyaḥ | yadā punaḥ prāk ṣoḍaśābdāt kathaṃcin nopanītas tadā kālaprāptāv anupanītasya tadabhāvaḥ, tadā cāsamāvṛttasyāpi keśāntapravṛttiḥ | tasmiṃs tu kāla upanayanaṃ kāryaṃ prādhānyāt | keśāntasya guṇatvāt kālabādhaḥ | kiṃ punar garbhāṣṭamādikālād ūrdhvam apy upanayanaṃ pravarteta | bāḍhaṃ pravartate | guṇatvāt kālasya yathoktābhāve 'pi pradhānasya pravṛttir aviruddhā || 36 ||

 

_evaṃ tarhi yāvajjīvam upanayanaṃ syāt | nety āha |_

 

**              	ā ṣoḍaśād dvāviṃśāc ca caturviṃśāc ca vatsarāt |**

**              	brahmakṣatraviṣāṃ kāla aupanāyanikaḥ paraḥ || 1.37 ||**

 

ā ṣoḍaśād ity abhividhāv āṅ draṣṭavyaḥ, "dviguṇāṃ gāyatrīm atikramya brāhmaṇō vrātyaḥ syat" iti jātukarṇivacanāt | gautamaś ca "dvyadhikāyā vaiśyasya" (GDh 1.14) ity adhikagrahaṇād etad eva jñāpayati | dvāviṃśāc caturviṃśāc cety atrāpy āṅanuṣaṅgeṇa draṣṭavyaḥ | guṇatve 'pi kālasyātaḥ paraṃ nopanayanam iti || 37 ||

 

_etad eva nindārthavādena spaṣṭīkaroti |_

 

**              	ata ūrdhvaṃ patanty ete sarvadharmabahiṣkṛtāḥ |**

**              	sāvitrīpatitā vrātyā vrātyastomād ṛte kratoḥ || 1.38 ||**

 

ataḥ paraṃ ṣoḍaśād dvāviṃśāc caturviṃśāc ca varṣāt | patanty ete brāhmaṇādayo dvijātikarmabhyaḥ, prāg etasmāt kālād āpady apy anupanayane adhyāpanasāmarthye tu prāthamakalpikāt kālād ūrdhvaṃ patanam eva | yathāha manuḥ |

                    	prabhuḥ prathamakalpasya yo 'nukalpena vartate | (MDh 11.30)

ityādi | tataś ca dvijātikarmahānāt sarvadharmabahiṣkṛtā asaṃvyavahāryā bhavanti | yathā ca āpastambaḥ: "te brahmahasaṃstutās teṣām abhyāgamanaṃ bhojanaṃ vivāha iti ca varjayet" (ĀpDh 1.1.33–34) ityādinā asaṃvyavahāryatāṃ darśayati | kasmāt punar asaṃvyavahāryā bhavanti | yasmāt sāvitrīpatitā vrātyāḥ | sāvitrīśabdaś copanayanakālopalakṣaṇārthaḥ | tathā ca vasiṣṭhaḥ: "ata ūrdhvaṃ patitasāvitrīkā bhavanti | naitān upanayeyuḥ" (VaDh 11.74–75) ityādi | ākhyākaraṇaṃ ca nindāvyavahārārtham | atha kim ete vrātyā eva | na | "vrātyastomād ṛte kratoḥ" | kratugrahaṇaṃ gauravārtham | stomamātravyāvṛttyarthaṃ vā | tathā ca yājñikāḥ "vrātyastomeneṣṭvā vrātyabhāvād virameyur vyavahāryā bhavanti" (KātŚr 22.4.27–28) ity āhuḥ | kāryagauravārthaṃ vā | aprakaraṇe prāyaścittābhidhānam anantarānuṣṭhānārthaṃ, lāghavārthaṃ vā | smṛtyantaroktānāṃ vrātyaprāyaścittānāṃ svāvasare vivekaṃ vakṣyāmaḥ | kāmaṃ patitasāvitrīkatvād upanayanam adhyayanaṃ vā mā bhūd, dvijātikarmahānaṃ tu kutas tv ity uktam advijātitvād ity ucyate || 38 ||

 

_kasmāt punar advijātitvam | yasmāt,_

 

**              	mātur agre 'dhijāyante dvitīyaṃ mauñjibandhane |**

**              	brāhamaṇakṣattriyaviśas tasmad ete dvijātayaḥ || 1.39 ||**

 

"tad dvitīyaṃ janma" (GDh 1.8) iti smṛtyantaram | na cānupanītānāṃ tad asti | ata eva śūdro 'py advijātiḥ | advijātitvād eva dvijātikarmabhyaḥ patanam | varṇadharmās tu pravartanta ity uktam | ataḥ sūktaṃ "patanty ete sarvadharmabahiṣkṛtāḥ" iti || 39 ||

 

_asyaiva dārḍhyārtham iyam anyā vrātyanindā dvijātistutir vā |_

 

**              	yajñānāṃ tapasāṃ caiva śubhānāṃ caiva karmaṇām |**

**              	veda eva dvijātīnāṃ niḥśreyasakaraḥ paraḥ || 1.40 ||**

 

caśabdaivaśabdau chandaḥsamādhānārthau | yajñānāṃ jyotiṣṭomādīnām | tapasāṃ cāndrāyaṇādīnām | mūlaṃ param | paraś naiḥśreyasakaraḥ, apavargamūlatvāt | sarvakarmaṇāṃ ca kāraṇādhīnatvāt paratvābhidhānam aviruddham | sa ca dvijātīnām eveti stutiḥ | advijātīnāṃ vā sa eva nāstīti nindā | brahmayajñasya cāyam upodghātaḥ | evaṃ ca vakṣyamāṇaślokānām api prakṛtasaṃbandho vācyaḥ | brahmayajñavidhānaparatve 'pi vrātyanindeyaṃ, teśām anadhikārāt | dvijātistutir vā, teṣām adhikārāt || 40 ||

 

_tathā cāha |_

 

**              	madhunā payasā caiva sa devāṃs tarpayed dvijaḥ |**

**              	pitṝn madhughṛtābhyāṃ ca ṛco 'dhīte hi yo 'nvaham || 1.41 ||**

 

dvijagrahaṇaṃ stutyartham | anvaham iti nityādhikārajñāpanārtham, adhikārāviśeṣatvāt kāmapadānanubandhitvāc ca | devāditarpaṇam arthavādaḥ | stutyā ca vidhikalpanam | caśabdasyāpakarṣaviṣayatvam | pitṝṃś ceti yojanā | evaṃ vakṣyamāṇaviṣayā api ślokā vyākhyeyāḥ | ṛgādiśabdā ṛgvedadivacanā evety upakramasāmarthyād avaseyam | ṛjv anyat ||41||

 

**              	yajūṃṣi śaktito 'dhīte yo 'nvahaṃ sa ghṛtāmṛtaiḥ |**

**              	prīṇāti devān ājyena madhunā ca pitṝṃs tathā || 1.42 ||**

 

prīṇātīty anuṣaṅgaḥ | ghṛtāny amṛtāni vā ghṛtāmṛtāni | ghṛtabahutvaṃ cāhutibhedāt | amṛtaṃ tv amaraṇadharmakatvāt suvarṇam | tena śatakṛṣṇalādau tarpaṇam | dugdhābdhiprabhavaṃ vā | tad aitihāsikānāṃ prasiddham || 42 ||

 

**              	sa tu somaghṛtair devāṃs tarpayed yo 'nvahaṃ paṭhet |**

**              	sāmāni tṛptiṃ kuryāc ca pitṝṇāṃ madhusarpiṣā || 1.43 ||**

 

caśabdasyotkṛṣya pitṝṇāṃ ceti yojanā || 43 ||

 

**              	medasā tarpayed devān atharvāṅgirasaḥ paṭhan |**

**              	pitṝṃś ca madhusarpirbhyām anvahaṃ śaktito dvijaḥ || 1.44 ||**

 

punaḥ punar anvaham ity ādarārtham uktam | ṛgādīnāṃ nairapekṣyakathanārthaṃ vā | dvijagrahaṇaṃ cātra vākovākyādāv advijātiprāptyartham | ṛjv anyat || 44 ||

 

**              	vākovākyaṃ purāṇaṃ ca nārāśaṃsīś ca gāthikāḥ |**

**              	itihāsāṃs tathā vidyā yo 'dhīte śaktito 'nvaham || 1.45 ||**

 

vākovākyaṃ trayyanugatāni vādaprakaraṇāni | nārāśaṃsyaḥ paureṣeyyo yajñagāthāḥ, devastotrāṇi puruṣakṛtāny evety anye | gāthā ātmavādaślokāḥ | puruṣakṛtā eva yajñagāthā ity anye | vidyā mīmāṃsādayaḥ | yo 'nvahaṃ śaktito dvijātir advijātir vādhikṛtaḥ sann adhīte || 45 ||

 

**              	māṃsakṣīraudanamadhutarpaṇaṃ sa divaukasām |**

**              	karoti tṛptiṃ ca tathā pitṝṇāṃ madhusarpiṣā || 1.46 ||**

 

māṃsaudanakṣīraudanābhyāṃ madhunā ca tarpaṇam | divi oko nivāso yeṣāṃ te divaukasaḥ | devā ity arthaḥ | tathā pitṝṇāṃ ca madhusarpiṣā tṛptiṃ karotīti yojanā || 46 ||

 

_kiṃ punas tais tṛptaiḥ prayojanam |_

 

                    	**te tṛptās tarpayanty enaṃ sarvakāmaphalaiḥ śubhaiḥ |**

**              	yaṃ yaṃ kratum adhīte ca tasya tasyāpnuyāt phalam || 1.47 ||**

 

te devā pitaraś ca | tṛptāḥ, enaṃ svādhyāyinam | tarpayanti, sarvakāmaphalaiḥ sarve kāmā phalāni yeṣāṃ te sarvakāmaphalāḥ kratavaḥ | tais tarpayanti, tṛptiṃ kurvantīty arthaḥ | śubhair iti śyenādivyāvṛttyartham | samānam etad dvijātīnām advijātīnāṃ ca | yad vā, evaṃ brahmayajñābhyastā ṛgādayo mantrā kratvaṅgaṃ bhavanti, brāhmaṇāni ca vidhānakṣamāṇi | ataś ca yo yo yaṃ yaṃ kratum adhīte, sa sa tatra tatrādhikāralābhāt tasya tasyāpnuyāt phalaṃ, nānyaḥ | advijāteś cānadhyayanān mahāphalakratvanadhikārān nindā | kratvabhidhānāc cāyam ṛgvedādyadhayanaśeṣaḥ ślokaḥ | uttarārdho vā | na vākovākyādyadhyayanaśeṣaḥ || 47 ||

 

_iyam anyā brahayajñasyātistutiḥ |_

 

**              	trir vittapūrṇapṛthivīdānasya phalam aśnute |**

**              	tapasaś ca parasyeha nityasvādhyāyavān dvijaḥ || 1.48 ||**

 

tathā cāmnāyaḥ: "yāvantaṃ ha vā imāṃ vittena pūrṇāṃ dadat svargaṃ lokaṃ jayati tris tāvantaṃ lokaṃ jayati bhūyāṃsaṃ cākṣayyam" ityādi (ŚB 11.5.6.3) | tapasaś ca parasya phalam aśnute | caturthāśramagatasyety arthaḥ | ihaiva brahmacarye sthitaḥ | nityasvādhyāyavān niṣkāma ity arthaḥ | dvijagrahaṇam uktārtham | yad vā ihety asyānyo 'rthaḥ | iha grāmye dharme sthito 'laṅkṛtaḥ sukhitaḥ sukhe śayane śayānaḥ parasya tapasaḥ phalaṃ prāpnuyāt | dvijagrahaṇaṃ dvijātīnāṃ yāvajjīviko 'yaṃ brahmayajña iti jñāpanārtham | tathā cāha manuḥ |

                    	ā haiva sa nakhāgrebhyaḥ paramaṃ tapyate tapaḥ |

                    	yaḥ sragvy api dvijo 'dhīte svādhyāyaṃ śaktito 'nvaham || iti | (MDh 2.167)

upalakṣaṇārthaṃ caitat tṛtīyaṃ dvijagrahaṇam | dvijo 'dvijo vā yathāvihitasvādhyāyavān idaṃ nāma prāpnuyād iti | evaṃ ca sarvaśeṣo 'yaṃ ślokaḥ | kratuprāptyādayaś ca phalārthavādā iti prapañcanīyam | tadālambanāni ca kāraṇe kāryavad upacārāt sādṛśyādibhir vā kathaṃcid upapādanīyāni || 48 ||

 

_evam uktakālaṃ brahmacarye samāpyānantaraṃ gurukulāt samāvartitavyaṃ gṛhasthadharmānuṣṭhānāya | naiṣṭhikaṃ vā brahmacaryam anantaraṃ pratipattavyam | yathāha vasiṣṭhaḥ: "avaśīrṇabrahmacaryo yam icchet tam āvaset" iti_ (VaDh 7.3)_ | gautamaś ca "tasyāśramavikalpam eke bruvate" _(GDh 3.1) _ity etad eva darśayati | tasya cāvaśīrṇavratasyety arthaḥ | tatrānantaryād brahmacāriṇa evānyaḥ prakāro naiṣṭhikatvaṃ tāvad ucyate |_

 

**              	naiṣṭhiko brahmacārī tu vased ācāryasaṃnidhau |**

**              	tadabhāve 'sya tanaye patnyāṃ vaiśvānare 'pi vā || 1.49 ||**

 

tuśabdasyāpakarṣaḥ | naiṣṭhikas tv ācāryasaṃnidhau vaset | saṃnidhivacanād adṛṣṭārtho vāsaḥ | samākhyānāc ca tacchuśrūṣaṇaparas tatraiva niṣṭhāṃ gamayet | tadabhave tv asyaiva putre guṇānvite patnyāṃ vā guṇānvitāyām | vāśabdāpiśabdāt sapiṇḍe vācāryasyātmano vā sabrahmacāriṇi vā | tathā cāha manuḥ |

                    	ācārye tu khalu prete guruputre guṇānvite |

                    	gurudāre sapiṇḍe vā kāṅkṣan gatim anuttamām || iti | (MDh 2.247)

gautamaś ca: "gurvabhāve tadapatye vṛttiḥ | tadabhāve vṛddhe sabrahmacāriṇi" ityādi (GDh 3.7–8) | "vaiśvānare 'pi vā", nityadhāraṇabhaikṣahomasamidindhanopalepanādibhiḥ śuśrūṣāviśeṣair dehaṃ kṣapayet | ācāryāgnyor icchāvikalpaḥ | doṣavati cācārye 'gniḥ | itareṣāṃ tv abhāvato guṇato vā grahaṇam, sarvatra sādguṇyābhāvāt || 49 ||

 

_tataś ca |_

 

**              	anena vidhinā dehaṃ sādhayan vijitendriyaḥ |**

**              	brahmalokam avāpnoti na cehājāyate punaḥ || 1.50 ||**

 

sādhanaṃ kṣapaṇam | anena vidhinā pūrvoktenāgnīndhanādinā ācāryādisaṃnidhau dehaṃ samāpayan brahmalokam avāpnoti | na ca punar ihājāyate | yad vā, anena vidhineti smṛtyantaroktavidhisaṃbandhaḥ, asya ca prakaraṇād eva siddheḥ, "caturthaṣaṣṭhāṣtamakālabhojī bhaikṣam" (VaDh 7.8–9) ityādinā smṛtyantroketena vidhinā | vijitendriyatvaṃ cātmopāsanam abhipretaṃ, brahmalokaprāptivacanāt punarājananapratiṣedhāc ca | tathāha manuḥ |

                    	ā nipātāc charīrasya yas tu śuśrūṣate gurum |

                    	sa gacchaty añjasā vipro brahmaṇaḥ sadma śāśvatam || iti | (MDh 2.244)

añjasā ātmajñānenety arthaḥ | "guroḥ karmaśeṣeṇa japet" (GDh 3.6) iti gautamaḥ | evaṃbhūto brahmalokam avāpnoti jitendriya iti | evaṃbhūto jitendriya ātmavid ity arthaḥ | bahyendriyajayas tu pūrvam uktaḥ |

        	<span style="text-decoration:underline;">nanu</span> iyaṃ naiṣṭhikatvavidhānasmṛtir āmnāyaviruddhā | kathaṃ, "yāvajjīvam agnihotraṃ juhuyāt", "yāvajjīvaṃ darśapūrṇamāsābhyām yajeta" (cf. Śab on PMS 2.4.1) ity evamādyāmnāyaḥ pratyakṣaḥ | sa naiṣṭhikatve saty uparudhyeta | tadvirodhinyaś ca smṛtayo na pramāṇam ity uktam | na caivam avirodhasaṃbhavaḥ, kṛtadārāṇām evāgnihotrādividhaya iti | prāg api jīvanānvayāt tadvataś cādhikāraḥ | kāmam adhikṛtānām evāstu dārasaṃgrahaḥ | na caivaṃ sati prāg upanayanād upanītamātrasya vā prasaṅga iti śakyaṃ vaktum, aviduṣo 'nadhikārāt | na ca niṣādavad vācaniko 'dhikāraḥ saṃbhavati, anadhyayanaprasaṅgāt | yadi hy aviduṣām adhikāraḥ syāt, ko 'dhyayanādikleśaṃ kuryāt | na cādhyayanāt phalāntaram iti śakyaṃ vaktum, aśravaṇāt | phalavatkarmāvabodhanena ca prayojanavattvād ghṛtakulyādīnām arthavādatvam | na cāstv adhyayanam iti śakyaṃ vaktuṃ, saṃpradāyocchedaprasaṅgāc ca | ataś ca yuktaṃ vaktum aviduṣām anadhikārakalpanam | na ca prāg adhyayanād aviduṣāṃ paratas tu viduṣām iti yuktaṃ, vairūpyaprasaṅgāt | tenāviduṣām nirāsaḥ | viduṣāṃ punar adhikārahetuḥ patnyabhāva ity cet, kriyatāṃ tarhi patnīsaṃgrahaḥ | na ca kevalakāmaprayuktā seti śakyaṃ vaktum "anyatarāpāye dārān kurvīta" iti vacanāt | kiṃ ca "jāyamāno vai brāhmaṇas tribhir ṛṇavā jāyate" ity upakramya, "atha tarhy anṛṇo bhavati yadi hi yajvā brahmacārī prajām utpādayet" (TS 6.3.10.5) ityādinā prajotpādananiyamaṃ darśayati | na cākṛtadāratve tadupapattiḥ | ato 'pi niyogataḥ kāryo dārasaṃgrahaḥ | api ca smṛtivirodho 'pi syāt, tannaiyamikasaṃskārahanāt | tathā ca manuḥ |

                    	mahāyajñaiś ca yajñaiś ca brāhmīyaṃ kriyate tanuḥ | iti | (MDh 2.28)

"catvāriṃśat saṃskāraiḥ saṃskṛtaḥ" (GDh 8.8) iti gautamaḥ | na caitad agṛhasthasya saṃbhavati | na ca yo gṛhasthas tasya tad iti yuktam, aviśeṣaśruteḥ | tathā ca gautamaḥ "tasyāśramavikalpam eke bruvate" (GDh 3.1) ity upakramyāśramān abhidhāyānantaram "aikāśramayaṃ tv ācāryāḥ pratyakṣavidhānād gārhasthyasya" (GDh 3.36) ity upasaṃharann etad eva spaṣṭīkroti, yad upavarṇitam asmābhiḥ | ato naiṣṭhikatvasmṛtir asārā | tatrānye 'gnihotrādyanadhikṛtānām atryārṣeyāṇām (?) andhapaṅgvādīnāṃ naiṣṭhikādismṛtaya iti varṇayanti | teṣām apy āśramasamuccayo duḥśliṣṭa eva | svābhiprāyeṇa ca viṣayakalpanā "yam icchet tam āvaset" (VaDh 7.3) iti | ato 'śabdārthakalpanātas tu varam aprāmāṇyam eva | tathā cāṅgirāḥ |

                    	svābhiprāyakṛtaṃ karma yat tu dharmavivarjitam |

                    	krīḍākarmeva bālānāṃ tat sarvaṃ niṣprayojanam || iti |

        	<span style="text-decoration:underline;">atrābhidhīyate</span>: neyam apasmṛtiḥ, vedamūlatvāviśeṣāt | virodhād atanmūlatvam iti cet, kaḥ khalv atra virodhaḥ | yadi hi na kṛtadārāḥ kāmataḥ syus tadāgnihotrādividhayaḥ prayojakā iti kalpyeta | kāmānāṃ tu prayojakatve na tatkalpanāvasaraḥ | na ca kratvarthatve pramāṇam asti | nāpi dravyārjanavad dārā iti śakyaṃ vaktuṃ, dravyābhāve hi jīvanānupapatteḥ | sarveṇa hi dravyam arthyate yataḥ, ataś cādravyatvaṃ niruṇaddhi | tathā ca nyāyavido yājñikā: "jīviṣyanti hi vidhānenety anpupannam" ity āhuḥ | na caivaṃ dārasaṃgrahe pravṛttir iti vaiṣamyam | na hi dārābhāve jīvanānupapattiḥ | yā tu "anyatarāpāye dārān kurvīta" iti kratoḥ prayojakatvāśaṅkā, sā kṛtadārasyādhikṛtatvāt kevalānaupayikadārasadbhāve ca dravyārjanenāviśiṣṭā | yathaiva hy ātmārtham ārjane pravṛtta ātmārthatvāviśeṣāt kratvartham apy ārjayati, nāham adravyatvād anadhikṛta iti manyate, tathaiva kṛtadāreṇākṛtadāro 'ham iti ca nāvamantavyam | vītarāgasya tv ātmārtham api pravṛttyabhāvān nādhikṛtatvam | tathā ca vasiṣṭhaḥ "gṛhastho 'vinītakrodhaharṣaḥ" (VaDh 8.1) ity etad eva darśayati | avinītakrodhaharṣasyaiva gārhasthyaṃ, vinītakrodhaharṣas tu "yam icchet tam āvaset" (VaDh 7.3) ity asyārtho yataḥ | yat tu gautamīyam "aikāśramyam" (GDh 3.36) iti, tad vanasthāśramanirūpaṇe nirṇeṣyāmaḥ | yat tu "brāhmīyaṃ kriyate tanuḥ" (MDh 2.28) iti, saṃskāratvaṃ yajñādīnām iti tasyārthaḥ, na tu tadrahitānām abrāhmī tanur iti | gautamīyaṃ tv ātmaguṇapraśaṃsārtham ity uktam evety anavadyam | evam ṛṇavākyam api gṛhasthaviṣayatayaiva vyākhyeyam | yathaivāviduṣo na prajotpādanāya dārasaṃgrahaḥ, tathaiva viduṣo 'y arāgiṇaḥ |

        	<span style="text-decoration:underline;">nanu</span> etat kāmaprayuktve pi samānam, asamāvṛttasyāpi kāmasaṃbhavāt | <span style="text-decoration:underline;">naivam</span> | kāmaprayuktatve brahmacāriṇo dārādhigamaḥ smṛtyā nirākriyate, prajotpādanavidhiprayuktatve 'gnihotrādividhiprayuktatve ca smṛter daurbalyāt kena vāryate | ataḥ kāmaprayuktatve vaiṣamyam | āmnāyaś ca "ye cāmī araṇye śraddhā satyam upāsate" (ChU 5.10.1) ity agnihotrādyanapekṣām apavargaprāptiṃ darśayati | evaṃ chāndogye 'pi "trayo dharmaskandhāḥ | yajño 'dhyayanaṃ dānam iti prathamaḥ | tapa eva dvitīyaḥ | brahmacāry ācāryakule vāsīti tṛtīyaḥ | atyantam ātmānam ācāryakule 'vāsādayan" (ChU 2.231) iti naiṣṭhikatvaṃ darśayati | ata sūktaṃ "naiṣṭhiko brahmacārī" ityādi || 50 ||

 

**iti brahmacāriprakaraṇam**

** **

**atha vivāhaprakaraṇam**

 

_ukto brahmacārī, anantaraṃ gṛhastho vaktavyaḥ | tadabhidhānāyāha |_

 

                    	**gurave tu varaṃ dattvā snāyīta tadanujñayā |**

**              	vedaṃ vratāni vā pāraṃ nītvāpy ubhayam eva vā || 1.51 ||**

 

apīty asyāpakṛṣya yojanā, smṛtyantaraikavākyatvād arthavattvāc ca | vedam adhītya naiṣṭhikādyāśrame vaset | api vā gārhasthyaṃ kartuṃ snāyīta | snānam iti ca saṃskārakarmaṇo nāmadheyam | tac ca gṛhyād avagantavyam | gṛhasthatāṃ ca pratipadyamānasyaiva snānasaṃskāro nāśramāntaram api, tatparatvavidhānāt | yathāha gautamaḥ: "sa vidhipūrvaṃ snātvā" iti (GDh 9.1) | "sa" ity anena gṛhastho 'bhidhīyate | tathā vāsiṣṭho 'pi "gṛhastho 'vinītakrodhaharṣaḥ" iti prakṛtya snānavidhānaṃ "guruṇānujñātaḥ snātvā" iti (VaDh 8.1) | yadā snāyāt tadā gurave varaṃ dattvā | varadānaṃ ca gavādeḥ śreṣṭhadravyasya dānam | yathāha pāraskaraḥ: "gaur brāhmaṇasya varo grāmo rājanyasyāśvo vaiśyasya" iti PārG 1.8.15–17) | anujñātaś ca guruṇā na varadānamātreṇa kṛtī syāt | yad vā, varaṃ vā dattvā snāyīta | tadanujñayā vā varam adattvā snāyīta | tathā ca gautamaḥ: "kṛtvānujñātasya vā snānam" iti (GDh 2.49) | tuśabdo 'vadhāraṇārthaḥ | gurav eva varaṃ dadyād, nānyasmai | anujñānaṃ cānyato 'pīti kecit | evaṃ tv adṛṣṭārthatvam asāmañjasyaṃ ca syāt | tasmāt pitur varadānābhāvāśaṅkānivṛttyarthas tuśabdaḥ | "vedaṃ vratāni vā pāraṃ nītvā" | vedasya pāranayanam arthato granthataś ca svīkaraṇaṃ, na granthata eva | tathā ca vaktāro bhavanti: vedādhyāyy ayaṃ na vedapāraga iti | vratānāṃ pāranayanaṃ dvādaśa varṣāṇi prayatnato 'nuṣṭhānam | ubhayam eva vā pāraṃ nītvā, vedaṃ vratāni ca | ayaṃ prathamaḥ kalpaḥ, ubhayānugrahād, evakārāc ca | vedam iti cānukalpaḥ | prādhānye 'pi vedasya vratānupasaṃhārāt | vratāny evety āpatkalpaḥ, vedārthatvād brahmcaryasya, tasya cānirvṛtter ityādi prapañcanīyam | vedam iti caikavacanaṃ śākhāntarādhyayanavyāvṛttyartham, brahmatve trivedasaṃyogavacanāt | tathā cāha manuḥ |

                    	vedān adhītya vedau vā vedaṃ vāpi yathākramam | iti | (MDh 3.2)

pāṭhāntare 'py ayam evārthaḥ: "vedavratāni vā pāraṃ nītvā hy ubhayam eva vā" iti | vedaṃ vratāni ca vedavratānīty evaṃ vigrahaḥ | hiśabdaś ca hetvarthaḥ | yadeti cādhyāhāryam | yadā snāyāt, tadaivam iti | samānam anyat || 51 ||

 

_brahmacāriṇo brahmacaryavidhānāt samāvṛttasya nivṛttiḥ prāpnotīty ata āha |_

 

**              	aviplutabrahmacaryo lakṣaṇyāṃ striyam udvahet |**

**              	ananyapūrvikāṃ kāntām asapiṇḍāṃ yavīyasīm || 1.52 ||**

 

samāvṛtto 'pi sann aviplutabrahmacarya evodvāhaṃ kuryāt | brahmacaryavacanāc ca madhvaśanādau viplavaḥ | <span style="text-decoration:underline;">katham</span> punaḥ prāg vivāhād viplavāśaṅkā | paradārābhigamanaṃ hi niṣiddham eva | <span style="text-decoration:underline;">satyam</span> evam | vakṣyati tu: "yatnāt parīkṣitaḥ puṃstve" iti (YDh 1.55) | parīkṣaṇopāyatvena viplavāśaṅkāsty eva | anye tu niyogapakṣeṇa viplavam āhuḥ | lakṣaṇyāṃ lakṣaṇopetām | yathāha manuḥ: "savarṇāṃ lakṣaṇānvitām" iti (MDh 3.4) | tathā ca |

                    	avyaṅgāṅgīṃ saumyanāmnīṃ haṃsavāraṇagāminīm | iti | (MDh 3.10)

strīgrahaṇam anuvādaḥ, guṇārthaṃ vā | apatrapaṇaśīlām ity arthaḥ | evam apy ananyapūrvikām iti | anyenānupabhuktām ity arthaḥ | kāntāṃ ca kamanīyām | asapiṇḍāṃ ca mātṛtaḥ pitṛtaś ca | yavīyasīm ātmano hīnavayasam | tām evaṃvidhoktalakṣaṇām udvahed iti saṃbandhaḥ || 52 ||

 

_kiṃ cānyat |_

 

**              	arogiṇīṃ brātṛmatīm asamānarṣigotrajām |**

**              	pañcamīṃ saptamīṃ caiva mātṛtaḥ pitṛtas tathā || 1.53 ||**

 

arogiṇīṃ kuṣṭhādirogarahitām | dṛṣṭamūlatvāc ca smṛteḥ samādheyarogitvam adoṣaḥ | bhrātṛmatīṃ ca, putrikāśaṅkānivṛttyartham | "nābhrātrīm upayacchet tat tokaṃ hy asya bhavati" iti bhāllavināṃ śruteḥ | yadā punar ayaṃ hetuvan nigadaḥ, tadā "nābhrātrīm upayacchet" ity evaṃ manyante | asamānarṣigotrajām asamānārṣeyagotraprabhavām | asamānapravarām ity arthaḥ | tathā ca gautamaḥ: "asamānapravarair vivāhaḥ" iti (GDh 4.2) | yad api "asagotrām" (MDh 3.5) iti mānavaṃ, tad apy evam eva vyākhyeyam | tataś ca samānagotrāṇām apy asamānapravarāṇām aniṣiddho vivāhaḥ | yathā pañcārṣeyāṇāṃ tryārṣeyāṇāṃ bharadvājānām | tathedam aparaṃ: pañcamīṃ mātṛtaḥ, saptamīṃ pitṛtaḥ | mātṛpitṛśabdau ca jñātilakṣaṇārthau, "mātṛbandhubhyaḥ pitṛbandhubhyaś ca" iti smṛtyantarāt | asapiṇḍām ity anenaiva siddhe vivekārthaḥ punar ārambhaḥ | mā bhūt

                    	sapiṇḍatā puruṣe saptame vinivartate | (MDh 5.60)

ity aviśeṣavacanān mātṛto 'pi saptapuruṣī sapiṇḍatā | tathā cāha gautamaḥ: "piṇḍanivṛttiḥ saptame pañcame vā" iti (GDh 14.13) | ayaṃ ca tasyārthaḥ: saptame pitṛtaḥ pañcame mātṛta iti, mātṛbandhubhyaḥ pañcamād ity ārambhāt | tatheti bījigrahaṇārtham | tathā cāha gautamaḥ: "ūrdhaṃ saptamāt pitṛbandubhyo bījinaś ca mātṛbandhubhyaḥ pañcamād" iti (GDh 4.3–5) | caśabdaivaśabdau chandaḥsamādhānārthau | yad vā vikalpārthaś caśabdaḥ | pañcamīṃ saptamīṃ vā mātṛtaḥ pitṛtaś cōdvahet, sapiṇḍatāyās tadavadhikatvāt | tathā ca gautamīyaṃ sūtraṃ aviśeṣābhidhānāt samarthitaṃ bhavati | evaṃ cobhayatra pañcame vivāhaḥ syāt | yat tu "ūrdhvaṃ saptamāt pitṛbandhubhyo mātṛbandhubhyaḥ pañcamāt" (GDh 4.3–5) iti, tan mātṛtaḥ pañcamād evety avadhāraṇārtham | pitṛtas tu saptamāt pañcamād veti vikalpaḥ | pañcamād ity anukalpo 'yam, anyānarthakyāt | prathamakalpe ca nyūnatvadarśanād anukalpaḥ | mātṛtaś caturthe 'pīti kecit | tat punaḥ sāmānyatodṛṣṭam | tenobhayatra samatvam evānukalpaḥ | tathā ca śaṅkhaḥ: "pañcamīṃ vobhataḥ" iti | yat tv āmnāyavacanaṃ: "tasmad u samānād eva puruṣād attā cādyaṃ ca jāyate | idaṃ hi caturthe tṛtīye vā puruṣe saṃgacchāvahe iti his videvaṃ dīvyamānayā jānyā sahāsata" iti | tan mantravikārastutimātrārthatvād anādṛtyam iti kecit | athāpi jānyā ityādipadārthopapattyarthaṃ kartavyatocyeta | tathāpi deśopasaṃhṛtasyety āhuḥ | tat punar nyāyasmṛtiviruddham | yathāha baudhāyanaḥ: "pañcadhā vipratipattir dakṣiṇatas tathottarataḥ" ity upakramya, "itarad itarasmin kurvan duṣyatītarad itarasmin" iti coktvā, "ubhayaṃ tv eva nādriyeta" ityādi (BDh 1.2.1–8) | nyāyavidaś ca yājñikāḥ: "api vā sarvadharmaḥ syāt tannyāyatvād vidhānasya" iti (PMS 1.3.16) | ataḥ kāryatve sati sarvadharmatvam | ayaṃ cātra vākyārthaḥ: samānād ekasmāt puruṣād attā ca bhoktā, ādyaṃ ca bhogyaṃ, dvāv apy utpadyete | tatrotpannamātraḥ pariṇetā krīḍan saṃkalpayati: idaṃ bhogyam caturthe puruṣe tṛtīye vā bhokṣyāmīti | tatrotpattipuruṣāt pañcamaḥ saṃbhavati, tṛtīyapakṣe caturthaḥ | te cāmī śrutismṛtyanusārāc catvāraḥ kalpāḥ: ūrdhvaṃ saptamāt pañcamād vety ekaḥ, pañcame mātṛtaḥ saptame pitṛta iti dvitīyaḥ, ubhayataḥ pañcama iti tṛtīyaḥ, caturthe 'pīti caturthaḥ | pūrvaḥ pūrvaḥ śreyān | strīviṣayaś cāntyaḥ kalpaḥ, idam iti sarvanāmno bhogyaparatvāt | evaṃ ca varacaturthe na vivāhaḥ | mantravarṇo 'py evam eva vyākhyeyaḥ, "kḷptāṃ mātulasyeva yoṣām" iti, vyavadhāne 'pi ṣaṣṭhyupapatteḥ vājapeyasya yūpa itivat, "paitṛṣvaseyī vapām iva" (RVKh 7.55.8) iti ca, apatyāpatye 'pi taddhitāvirodhāt | śrutismṛtyanusārāc caivaṃ kalpanety eṣā dik | bhūtapūrvagatyā ca mātṛtaḥ sapiṇḍatvam iti sūtakādyaprasaṅgaḥ | <span style="text-decoration:underline;">nanu</span> evaṃ sati strītas tṛtīye 'pi prāpnoti, "aprattānām tu strīṇāṃ tripuruṣī sapiṇḍatā vijñāyate" iti vasiṣṭhavacanāt (VaDh 4.18) | <span style="text-decoration:underline;">naivam</span> tasyāśaucamātraviṣayatvāt | aprattānāṃ tu pāribhāṣikaṃ tad uktam | tathā ca vivāhe pañcamīty upapannaṃ bhavati | anyathā tad asamañjasaṃ syāt | kṣatriyādīnāṃ tu brāhmaṇādiprabhavānām ubhayataś caturthe 'py aviruddho vivāhaḥ | kṣatriyādiprabhavānāṃ tu viśeṣābhāvāt pūrvoka eva kalpaḥ | tathā ca śaṅkhaḥ |

                    	yady ekajātā bahavaḥ pṛthakkṣetrāḥ pṛthagjanāḥ|

                    	ekapiṇḍāḥ pṛthakcchaucāḥ piṇḍas tv āvartate triṣu || iti |

evam anyāny apy anayaiva diśā vākyāni yojanīyāni || 53 ||

 

_kiṃ cānyat |_

 

**              	daśpūruṣavikhyātāc chrotriyāṇāṃ mahākulāt |**

**              	sphītād api na saṃcārirogadoṣasamanvitāt || 1.54 ||**

 

śrotriyatvenaiva khyātir garīyasī, na rājasatkārādibhiḥ | tathā cāha manuḥ |

                    	mantratas tu samṛddhāni kulāny alpadhanāny api |

                    	kulasaṃkhyāṃ ca gacchanti prāpnuvanti mahad yaśaḥ || iti || (MDh 3.66)

tenālpadhanād api śrotriyakulāt kanyām udvahet, na tu dhanādisamṛddhād api saṃcārirogasaṃyuktād doṣasaṃyuktād vā | maukhyādayo 'pi hi mātulādisaṃparkāt saṃcāriṇa eva, rogāś ca śvitrakuṣṭhādayaḥ | na tu saṃcāriṇo 'pi śiraḥśūlādayaḥ, dṛṣṭamūlatvāt smṛteḥ | tathā cāha manuḥ |

                    	mahānty api samṛddhāni go'jāvidhanadhānyataḥ |

                    	strīsaṃbandhe daśaitāni kulāni parivarjayet ||

                    	hīnakriyaṃ niṣpuruṣaṃ niśchandoromaśārśasam |

                    	kṣayyāmayāvyapasmāriśvitrikuṣṭhikulāni ca || iti | (MDh 3.6–7)

kulagrahaṇāc ca siddhe yad arogiṇīm ity uktaṃ, tad ādarārtham | evam anye 'pi guṇadoṣāḥ smṛtyantarāl lokataś cānveṣyāḥ, pramāṇāntaramūlatvāt smaraṇasya || 54 ||

 

_uktāḥ kanyāgunāḥ | varasyedānīm ucyante |_

 

                    	**etair eva guṇair yuktaḥ savarṇaḥ śrotriyo varaḥ |**

**              	yatnāt parīkṣitaḥ puṃstve yuvā dhīmāñ janapriyaḥ || 1.55 ||**

 

etair eva guṇair yukto varo 'pi syāt | ayaṃ tu viśeṣaḥ, yaḥ savarṇaḥ śrotriyaś ca | savarṇagrahaṇaṃ ca hīnavarṇavyāvṛttyartham | yad vā, utkṛṣṭavedanasyānukalpatvajñāpanārtham | anukalpatvaṃ cādhikāraviprakarṣāl lokapaktyanusārāc ca puṃsāṃ tu "śrotriyāṇāṃ mahākulād" iti vacanāt tisra ity eva prathamaḥ kalpaḥ | smṛtyantarād vā svarṇetarodvahanam anukalpaḥ | tathā cāha manuḥ |

                    	savarṇāgre dvijātīnāṃ praśastā dārakarmaṇi |

                    	kāmatas tu pravṛttānām imāḥ syuḥ kramaśo varāḥ || iti | (MDh 3.12)

evaṃguṇatve 'pi brahmacaryāviplavena yatnāt parīkṣitaḥ puṃstve, vītabījādivyudāsadvāreṇa | evaṃ striyo 'pi strītve parīkṣaṇīyāḥ, puṃstva ity upalakṣaṇārthatvāt | striyam udvahed iti vā strīgrahaṇasyaitad eva prayojanam iti vyākhyeyam | ādarārthaṃ vā | puṃsaḥ parīkṣaṇābhidhānam aparityāgajñāpanārtham | ananyapūrvatvaṃ strīviṣayam eva | puṃviṣayatve 'pi prathamaḥ kalpaḥ | evaṃbhūto yaḥ, sa varaḥ syāt | sa varayitavyaḥ | tādṛśo vā kanyāṃ varayed iti vyākhyeyam | ṛjv anyat || 55 ||

 

_"śrotriyāṇāṃ mahākulād" iti vacanāc chūdrāvivāho na prāpnoti | iṣyate ca kaiś cit tatrācāryaḥ svamatam upanyasyati sma |_

 

                    	**yad ucyate dvijātīnāṃ śūdrād dāropasaṃgrahaḥ |**

**              	na tan mama mataṃ yasmāt tatrāyaṃ jāyate svayam || 1.56 ||**

 

"kṛṣṇavarṇīyā rāmā ramaṇāyaivopeyata" iti brāhmanavādaḥ | na ca viduṣāṃ kāmārthe pravṛttir yuktā | ataḥ śūdrāvivāho na kartavya ity etad eva spaṣṭīkaroti hetunā: "yasmāt tatrāyaṃ jāyate svayam" iti | tathā bahvṛcāḥ paṭhanti |

                    	patir jāyā praviśati garbho bhūtvā sa mātaram |

                    	tasyā punar navo bhūtvā daśame māsi jāyate || iti | (AitB 7.13)

ato naitan mamābhipretam || 56 ||

 

_idaṃ punar asmābhir apy abhipretam |_

 

                    	**tisro varṇānupūrvyeṇa dve tathaikā yathākramam |**

**              	brāhmaṇakṣattriyaviṣāṃ bhāryā svā śūdrajanmanaḥ || 1.57 ||**

 

śūdrasyeti vaktavye śūdrajanmana ity uktaṃ, sāpi hi brāhmaṇādijātā śūdrajanmanā na vivāhyeti jñāpanārtham | evaṃ kṣattriyādīnām antaraprabhavānāṃ cānulomapratilomānāṃ yathāyathaṃ yojyam | sarvathā manāg apy utkṛṣṭajā nikṛṣṭajanmanā na vivāhyā | nikṛṣṭāpi yathāsaṃnikarṣaṃ kramād vivāhyeti ślokārthaḥ | ṛjv anyat || 57 ||

 

_<span style="text-decoration:underline;">nanu</span> ayaṃ vivāhākhyaḥ saṃskāraḥ na nityam upasaṃhartuṃ śakyaḥ, parādhānatvāt kanyālābhasya | <span style="text-decoration:underline;">ucyate</span> | syād ayaṃ doṣo dātrabhāvād yady aprārthitā kanyā na pradīyate, dadato vā pratyavāyaḥ syāt | adya tu khalu dātur abhyudayaḥ | yathāha |_

 

**              	brāhmo vivāha āhūya dīyate śaktyalaṃkṛtā |**

**              	tajjaḥ punāty ubhayataḥ puruṣān ekaviṃśatim || 1.58 ||**

 

brāhmaṇa evainam arhatīti brāhmaḥ | tatra cayaṃ vidhiḥ | yathāśakty alaṃkṛtya uktalakṣaṇaṃ varam āhūya gṛhyoktena vidhinā kanyāpradāṃ (yadā), tadā noktadoṣaprasaṅgaḥ | na caivaṃ brāhme lokānusāribhir bhavitavyam, katham aprārthitā kanyā dīyata iti | ayam eva satāṃ dharma yataḥ | tasyāṃ tathoḍhāyāṃ jātaḥ putraḥ ubhataḥ pitṛto mātṛtaś caikaviṃśatiṃ kulāni punāti śodhayatīty arthaḥ | yad vā daśātītāni daśotpatsyamānāni ātmānaṃ cety evaṃ yojanā | tathā cāha gautamaḥ: "daśa pūrvān daśāvarān ātmānaṃ ca brāhmīputraḥ" iti (GDh 4.33) | stutimātram etad, bhūtānāṃ bhāvināṃ pāvanānupapatteḥ | upapattau vā kṛtanāśākṛtāgamaprasaṅgāt | yad vāstu phalavidhiḥ, vivāhaviśeṣasya phalaviśeṣāpekṣatvāt | na cāgamānusāriṇyarthe 'nupapattir iti śakyaṃ vaktum | tathā ca naiyāyikā "na hi vacanasyātibhāro 'sti" (Śab on PMS 5.3.10) ity āhuḥ | ayaṃ ca brāhmaṇasya prāthamakalpiko vivāhaḥ || 58 ||

 

_ime tv anukalpāḥ |_

 

**              	yajñastha ṛtvije daiva ādāyārṣas tu godvayam |**

**              	caturdaśa prathamajaḥ punāty uttarajaś ca ṣaṭ || 1.59 ||**

 

yajñasthavacanaṃ pūrvajuṣṭādivyāvṛttyartham | devā ṛtvijas ta enam arhantīti daivaḥ | ataś ca brāhmaṇsyaivāyam, itarayor ārtvijyānadhikārāt | mahartvigbhyaś ca | yathāha vyāsaḥ |

                    	steyaṃ kuryāṃ yady ahaṃ vo bisānāṃ mahartvijāṃ vitate yajñatantre |

                    	adhvaryave duhitaraṃ saṃpradadyām udgātre vā brahmaṇe vātha hotre || iti |

udgātṛvacanāc ca somartvikpratyayaḥ | dakṣiṇātiriktaṃ caitad dānaṃ, phalaśravaṇāt | ārṣas tu varād godvayam ādāya | tac ca mithunaṃ, smṛtyantarāt | (mantra)draṣṭāro brāhmaṇā ṛṣayaḥ, ta enam arhantīty ārṣaḥ | tuśabdaḥ parikrayāśaṅkānivṛttyarthaḥ | tathā cāha manuḥ |

                    	ekaṃ gomithunaṃ dve vā varād ādāya dharmataḥ | iti | (MDh 3.29)

kasmāt punar imāv anukalpau, pūrvasmād ūnaphalatvāt | tathā cāha: prathamajaś caturdaśa punāti | prathamo daivaḥ, tatra jātaḥ prathamajaḥ | tathottarajaḥ ṣaṭ | uttara ārṣaḥ, tatra jāta uttarajaḥ | pravibhajya paurvāparyeṇa yojanā | tathā cāha manuḥ |

                    	daivoḍhāyāḥ sutaś caiva sapta sapta parāvarān |

                    	ārṣoḍhāyāḥ sutas trīṃs trīn ṣaṭ ṣaṭ kāyoḍhajaḥ sutaḥ || iti | (MDh 3.38)

| nyūnaphalatvāc cāsya daivān nikṛṣṭatvam | daivasahapāṭhāc cāyam api brāhmaṇasyaiva | prājāpatyān nyūnaphalatve 'pi cāsyāta eva pūrvapāṭha iti mantavyam || 59 ||

 

_ayaṃ tu sārvavarṇikaḥ |_

 

**              	saha dharmaś caryatām ity uktvā yā dīyate 'rthine |**

**              	sa kāyaḥ pāvayaty ādyaḥ ṣaṭ ṣaḍ vaṃśyān sahātmanā || 1.60 ||**

 

"dharmaś caryatām" ity etāvad evoktvārthine yat kanyādānaṃ, sa prājāpatyaḥ | uktveti vacanān nābhyupagamād eva | yathāha gautamaḥ: "saṃyogamantraḥ prājāpatye" ityādi (GDh 4.7) | prajotpādanecchāsāmānyāt prajāpatiḥ snātakaḥ | sa enam arhatīti prājāpatyaḥ | evaṃ cārthina ity anuvādo mantravidhānārthaḥ | sārvavarṇikatve 'pi śūdranivṛttiḥ mantraprayogāt | so 'yaṃ prājāpatyaḥ ādyaḥ ārṣāt pūrva ity arthaḥ | kuta etat, phalabhūyastvāt | atra hi jātaḥ ṣaṭ ṣaḍ vaṃśyān punāti, ātmānaṃ ca | ārṣajas tu trīṃs trīn | sahātmanety etat pūrvatrāpi yojyam || 60 ||

 

_<span style="text-decoration:underline;">nanu</span> evaṃ saty āhūya yadi kaścid ārtvijyādibhir vā na kanyāṃ dadyāt, tathāpi gṛhasthāśramo duḥśliṣṭa eva | <span style="text-decoration:underline;">satyam</span> | yady eta eva vivāhā syuḥ | anye 'pi tu vivāhāḥ paṭhyante | ato neyam asatkalpanā | ke punas ta ity ata āha |_

 

                    	**āsuro draviṇādānād gāndharvaḥ samayān mithaḥ |**

**              	rākṣaso yuddhaharaṇāt paiśācaḥ kanyakācchalāt || 1.61 ||**

 

samayaḥ saṅketaḥ | mithaḥ sahety arthaḥ | āsuraḥ, ātmārthaṃ kanyārthaṃ ca dhanādānam | yathāha manuḥ |

                    	jñātibhyo draviṇaṃ dattvā kanyāyāś caiva śaktitaḥ|

                    	kanyādānaṃ tu svācchandyād āsuro dharma ucyate ||

                    	icchayānyonyasaṃyogaḥ kanyāyāś ca varasya ca |

                    	gāndharvaḥ sa vidhir jñeyo maithunyaḥ kāmasaṃbhavaḥ ||

                    	hatvā chittvā ca bhittvā ca krośantīṃ rudatīṃ gṛhāt |

                    	prasahya kanyāharaṇaṃ rākṣaso vidhir ucyate ||

                    	suptāṃ mattāṃ pramattāṃ vā raho yatropagacchati |

                    	sa pāpiṣṭho vivāhānāṃ paiśācaḥ prathito 'ṣṭamaḥ || iti | (MDh 3.31–34)

upagamanaśabda āliṅganādiṣv iti kecit | tat tv aśabdārthatvād anādṛtyam | pāpiṣṭhatā caivam upapannatarā bhavati, upapātakayogāc ca | anyathā tad asamañjasaṃ syāt | tathā ca "kevalaṃ mantrasaṃskṛtā " ity uktvā "sā ced akṣatayoniḥ syāt" (VaDh 17.74) iti vasiṣṭho 'py etad eva jñāpayati | ataḥ śrautārthagrahaṇaṃ yuktam iti | asurā dhanavantaḥ | strīsaktā gandharvāḥ | tenānayoḥ sārvavarṇikatvam | dāruṇatvasāmānyād rakṣaḥ kṣatriyāḥ | ta enam arhantīti rākṣasaḥ | kṣātra ity arthaḥ | tathā ca vasiṣṭhaḥ: "bhittvā chittvā" ity upakraya "sa kṣātraḥ" (VaDh 1.33) ity āha | chalavṛttayaḥ piśācāḥ, tadarhaḥ paiśācaḥ | sarvavarṇānāṃ cāyam evāpatkalpaḥ | āsurādīnāṃ tu yathābhidhānaṃ kṣatriyādiviśeṣāpekṣayā ca stutinindākalpanam || 61 ||

 

_kim ekarūpa eva savarṇāsavarṇayor vivāhaḥ | nety ucyate |_

 

                    	**pāṇir grāhyaḥ savarṇāsu gṛhṇīta kṣatriyā śaram |**

**              	vaiśyā pratodam ādadyād vedane tv agrajanmanaḥ|| 1.62 ||**

 

brāhmaṇapāṇigṛhītaṃ dhanuḥśaram kṣatriyā gṛhṇīyāt | pratodaṃ ca vaiśyā | pratodo vrājanikaḥ | striyāś ca grahaṇe kartṛtvān mantranivṛttiḥ | ūhane vā prayoga ity anye | kṣatriyavedane 'pi vaiśyā pratodam eva gṛhṇīyād iti kecit, "utkṛṣṭavedane" iti manuvacanāt (MDh 3.44) | tat punaḥ sāmānyasya viśeṣopasaṃhṛter ayuktam || 62 ||

 

_kasya punar ayaṃ kanyāpradānopadeśaḥ | yadi tāvat pituḥ tadabhāve duḥśliṣataiva | atha tadabhāve 'py anyasya | sa kim iti parakīyāṃ dadyāt | tena kaḥ kanyāṃ dadyād iti | ucyate |_

 

**              	pitā mātāmaho bhrātā svakulyo jananī tathā |**

**              	kanyāpradaḥ pūrvanāśe prakṛtisthaḥ paraḥ paraḥ || 1.63 ||**

 

svakulya iti bhrātṛviśeṣaṇaṃ pitṛvyaputrādivyāvṛttyartham | pūrvasya pūrvasyābhāve paraḥ paraḥ kanyāpradaḥ | prakṛtisthaś ca svabhāvasthaḥ | unmādādyanabhibhūta ity arthaḥ | kanyāprada iti vacanād akṣatāyā eva naiyamikaṃ dānam | pitā tv akanyām api dadyād iti kecit | chandonurodhāc ca mātāmahasya pūrvapāṭhaḥ | arthatas tu bhrātaiva pūrvaḥ | sarveṣāṃ ca svatvasaṃbandhāc codanāto vā pravṛtter avirodhaḥ | pāṭhāntaraṃ vā: "pitā pitāmaho bhrātā sakulyo jananī tathā" iti | tatra pāṭhakrameṇaiva niyamaḥ | sakulya iti ca mātulādiparigrahārthaḥ | tathānye 'pi yonisaṃbaddhā ity adhyāhāraḥ | samānam anyat || 63 ||

 

_yat tu parakīyāṃ kim iti dadyād iti, tatrāha | yasmād,_

 

                    	**aprayacchan samāpnoti bhrūṇahatyām ṛtāv ṛtau |**

 

nindārthavādo 'yaṃ pravṛttyarthaḥ | pratyavāyavidhir vā || 63ab ||

 

_<span style="text-decoration:underline;">nanu</span> etad apy uktam | dātrabhave gṛhasthāśramo duḥśliṣṭa eva | tatra pumāṃsa āśramāntarāśrayaṇenāpi kṛtinaḥ syuḥ | strīṇāṃ tu kā gatir iti | <span style="text-decoration:underline;">ucyate</span> | syād ayaṃ doṣaḥ, yadi parādhīnataiva strīṇām ātyantikī syāt | dātṛsadbhāva eva tu tāsāṃ parādhīnatā | tadabhāve tu kim | ucyate |_

                    	**gamyaṃ tv abhāve dātṝṇāṃ kanyā kuryāt svayaṃ varam || 1.64 ||**

 

gamyaṃ gamanārham uktalakṣaṇam | svayam evartumatī varṣatrayād ūrdhvaṃ varaṃ kuryād dātrabhāve | vidyamāno 'pi ca dātā yadi na dadyāt, tato 'tyām ('syām ?) avasthāyāṃ tadīyam alaṃkāram utsṛjya svayam eva varaṃ varayet, smṛtyantarāt | yadāpy uktalakṣaṇas tāṃ necchet, tadāpi savarṇamātrāśrayaṇam aviruddham | yathāha baudhāyanaḥ |

                    	trīṇi varṣāṇy ṛtumatī kāṅkṣeta pitṛśāsanam |

                    	tataś caturthe varṣe tu vindeta sadṛśaṃ patim ||

                    	alabhamāne sadṛśe guṇahīnaṃ samāśrayet || iti | (BDh 4.1.14)

guṇavacanāc ca jātiniyamaḥ | sarvathā bhāryāyā bhartṛprāptiḥ, bhartuś ca bhāryāprāptiḥ, ity anavadyo gṛhasthāśramaḥ | tathā cāmnāyaḥ: "uta vai yācan dātāraṃ labhata eva | ato bhartā bhāryām" ityādi || 64 ||

 

_kasmāt punar adbhir vācā kanyāṃ dattvā pūrvadātari prete paraḥ svātantryād anyasmai na dadyāt | yasmāt,_

 

**              	sakṛt pradīyate kanyā haraṃs tāṃ coradaṇḍabhāk |**

 

tasmād anyasmai na dadyāt | tenaiva vivāhaṃ kārayet || 64ab ||

 

_kim eṣa evotsargaḥ | nety āha |_

 

                    	**dattām api harat pūrvaṃ śreyāṃś ced vara āvrajet || 1.65 ||**

 

pūrvavacanād adbhir vācā ca dattām api haret | na tu śreyāṃsam api varaṃ prāpya mantropanītām ity abhiprāyaḥ || 65 ||

 

_yaḥ punar duṣṭāṃ kanyām aduṣṭeyam iti prayacchet, tasya kā katheti | ucyate | sa tādṛśaḥ,_

 

**              	anākhyāya dadad doṣaṃ daṇḍya uttamasāhasam |**

 

yad vaivaṃ yojanā: pūrvavare spaṣṭaṃ doṣam anākhyāya nyāyato 'nubhāvyānyasmai śreyān iti matvā yaḥ prayacchati, sa daṇḍyaḥ ||

 

_na kevalaṃ dātā, varo'pi ca,_

 

                    	**aduṣṭāṃ yas tyajet kanyāṃ dūṣayaṃs tu mṛṣā śatam || 1.66 ||**

 

yas tu doṣarahitāṃ tyajet kanyāṃ, so 'py evaṃ daṇḍyaḥ | mṛṣaiva tu dūṣayan kārṣāpaṇaśataṃ daṇḍyaḥ, mṛṣety abhidhanāt | aduṣṭavacanāc ca duṣṭāṃ tyajato na doṣaḥ || 66 ||

 

_kasmāt punar mṛte bhartari na pāṇimātradūṣitānyasmai punar dīyate | yasmāt,_

 

                    	**akṣatā vā kṣatā vāpi punarbhūḥ saṃskṛtā punaḥ |**

 

yathaiva kṣatayoniḥ punar bhartṛsaṃyogāt punarbhūr bhavati, evam akṣatayonir api, aviśeṣāt | kasmāt punar dānam | smṛtyantarāt | yathāha manuḥ |

                    	sā ced akṣatayoniḥ syāt . . . . . punaḥ saṃskāram arhati || iti | (MDh 9.176)

tat kāmataḥ pravṛttau viśeṣavidhānam, na kartavyatayopadeśaḥ | tathā cāha manuḥ |

                    	na vivāhavidhāv uktaṃ vidhavāvedanaṃ kvacit || iti | (MDh 9.65)

                    	na dvitīyaś ca sādhvīnāṃ kvacid bhartopadiśyate || iti ca | (MDh 5.162)

tasmān na punaḥsaṃskāra ity ācāryābhiprāyaḥ ||

 

_yadā punaḥ svayam evānyaṃ savarṇam utkṛṣṭaṃ va samāśrayet, tadā ko doṣa iti, ucyate |_

 

**              	svairiṇī yā patiṃ hitvā savarṇaṃ kāmataḥ śrayet || 1.67 ||**

 

punarbhūḥ svairiṇīti ca saṃjñā dauṣṭyajñāpanārthā | jīvantaṃ mṛtaṃ vā yā bhartāraṃ tyaktvā svātantryāt savarṇam utkṛṣṭavarṇaṃ vā samāśrayet, sāpi svairiṇī | ataḥ svayam api nānya āśrayitavyaḥ | yat punaḥ śaṅkhenoktam, "tisraḥ punarbhvaś catasraḥ svairiṇyaḥ" iti, tad anayor dauṣṭyaprapañcanārthaṃ prāyaścittavivekārthaṃ vety etan nātīvopu(pa?)yujyate | evaṃ vāsiṣṭham api punarbhūlakṣaṇaṃ draṣṭavyam (VaDh 17.19–20) | sarvathā bhogye apy ete nirṇītatvād upekṣaṇīye iti ślokārthaḥ | tathā ca vakṣyati: "mṛte jīvati vā patyau" iti (YDh 1.75) || 67 ||

 

_<span style="text-decoration:underline;">nanu</span> evaṃ saty aputrasya maraṇāt saṃtatyucchedaprasaṅgaḥ | <span style="text-decoration:underline;">astu</span> | kā naḥ pīḍā | atha vā_:

 

                    	**aputrāṃ gurvanujñānād devaraḥ putrakāmyayā |**

**              	sapiṇḍo vā sagotro vā ghṛtābhyakta ṛtāv iyāt || 1.68 ||**

 

ghṛtābhyañjanavacanaṃ kāmapravṛttinirodhārtham | tataś cāliṅganādi vaikārikatvād dūrāpetam | ṛtugrahaṇaṃ tv anyadā darśanādy api kathaṃ na syād ity evam artham || 68 ||

 

_<span style="text-decoration:underline;">kiṃ</span> sakṛd eva gamanam | <span style="text-decoration:underline;">na</span>, adṛṣṭārthatvaprasaṅgāt | apatyārthaṃ hy etad gamanam | atas tu,_

 

                    	**ā garbhasaṃbhavād gacchet patitas tv anyathā bhavet |**

 

prāg garbhasaṃbhūteḥ parityāgāt | tuśabdaś caivakārārthaḥ ||

 

_yad vaivaṃ yojanā | <span style="text-decoration:underline;">nanu</span> ayaṃ niyogapakṣo duḥśliṣṭaḥ, pātakaprasaṅgāt | <span style="text-decoration:underline;">na</span> |_

 

                    	**anena vidhinā jātaḥ kṣetriṇaḥ sa bhavet sutaḥ || 1.69 ||**

anena niyogavidhinā jātaḥ kṣetriṇo bhrātrāder aurasavat putro bhavatīty ayam vidhiḥ | nātra vicikitsā kāryety arthaḥ | na caivaṃvṛttaḥ patito bhavati | <span style="text-decoration:underline;">kathaṃ</span> tarhi "patitas tv anyathā bhavet" iti | <span style="text-decoration:underline;">tadaniyukter</span> vikārād vā gacchann ity abhiprāyaḥ | ayaṃ punaḥ paropakārāya pravṛtter abhyudayabhāg ity anavadyo niyogaḥ | <span style="text-decoration:underline;">atra codayanti</span> | nāyaṃ niyogapakṣaḥ śreyān, smṛtyācāravirodhāt | tathā cāha manuḥ |

                    	nānyasmin vidhavā nārī niyoktavyā dvijātibhiḥ |

                    	anyasmin hi niyuñjānā dharmaṃ hanyuḥ sanātanam || iti | (MDh 9.64)

purākalpaṃ copanyasyopasaṃhṛtam |

                    	tadāprabhṛti yo mohāt pramītapatikāṃ striyam |

                    	niyojayaty apatyārthe taṃ vigarhanti sādhavaḥ || iti | (MDh 9.68)

ato nāsti niyogaḥ | tathā ca śiṣṭasamācāraḥ | <span style="text-decoration:underline;">nanu</span> iyam api smṛtir eva "aputrāṃ gurvanujñānāt" (YDh 1.68) ityādi | mānave 'pi |

                    	devarād vā sapiṇḍād vā striyā samyaṅ niyuktayā | (MDh 9.59)

ityādi | na ceyaṃ lobhādimūleti śakyaṃ vaktum, sarvathā vikārapratiṣedhāt | tad uktaṃ "ghṛtābhyaktaḥ" iti (YDh 1.68) | manunāpi ca:

                    	vidhavāyāṃ niyuktas tu ghṛtākto vāgyato niśi | iti | (MDh 9.60)

ato neyam apasmṛtiḥ | atha śvaśuradhanādīcchayā lobha āśaṅkyeta, tad api

                    	prajepsitādhigantavyā santānasya parikṣaye | (MDh 9.59)

ity anenaiva nirastam | tathā coktam |

                    	patitau bhavato gatvā niyuktāv apy anāpadi | iti | (MDh 9.58)

vasiṣṭhenāpi: "dhanalobhān nāsti niyogaḥ" iti (VaDh 17.65) | ato nirdoṣaḥ | śāstrāviśeṣāt tu pratiṣedho vikalpāya bhavati | ato na virodhaḥ | anye tu prāg vivāhād uparate bhartari niyogādhikāraṃ varṇayanti, sāmānyaviśeṣopasaṃhṛtinyāyāt | yathāha manuḥ |

                    	yasyā mriyeta kanyāyā vācā satye kṛte patiḥ |

                    	tām anena vidhānena nijo vindeta devaraḥ || iti | (MDh 9.69)

tat tu vidhavāyāṃ niyuktas tv ity anenaiva nirastam | <span style="text-decoration:underline;">nanu</span> ca sāpi vidhaveti śakyaṃ vaktum | <span style="text-decoration:underline;">na</span> smṛtyantaravirodhāt | yathāha vasiṣṭhaḥ: "pretapatnī ṣaṇmāsaṃ vratacāriṇī" ity upakramya, "pitrā bhrātrā vā niyogaṃ kārayet" ityādi (VaDh 17.55–56) | <span style="text-decoration:underline;">nanu</span> anūḍhāpi prete patyau pretapatny eva | <span style="text-decoration:underline;">maivam</span> | na hi prāg vivāhāt patnīśabdapravṛttir iti | evaṃ hi bhagavataḥ pāṇineḥ smaraṇam: "patur no yajñasaṃyoge" iti (Pāṇ 4.1.33) | ato 'satkalpanam, upakramopasaṃhārāt | kathaṃ tarhi "yasyā mriyeta" (MDh 9.69) ity ayaṃ ślokaḥ | āsuravivāhaviṣayatayā vyākhyeyaḥ | yasyāḥ kanyāyāḥ śulkaṃ dattvā śulkado mriyeta, sā yadīcchet, tato devarāya pūrvavat pradātavyā | na ced, niyogaṃ devareṇaiva kārayet | yad vā "nijo vindeta" (MDh 6.69) iti nijagrahaṇāt sodaryo devaraḥ anena vidhinā naiyogikena vaivāhikena vā vindetaiva | sāpatnas tu kanyānumataḥ | tathā cāha |

                    	kanyāyāṃ dattaśulkāyāṃ mriyeta yadi śulkadaḥ |

                    	devarāya pradātavyā yadi kanyānumanyate || iti | (MDh 9.97)

yadā tv adattaśulka eva mriyeta, tadā tasmin prete kumāry eva satīcchayānyasmai pitrā vidhivad deyā | yathāha vasiṣṭhaḥ |

                    	adbhir vācā ca dattā yā mriyetādau varo yadi |

                    	na ca mantropanītā syāt kumārī pitur eva sā || iti | (VaDh 17.72)

ādāv iti vacanād vivāhasaṃnidhau vāgdattāpy akanyaketi jñayate | "balāc cet prahṛtā kanyā" (VaDh 17.73) ity asya punar ayam arthaḥ | prahṛtā dūṣitā, praśabdasāmarthyāt | kṣātrāc ca vidher anyatraiva draṣṭavyam, tatra dūṣaṇāsaṃbhavāt | yadi mantrair na saṃskṛtā tato 'nyasmai vidhivat prāyaścittaṃ kārayitvā deyā | kṛtaprāyaścittā ca "yathā kanyā tathaiva sā" (VaDh 17.73) iti mantavyam | idaṃ tu kalpāntaram |

                    	pāṇigrāhe mṛte kanyā kevalaṃ mantrasaṃskṛtā | iti | (VaDh 17.74)

asyārthaḥ: grāmadharmeṇa pūrvam api vivāhāt pāṇigrahaṇam | tasmin pāṇigrāhe | mṛte kanyāhuter vā prāk paṇigrahaṇād yady akṣatayoniḥ | tathāpy anyena bhartrā punar vivāhasaṃskāram arhatīti | sarvathā pariṇītāyāḥ punaḥ pariṇayanābhāvaḥ | tad uktam:

                    	na vivāhavidhāv uktaṃ vidhavāvedanaṃ kvacit | iti | (MDh 9.65)

tathā ca baudhāyanaḥ |

                    	nisṛṣṭāyāṃ hute vāpi yasyai bhartā mriyeta saḥ | iti | (BDh 4.1.16)

api nisṛṣṭāyām, api hute, na pariṇītāyām ity arthaḥ | "sā ced akṣatayoniḥ syāt" (BDh 4.1.16) ity etad eva spaṣṭīkaroti, yad upavarṇitam asmābhiḥ | ato na kanyāviṣayā niyogasmṛtiḥ | kas tarhi viṣayaḥ | prete patyau santānaparikṣaye ca | pratiṣedhasāmarthyāc ca vikalpaḥ | tathā cāmnāyaḥ: "tasmād ekasya bahvyo jāyā bhavanti, naikasyai bahavaḥ sahapatayaḥ" iti (AitB 3.23) | sahapratiṣedhāc ca krameṇa bhavantīti jñāyate | tathā "yasmai māṃ pitā dadyād naivāhaṃ taṃ jīvantaṃ hāsyāmi" iti (ŚB 4.1.5.9) jīvannahānavacanāc ca mṛte bhartari niyogo 'stīti jñāyate |

                    	ko vāṃ śayutrā vidhaveva devaraṃ

                                	maryaṃ na yoṣā kṛṇute sadhastha ā | (RV 10.40.2)

ity asmāt punar mantravarṇāt spaṣṭataro niyogaḥ | evaṃ hīndreṇa cirād dṛṣṭāv aśvināv uktau durdarśau yuvāṃ kva punar vidhaveva yoṣā devaraṃ maryaṃ manuṣyabhāvaṃ śayane harṣasthāne āpādayantī kaccid ā kurute vām upacaratīty arthaḥ | anena niyogaṃ spaṣṭīkaroti | tathā ca vasiṣṭhaḥ: " prājāpatye muhūrte pāṇigrāhavad upacaret" iti (VaDh 17.61) | ato 'navadyo niyogaḥ |

        	 <span style="text-decoration:underline;">atrocyate</span> | naivaṃ niyogasmṛtir vyākhyeyā, samācāravirodhāt, vikalpasya cānyāyyatvāt | kathaṃ tarhi | śūdrāviṣayā niyogasmṛtiḥ | kuta etad, manuvacanāt |

                    	nānyasmin vidhavā nārī niyoktavyā dvijātibhiḥ | (MDh 9.64)

iti dvijātisaṃbaddhaḥ pratiṣedhaḥ | sāmānyataḥ śūdrasaṃbandhitayā vidhiḥ | tasmād avikalpaḥ | tathā coktam |

                    	ayaṃ dvijair hi vidvadbhiḥ paśudharmo vigarhitaḥ |

                    	manuṣyāṇām api prokto vene rājyaṃ praśāsati || iti | (MDh 9.66)

manuṣyāṇām api śūdrāṇām apīty arthaḥ | tathā ca samācāraḥ | yat punar vyāsena vicitravīryabhāryāsv apatyotpādanam, tad draupadīvivāhavad anādṛtyam | atha vā kṣatriyāṇām apy anvayakṣaye rājyaparipālanāya niyogo 'bhyanujñāyate | sa ca rājñām eva | kāryānurodhād vyāsavacanāc ca | rājñāṃ brāhmaṇenaiva kārayitavyam | evaṃ ca saty āmnāyā api kṣatriyaviṣayā eva "naivāhaṃ taṃ jīvantaṃ hāsyāmi" (ŚB 4.1.5.9) ityādi | jīvan samartho na hātavya ity āmnāyārthaḥ | "naikasyai bahavaḥ sahapatayaḥ" (AitB 3.23) iti tu punaḥsaṃskāraviṣayam | tatra mukhyaḥ patiśabdaḥ | mantravarṇas tu śūdraviṣaya eva vyākhyeyaḥ | evaṃ devarādivākyāny anyāny api vyākhyeyāni | tathā ca vṛddhamanuḥ |

                    	śūdrāṇām eva dharmo 'yaṃ patyau prete 'nyasaṃśrayaḥ |

                    	lobhān mūḍhair avidvadbhiḥ kṣatriyair api caryate ||

ity uktvāha |

                    	vāyuproktāṃ tathā gāthāṃ paṭhanty atra manīṣiṇaḥ |

                    	viprāṇāṃ na niyogo 'sti prete patyau na vedanam ||

iyaṃ sā gāthā |

                    	akāryam etad viprāṇāṃ vidhavā yan niyujyate |

                    	uhyate vā mṛte patyau devareṇa viśeṣataḥ || iti |

<span style="text-decoration:underline;">katham</span> idānīm etad vasiṣṭhavacanam |

                    	bhrātary avyapadeśena nādhyetavyaṃ kadācana | iti | (not in VaDh)

anena hy adhyāpanasaṃbandhād brāhmaṇānām api niyogādhikāro 'stīti gamyate | <span style="text-decoration:underline;">ucyate</span> | naitad yuktam, uktatvān nyāyasya | bhūyasām ananyaparāṇāṃ cānarthakyād varam ekasyānyaparasya ca bādhakalpanā | kṣatriyaviṣayaṃ caitad vākyam | teṣāṃ hy āpadi niyogādhikārāt | sa ca brāhmaṇenaivety uktam | tenaivaṃ yojanā: bhrātary adhyāpayaty api nādhyetavyam | kena | avyapadeśena | na vyapadiśyate 'nenety avyapadeśaḥ | anyajātīya ity arthaḥ | kimartham | boddhavyam “gurutalpasya nimittam”, bhrātuḥ śiṣyabhāryāgamanāt, “bhartā hy āpatsu devaraḥ” |[^8] bharteti bharaṇayogāc chraiṣṭhyāc ca brāhmaṇaḥ sa yasmād āpatsu devaro bhavati, niyojyata ity arthaḥ | tasmāt tato nādhyetavyam | āpatsv iti caikasyām evāpadi | bahuvacanaṃ gauravārtham | santānaparikṣayalakṣaṇaivāpad yathā syāt | nādhyāpayitavya iti ca vaktavye nādhyetavyam ity uktaṃ kṣetriṇaḥ putra iti jñāpanārtham | kathaṃ vāsya brāhmaṇaviṣayatvopapattiḥ | na hi sodaryayor ni(r?)yogasaṃbhavaḥ | kathaṃ kṛtvā | yadi tāvan niyojyo 'py aputraḥ, tadātmana evotpādayet | atha tasya putro 'sti, tadā

                    	bhrātṝṇām ekajātānāṃ yady ekaḥ putravān bhavet |

                    	sarve te tena putreṇa putriṇo manur abravīt || (MDh 9.182)

iti vacanād akṣīṇatvāt santānasya kuto niyogaḥ | kṣatriyaviṣayatve tu naiṣa virodhaḥ | atha sāpatnaviṣayatocyeta | tat kṣatriye 'pi samānam | yadā tv ekajātānām ity asyaikavarṇajātānām ity arthaḥ, tadā spaṣṭaiva kṣatriyaviṣayatā | yat tu brāhmaṇyāḥ proṣite bhartari kālapratīkṣaṇavacanaṃ, tad bhartur antikagamanārthaṃ na niyogārtham iti vivicya vacanīyam | tasmāt sūktā niyogavākyānāṃ viṣayakalpanā | evaṃ tāvac chūdrāṇāṃ niyogādhikāra uktaḥ || 69 ||

 

_yadā punar brāhmaṇy apy evaṃ kuryāt tadā tāṃ tadrakṣaṇādhikṛtaḥ |_

 

                    	**hṛtādhikārāṃ malināṃ piṇḍamātropajīvinīm |**

**              	paribhūtām adhaḥśayyāṃ vāsayed vyabhicāriṇīm || 1.70 ||**

 

evaṃ tāvat saṃtānaparikṣaye 'pi niyogānadhikārāt pravartamānā vyabhicāriṇy eva | tām evam apanītagṛhādhipatyāṃ kucelāṃ varopanītasaṃskārarahitāṃ grāsamātrabhaktāṃ sarvathā paribhūtāṃ sthaṇḍilaśāyinīṃ vāsayet | etad eva prāyaścittaṃ na vakṣyāmāṇaṃ, śāstravyāmohāt pravṛtter alpadoṣatā yataḥ | smṛtyantarāc caitat saṃvatsaraprāyaścittam || 70 ||

 

_atha vā, yadi striyaḥ svātantryād anyam āśrayeyus tato doṣabhāginyaḥ syuḥ | yadā punar dhanalobhād vyāmohād vā bandhubhir niyujyante, tadā teṣām eva doṣaḥ prāyaścittaṃ ca, na tu strīṇām | ataḥ striyo nirdoṣāḥ | kiṃ tu |_

 

**              	somaḥ śaucaṃ dadau strīṇāṃ gandharvaś ca śubhāṃ giram |**

**              	pāvakaḥ sarvabhakṣatvaṃ medhyā vai yoṣito matāḥ || 1.71 ||**

 

vaiśabdo 'vadhāraṇārthaḥ | yasmāt somādibhir āsāṃ śaucaṃ manovākkāyalakṣaṇaṃ dattam, tasmān nirdōṣā evaitāḥ | puṃsām eva niyogakartṝṇām doṣa ity abhiprāyaḥ | anena niyogakartṝṇām api prāyaścittam astīty uktam, na tu strīṇāṃ niṣiddham, pūrvaślokānarthakyaprasaṅgāt | svātantryād vyabhicāre vā tad draṣṭavyam | niyoge tu pāratantryāt striyo nirdoṣāḥ || 71 ||

 

_kva punaḥ strīṇāṃ doṣaḥ | kva vā tyāgaḥ | ucyate |_

 

                    	**vyabhicāra ṛtau śuddhir garbhe tyāgo vidhīyate |**

**              	garbhabhartṛvadhe cāsāṃ tathā mahati pātake || 1.72 ||**

 

strīṇāṃ doṣo vyabhicārād bhartuḥ | tatra coktaṃ prāyaścittaṃ hṛtādhikārām ityādi | evam ṛtāv api vyabhicāre na ced garbhasaṃbhavaḥ śuddhir asty evety abhiprāyaḥ | garbhotpattau tyāga eva | vidhīyata iti vicikitsānivṛttyartham | tathā garbhavadhe bhartṛvadhe mahāpātakasaṃbaddhe ca brahmahatyādau | tyāga ity anuṣaṅgaḥ | garbhavadhaś ca saubhāgyadarpādinā ṛtuskandanam | tathā ca baudhāyanaḥ |

                    	bhartuḥ pratiniveśena yā bhāryā skandayed ṛtum |

                    	tāṃ grāmamadhye vikhyāpya bhrūṇaghnīṃ nirdhamed gṛhāt || iti | (BDh 4.1.20)

bhartṛvadhaś ca vācanikaḥ, anyatra mahāpātakavacanād eva siddhatvāt | tathā cāha gārgyaḥ: "patitāḥ striyas tyājyāḥ bhartṛvadhapratijñāyāṃ ca" iti | kṣatriyādiviṣayo vāyaṃ garbhabhartṛvadho yojyaḥ | ato 'nyatra mahaty api doṣe na tyājyāḥ || 72 ||

 

_kiṃ tarhi |_

 

**              	surāpī vyādhitā dhūrtī vandhyārthaghny apriyaṃvadā |**

**              	strīprasūś cādhivettavyā puruṣadveṣiṇī tathā || 1.73 ||**

 

evamādibhir doṣair adhivettavyā | na tyājyety arthaḥ | surāśabdena cātra gaulīmādhvyor grahaṇaṃ, mahāpātake tyāgopadeśāt | kṣatriyādibhir api niṣiddhāṃ pibantyas tyājyāḥ | vyādhitā asamādheyakuṣṭhādirogagrastā | dhūrtī vañcanaśīlā | vandhyā prasiddhā | arthaśabdas tu dharmakāmayor api grāhakaḥ | puruṣārthaghnīty arthaḥ | apriyaṃvadā prasiddhaiva | strīprasūḥ kevalastrīprajananī | puruṣadveṣiṇī ratiparāṅmukhī | adhivedanam uparipariṇayanam | tad āsām anubhāṣya doṣaṃ kartavyaṃ, smṛtyantarāt: "duṣṭāṃ bhāryāṃ jāyāṃ paribhāṣyādhivedayet" iti || 73 ||

 

_<span style="text-decoration:underline;">nanu</span> adhivedanam api tyāga eva, anyopādāne tayā kāryābhāvāt | <span style="text-decoration:underline;">maivam</span> |_

 

**              	adhivinnā tu bhartavyā mahad eno 'nyathā bhavet |**

**              	yatrānukūlyaṃ dampatyos trivargas tatra vardhate || 1.74 ||**

 

tuśabdo 'piśabdārthaḥ | adhivinnāpīty arthaḥ | yad votkṣyāvadhāraṇārthaḥ | bhartavyaiva nopagantavyety arthaḥ | doṣāparityāge ca tat | anyathā mahad enaḥ syāt | mahāpātakam ity arthaḥ | kasmāt punar evam adhivedanādyupadeśaḥ | yasmāt, yatrānukūlyam aikamatyaṃ jāyāpatyoḥ, trivargo dharmārthakāmalakṣaṇas tatra vṛddhim upaiti | anyathā tu viparyayaḥ syāt | tasmāt sūktam adhivedanādyanuṣṭhānam || 74 ||

 

_kasmāt punar adhivinnā bhartāraṃ parityajyānyaṃ na samāśrayet | yasmāt,_

 

**              	mṛte jīvati vā patyau yā nānyam upagacchati |**

**              	seha kīrtim avāpnoti modate comayā saha || 1.75 ||**

 

sahety upamārthe | anupagame ca stutidarśanād upagame doṣānumānam | aihikaphalaṃ ca kīrtiḥ, āmuṣmikaṃ svargāvāptiḥ | anyathā tu dvayaviparyayaḥ | tasmād adhivinnayāpi na bhartā tyājyaḥ || 75 ||

 

_bhartā tu doṣavān madhye tyājyaḥ, tādṛṣasyaiva cājñānanyaparābhir anuṣṭheyā, yasmāt,_

 

**              	strībhir bhartṛvacaḥ kāryam eṣa dharmaḥ paraḥ striyāḥ |**

**              	ā śuddheḥ saṃpratīkṣyo 'pi mahāpātakadūṣitaḥ || 1.76 ||**

 

doṣavato 'pi bhartuḥ strībhir vacanam avikalpamānābhiḥ kāryam | eṣa strīṇāṃ paro dharmaḥ | avadhāraṇārtho vā paraśabdaḥ | eṣa eva dharmaḥ | nānyo dharma ity arthaḥ | tathā ca manuḥ |

                    	viśīlaḥ kāmavṛtto vā guṇair vā parivarjitaḥ |

                    	upacaryaḥ striyā sādhvyā satataṃ devavat patiḥ || iti | (MDh 5.154)

yadā punar mahāpātakadoṣād vyavahārāyogyo bhartā syāt, tadā kim | tadāpy ā śuddheḥ saṃpratīkṣyaḥ | abhividhāv āṅ draṣṭavyaḥ | apeś cotkṛṣya yojanā | mahāpātakadūṣito 'pīty arthaḥ | tataś ca tatsamādau prāg api śuddher na tyājyaḥ | saṃśabdāc ca brahmacāriṇyā tatparayā ca pratīkṣitavyaḥ | sarvathā strībhir bhartā jīvan mṛto vā na tyājya iti prakaraṇārthaḥ | tathā ca vyāsaḥ: "bhartrekadevatā  nāryaḥ" iti || 76 ||

 

_yāś caivaṃ bhartāram ananyaparatayaivopacaranti, tāḥ prayatnato bhartṛbhir api |_

 

                    	**lokānantyadivaprāptiḥ putrapautraprapautrikā |**

_strītaḥ |_

                    	**yasmāt tasmāt striyaḥ sevyāḥ**

 

_kiṃ ca,_

                                                                    	**bhartavyāś ca surakṣitāḥ || 1.77 ||**

 

lokaprāptir ānantyaprāptir divaprāptiś ca krameṇa putrapautraprapautrikā yasmāt, tasmāt striyaḥ sevyāḥ | tathā cāhuḥ |

                    	putreṇa lokāñ jayati pautreṇānantyam aśnute |

                    	atha putrasya pautreṇa bradhnasyāpnoti viṣṭapam || iti | (MDh 9.137)

lokaḥ pṛthivī | ānantyam antarikṣam | divaḥ svargaḥ | pāṭhāntaram: lokānantyaṃ divaprāptir iti | tasyārthaḥ: divaprāptis tv agnihotrādyanuṣṭhānāt | lokānantyaṃ ca tadabhyāsāt | tathā ca carakāḥ: "na sa tasmāl lokāt pracyavate, yas trir ījānaḥ" iti | kiṃ ca putrapautraprapautrikā ca saṃtatir ata eva | yasmāc caivaṃ tasmāt striyaḥ sevyā ityādi samānam || 77 ||

 

_striyaḥ sevyā ity uktam | tatrāniyamaprāptāv āha |_

 

**              	ṣoḍaśartur niśāḥ strīṇāṃ tasmin yugmāsu saṃviśet |**

**              	brahmacāry eva parvāṇy ādyāś catasraś ca varjayet || 1.78 ||**

 

rajodarśanādiḥ ṣoḍaśa rātraya ṛtusajñakaḥ kālaḥ | tatra nāryo garbhagrahaṇasamarthā bhavantīti tāsu yugmāsu rātriṣūpagacchet | kim evaṃ syāt, brahmacāry eva, evaṃ gacchan nityenoparitanaślokenāsya saṃbandhaḥ | brahmacaryaśabdaś cāyaṃ virodhāt tatphale vartate | brahmacaryaphalaṃ brahmalokaprāptir asyety arthaḥ | tathā ca vasiṣṭhaḥ |

                    	ṛtau ca gacchan vidhivac ca juhvan

                                	na brāhmaṇaś cyavate brahmalokāt || iti | (VaDh 8.17)

yad vā kāraṇāntarād brahmacarye sthito 'pi gacchet | yato gacchann api brahmacāry eva, vratān na hīyata ity arthaḥ | evaṃ cātiprasaktāv āha: parvāṇy amāvāsyādīni | ādyāś cartau catasro rātrīr varjayed iti || 78 ||

 

_kiṃ cānyat |_

 

                    	**evaṃ gacchan striyaṃ kṣāmāṃ maghāmūlaṃ ca varjayet |**

**              	sustha indau sakṛt putraṃ lakṣaṇyaṃ janayet pumān || 1.79 ||**

 

kṣāmā durbalā rogiṇī vā | vandhyety anye, yathāha bhṛguḥ |

                    	adhivinnāṃ tu yo bhāryām upeyād apy ṛtau dvijaḥ|

                    	rakṣaṇārtham akāmaś cet prājāpatyena śudhyati || iti

tat punaḥ putrārthatvād adhigamanasyātrāprasaktam eva | maghāpauṣṇaṃ cety ante paṭhanti | tathā ca gaṇitajñāḥ |

                    	prasavas tu niṣekarkṣāt daśame yoṣitāmuḍau |

                    	yasmāt taṃ varjayet tasmād revatīṣu maghāsu ca || iti |

tat punaś caśabdād eva revatyavāpter akiṃcit | mūlam apy aśvinyāder gaṇḍāntatvād varjanīyam eva | upalakṣaṇārthatvāc ca mūlaśruter anyad apīdṛk pariharaṇīyam, pramāṇāntaramūlatvāc cāsya punar varjanavacanasya | kiṃ ca, "sustha indau sakṛt putraṃ lakṣaṇyaṃ janayet pumān" | sakṛd ity asya pūrvaślokagatena saṃbandhaḥ saṃviśed ity anena | tathā cāha manuḥ |

                    	nindyāsv aṣṭāsu cānyāsu striyo rātriṣu varjayet |

                    	brahmacāry eva bhavati yatra tatrāśrame vasan || iti || (MDh 3.50)

ṣaḍ nindyāḥ ādyāś catasraḥ ekādaśī trayodaśī ca | aṣṭāv anyā anindyāḥ | evaṃ caturdaś varjyāḥ | śiṣṭaṃ rātridvayam | tatraikā stryartheti manvabhiprāyaḥ | ācāryas tu putrotpādanam eva naiyogikaṃ manyamānaḥ sakṛd ity āha | ata eva catasraś cety ayam api cakāro na rātryantarārthaḥ | catasra iti pratiṣedho 'nyadāvarjanārthaḥ | astu vaivaṃ rātryantaragrahaṇārthaś cakāro 'pi, arthātirekāt | evaṃ gacchan lakṣaṇyaṃ janayet pumān strīto 'tiriktaśuklaḥ | tathā cāha manuḥ: "pumān puṃso 'dhike śuklaḥ" iti (MDh 3.49) | sarvathā śāstrābādhena bhiṣagdaivajñādyupadeśānusārāt tathābhigamanakriyā, yathā ca lakṣaṇyaputrotpādaḥ syād iti ślokadvayasyārthaḥ | putram iti coddeśyatvād atantraṃ saṃkhyā | tathā ca śaṅkhaḥ |

                    	putrapautrapratiṣṭhasya bahvapatyasya jīvataḥ | iti |

mantravarṇaś ca "aśūnyopasthā jīvatam astu mātā" (ĀpMP 1.4.8) iti bahuputratāṃ darśayati, "daśāsyāṃ putrāṇ ā dhehi patim ekādaśaṃ kṛdhi" (ĀpMP 1.4.6) iti ca | yugmarātryādivacanaṃ tu liṅgavivakṣayety adoṣaḥ | pūrvaślokaḍ eva ca putrārthaṃ striyaḥ sevyā ity ṛtāv eva gamanaprāpteḥ sakṛdgamananiyamaparatayaitac chlokadvayam ṛtugatarātryantaranivṛttiphalaṃ draṣṭavyam | mānavaṃ tu "ṛtukālābhigāmī syāt" (MDh 3.45) iti vrate 'rthe smaryamāṇaṇinipratyayāntatvān niyamaparatayaiva vyākhyeyam | ślokāntarānusārāt tu putrārthinaḥ sakṛdgamananiyama it vyākhyātam | etenaiva vāsiṣṭhaṃ vyākhyātam (VaDh 8.17) | "ṛtukālābhigāmī syāt" iti phalaśruteś ca "ṛtau gacchann" (VaDh 8.17) iti smṛtyantarānusārāc ca yugmāyāṃ rātrau sakṛd iti vyākhyeyam | gautamīyaṃ tv anṛtuparisaṃkhyārtham "ṛtāv upeyad" iti kecit (GDh 5.1) | ṛtāv anṛtau vārthād eva gamanprāpteḥ, sūtrāntarārambhāc ca "sarvatra vā pratiṣiddhavarjam" iti (GDh 5.2) | tathā sūtradvayam apy anarthakaṃ syād, arthād eva vikalpaprāpteḥ | tasmāt tad api niyamārtham eva vyākhyeyam | uttarasūtraṃ tv arthaprāptam evānṛtau gamanavikalpam anūdya pratiṣiddhavarjam ity evam artham | ayaṃ tv atra saṃpradāyaḥ: ṛtāv ajātaputraḥ sakṛd agacchan pratyavaiti, jātaputrasya tv agamane 'py adoṣaḥ | tathā cāhuḥ |

                    	jyeṣṭha eva tu putraḥ syāt kāmajān itarān viduḥ | iti | (cf. MDh 9.107)

yāvadbhāryaṃ caikaikaputrānutpādane pratyavāyaḥ, tadapekṣayaiva putrotpādanavidhānāt | asavarṇāsu tu jātaputrasya yāthākāmyam, smṛtyantarāt |

                    	kṛtadāro 'varān dārān bhikṣitvā yo 'dhigacchati |

                    	ratimātraṃ phalaṃ tasya dravyadātus tu saṃtatiḥ || iti | (MDh 11.5)

avaraśabdo 'yam asavarṇābhiprāyaḥ, savarṇayaiva kṛtadāratvāt | yathā caitad evaṃ tathokaṃ prāk | jātūkarṇaś cāha: "savarṇayā kṛtadāro nānyām icchet saṃtānasyānyagāmitvād" iti | nāryutpādane tu vikalpaḥ, rātridvayasya manunoktatvāt, atra ca sakṛcchruteḥ | anṛtau tu strīkāmād eva gamanaṃ, "sarvatra vā" (GDh 5.2) iti sūtrārambhāt | ṛtāv apy uktakālātirekeṇānṛtutulyatvāt stryanurodhenaiva gamanam iti sthitiḥ | <span style="text-decoration:underline;">nanu</span> ṛtāv api strīkāmād eva gamanaṃ yuktaṃ, kāmātmatāniṣedhāt, mantravarṇāc ca: "uto tv asmai tanvaṃ vi sasre jāyeva patya uśatī suvāsāḥ" iti (RV 10.71.4) | apy ekasmai vāgvisrabdham ātmanam arpayati jāyeva patye uśatī kāmayamānā suvāsāḥ ṛtukāleṣv iti strīkāmād eva gamanapravṛttiṃ darśayati | naivam | ubhayaniyamadyotanārtho 'yaṃ mantravarṇa iti | viśeṣeṇa putrotpādanacodanā strīpuṃsayor yataḥ, tathā ca dvayor apy agamane pratyavāyāmnānam | tathā cāha baudhāyanaḥ |

                    	ṛtumatīṃ tu yo bhāryāṃ saṃnidhau nopagacchati |

                    	tasyā rajasi taṃ māsaṃ pitaras tasya śerate || iti | (BDh 4.1.18)

striyo 'pi |

                    	bhartuḥ pratiniveśena yā bhāryā skandayed ṛtum |

                    	tāṃ grāmamadhye vikhyāpya bhrūṇaghnīṃ nirdhamed gṛhāt || iti | (BDh 4.1.20)

tasmād ṛtau na strīkāmād eva gamanaṃ yuktam ity eṣā dik || 79 ||

 

_evaṃ tāvad ṛtau gamanavidhim uktvāthedānīm arthaprāptatvād gamanasyāniyame prāpta āha |_

 

**              	yāthākāmī bhaved vāpi strīṇāṃ varam anusmaran |**

**              	svadāranirataś caiva striyo rakṣyā yataḥ smṛtāḥ || 1.80 ||**

 

apiśabdasya kramabhedena yojanā: yāthākāmy api bhavet | strīvat kāmo yasya sa yāthākāmī, vacanābhāve 'pi yadṛcchayā gamanasya prāptatvāt | yad vā yāthākāmy api vā yāthākāmy eva syād ity avadhāraṇārtho vāśabdaḥ | kasmāt | strīṇāṃ varam anusmaran | "api naḥ śvo vijaniṣyamāṇāḥ patibhiḥ saha śayīran" (VaDh 12.24; 5.8) ityādivākyaṃ sūcayati | strīkāmād anṛtāv api gacched iti ślokārthaḥ | kiṃ ca svadāranirataś caiva syāt | kutaḥ | striyo rakṣyā yataḥ smṛtāḥ | uktam etat: "bhartavyāś ca surakṣitāḥ" (YDh 1.77) iti | rakṣā ca strīṇāṃ svadāraniratatvam eva paramārthatvena | na tu tāḍanādikā | tayā tāsām anartho 'pi saṃbhāvyeta | tathā ca laukikāḥ "pāñcālastrīṣu mārdavam" iti paṭhanti | cakāra evakāraś ca pādapūraṇārthau | yad votkṛṣya striyo rakṣyā eva yataḥ smṛtā iti yojyam | rakṣaṇavidhinaiva svadāraniratatvaniyamān na vidhyantarāpekṣety abhiprāyaḥ | tathā ca vasiṣṭhaḥ |

                    	yā syād anaticāreṇa ratiḥ sā dharmasaṃśritā | iti | (VaDh 12.23)

manur apy āha |

                    	svāṃ prasūtiṃ caritraṃ ca kulam ātmānam eva ca |

                    	svaṃ ca dharmaṃ prayatnena jāyāṃ rakṣan hi rakṣati || iti | (MDh 9.7)

"prasūtirakṣaṇam asaṃkaro dharmaḥ" (GDh 8.3) iti ca gautamaḥ | tena rakṣaṇārthaṃ varaśruter anṛtāv api strīkāmād agacchato doṣa ity anavadyam || 80 ||

 

_yasmāc ca lokānantyadivaprāptiḥ putrapautraprapautrakāḥ strītaḥ, striyaḥ sevyā iti ca sthitam | tasmād eva kāraṇāt,_

 

**              	bhartṛbhrātṛpitṛjñātiśvaśrūśvaśuradevaraiḥ |**

**              	bandhubhiś ca striyaḥ pūjyā bhūṣaṇācchādanāśanaiḥ || 1.81 ||**

 

sarvopakārakatvāt saṃtānasya strīṇāṃ ca tatkāraṇatvāt sarvaiḥ pūjyā iti | na mūlāntarāpekṣā | jñātiśabdo mātulādyarthaḥ | caśabdaḥ sakhyādyarthaḥ || 81 ||

 

_evaṃ sarvaiḥ paripūjyamānā na garvitā vyayaśīlā ca syāt | kiṃ tarhi |_

 

**              	saṃyatopaskarā dakṣā hṛṣṭā vyayaparāṅmukhī |**

**              	kuryāc chvaśurayoḥ pādavandanaṃ bhartṛtatparā || 1.82 ||**

 

ca syād iti śeṣaḥ || 82 ||

 

_idaṃ cānyat |_

 

                    	**krīḍāśarīrasaṃskārasamājotsavadarśanam |**

**              	hāsaṃ paragṛhaṃ yānaṃ tyajet proṣitabhartṛkā || 1.83 ||**

 

tathā cāha manuḥ |

                    	pānaṃ durjanasaṃsargaḥ patyā ca viraho 'ṭanam |

                    	svapno 'nyagehavāsaś ca nārīsaṃdūṣaṇāni ṣaṭ || iti (MDh 9.13) || 83 ||

 

_yadā punar etāny aniyamāt strīsvābhāvyāt sarvajñātipūjyatvād vā svayaṃ nānutiṣṭhet tadā ka enām anuṣṭhāpayet | yadā vā proṣito bhartā vipanno 'nutpanno vā tadā kāsyāḥ pālaka ity ata āha |_

 

**              	rakṣet kanyāṃ pitā vinnāṃ patiḥ putras tu vārdhake |**

**              	abhāve jñatyas tv eṣāṃ svātantryaṃ na kvacit striyāḥ || 1.84 ||**

 

kāle karmaṇi vā | tathā cāha manuḥ |

                    	nāsti strīṇāṃ pṛthag yajño na vrataṃ nāpy upoṣitam |

                    	patiṃ śuśrūṣate yena tena svarge mahīyate || (MDh 5.155)

iti karmaṇy api pāratantryaṃ darśayati || 84 ||

 

_<span style="text-decoration:underline;">nanu</span> evaṃ sati strīṇām adoṣaḥ, pitrādīnāṃ rakṣaṇopadeśāt | yad vānyarakṣakāsaṃnidhāne yady utpannarakṣakavipāttiḥ, tadā kāmacāritāpi strīṇāṃ prasajyeta | <span style="text-decoration:underline;">manda, maivaṃ</span> |_

 

                    	**pitṛmātṛsutabhrātṛśvaśrūśvaśuramātulaiḥ|**

**              	hīnā na syād vinā bhartrā garhaṇīyānyathā bhavet || 1.85 ||**

 

bhartṛśabdo 'yaṃ rakṣakamātre vartate | mātrādivacanād anyām api striyaṃ vṛddhāṃ kāṃcid upāsīta | na tu svatantrā syāt | yatra vā kaścit pālayitā, tatra yāyāt | garhaṇīyānyathā bhavet | asmin loke | pretya ca narakapātaḥ, asmād eva garhānumānāt || 85 ||

 

_<span style="text-decoration:underline;">nanu</span> evaṃ sati bhartṛtantratvāt strīṇāṃ tasya ca svatantratvāt yāvatyo jāyās tāḥ sarvās tulyavat karmaṇi viniyuñjīta | <span style="text-decoration:underline;">naivam</span> |_

 

                    	**satyām anyāṃ savarṇāyāṃ dharmakāryaṃ na kārayet |**

**              	savarṇāsu vidhau dharmye jyeṣṭhayā na vinetarām || 1.86 ||**

 

satyāṃ savarṇāyām anyāṃ dharmakāryaṃ na kārayed iti saṃbandhaḥ | savarṇāsv api jyeṣṭhayā vinā netarāṃ kaniṣṭhām | tāsām api yathājyaiṣṭhyam | vidhau agnihotrādikarmaṇi | dharmye ājyāvekṣaṇādau, kratvartha iti yāvat | kanīyasīm api tu savarṇām evaṃ kārayet | asavarṇāsv apy ekāntaratvajyaiṣṭhyādikrameṇa vyākhyeyam || 86 ||

 

_<span style="text-decoration:underline;">nanu</span> evaṃ sati jyeṣṭhāyāṃ dhriyamānāyāṃ yadi kaniṣṭhā pramīyeta, tasyā agnihotrādyarthenāgninā dāho na prāpnoti | <span style="text-decoration:underline;">ucyate</span> |_

 

                    	**dāhayitvāgnihotreṇa striyaṃ vṛttavatīṃ patiḥ |**

**              	āhared vidhivad dārān agnīṃś caivāvilambitaḥ || 1.87 ||**

 

kratvartheṣu hi jyeṣṭhāyā niyamo na puruṣārtheṣu | puruṣārthaś ca dāhaḥ, śarīrasaṃskāratvāt | ataś ca vṛttavatī cet saṃskartavyaiva | vṛttavaty adhikāriṇīti yāvat | <span style="text-decoration:underline;">nanu</span> puruṣārtheṣv api varakartṛkeṣu jyeṣṭhaivāgre saṃskartavyā | <span style="text-decoration:underline;">tathā</span> nāmāstu | ko doṣaḥ | <span style="text-decoration:underline;">dvayor</span> yugapanmaraṇe kaniṣṭhāyāḥ saṃskāralopaḥ syāt, pātrāṇām agnīnāṃ ca jyeṣṭhāyām upakṣīṇatvāt | pratipādyatvāc ca na pātrāntarotpattiḥ | agnīnāṃ tv aśakyataiva | ekacitikaraṇe 'pi yathoktāyā dāhāghṛto (?) 'nupapattir eva | <span style="text-decoration:underline;">ucyate</span> | ayājñikacodyam etat | saṃtāpajatvād agnīnām anekasminn apy āhavanīyasaṃtāpaje tacchabdalābhāt | <span style="text-decoration:underline;">nanu</span> ekasmin saṃtāpena rūḍhe śiṣṭo 'gnir anāhavanīya eva, laukikatvāt | <span style="text-decoration:underline;">kenākhyātam</span> āyuṣmataḥ | apavṛktakarmā hi laukiko bhavati | dāhārthaṃ coddhṛto dāhyānusāreṇaivāpavṛjyeteti viśeṣāgrahaṇāc coddharaṇasya sarvadāhyārthatvam aviruddham | pātracayas tu jyeṣṭhāyā eva, mukhyatvāt | śarīrasaṃskāratve 'pi ca pātrāṇām aprayojyatvaṃ sviṣṭakṛty uttarārdhasyeva | tenaiva ca kanīyasī nindyate | yad vā, agnīnām eva saṃskāratvam | pātracayas tu tatpratipattiḥ | tathā ca pātreṣu dvitīyayaiva dṛśyate: "juhūṃ ghṛtena pūrṇāṃ dakṣiṇe pāṇau sādayati" iti | "agnibhir ādīpayanti" ity agniṣu tṛtīyāpratipādyatvaṃ tu karmāntarānusārāt | "yātv agnibhir dahantī yajñapātraiś ca" iti tṛtīyā arthaprāptatvād anuvādaḥ | yajñāyudhivākyaṃ tv arthavādatvād akiṃcit | tasmād yāvatyaḥ patnyaḥ sarvā evāgnihotrādyarthenāgninā dagdhavyā iti sthitam | <span style="text-decoration:underline;">kecit</span> tv adāham eva patnyā icchanti | yat punaḥ "āhitāgnim agnibhir dahanti" (Śab PMS 4.1.9) iti liṅgasyāvivakṣitatvāt prātipadikārthasaṃbhavāc ca śrutiviruddham | tathā ca kāṭhake śrutau "śavāgnayo vā ete bhavanti, ye patnyāṃ pramītāyāṃ dhāryante" ity upakramya, "tasmāt patnīm agnibhir dahet" iti vispaṣṭo viśeṣavidhiḥ | sūtrakārādivacanāni śrutiviruddhatvād anādṛtyāni | evam arthavādādyunneyā vidhayaḥ pratyākhyeyā ity alaṃ prasaṅgena | <span style="text-decoration:underline;">nanu</span> asavarṇāgnihotreṇa na dagdhavyā | yathāha manuḥ |

                    	evaṃvṛttāṃ savarṇāṃ strīṃ dvijātiḥ pūrvamāriṇīm |

                    	dāhayed agnihotreṇa yajñapātraiś ca dharmavit || iti | (MDh 5.167)

<span style="text-decoration:underline;">maivam,</span> āhitāgnitvāviśeṣāt | mānavaṃ tu savarṇāgrahaṇam adhikāropalakṣaṇārtham | yajñaprāptyā hi sarvasya brāhmaṇatvāt sāvarṇyaṃ yataḥ | tathā cāmnāyaḥ: "brāhmaṇo hi jāyate yo yajñāñ jāyate" iti | api ca dāhayed agnihotreṇa savarṇāṃ ceti vākyabhedaḥ syāt | tasmād aviśeṣeṇaiva dāhaḥ | "āhared vidhivad dārān agnīṃś caivāvilambitaḥ" | śīgram | yad vāvilambitaśabdaḥ svahetāv aparābhaṅge vijñeyaḥ | na cet parābhaṅgo gārhasthyād dārān āharet | bhaṅgaś ced āśramāntaraṃ pratipadyeta | avidyamānadārasya ca dārakriyā dṛṣṭārthatvāt | vidhivad ity asyāpy ayam evārthaḥ | na ced yogyā patny asti, anyām udyacched iti | āharaṇādhikāraś ced āharet, dharmaprajāsaṃpanne 'nyānadhikārāt | yat tu "anyatarāpāye dārān kurvīta" iti, tasyāpy ayam evāvasaraḥ samarthaḥ, kṛtādhānasyodvāhāsaṃbhavāt | tathā ca smaranti: "yady udvahet prāg agnyādheyāt" iti | nyāyavidhaś ca yājñikāḥ "savīryatvāt putrārthe na prayojayet" ity āhuḥ | yat punaḥ "āhṛtoḍhāyāṃ bhāryāyāṃ punar ādadhīta" iti, tad āvasathyaviṣayam ity alaṃ prasaṅgena vistareṇa || 87 ||

 

_vṛttavatyā agnihotreṇa dāha ity uktam | kiṃ punas tallakṣaṇam ity ata āha |_

 

                    	**patipriyahite yuktā svācārā saṃyatendriyā |**

**              	seha kīrtim avāpnoti pretya cānuttamāṃ gatim || 1.88 ||**

 

etad vṛttavatyā lakṣaṇam | priyahite yuktā na rāmaṇīyakapradhānā | sādhvācārā kāmādyanabhibhūtā ca yā, saivehāsmaddarśane kīrtiṃ yajñādhikāraṃ prāpnoti prākāśyāt kīrtanād vā | prakaraṇānugrahāc ca kīrtir adhikāraḥ, yajño vā | pretya cānuttamāṃ gatim iti | nāsyā uttamā anyā gatir astīty anuttamā jñānakarmasamuccayagamyā bhartṛsāyujyalakṣaṇā, tāṃ prāpnotīti vyākhyeyam || 88 ||

 

**iti vivāhaprakaraṇam**

** **

**atha varṇajātivivekaprakaraṇam**

*** prakaraṇa division only in later edition

 

_putrārthaṃ "striyaḥ sevyā bhartavyāś ca surakṣitā" _(YDh 1.77)_ ity uktam | savarṇāyāś cotkṛṣṭatvaṃ vivāhaniyamaś ca | asyaiva dārḍhyārthe jātinirūpaṇāyāha |_

 

**              	savarṇebhyaḥ savarṇāsu jāyante hi sajātayaḥ |**

**              	anindyeṣu vivāheṣu putrāḥ saṃtānavardhanāḥ || 1.89 ||**

 

yasmāt savarṇāsv eva savarṇebhyaḥ sajātayaḥ putrā jāyante, yasmāc cānindyabrāhmādivivāhoḍhāsv evaite utpannāḥ putrāḥ saṃtānavṛddhyā pitṛbhya ānṛṇyaṃ kurvanti, yasmāc cānyathā jātināśād viparyayaḥ, tasmāt pūrvoktaṃ sarvaṃ vivāhādi prayatnato 'nuṣṭheyam iti ślokārthaḥ prakaraṇārthaś ca samāsataḥ || 89 ||

 

_evaṃ tāvat savarṇāyā avyabhicāre jātiniyama uktaḥ | vyabhicāre 'py utkṛṣṭavarṇaviṣaya eva śreyān | yataḥ |_

 

**              	viprān mūrdhāvasiktaṃ strī rājño 'mbaṣṭhaṃ viśo 'ṅganā |**

**              	śūdrāṅganā niṣādākhyaṃ sūte pāraśavaṃ tathā || 1.90 ||**

 

viprāc chūdrāyām utpannasyaikasyaiva saṃjñādvayaṃ niṣādaḥ pāraśava iti ca draṣṭavyam | kimarthaṃ tarhi dvijīyā pāraśavasaṃjñā | asavarṇāvyabhicāranindārtham | brāhmaṇabījodbhavo 'pi tatsaṃskārahānāt pārayann eva jīvann eva śava ity arthaḥ | tathā cāha manuḥ |

                    	sa pārayann eva śavas tasmāt pāraśavaḥ smṛtaḥ | iti | (MDh 9.178)

utkṛṣṭavyabhicārastutyarthaṃ tu vipān mūrdhāvasiktam abhiṣekayogyaṃ rājñaḥ kṣatriyasyāpi strī janitavatī | evaṃ sarvatra yojyam || 90 ||

 

_kiṃ ca |_

 

**              	māhiṣyograu prajāyete viṭchūdrāṅganayor nṛpāt |**

**              	śūdrāyāṃ karaṇo vaiśyād vinnāsv eṣa vidhiḥ smṛtaḥ || 1.91 ||**

 

vaiśyāyāṃ māhiṣyaḥ śūdrāyām ugraḥ kṣatriyāt | <span style="text-decoration:underline;">nanu</span> ca śūdrāpariṇayanapratiṣedhād "vinnasv eṣa vidhiḥ smṛtaḥ" iti viruddham | <span style="text-decoration:underline;">anabhijñaḥ</span> ślokārthasyāyuṣmān | vinnāsu hīnavarṇāsu | vinnāsv eṣa vidhiḥ, yad uta svajātināśaḥ, tasmān na hīnavarṇām udvahed ity asyārthaḥ | ata eva cāvinnasv api saṃjñāntarālābhaḥ | itarathā tatra saṃjñāntarakriyāprasaṅgaḥ | utkṛṣṭavedane tadvyabhicāre vā varṇotkarṣa iti stutiparatayaiva vidhiśabdayojanā || 91 ||

 

_utkṛṣṭavarṇasaṃbandhenotkarṣadarśanāt prātilomye 'pi tathātvāśaṅkā mā bhūd ity ata āha |_

 

                    	**brāhmaṇyāṃ kṣatriyāt sūto vaiśyād vaidehakas tathā |**

**              	śūdrāj jātaś ca caṇḍālaḥ sarvadharmavigarhitaḥ || 1.92 ||**

**              	kṣatriyā māgadhaṃ vaiśyāj chūdrāt kṣattāram eva ca |**

**              	śūdrād āyogavaṃ vaiśyā janayāmāsa vai sutam || 1.93 ||**

 

bhūtārthapratyayayogaḥ prayogānāditvajñāpanārthaḥ| ata eva smṛtyantareṣv ekasyaivārthasyānekasaṃjñādarśane 'pi deśabhedena tathāvidhaprayogasattānumānam | na punaḥ pāribhāṣikatvakalpanā, vedeṣv apy anekavidhasaṃjñopalabdheḥ || 92, 93 ||

 

_evaṃ tāvat prātilomyenotkṛṣṭasaṃbandhe sati caṇḍālatvādiprāptiḥ | ānulomyena punaḥ |_

 

                    	**māhiṣyeṇa karaṇyām tu rathakāraḥ prajāyate |**

**              	asatsantas tu vijñeyāḥ pratilomānulomataḥ || 1.94 ||**

 

kṣatriyeṇa vaiśyāyāṃ jāto māhiṣyaḥ vaiśyena śūdrāyāṃ karaṇī | tasyām karaṇyām māhiṣyād rathakāro jāyate | sa cādhānādhikṛto yasmāt tasmād ānulomyena yugāntareṣūtkarṣaḥ, pradarśanārthatvāt prātilomyenāpakarṣa iti draṣṭavyam | tathā ca spaṣṭīkaroti "asatsantas tu vijñeyāḥ" iti | yathākrameṇāsantaḥ pratilomāḥ santaś cānulomāḥ | tathā ca gautamaḥ: "pratilomāt tu dharmahīnaḥ" iti (GDh 4.25) || 94 ||

 

_kiṃ ca |_

 

                    	**jātyutkarṣo yuge jñeyaḥ pañcame saptame 'pi vā |**

**              	vyatyaye karmaṇāṃ sāmyaṃ pūrvavac cādharottaram || 1.95 ||**

 

jātyutkarṣo varṇotkarṣaḥ, kṣatriyasyāpi brāhmaṇyaprāptiḥ | <span style="text-decoration:underline;">ko 'yaṃ</span> kūśmāṇḍapātaḥ | <span style="text-decoration:underline;">maivam</span> | uktavarṇāntaravihitadharmavyavacchedena brāhmaṇādiśabdapravṛttir ity arthaḥ | pañcame saptame vā parivarte | kṣatriyasya pañcame vaiśyasya saptame brāhmaṇyam | kṣatriyajatve tu tasyāpi pañcama eva | pūrvajātivihitakarmavyavacchedād jātyantaroktakarmaprāptitaś ca tacchabdalābhād anavadyam | kutaḥ prāptivyavacchedāv iti ced, asmād evotkarṣavacanād, amīmāṃsyatvāc c śāstrasya | tad eva draḍhayann āha "vyatyaye karmaṇāṃ sāmyam" | uktotkarṣavyatyaye yugaparivartābhāve prakṛtivihitāny eva karmāṇi bhavantīty arthaḥ | yadi mūrdhāvasiktāṃ brāhmaṇaḥ pariṇayet, tatsutāṃ tatsutāṃ ca, tataḥ pañcame parivarte brāhmaṇakarmādhikāraḥ | yadi mūrdhāvasikta eva tāṃ tatsutāṃ tatsutāṃ ca, tataḥ kṣatriyakarmaiva bhavati | kiṃ ca teṣām apy antaraprabhavānāṃ pūrveṇaiva nyāyenānulomyaprātilomyenauttarādharyaṃ, yojyam iti śeṣaḥ | granthagauravabhayāt tu tatsaṃjñānabhidhānam | sarvathotkṛṣṭavarṇasaṃkare strīṇām utkarṣaḥ | anyathā tu viparyayaḥ | puruṣāṇāṃ tu dvidhāpy apakarṣa iti prapañcanīyaṃ vyākhyātṛbhiḥ | ayaṃ ca mārgaḥ | ānulomyaprātilomye mūrdhavasiktādīnāṃ varṇacatuṣṭaye caturviṃśatir eva varṇābhāsā jāyante | svayaṃ ca ṣaṭ | evaṃ triṃśat | prātilomye 'py evam eva sūtādīnām ity evaṃ ṣaṣṭir varṇābhāsāḥ | tathā ca smaranti |

                    	prātilomyānulomyena varṇais tajjaiś ca varṇataḥ |

                    	ṣaṣṭyevānye prajāyante tatprasūtes tv anantatā || iti || 95 ||

 

**iti varṇajātivivekaprakaraṇam |**

** **

**atha gṛhasthadharmaprakaraṇam |**

** **

_evaṃ tāvad gṛhasthadharmam uktvā, idānīṃ gṛhasthasyānvāhikaṃ vivakṣus tanmūlabhūtāgniniyamāyāha |_

 

                    	**karma smārtaṃ vivāhāgnau kurvīta pratyahaṃ gṛhī |**

**              	dāyakālāhṛte vāpi śrautaṃ vaitānikāgniṣu || 1.96 ||**

 

dṛṣṭāntārthaṃ śrautavacanam | yathaiva śrautam agnyantare kriyamāṇam akarmaiva syād, evaṃ smārtam akṣatahomānnapākādi | vaivāhikaś cāgniś caturthyuttarakālam, tenaiva patnyarthāvāpteḥ, patnīvataś cādhikārāt | dāyavibhāgakālāhṛte vā | apiśabdāt kālāntarāhṛte 'pi | yathā vidyamānapatnīkasya patnyantaramaraṇe | patnyantarotpāde tu vaivāhikavacanād eva siddhiḥ | tathā ca gautamaḥ: "bhāryādir agnir dāyādir vā" iti (GDh 5.7) | <span style="text-decoration:underline;">nanu</span> ādhānādhikṛtasyāyaṃ kālavidhiḥ | <span style="text-decoration:underline;">na</span>, vidyamānāgneḥ patnyantarotpādamātreṇādhikāraḥ | tasyā evādhikāra iti cet, na, sahatvāsaṃbhavāt | tadanurodhāt sahatvāpattir iti cet, na, agnimattvāt, tattyāgāsaṃbhavāc ca | <span style="text-decoration:underline;">nanu</span> evam api madhyakaṃ dravyaṃ katham ivaikas tyaktuṃ kṣamaḥ syat | <span style="text-decoration:underline;">maivam</span> | yathaiva rajasvalāyāṃ patnyām ekāky eva yajamānas tyajed vacanāt tadanujñāmātreṇa, evam atrāpīty adoṣaḥ | tathaiva cāsau kārayitavyā, yathātmīyasaṃbandhaṃ na virodhāya kuryāt | <span style="text-decoration:underline;">yad vā</span> dravyābhāva evāsyāḥ, kutaḥ | asmād evānadhikārāt | <span style="text-decoration:underline;">maivam</span> | na hi kratvarthaṃ dravyārjanaṃ, puruṣārtham eva | tac cānadhikāre 'py avyāhatam eva | "bhasadāhavā etāḥ paragṛhāṇām aiśvaryam avarundhate" iti śruteḥ | adhikārānapekṣo hi dravyasaṃbandhaḥ | <span style="text-decoration:underline;">satyam</span> | sa tu pūrvatarajyeṣṭhāyā eva | tadatikramāc ca pariṇītāpy asvāminy eva, veśyāvat | <span style="text-decoration:underline;">nanu</span> adhivedananimitte saty ūḍhā katham itvāsvāminī syāt | <span style="text-decoration:underline;">ucyate</span> | dvividhaṃ hy adhivedanam, dharmaprajāpāyarūpatvāt | tatra dharmāpāye paraiva syāt, na pūrvā | prajāpāye tu kuto dharmādhikāraḥ | <span style="text-decoration:underline;">atrocyate</span> | aho sūkṣamadarśitvam ācāryavataḥ | dharmaprajāpāyāvadhivedanaṃ prayuñjāte | na tv adhivinnāyās tādarthyam āpādayataḥ, pramāṇābhāvād, anyad dhi tādarthyam anyā ca prayuktir yataḥ | tatra "anyatarāpāye dārān kurvīta" iti smṛter arthaḥ | dāratvāc ca taduddeśavihitaṃ dravyādi katham iva na syāt | ato nāsvāmitvam | yat tūktaṃ tadanujñayaiva karaṇam iti | tad apy asat, pūrvāgnivināśāt | kuto vināśa iti cet, kārakatvāpāyāt | patnīyajamānayor hi kārakaikyaṃ vā syāt, bhedo vā | dvidhāpi ca dravyāntaropādānād vināśaḥ, agnīṣomavat | <span style="text-decoration:underline;">nanu</span> ayaṃ doṣaḥ kārakānupraveśe sati syāt | vayaṃ tv anupraveśam eva vārayāmaḥ | apāyas tu siddhe kārakatva iti vaiṣamyam | <span style="text-decoration:underline;">maivam</span> | na śakyaḥ svecchāmātreṇānupraveśaḥ phalotsāhāviśeṣāt prasajyamāno vārayitum | yadi hi kartṛtvapūrvo 'dhikāraḥ syāt, tatas tadanupapattyā vāryetāpi | adhikārapūrvake tu kartṛtve durnivāro 'nupraveśaḥ | tataś ca pūrvakārakavināśāt tadāhitāgnivināśaḥ | tataś ca siddho nimittāntarābhāvād vivāha eva punar agnyutpādaḥ | tathā ca nyāyamūlaiva smṛtiḥ: "āhṛtoḍhāyāṃ punar ādadhīta" ity alam atyabhidhānena | ataś cāpiśabdaḥ kālāntarārthaḥ | yathoktam asmābhiḥ || 96 ||

 

_ayaṃ cānyas taddharmaḥ |_

 

                    	**śarīracintāṃ nirvartya kṛtaśaucavidhir dvijaḥ |**

**              	prātaḥ saṃdhyām upāsīta dantadhāvanapūrvikām || 1.97 ||**

 

dantadhāvanavidhyartha evāyaṃ ślokaḥ, anyasya brahmacāryuktasyaivānuvādāt, tatprakaraṇoktasyāniṣiddhasya sarvāśramasādhāraṇyāt | ślokākṣarāṇy ṛjvarthāny eva | yat tu "rajasvalo jaṭilaḥ paṅkadanta uṣṇīṣī śikhī vadati satyam eva" iti (cf. ĀpDh 1.7.11), tad amāvāsyādiviṣayam, tatraiva satyavacananiyamāt | tathā ca śrutiḥ: "paṅkadanto yajati" iti | evaṃ vyāsaḥ |

                    	dantakāṣṭham amāvāsyāṃ maithunaṃ ca caturdaśīm |

                    	hanti saptakulaṃ tāta tailagrahaṇam aṣṭamīm || iti |

dvitīyā cātra saptamyarthe draṣṭavyā || 97 ||

 

_kiṃ cānyat |_

 

                    	**hutvāgnīn sūryadevatyāñ japen mantrān samāhitaḥ |**

**              	vedārthān adhigaccheta śāstrāṇi vividhāni ca || 1.98 ||**

 

japakarmaṇo dīrghakālatvād dhomasya kālabādho mā bhūd ity ārambhaḥ | vedārthān mantrabrāhmaṇavyākhyānāni | śāstrāṇi vyākaraṇādīni | caśabdo vidyāntarārthaḥ | anena cānirvṛttākhiladharmajñānasyāpi gārhasthyādhikāra iti jñāpitaṃ bhavati | yad vā, jñātavedaśāstrasyaivāyaṃ dhāraṇārtho vidhiḥ | tathā ca vyāsaḥ: "jñātavedārthatatvena" iti || 98 ||

 

_idaṃ cānyat |_

 

                    	**upeyād īśvaraṃ caiva yogakṣemārthasiddhaye |**

**              	snātvā devān pitṝṃś caiva tarpayed arcayet tathā || 1.99 ||**

 

yogo 'labdhalābhaḥ | labdhaparipālanaṃ tu kṣemaḥ | tadartham īśvaram upeyād iti | anenaitad darśayati: na paryāptadhanasyaiva karmapravṛttiḥ | kiṃ tarhi pravṛttakarmaṇo 'py anvahaṃ dravyārjanam iti | ata eva ca sarvādāv (?) agnyāharaṇopadeśaḥ | yogādyarthavacanāc cādravyasyaivāyaṃ vidhir jñeyaḥ | kiṃ ca | snātvā devān pitṝṃś ca tarpayed udakena | arcayet puṣpādyupahāraiḥ | caśabdād ṛṣīṃś ca | snātvaiveti sukhārthasyāpy ayam eva kāla ity evakārārthaḥ | tatheti dakṣiṇāmukhaḥ pitṛtīrthena bhūmāv asau tṛpyatv ity evamādiprakārārthaḥ || 99 ||

 

_kiṃ cānyat |_

 

                    	**vedātharvapurāṇāni setihāsāni śaktitaḥ |**

**              	japayajñārthasiddhyarthaṃ vidyāṃ cādhyātmikīṃ japet || 1.100 ||**

 

vedādyarcanānantaryapradarśanārthaṃ pūrvam evāyaṃ japayajña uktaḥ | bhedenātharvagrahaṇaṃ chandaḥsamādhānārthaṃ vedatve 'pi | kiṃ ca vidyāṃ cādhyātmikīṃ brahmavidyām upaniṣallakṣaṇām japet | tathā ca gautamaḥ: "upaniṣado vedāntā iti pāpakṣapaṇāya" ity āha (cf. GDh 19.12) | ṛjv anyat || 100 ||

 

_idānīṃ gṛhasthasyāsādhāraṇān mahāyajñān āha |_

 

**              	balikarmasvadhāhomasvādhyāyātithisatkriyāḥ |**

**              	bhūtapitramarabrahmamanuṣyāṇāṃ mahāmakhāḥ || 1.101 ||**

 

makho yajñaḥ | balikarmādayo bhūtādīnāṃ krameṇa pañca mahāyajñāḥ | kāryā iti śeṣaḥ | tathā cāmnāyaḥ: "pañcamahāyajñās tany eva mahāsatrāṇi bhūtayajño manuṣyayajñaḥ pitṛyajño devayajño brahmayajñaḥ" iti (cf. BDh 2.11.1) | "ahar ahar bhūtebhyo baliṃ haret" ityādipratyakṣaśrutyuktānām api smārtatvaprasiddhyartho 'sya vidhiḥ, "karma smārtaṃ vivāhāgnāu" iti vacanāt (YDh 1.96) || 101 ||

 

_agnyanapekṣatvāt tu brahmayajñaḥ kāmaṃ pravarteta | bhūtapitṛyajñayor apy agnyanapekṣatvāt pravṛttiprāptāv āha |_

 

                    	**devebhyaś ca hutād annāc cheṣād bhūtabaliṃ haret |**

**              	annaṃ bhūmau śvacaṇḍālavayobhyaś caiva nikṣipet || 1.102 ||**

 

yasmād devebhyo hutaśeṣād balikarma tadantargataś ca pitṛyajñaḥ svadhākāropadeśāt | tasmād agnyabhāve tayor apravṛttiḥ | sarvaṃ caitad gṛhyād viśeṣato 'vagantavyam | annaṃ cāsminn eva kāle śvacaṇḍālādibhyo bahir bhūmau nikṣipet | kramavidhānārthaś cakāraḥ | evakāro 'tithidānād api pūrvakaraṇād vicikitsānivṛttyarthaḥ | vaiśvadevārthapākasaṃbandhāc cānagnikasyāpravṛttiḥ | kecit tu tasmād eva pātrasthād annād devebhyo hutvā śeṣāc ca balikarma kṛtvā yacchiṣṭam annaṃ tad bahir nikṣipanti | tat tu balikarmaṇi pātraprakṣālanopadeśād anādṛtyam | atrāpi ca punarannavacanam anyopādānārtham || 102 ||

 

_evaṃ vāyasādidānāntaṃ karma kṛtvā tataḥ |_

 

**              	annaṃ pitṛmanuṣyebhyo deyam apy anvahaṃ jalam |**

**              	svādhyāyaṃ cānvahaṃ kuryān na paced annam ātmanaḥ || 1.103 ||**

 

"annaṃ pitṛmanuṣyebhyo deyam" ity anena hantakārasyobhayārthasya vidhānam | svadhākārātithisatkārayor mahāyajñatvena pūrvatraiva vihitatvād dhantakārākhyam annadānāntaram eva pitṛmanuṣyārthaṃ vidhīyate | tathā ca pāraskaraḥ: "uddhṛtyānnaṃ brāhmaṇāyāvanejya dadyāt" (PārG 2.9.11) ity ubhayārthatvam evāvanejyeti liṅgād darśayati | kiṃ ca | apy anvahaṃ dadyāj jalaṃ, pitṛmanuṣyayajñanirvṛttyartham | na tu hāpayed iti śeṣaḥ | tathā cāmnāyaḥ: "ahar ahar dadyād odapātrāt" ityādi | yad vā | apiśabdaḥ samuccayārthaḥ | jalam apy anvahaṃ dadyāt | kiṃ ca svādhyāyaṃ ca brahmayajñam anvahaṃ kuryāt | caśabdād bhūtayajñādīṃś ceti yojyam | brahmayajñādipunaḥśrutiś cānvahaṃ kuryād ity evamartham | tena cābhyarhitatvāt karmāntarāśaktāv apy eṣām anuṣṭhānam | kiṃ ca | na cātmārtham annaṃ paced ity anena vaiśvadevārthataiva pākasyeti jñāpyate | tataś ca smārtatvād aupāsana eva bhavati | tathā ca manuḥ: "paktiṃ cānvāhikīṃ gṛhī" (MDh 3.67) ity atraiva paktim āha | āmnāyaś ca: "sa yatra surān yajate tena manuṣyā bhuñjate" iti paktyarthatāṃ darśayati | pratiṣedhamātraṃ tv aprakṛtam eva syāt | tataś cānagnikasyātmārtham api pacato na doṣa iti sthitam || 103 ||

 

_evaṃ pitṛmanuṣyebhyo hantakāraṃ nirvartya, tataḥ |_

 

                    	**bālasvavāsinīvṛddhagarbhiṇyāturakanyakāḥ |**

**              	saṃbhojyātithibhṛtyāṃś ca dampatyoḥ śeṣabhojanam || 1.104 ||**

 

saṃśabdo yathārhabhojanārthaḥ | yathāha pāraskaraḥ: "bālajyeṣṭhā gṛhyā yathārham aśnīyuḥ" iti (PārG 2.9.13) | ūḍhā duhitaraḥ svavāsinyaḥ | tadvacanād eva daṇḍāpūpavad bālavacanād vā kanyakāprāptau punarvacanaṃ svavāsinīnāṃ tatrāniyamajñāpanārtham | garbhiṇīvacanaṃ patnyartham | āturagrahaṇaṃ tu svayam apy āturaḥ pūrvam aśnīyād ity evamartham | atithivacanaṃ dṛṣṭārtham | caśabdo 'bhyāgatārthaḥ | evaṃ sarvān bhojayitvā dampatyoḥ paścāc cheṣabhojanam | yad vā | sarvopayoge punaḥpākaprayuktinivṛttyartham | tathā ca smaraṇam: "sarvopabhoge na punaḥpākaḥ" iti | anyonyaṃ tu dampatyoḥ kramāniyamaḥ | patnī vā paścāt | tathā ca pāraskaraḥ: "paścād gṛhapatiḥ patnī ca | pūrvo vā gṛhapatiḥ" (PārG 2.9.14) iti || 104 ||

 

_idānīṃ bhojanaprāptau niyamāyāha |_

 

                    	**apośānenopariṣṭhād adhastād aśnatā tathā |**

**              	anagnam amṛtaṃ caiva kāryam annaṃ dvijanmanā || 1.105 ||**

 

prāptasyaivāpośānasya tathāśabdaḥ prakārārthaḥ bhojanāṅgam ācamanāntaraṃ vidadhāti | ata eva cānagnavacanena śrutim anukaroti: "tasyo me kim annaṃ kiṃ vāsaḥ" iti prakṛtya "tadvidvāṃsaḥ śrotriyā aśiṣyanta ācāmanti | aśitvā cācāmanti | amṛtam eva tad annam anagnaṃ kurvanto manyante | tasmād evaṃvid aśiṣyann ācāmed aśitvā cācāmet" (cf. BāU 6.1.14) ity ubhayatrācamanam eva darśayati | ācamanamātrāṅgatayā ca guṇavidhānāt sāṅgam eva tat syāt | laukikās tu nityatvāt pradhānamātrakriyāta eva kṛtitvaṃ manyamānāḥ sakṛd abbhakṣaṇamātraṃ kurvantīty avaseyam || 105 ||

 

_atithisatkāra uktaḥ | kaḥ punar atithitve 'dhikriyata ity ata āha |_

 

                    	**atithitve 'pi varṇebhyo deyaṃ śaktyānupūrvaśaḥ |**

**              	apraṇōdyo 'tithiḥ sāyam api vāgbhūtṛṇodakaiḥ || 1.106 ||**

 

ātithyanimitte yad dānaṃ, tad varṇebhya eva nāpaśadebhya ity arthaḥ | tatrāpi varṇato guṇataś cānupūrvyeṇeti vyākhyeyam | prasaṅgāt tu sāyaṃkālīnopadeśaḥ || 106 ||

 

_hantakāradānānantaram eva ca |_

 

                    	**satkṛtya bhikṣave bhikṣā dātavyā suvratāya ca |**

**              	bhojayec cāgatān kāle sakhisaṃbandhibāndhavān || 1.107 ||**

 

bhikṣuśabdo 'yaṃ bhikṣukāśramivacanaḥ suvrataśabdas tu niścitavratatvāt paramahaṃsābhiprāyaḥ | tasya caikabhaikṣatvād bhedenopanyāsaḥ | caśabdaś cādarātiśayadyotanārthaḥ, anyabhikṣukagrahaṇārtho vā syāt | ānṛśaṃsyārthaṃ sakhyādīṃś ca svabhojanakālāgatān bhojayet, satkṛtyaiva | caśabdād akāle 'pi tadarthaḥ pākārambhaḥ | samānagrāme ca kālāgatānām eveti vyavasthā || 107 ||

 

_evaṃ sakhyādibhyo nityam eva satkāravad bhojanaṃ deyam | śrotriyāgamane punaḥ |_

 

                    	**mahokṣaṃ vā mahājaṃ vā śrotriyāyopakalpayet |**

**              	satkriyā sevanaṃ svādu bhojanaṃ sūnṛtaṃ vacaḥ || 1.108 ||**

 

kāryam iti śeṣaḥ | upakalpanavacanāt tadanujñāpekṣo mahokṣādivadhaḥ | satkriyām atithisaparyām | sevanam upāsanam | tac ca kuryāt | svādu ca mṛṣṭaṃ bhojanaṃ dadyāt | sūnṛtaṃ ca priyaṃ brūyād iti | etac cātithiviśeṣāpekṣayā vyastasamastatvena yojyam || 108 ||

 

_asaṃbandhaśrotriyāgamana uktam | saṃbandhe tu |_

 

                    	**pratisaṃvatsaraṃ tv arghyāḥ snātakācāryapārthivāḥ |**

**              	priyo vivāhyaś ca tathā yajñaṃ praty ṛtvijaḥ punaḥ || 1.109 ||**

 

snātakācāryaśabdau saṃbandhivacanau, anyathātiprasaṅgāt | yo hi yasyopanetā sa tasyācāryaḥ | yaś ca tataḥ samāvṛttaḥ sa tasya snātakaḥ | pārthivo 'pi svadeśabhokteti na kṣatriyaḥ | pratiśabdo vīpsārthaḥ | tuśabdo 'vadhāraṇārthaḥ | arghyā eva madhuparkādibhiḥ | "priyo vivāhyaś ca" | tathā tattulyaguṇa ity arthaḥ | ṛtvijas tu yajñam eva praty arghyāḥ prāg api ca saṃvatsarāt | tathā ca gautamaḥ: "yajñavivāhayor arvāk" iti (GDh 5.29) | yajñaśabdaś ca somayāge, "yady asakṛt saṃvatsarasya somena yajeta" iti vacanāt || 109 ||

 

_atithiśrotriyayoḥ satkāra uktaḥ | adhunā tallakṣaṇam āha |_

 

                    	**adhvanīno 'tithir jñeyaḥ śrotriyo vedapāragaḥ |**

**              	mānyāv etau gṛhasthasya brahmalokam abhīpsataḥ || 1.110 ||**

 

varṇānupūrvyeṇātithitvaṃ guṇānusārād uktam | tatraivāyaṃ viśeṣo 'dhvanīna iti | tathā ca nigamaḥ |

                    	anityaṃ hi sthito yasmāt tasmād atithir ucyate | iti | (MDh 3.102)

śrotriyopanyāsaḥ sārthatvārthaḥ | ṛjv anyat || 110 ||

 

_evaṃ ca saty atithitvena mṛṣṭānnāsvādanalagno 'dhvanīna eva nityaṃ mā bhūd iti vivakṣayāha |_

 

**              	parapākarucir na syād anindyāmantraṇād ṛte |**

**              	vākpāṇipādacāpalyaṃ varjayec cātibhojanam || 1.111 ||**

 

anindyair āmantryamāṇo 'pi cātibhojanaṃ varjayet | ekāntatas tadanurodhād aprahṛṣyan gacched ity arthaḥ | ataś cādhvany api svapākāśaktāv evātithitvenopatiṣṭhet | naikagrāme tv āpady apy evaṃ syād iti || 111 ||

 

_yaḥ punaḥ svavidhyanurodhenātithitvaṃ pratipannaḥ, tathāvidham |_

 

                    	**atithiṃ śrotriyaṃ tṛptam ā sīmāntād anuvrajet |**

**              	ahaḥśeṣaṃ samāsīta śiṣṭair iṣṭaiś ca bandhubhiḥ || 1.112 ||**

 

saheti śeṣaḥ | atithiṃ śrotiryam iti sāmānādhikaraṇyam | na ca śabdakalpanā | anyasyāpy atither yathārhaṃ pūjā kalpanīyā | tathā ca pāraskaraḥ: "yathārhaṃ bhikṣukān atithīṃś ca saṃbhajeran" iti (PārG 2.9.12) | samāsīteti vacanād āgnyuddharaṇakālād āsanam || 112 ||

 

_uddhṛtāgnis tu |_

 

**              	upāsya paścimāṃ saṃdhyāṃ hutvāgnīṃs tān upāsya ca |**

**              	bhṛtyaiḥ parivṛto bhuktvā nātitṛptyātha saṃviśet || 1.113 ||**

 

dvitīyabhojanakālārthaḥ ślokaḥ | pūrvabhojanavidhikārtsnye prāpte bhṛtyaiḥ sahaivāśnīyād, na paurvāparyeṇety arthaḥ | ataś ca nāntarā bhojanam | tathācāmnyāyaḥ: "tasmād āhuḥ sāyaṃprātar āśyeva syāt" ity antrāniṣedhāyaivāha || 113 ||

 

_<span style="text-decoration:underline;">nanu</span> evam anyaparatvād vākyasyātitṛptyā bhojane na doṣaḥ syāt | <span style="text-decoration:underline;">satyam</span> evam | kiṃ tu |_

 

**              	dharmam arthaṃ ca kāmaṃ ca yathāśakti na hāpayet |**

**              	brāhme muhūrta utthāya cintayed ātmano hitam || 1.114 ||**

 

<span style="text-decoration:underline;">satyam</span> | śāstrato naiṣa niṣedhaḥ | kiṃ tu arthakāmāv apy ahāpanīyāv eva, na ced dharmavirodhinau | tadatikrame 'pi śāstrabādha eva | dharmo 'py ekāntatas tadviruddho na dharmatām upeyāt | tathā ca manuḥ: "parityajed arthakāmau" iti (MDh 4.176) | yad vā prakaraṇāt saṃveśanāṅgakāmānujñāpanārtham evaitat | kiṃ ca | brāhme muhūrte paścime yāma utthāyātmano hitaṃ paramātmānaṃ cintayet, tasyaiva paramārthato hitatvāt, kālāntarānupadeśāc ca, asya ca kālasya yogyatvāt | utthānavacanaṃ cārthavyāpāranivṛttyā manaḥsamādhānārtham | ata eva ca tatsamākhyayā muhūrtopadeśaḥ | manuvacanāt tv avirodhenārthādicintāpi "dharmārthāv anucintayet" iti (MDh 492) | kasmāt punaḥ prādhānyena paramātmacintā na dharmārthayoḥ | <span style="text-decoration:underline;">nanu</span> ca tāv eva cintyau prādhānyena, apavargasyāpi kāraṇabhūtatvāt | <span style="text-decoration:underline;">maivam</span> | uktaṃ hi paramārthato hitatvāt samākhyānopadeśāc ceti || 114 ||

 

_kiṃ ca |_

 

**              	vidyākarmavayobandhuvittair mānyā yathākramam |**

**              	etaiḥ prabhūtaiḥ śūdro 'pi vārdhakye mānam arhati || 1.115 ||**

 

vidyeti brahmavidyaivocyate | anyathā hi tadrahitasya karmānadhikārāt karmaṇo 'dhikatvaṃ niryuktikam iva syāt | tathā ca gautamo vidyāṃ ca vayaso nikṛṣṭām abhidhāya "śrutaṃ tu sarvebhyo garīyas tanmūlatvād dharmasya" iti bhedam evāha (GDh 6.21–22) | kathaṃ tarhi vayaso 'dhikatvam | caturthāśramavacanaḥ sa vayaḥśabdaḥ, na vārdhakyavacanaḥ | tathā hi, daśamīsthasya patho dānena mānyatvam uktvā snātakam eva sarvebhyo mānyatvenāha | atra tu vayaḥśabdo vārdhakya eva | tasyāpi mānyatvaṃ "yo vā śataṃ varṣāṇi jīvati sa ihaivāmṛtatvaṃ prāpnoti" ity āmnāyāt (ŚB 10.2.6.8) | yat punar vasiṣṭhena "vidyāvittavayaḥsaṃbandhāḥ karma ca mānyaṃ pūrvaṃ pūrvaṃ balīyaḥ" iti vayaso 'pi mānyam uktam (VaDh 13.56–57) | tad brāhmaṇaśrutalakṣaṇavittābhiprāyaṃ,

                    	pṛthivīm api caivemāṃ kṛtsnām eko 'pi so 'rhati | (MDh 1.105)

iti bāhyavittakāraṇatvāt, "śrutaṃ tu sarvebhyo garīyaḥ" iti gautamānusārāc ca (GDh 6.21) | tad api nanu karmaṇo nātiriktam | atiriktaṃ hi, brāhmaṇagatasyaiva śrutasya taddhetutvāt, "prabrūyad itarebhyaś ca" (MDh 10.2) iti ca sarvopakārakatvāt | karma tv abrāhmaṇāśritam eva, āmnāyānusārāt "tasmād brāhmaṇaḥ kṣatriyam adhastād upāste rājasūye" iti (BāU 1.4.11) | saṃbandho 'pi ca brāhma eva vasiṣṭhokto na yaunaḥ, svāmitvasaṃbandhasyartvijāṃ kṣatryāder api mānyatvāt | ācāryābhiprāyas tu laukikam eva vittaṃ dvividho 'pi ca bandhur iti | evaṃ manuḥ: "vittaṃ bandhuḥ" ityādi (MDh 2.136) | kim etāni brāhmaṇasthāny eva mānakāraṇāni | nety ucyate | "etaiḥ prabhūtaiḥ śūdro 'pi vārdhakye mānam arhati" iti, yadi bhavanti | yatra daivān na bhavanti, tatra kiṃ kurmaḥ | kṣatriyavaiśyayos tv avyāhataṃ mānyatvam ity abhiprāyaḥ | tathā ca manuḥ: "pañcānāṃ triṣu varṇeṣu" iti (MDh 2.137) | yad vā etaiḥ prabhūtair adhikataraṃ mānyatvam iti yojyam | kiṃ ca, śūdro 'pi vārdhakye mānam arhatīty eṣā dik || 115 ||

 

**              	vṛddhabhārinṛpasnātastrīrogivaracakriṇām |**

**              	panthā deyo nṛpas teṣāṃ mānyaḥ snātaś ca bhūpateḥ || 1.116 ||**

 

vṛddhādisamavāye 'lpe ca pathy anevaṃlakṣaṇair mārgād apasartavyam | teṣāṃ tv anyonyaṃ smṛtyantarāt kramāvagatiḥ | yathāha vasiṣṭhaḥ: "sthavirabālāturabhārikastrīcakrīvatāṃ samāgame parasmai parasmai panthā deyaḥ" iti (VaDh 13.58) | nṛpas teṣāṃ mānya iti kartari ṣaṣṭhī | tais tu vṛddhādibhiḥ sarvair eva rājā mānyaḥ | nṛpeṇapi snātako brāhmaṇaḥ | tathā ca gautamaḥ: "rājñā tu śrotriyāya" iti (GDh 6.25) | "sarvaiś ca vadhvā uhyamānāyāḥ" (VaDh 13.60) iti vasiṣṭhavacanād varas tato 'pi mānyataraḥ | striyaṃ tu garbhiṇīm evecchanti | anugrāhyagautamavacanād (cf. GDh 6.24), atra ca rogisaṃnidhānāt tat punar vicāraṇīyam | cakri cakravad yānam | ṛjv anyat | yatra tu śrotriyo 'pi sarvair mānyaḥ, tatra kim iva brahmavido vaktavyam iti prakṛtayojanā | prakaraṇayojanaṃ caitat | ślokas tv avagataviṣaya eva, anyatrāpy evam eva draṣṭavyam || 116 ||

 

_kasmāt punar brāhmaṇa eva snātakaḥ parigṛhyate | kṣatriyavaiśyayor yāgādayo 'pi santy eva | satyam |_

 

**              	ijyādhyayanadānāni vaiśyasya katriyasya ca |**

**              	pratigraho 'dhiko vipre yājanādhyāpane tathā || 1.117 ||**

 

vṛttyarthāny apy etāni mānakāraṇaṃ bhavanty eva | yad vā, uktaṃ śaktito dharmādyahāpanam | tatrejyādayaḥ sarveṣāṃ dharmasādhanam | pratigrahādayaś ca yathādhikāram arthasādhanam | kāmasya tūktam evety evaṃ yojanā || 117 ||

 

**              	pradhānaṃ kṣatriye karma prajānāṃ paripālanam |**

**              	kusīdakṛṣivāṇijyaṃ pāśupālyaṃ viśaḥ smṛtam || 1.118 ||**

 

pūrvatra tathāśabdasyārthāntarāpekṣatvāt, kṣatriyakarmaṇi prādhānyavacanāt, "kusīdakṛṣivāṇijyam" iti ca samāsakaraṇāt, "pāśupālyaṃ viśaḥ smṛtam" iti ca smṛtyantarārthopakṣepāt, kusīdādīnām anukalpatayā sādhāraṇatvam | vaiśyasya tu svayaṃkartṛkāṇy apy etāni svakalpa eva, smṛtyantarāt || 118 ||

 

_evaṃ tāvad dvijātīnām uktam | ekajāteḥ punaḥ |_

 

**              	śūdrasya dvijaśuśrūṣā tayājīvan vaṇig bhavet |**

**              	śilpair vā vividhair jīved dvijātihitam ācaran || 1.119 ||**

 

śūdrasya dvijaśuśrūṣaiva dharmasādhanaṃ, na yāgādayaḥ, adhyayanavidhyabhāvāt | arthasādhanam api saiva | kiṃ tu tayā yadā na jīvet, tadā vāṇijyaṃ krītavikrītaṃ kuryāt | nānāprakārair vā śilpair jīvet | sarvathā tu dvijātihitam ācaret | tad eva hi tasya dharmasādhanaṃ yataḥ || 119 ||

 

_ayaṃ cānyaḥ śūdrasyaiva dharmaḥ |_

 

**              	bhāryāratiḥ śucir bhṛtyabhartā śrāddhakriyārataḥ |**

**              	namaskāreṇa mantreṇa pañca yajñān na hāpayet || 1.120 ||**

 

pāradāryāprasakteḥ svadāra eva yathākāmī syāt | śuciḥ snānādyanuṣṭhātā | bhṛtyamātrabhartā | śrāddhakarma cāmantrakaṃ yathākālaṃ kuryād, anvahaṃ pañca mahāyajñān | iyāṃs tu viśeṣaḥ: namaskāramātram eva prayuñjīta, na devatābhidhānāni | mantratayā ca pratiṣedhād devatoddeśena tyāgaḥ kartavya eva | śrāddhe tu devatāpadāny api mantramātrāniṣedhāt pravartante || 120 ||

 

_evaṃ tāvad dvijātīnāṃ śūdrasya ca dharmasādhanam uktam | idaṃ punaḥ |_

 

                    	**ahiṃsā satyam asteyaṃ śaucam indriyasaṃyamaḥ |**

**              	damaḥ kṣamārjavaṃ dānaṃ sarveṣāṃ dharmasādhanam || 1.121 ||**

 

caturṇām api varṇānām ity arthaḥ | tathā coktam: "ahiṃsā satyam asteyam" iti | yad vā pratilomārthaḥ sarvaśabdaḥ | pūrveṣāṃ tu daṇḍāpūpikayaiva syāt | evaṃ ca sati dānavacanam apy apunaruktaṃ syāt | śūdramātraparatve tu sarvaśabdānupapattiḥ | ubhayārthatve 'virodhaḥ || 121 ||

 

_idaṃ cānyad yathāyogaṃ sarvasādhāraṇam uttarādhikārārtham āha |_

 

**              	vayobuddhyarthavāgveṣaśrutābhijanakarmaṇām |**

**              	ācaret sadṛśīṃ vṛttim ajihmām aśaṭhāṃ tathā || 1.122 ||**

 

ajihmām akuṭilām | aśaṭhāṃ parānupadravakāriṇīm || 122 ||

 

_tad evādhunā sādṛśyaṃ prapañcayitum āha |_

 

                    	**traivārṣikādhikānno yaḥ sa somaṃ hi pibed dvijaḥ |**

**              	prāksaumikāḥ kriyāḥ kuryād yasyānnaṃ vārṣikaṃ bhavet || 1.123 ||**

 

kāmyakarmārthaḥ ślokaḥ, anyatra śrutivirodhāt || 123 ||

 

_akāmyaviṣaye punaḥ |_

 

                    	**pratisaṃvatsaraṃ somaḥ paśuḥ pratyayanaṃ tathā |**

**              	kartavyāgrayaṇeṣṭiś ca cāturmāsyāni caiva hi || 1.124 ||**

 

kāmyanityavivekārthaḥ ślokaḥ | cādayo nipātāḥ śrautavidhānadyotanārthāḥ | tathāśabdo 'pi śrutyuktaparāmarśārthaḥ | nityatvāc caiṣāṃ yathāsaṃbhavaṃ kriyā || 124 ||

 

_yasya tv ātyantikyevāśaktiḥ, tadā,_

 

                    	**eṣām asaṃbhave kuryad iṣṭiṃ vaiśvānarīṃ dvijaḥ |**

**              	hīnakalpaṃ na kurvīta sati dravye phalapradam || 1.125 ||**

 

kāmyaṃ karma hīnopakaraṇaṃ na kuryāt, yasmāt saty eva dravye tat phalapradaṃ, sarvāṅgopasaṃhāraniyamāt | somādyabhāve ceṣṭivacanaṃ niyogataḥ kartavyatākhyāpanārtham || 125 ||

 

_evaṃ ca sati naiyamikatvāt kutaścid dravyāharaṇaprasaktāv āha |_

 

**              	caṇḍālo jāyate yajñakaraṇāc chūdrabhikṣitā |**

**              	yajñārthaṃ labdham adadad bhāsaḥ kāko 'pi jāyate || 1.126 ||**

 

<span style="text-decoration:underline;">nanu</span> ca puruṣārthaṃ dravyaṃ na kratvartham | <span style="text-decoration:underline;">satyam</span> | puruṣa eva yat kratunimittam ārjayati, tat kratvartham ity adoṣaḥ | vananīyavananārtho vāyam upadeśaḥ | puruṣārthatve 'pi śūdrabhikṣaṇanindā | śūdrabhiṣukasya kratavo 'pi pratyavāyāya, kim utānyat | tādarthyavacanam uktaviṣayam evety adoṣaḥ | paryavasite 'pi kratau sadasyebhya eva dadyād, na svayam upayuñjītety arthaḥ || 126 ||

 

_idānīm adhikṛtānām eva svārthavṛttiniyamāyāha |_

 

                    	**kusūlakumbhīdhānyo vā traihiko 'śvastano 'pi vā |**

**              	jīved vāpi siloñchena śreyān eṣāṃ paraḥ paraḥ || 1.127 ||**

 

ādyo 'piśabdo 'yācitārthaḥ | dvitīyas tu siloñchayor bhedakathanārthaḥ | kusūlaṃ koṣṭhako viṃśatidroṇamānam | tadardhaṃ kumbhī,

                    	daśa droṇāḥ smṛtā kumbhī kusūlo dviguṇas tataḥ |

ity abhiyuktopadeśāt | traihiko dinatrayopayogidhānyaḥ | aśvastanaḥ sadyaḥprakṣālakaḥ | silaḥ saśūkoccayanam | kaṇoccayanam uñchaḥ |

        	<span style="text-decoration:underline;">nanu</span> ca somādyanuṣṭhānavirodhāc chrutiviruddheyaṃ smṛtiḥ | na ca vṛttyapekṣo 'dhikāraḥ | adravyatvasyādhikārāpratibandhakatvāt |

        	<span style="text-decoration:underline;">ucyate</span> | jīved iti vacanāj jīvanārtho vṛttisaṃkocaḥ | ṛtvarthaṃ pratigrahādibhir apy aniṣiddham evārjanam ity avirodhaḥ | yad vā etan naiṣṭhikādivad eva draṣṭavyam | na hi rāgitayaiva pravṛttadravyārjanān utsṛjya vṛttisaṃkocasmṛtibādhenāgnihotrādividhayaḥ pravartante | yataḥ pravṛttau vā ṛtvarthataiva dravyārjanasya syāt | tathā ca sarvatantraparilopaḥ | tasmāt pratigrahādivṛttiviṣayā evāgnihotrādividhaya ity avirodhaḥ | nipuṇatas tv etad vanasthāśramanirūpaṇe vakṣyāmaḥ | pravṛttāśramāntarasya caitā vṛttayaḥ | tathā ca śaṅkhaḥ: "ata ūrdhvaṃ putrān utpādya" ity upakramya "kratuprasthānaliṅgo vṛttiviśeṣānukramaḥ śreyān yāyāvarāṇāṃ vārtām upāsya vanam āśrayet" ity āha | ato 'py avirodhaḥ || 127 ||

 

**iti gṛhasthadharmaprakaraṇam**

** **

**atha snātakadharmaprakaraṇam**

 

_evaṃ tāvad uttarottarajyāyastvena vṛttisaṃyamo 'bhihito jñānātiśayenocchinnarāgāṇām | ye tu rāgiṇo bahutaradravyakāmāḥ pūrvoktapratigrahādibhir aniyataṃ dravyam ārjayituṃ pravṛttāḥ, tān praty āha |_

 

                    	**na svādhyāyavirodhyartham īheta na yatas tataḥ |**

**              	na viruddhaprasaṅgena saṃtoṣī ca bhavet sadā || 1.128 ||**

 

nārdhakṛtaṃ svādhyāyam utsṛjyārthārtham īśvaram upeyāt | na ca yatas tataḥ śūdrād apraśastād vārtham īheta | na ca dharmārthayor yugapatprasaṅge dharmavirodhinam arthaṃ parigṛhṇīyāt | tathā ca āpastambena brahmahatyāprāyaścittaṃ viruddhaprasaṅge 'bhyadhāyi: "dharmārthasaṃnipāte 'rthagrāhiṇa etad eva" iti (ĀpDh 1.24.23) | sarvathā saṃtoṣy eva sadā bhaved, na lubdhaḥ syād ity upasaṃhāraḥ kāmātmatāniṣedhārthaḥ || 128 ||

 

_nisargajananānusāriṇo yājanādyāḥ siloñchāntāḥ prathame kalpe tv ete | naite 'nukalpāḥ | ayaṃ tu sarveṣām āpatkalpaḥ |_

** **

**              	rājāntevāsiyājyebhyaḥ sīdann icched dhanaṃ kṣudhā |**

 

sīdann iti vacanād āpatkalpatvam | rājā kṣatriyaḥ, śāstravartī ca rājyakartā | antevāsī śiṣyaḥ | ṛjv anyat ||

 

_kiṃ ca |_

 

                    	**ḍambhihaitukapāṣaṇḍibakavṛttīṃś ca nārcayet || 1.129 ||**

 

caśabdo vikarmasthādyarthaḥ | yathāha manuḥ: "pāṣaṇḍino vikarmasthān" iti (MDh 4.30) | etāṃś ca sarvathā nārcayet | tathā ca manuḥ: "vāṅmātreṇāpi nārcayet" iti (MDh 4.30) | ḍambhī dharmavyājajīvī | haitukāḥ kutārkikāḥ | pāṣaṇḍinaḥ kṣapaṇakādayaḥ | bakavṛttir atisaṃdhāyakaḥ, svārthaniṣṭhaś ca | yathāha manuḥ: "adhodṛṣṭir naikṛtikaḥ" ityādi (MDh 4.196) || 129 ||

 

_adhunānyān apy asyaiva vistareṇa yamaniyamān āha |_

 

                    	**śuklāmbaradharo nīcakeśaśmaśrunakhaḥ śuciḥ |**

**              	na bhāryādarśane 'śnīyān naikavāsā na saṃsthitaḥ || 1.130 ||**

 

yat tu "aniyatakeśaveṣā" iti, tad āśritaśūdraviṣayaṃ draṣṭavyam | na ca bhāryādarśane 'śnīyāt, tathā ca kuryād yathā bhāryāsya darśane na bhuñjīta | yathāha manuḥ:

                    	nāśnīyād bhāryayā sārdhaṃ nainām īkṣeta cāśnatīm | iti | (MDh 4.43)

āmnāye 'py evam eva: "tasmād imā manuṣyāḥ striyas tira iva puṃso jaghatsanti" iti | yat tu tatraiva "tasmāj jāyāyā ante nāśnīyāt" iti | abhigamanātirekeṇaikaśayyāśayanapratiṣedhārthaṃ tat, prakramānusārāt | tathā ca samācāraḥ | spaṣṭam anyat || 130 ||

 

                    	**na saṃśayaṃ prapadyeta nākasmād apriyaṃ vadet |**

**              	nāhitaṃ nānṛtaṃ caiva na stenaḥ syān na vārdhuṣī || 1.131 ||**

 

stenapunarvacanaṃ nākasmād ity anena saṃbandhārtham | yad vā varjanārtham idam | pūrvatra dharmasādhanam iti || 131 ||

 

 

                    	**dākṣāyaṇī brahmasūtrī yaṣṭimān sakamaṇḍaluḥ |**

**              	kuryāt pradakṣiṇaṃ devamṛdgovipravanaspatīn || 1.132 ||**

 

dākṣāyaṇaṃ hiraṇyaṃ tadvān syāt | tathā ca mantravarṇaḥ:

                    	na tad rakṣāṃsi na piśācās taranti |

                                	devānām ojaḥ prathamajaṃ hy etad,

                    	yo bibharti dākṣāyaṇaṃ hiraṇyam || iti | (RVKh 4.6.7a-b)

brahmasūtrapunaḥśrutir mekhalādinivṛttyarthā | yaṣṭis tu daṇḍakārye | tataś ca tatpramāṇaiva syāt | sakamaṇḍalur iti sahatvamātravacanān na niyogataḥ svayam eva dhāryaḥ | matvarthīyayogāt tu svayam eva yaṣṭyādayo dhāryāḥ | na gṛhasthitayānyagṛhītayā vā yaṣṭyā yaṣṭimān ity ucyate, sahayogas tv anyasaṃsthe 'pi dṛṣṭaḥ | sodakaṃ caitad, dṛṣṭārthatvāt | tathā ca manuḥ |

                    	vaiṇavīṃ dhārayed yaṣṭiṃ sodakaṃ ca kamaṇḍalum |

                    	yajñopavītaṃ vedaṃ ca śubhe raukme ca kuṇḍale || iti | (MDh 4.36)

dhārayed iti ca prayojakatvenāpy upapatter anyadhāraṇe 'pi kamaṇḍalor avirodhaḥ | devādīnāṃ pradakṣiṇaṃ kuryāt | devaśabdaś cārcanāśritāyāṃ tatpratikṛtau draṣṭavyaḥ | mṛdādīnāṃ cābhimukhāgamane pradakṣiṇaṃ gacchet | vanaspatiśabdaś ca prajñātayajñiyāśvatthādivanaspatyarthaḥ || 132 ||

 

_kiṃ ca |_

 

                    	**na meheta nadīcchāyāvartmagoṣṭhāmbubhasmasu |**

**              	na pratyagnyarkagosomasaṃdhyāmbustrīdvijanmanaḥ || 1.133 ||**

 

ambūpādānenaiva siddhatvān nadīvacanaṃ tacchabdavācyakṣetrādyartham | chāyā copajīvyacchāyā, "nopajīvyacchāyāsu" iti vasiṣṭhavacanāt (VaDh 6.12) | tathā ca manuḥ |

                    	chāyāyām andhakāre vā rātrāv ahani vā sadā |

                    	yathāsukhamukhaḥ kuryāt prāṇābādhabhayeṣu ca || (MDh 4.51)

iti chāyāmātrasyāniṣedhaṃ darśayati | saṃdhyāśabdaś codayāstamayānvitadikpratiṣedhārthaḥ, kāle hi mehanānujñānāt | mehanaśabdaś cobhayatrāpi mūtrapurīṣotsarge draṣṭavyaḥ | brahmacāriprakaraṇe ca prasaktasyāpy anabhidhānaṃ sarvāśramavihitam aviruddhaṃ sarvāśrameṣu pravartata iti jñāpanārtham | tathā ca gautamaḥ: "uttareṣāṃ caitad avirodhi" iti (GDh 3.10) | caśabdād āśramāntaroktaṃ ca brahmacāriṇa ity etad evāha |

        	<span style="text-decoration:underline;">nanu</span> evaṃ kasmān na bhavati: brahmacāriprakaraṇoktam anyasya mā bhūd iti tatrānārambhaḥ | tathā ca brahmacāriṇo diṅniyama ukte snātakasyārkādyabhimukhapratiṣedhopapattiḥ | anyathā tūdaṅmukhasya katham ādityābhimukhyaṃ, yena pratiṣidhyeta |

        	<span style="text-decoration:underline;">satyam</span> | uktaṃ tu smṛtyantaraikavākyatvād iti | tathā ca manunā snātakasyaiva diṅniyama uktaḥ | kathaṃ tarhi pratyarkapratiṣedhaḥ | diṅmohādiviṣayam etad draṣṭavyam | digaparijñāne 'py aniyama eva sāmarthyāt prasaktaḥ | tatredam ucyate: na pratyagnyarketi || 133 ||

 

_idaṃ cānyat |_

 

                    	**nekṣetārkaṃ na nagnāṃ strīṃ na ca saṃspṛṣṭamaithunām |**

**              	na ca mūtraṃ purīṣaṃ vā nāśucī rāhutārakāḥ || 1.134 ||**

 

nityam evākasmād arkadarśanapratiṣedhaḥ | na ca saṃspṛṣṭamaithunām iti | caśabdo 'vasthāntarārthaḥ | yathā "kṣuvantīṃ jṛmbhamāṇāṃ vā" ityādi (MDh 4.43) | sāmarthyāc cāyaṃ parakīyāyā niṣedhaḥ | na nagnām iti tu svakīyāyā api | anyatrāviruddhaḥ | asmād eva ca strīṇāṃ nagnodvartanādy abhyanujñātam | aśuceś ca rāhunakṣatradarśananiṣedhān nānyadā doṣaḥ | rāhuvacanaṃ copaspṛṣṭasomādyartham || 134 ||

 

**              	ayaṃ me vajra ity enaṃ sarvaṃ mantram udīrayet |**

**              	varṣaty aprāvṛto gacchet svapet pratyakchirā na ca || 1.135 ||**

 

tathā cāmnāyaḥ: "tasmād varṣaty aprāvṛto na vrajet" | "ayaṃ me vajraḥ pāpmānam ahatād" (PārG 2.7.7) ity etad eva mantrasya kārtsnyam | yadā varṣati gacchet, tadaivam iti vyākhyeyam || 135 ||

 

_idaṃ cānyat |_

 

                    	**ṣṭhīvanāsṛkchakṛnmūtraviṣāṇy apsu na saṃkṣipet |**

**              	pādau pratāpayen nāgnau na cainam atilaṅghayet || 1.136 ||**

 

praśabdo 'bhiprāyeṇa naitat kuryād ity evamarthaḥ | caśabdo 'gnāv api ṣṭhīvanādyasaṃkṣepārthaḥ, smṛtyantaroktāny acodanārthaś ca | asṛg lohitam | śakṛt purīṣam | spaṣṭam anyat || 136 ||

 

_kiṃ ca |_

 

                 	**jalaṃ piben nāñjalinā na śayānaṃ prabodhayet |**

**            	nākṣaiḥ krīḍen na dharmaghnair vyādhitair vā na saṃvaset || 1.137 ||**

 

jalagrahaṇāt kṣīrādyapratiṣedhaḥ | upalakṣaṇārthaṃ jalagrahaṇam ity anye | śayānaṃ cābhighnan kāmakāreṇa vā na bodhayet | tathā cāmnāyaḥ: "tasmād u ha svapantaṃ dhūr iva na bodhayet" iti | dhūr hiṃsā, tayā na bodhayet | abhighnann ivety arthaḥ | sarvatra cāsmin yamaprakaraṇe pūrvoktaṃ nākasmāt kuryād iti yojanīyam | tathā cāmnāyaḥ kāraṇāntarāt kartavyatām darśayati: "tam etair namabhir āmantrayāṃ cakara" ity upakramya "sa nottasthau" ity uktvotthāpanavidhim āha "taṃ pāṇinā peṣaṃ prabodhayām cakāra" iti || 137 ||

 

_idaṃ cānyat |_

 

                    	**viruddhaṃ varjayet karma pretadhūmaṃ nadītaram |**

**              	keśabhasmatuṣāṅgārakapāleṣu ca saṃsthitim || 1.138 ||**

 

viruddhaṃ karmābhicārādikaṃ varjayet | vidhānāśaṅkā mā bhūd iti pratiṣedhaḥ | nadītaraṇaṃ bāhubhyām, "na bāhubhyām nadīṃ taret" iti manuvacanāt (MDh 4.77) | nadīgrahaṇaṃ copalakṣaṇartham | bhasmāṅgārayor gomayakāṣṭhajanyatvād bhedenopanyāso 'nyatrāpi bhedāvabodhanārthaḥ | ṛjv anyat || 138 ||

 

_kiṃ ca |_

 

                    	**nācakṣīta dhayantīṃ gāṃ nādvāreṇāviśet kvacit |**

**              	na rājñaḥ pratigṛhṇīyāl lubdhasyocchāstravartinaḥ || 1.139 ||**

 

gā parakīyāṃ nācakṣīta | "gā dhayantīṃ parasmai nācakṣīta" (GDh 9.23) iti smṛtyantarāt | goś ca kartṛtvāt tadanicchayā staneṣu tudyamāneṣv ācakṣītaiva | "īheta na yatas tataḥ" (YDh 1.128) iti pūrvaniṣiddhasyāpi rājñaḥ punar upanyāsas tatprapañcārthaḥ, atiśayanindāpradarśanopodghātārthaś ca || 139 ||

 

_idānīṃ tam eva nindātiśayam āha |_

 

                    	**pratigrahe sūnicakridhajiveśyānarādhipāḥ |**

**              	duṣṭā daśaguṇaṃ pūrvāt pūrvād ete yathottaram || 1.140 ||**

 

sūnā prāṇivadhārthaṃ kāṣṭhaṃ, tadvān sūnī | cakraṃ vāgurā | dhvajaḥ śauṇḍikacihnam,

                    	dhvajaṃ ca kuryāc cihnārthaṃ samayā grāmaṃ ca saṃvaset |

                    	na caivāntāvasāyibhyaḥ surāṃ dadyād anāpadi ||

iti smṛtyantarāt | veśo rūpaṃ maithunaṃ vā, tena jīvantī veśyā | tathā ca manuḥ: "veśenaiva ca jīvatām" iti (MDh 4.84) | tātparyaṃ tūktam eva || 140 ||

 

_evaṃ tāvad arthapravṛttyāśritān yamaniyamān abhidhāyādhunādhyayanāśritān vivakṣus tadupodghātārtham āha |_

 

                    	**adhyāyānām upākarma śrāvaṇyāṃ śravaṇena tu |**

**              	haste vauṣadhibhāve vā pañcamyāṃ śrāvaṇasya vā || 1.141 ||**

 

_evaṃ chandāṃsy upākṛtyārdhapañcamān māsān ardhaṣaṣṭhān vādhītya tataḥ |_

 

                    	**pauṣamāsasya rohiṇyām aṣṭakāyām athāpi vā |**

**              	jalānte chandasāṃ kuryād utsargaṃ vidhivad dvijaḥ || 1.142 ||**

 

aṣṭakā cātra māghasya gṛhyate | tathā ca pāraskaraḥ: "pauṣamāsasya rohiṇyāṃ madhyamāyāṃ vāṣṭakāyām adhyāyān utsṛjeran" iti (PārG 2.12.1) | ete copākarmotsargakarmaṇī ācāryasyaiva, "yāvantaṃ śiṣyagaṇam icchet" (cf. PārG 2.10.17) ity upākarmaṇi pāraskarābhidhānāt | dvijagrahaṇaṃ tu śiṣyābhiprāyeṇānuvādaḥ | gṛhyaśāstrāpekṣa eva cāyam upadeśaḥ, vidhivad iti vacanāt | vidhivac copākṛtyotsṛjya cādhīyānasyābhyāsārthaṃ vā vedākhyaṃ brahmārthato granthato vā dvijātimātrasya || 142 ||

 

                    	**tryahaṃ preteṣv anadhyāyaḥ śiṣyartviggurubandhuṣu |**

**              	upākarmaṇi cotsarge svaśākhe śrotriye tathā || 1.143 ||**

 

gurur atropādhyāyo nācāryaḥ | yathāha pāraskaraḥ: "gurau prete 'po 'bhyaveyāt | daśarātraṃ coparamet | satānūnaptriṇi sabrahmacāriṇi trirartram | ekarātram asabrahmacāriṇi" iti (PārG 2.11.7–9) | etad apitary ācārye draṣṭavyam | anayaiva diśānyatrāpi viṣayakalpanā, na tu yadṛcchātaḥ | ṛtviksamaye tu satānūnaptravacanād yajamānavad ṛtvigantarāṇām api syāt | ata eva cāsomartvijy ekarātram eva | sabrahmacārī caikācāryopanītaḥ | "svaśākhe śrotriye tathā" iti | śrotriyo mantrabrāhmaṇādhyāyī | yad vā svaśākhādhyāyini śrotriye ceti bhedaḥ | srotriyaśabdaś ca vedapāragādyarthaḥ | anyatra tu ekarātram eva | tathāśabdaś ca smṛtyantaroktānadhyāyaprakārasaṃgrahārthaḥ | yathāha gautamaḥ: "antarā gamane śvādīnāṃ tryaham upavāso vipravāsaś ca" ityādi (GDh 1.58–59) | spaṣṭam anyat || 143 ||

 

_tathā |_

 

                    	**saṃdhyāgarjitanirghātabhūkampolkānipātane |**

**              	samāpya vedaṃ dyuniśam āraṇyakam adhītya ca || 1.144 ||**

 

dyuniśam ahorātram | tac ca vyavasthayā | sāyaṃ saṃdhyāgarjite niśāyām eva, "pratar divaiva varṣāsu anyadā tu samuccayaḥ, saṃdhyāgarjite cāpartāv ahorātram" iti smṛtyantarāt | atra copariṣṭād dyuniśam iti prakṛte 'py ahorātram iti vacanāt || 144 ||

 

_tathā ca |_

 

**              	pañcadaśyāṃ caturdaśyām aṣṭamyāṃ rāhusūtake |**

**              	ṛtusaṃdhiṣu bhuktvā vā śrāddhikaṃ pratigṛhya vā || 1.145 ||**

 

dyuniśam iti vartate | pañcadaśī ca pakṣāpekṣayāmāvāsyāpi gṛhyate | tathā ca "vāte 'māvāsyāyāṃ sarvānadhyāyaḥ" iti pāraskaraḥ (PārG 2.11.1) | śrāddhārtham āmantraṇaṃ śrāddhikaṃ, tad ālabhyāpy anadhyāyaḥ | āmaśrāddhārtho vāyam ārambhaḥ, "pāṇyāsyo hi dvijaḥ smṛtaḥ" (MDh 4.177) iti vacanāt | tathā ca vāśabaś caśabdārthe, bhuktābhuktvā ceti | yat tu rāhusūtake trirātraṃ, tad grahanārthe 'dhyayane na dhāraṇārthe | anye 'pi cātra guravaḥ kalpasvaparaśākhāgranthārthabhedena grahaṇārthatayaiva kalpyāḥ | tathā ca dhāraṇābhiprāyeṇaivāha manuḥ:

                    	dvāv eva varjayen nityam anadhyāyau prayatnataḥ |

                    	svādhyāyabhūmiṃ cāśuddhām ātmānaṃ cāsuciṃ dvijaḥ || iti | (MDh 4.127)

āmnāyaś ca "tasmād eva vidvān vidyotamāne stanayaty avasphūrjaty adhīyītaiva" (ŚB 11.5.6.9) iti dhāraṇārtha eva, brahmayajñe 'nadhyāyāsaṃbhavāt || 145 ||

 

                    	**paśumaṇḍūkanakulaśvāhimārjārasūkaraiḥ |**

**              	kṛte 'ntare tv ahorātraṃ śakrapāte tathocchraye || 1.146 ||**

 

tuśabdo 'vadhāraṇārthaḥ | ahorātram eva, na pūrvavad vyavasthā | paśuḥ chāgaḥ, "meṣakas te paśuḥ" iti mantravarnāt, smṛtyantare ca meṣakopadeśāt | spaṣṭam anyat | anyaḥ pāṭhaḥ: "mahotsave" iti | evaṃ ca mahānavamyādāv ahorātram | yat tūktam: "bhojanād ūrdhvam utsavaḥ" iti, utsavamātraviṣayaṃ tat | śakrocchraye tu smṛtyantarāt || 146 ||

 

                    	**śvakroṣṭugardabholūkasāmabāṇārtaniḥsvane |**

**              	amedhyaśavaśūdrāntyaśmaśānapatitāntike || 1.147 ||**

 

kroṣṭā sṛgālaḥ | bāṇo vīṇā | antyo 'paśadaḥ | śūdravacanād eva daṇḍāpūpavad antyaprāptau tadvacanam āśritaśūdranivṛttyartham | medhyadeśasthasyāpy amedhyasamīpe śmaśānasamīpe vānadhyāyaḥ | amedhyavacanāt siddhe śmaśānavacanaṃ dūrataravarjanārtham | tathā ca āpastambaḥ: "śmaśāne sarvataḥ śamyāprāsān nādhīyīta" iti (ĀpDh 1.9.6) || 147 ||

 

_tathā |_

 

                    	**deśe śucāv ātmani ca vidyutstanitasaṃplave |**

**              	bhuktvārdrapāṇir ambho'ntar ardharātre 'timārute || 1.148 ||**

**              	pāṃsuvarṣe diśāṃ dāhe saṃdhyānīhārabhītiṣu |**

**              	dhāvataḥ pūtigandhe ca śiṣṭe ca gṛham āgate || 1.149 ||**

 

nīhāro dhūmikā || 148, 149 ||

 

                    	**kharoṣṭrayānahastyaśvanauvṛkṣeriṇarohaṇe |**

**              	saptatriṃśad anadhyāyān etāṃs tātkālikān viduḥ || 1.150 ||**

 

saṅkhyāvacanaṃ vidyutsaṃplave stanitasaṃplave bhuktvaivārdrapāṇiḥ kharārohaṇe uṣṭrārohaṇe yānārohaṇe nāvārohaṇa ity evamādivivekārtham | śvanādād ārabhya iriṇarohaṇāntās tātkālikāḥ, yāvad ārūḍhas tāvad eva bhavatīti | iriṇam ūṣaram | etān vidur iti paramatopanyāsārtham | tataś ca smṛtyantaroktān apy anadhyāyān anviṣya vidhivat kuryād ity abhiprāyaḥ || 150 ||

 

_śiṣṭāgamane 'nadhyāya uktaḥ | tatra sūdrādimadhyapāṭhād anyaḥ kaścic chiṣṭo 'py alaukiko 'śrāvya ity āśaṅkānivṛttyartham āha |_

 

                    	**devartviksnātakācāryarājñāṃ chayāṃ parasya ca |**

**              	nākrāmed raktaviṇmūtraṣṭhīvanodvartanāni ca || 1.151 ||**

 

chāyāśabdo hi khyātivacanaḥ | yathā: mahatī chāyā devadattasyeti | ato devādīnāṃ chāyām nākrāmet | tatra yathaivartvigādyāgamane snehān madhuparkādyākulatvāc cānadhyāyaḥ, evaṃ parasminn api prakṛṣṭaguṇe 'nadhyāya ity arthaḥ | tathā cāmnāyaḥ: "ya u haivaṃvit sveṣu pratibubhūṣati, sa haivālaṃ bhāryebhyo bhavati" ityādi (BāU 1.3.18) | "ya u haivamvidā spardhate, so 'nuśuṣyehaivāntato mriyate" iti (BāU 1.5.21) | devavacanam atistutyartham | raktādīnāṃ tv abhibhavābhāvād adhiṣṭhānapratiṣedhaḥ | raktaṃ rudhiram | viṭ purīṣam | spaṣṭam anyat | anadhyāyasaṃnidheś caitad vyatirekeṇaiva deśasyāmedhyatvaṃ padopaghātādinā | tataś copaliptādāv adhyayanasiddhiḥ | anye tu devādīnām api śarīracchāyānadhiṣṭhānam evecchanti | tat punar vicāryam || 151 |

 

_<span style="text-decoration:underline;">nanu</span> evaṃ saty aprakṛṣṭe 'py āgate 'nādhyāyaḥ pūjā vā prasajyeta, "sarvasyābhyāgato guruḥ" iti vacanāt | <span style="text-decoration:underline;">maivam</span> |_

 

                    	**viprāhikṣatriyātmāno nāvajñeyāḥ kadācana |**

**              	ā mṛtyoḥ śriyam ākāṅkṣen na kaṃcin marmaṇi spṛśet || 1.152 ||**

 

viprakṣatriyaśabdau pūrvaślokānuvādāc chiṣṭapārthivavacanau | ahiśabdo dṛṣṭāntārthaḥ | yathaivāhir nāvajñeya utkṛṣṭabrāhmaṇarājānau ca, tathaivātmāpi | ato na yaṃ kaṃcid apekṣyātmābhyutthānānadhyāyādinā nyak kartavyaḥ | śrotriyasyaiva tat kartavyam ity arthaḥ | tathā cāha manuḥ |

                    	vidvadbhojyāny avidvāṃso yeṣu rāṣṭreṣu bhuñjate |

                    	tāny anāvṛṣṭim icchanti mahad vā jāyate bhayam || iti | (MDh ?)

ātmalāghavākaraṇa eva hetum āha "āmṛtyoḥ śriyam ākāṅkṣet" iti | idaṃ tv aviśeṣeṇaiva kuryāt "na kaṃcin marmaṇi spṛśet" iti | anyā vyākhyā "viprādimātrasyaivāvajñā na kāryā" iti | tathā ca bhagavān vāsudevaḥ |

                    	vidvān avidvān aśuciṃ śuciṃ vā

                                	yo brāhmaṇaṃ na praṇamed yathārham |

                    	sa pāpakṛd brahmadavāgnidagdho

                                	daṇḍyaś ca vadhyaś ca na cāsmadīyaḥ || iti |

tat punar vakṣyamāṇatvād akiṃcit || 152 ||

 

_idānīṃ mānaprasaṅgād gṛhadevatānāṃ mānārtham āha |_

 

                    	**dūrād ucchiṣṭaviṇmūtrapādāmbhāṃsi samutsṛjet |**

 

gṛhadevatānāṃ mānārtham | gṛhād iti śeṣaḥ ||

 

                    	**śrutismṛtyuditaṃ samyaṅ nityam ācāram ācaret || 1.153 ||**

 

"pradarśanārtham idaṃ mayoktam" (cf. YDh 3.217), anyad api śrutismṛtyantarebhyaś cānveṣyam ity abhiprāyaḥ || 153 ||

 

_idaṃ cānyan mānaprasaṅgād eva |_

 

                    	**gobrāhmaṇānalānnāni nocchiṣṭo na pada spṛśet |**

 

analo 'gniḥ | annaṃ bhujyamānaṃ pakvam āmaṃ vā |

 

_kiṃ ca |_

 

                    	**na nindātāḍane kuryāt**

 

prakṛtebhyo gavādibhyaḥ|

 

_asyāpavādaḥ |_

 

                                                        	**sutaṃ śiṣyaṃ ca tāḍayet || 1.154 ||**

 

caśabdān nindec ca | patnyādyartho vā caśabdaḥ | saṃnidhānān nindyatvāvagateḥ || 154 ||

 

_ayaṃ tv atropadeśasaṃkṣepaḥ |_

 

                    	**karmaṇā manasā vācā yatnād dharmaṃ samācaret |**

 

nārthakāmāv iti śeṣaḥ |

 

_asyāpavādaḥ |_

 

                    	**asvattaṃ lokavidviṣṭaṃ dharmam apy ācaren na tu || 1.155 ||**

 

anekārthatvād dhātūnām ader gatyarthatvam | asvattam asugatam | asupariniścitam ity arthaḥ | anyaḥ pāṭhaḥ: avantam iti | tasyāpy ayam evārthaḥ | asvantam aśobhanāntam | ante na śobhanam, aniścitatvād iti | tasyaiva nigamanaṃ: lokavidviṣṭam ityādi | tuśabdo 'vadhāraṇārthaḥ | anye tv asvantaṃ rūḍhyaiva dharmāntaravirodhinam ācakṣate | yathā svādhyāyātiśaya iti | tat tv anveṣyam | lokavidviṣṭaṃ sarvajanānabhyupagataṃ govadhādīti kecit | tat tv ayuktaṃ, vidhānānarthakyāt | ato lokaṃ karmasādhyaṃ ye jānanti, te lokavido manvādayaḥ, tair dviṣṭaṃ nācaret | u(tpa ? papa)nne 'py ayaṃ dharma iti svayam abhimānena manvādibhir nindite na pravartetety arthaḥ | adviṣṭe tv aviruddhā pravṛttiḥ || 155 ||

 

_mānyaprasaṅgād anyad apy āha |_

 

                    	**mātṛpitratithibhrātṛjñātisaṃbandhimātulaiḥ |**

**              	vṛddhabālāturācāryavaidyasaṃśritabāndhavaiḥ || 1.156 ||**

**              	ṛtvikpurohitāmātyabhāryādāsasanābhibhiḥ |**

**              	vivādaṃ varjayitvā tu sarvāṃl lokāñ jayed gṛhī || 1.157 ||**

 

tasmād etair vivādaṃ na kuryād iti śeṣaḥ | eṣāṃ ca pratyekaṃ vivādakaraṇanimittabhedād daṇḍāpūpavad gatārthatvaprasaṅgaparihāraḥ || 156, 157 ||

 

_idaṃ cānyat paribhavākaraṇaprasaṅgād ucyate |_

 

                    	**pañca piṇḍān anuddhṛtya na snāyāt paravāriṣu |**

**              	snāyān nadīdevakhātahradeṣu ca sarassu ca || 1.158 ||**

 

yadi parakhāteṣv anuddhṛtyaiva kardamaṃ snāyāt, tatas tatkartā paribhūtaḥ syāt | atas tadanurodhād api tāvat kardamoddharaṇaṃ yuktam ity abhiprāyaḥ | ayaṃ ca nadyādyabhāve snānakalpaḥ | caśabdaḥ prasravaṇādyarthaḥ || 158 ||

 

_mānyaprasaṅgād anyad apy āha |_

 

                    	**paraśayyāsanodyānagṛhayānāni varjayet |**

**              	adattāni**

 

adattānīti cchedaḥ | paraśabdaḥ prakṛṣṭārthaḥ | tadīyāny asādhāraṇāni śayyāsanakrīḍodyānavāsagṛhādīni nādhitiṣṭhet | adattānīti vacanād anujñāto 'dhitiṣṭhed iti gamyate ||

 

_kiṃ ca |_

 

                    	                    	**agnihīnasya na cāśnīyād anāpadi || 1.159 ||**

 

prakṛṣṭasyāpy anaupāsanasya cānnaṃ na cāśnīyāt | caśabdād vakṣyamāṇadoṣayuktasya ca | anye tv anyamātravacanaṃ paraśabdaṃ varṇayanti, adattāni na cāśnīyād ity anena ca yojayanti | tat punar vicāryam || 159 ||

 

_idānīm anyān api prasaṅgād abhojyānnān āha |_

 

                    	**kadaryabaddhacorāṇāṃ klībaraṅgāvatāriṇām |**

**              	venābhiśastavārdhuṣigaṇikāgaṇadīkṣiṇām || 1.160 ||**

 

eṣām annaṃ nāśnīyād iti śeṣaḥ | kadaryas tṛṣṇāluḥ | baddho nigalādiyantritaḥ | coraḥ prasiddhaḥ | raṅgāvatārī mallaḥ | veno naṭaḥ | abhiśasto mahāpātakādivyājadūṣitaḥ |vārdhuṣī samarghadhanam ādāya mahārghadhanavikretā | gaṇikā dāsī | gaṇaḥ pariṣat | dīkṣitaḥ prāg agnīṣomīyāt | dvijātayo 'py evamādikarmadūṣitā na bhojyānnāḥ || 160 ||

 

_tathā |_

 

**              	cikitsakāturakruddhapuṃścalīmattavidviṣām |**

**              	krūrograpatitavrātyaḍāmbhikocchiṣṭabhojinām || 1.161 ||**

 

cikitsako vaidyaḥ | āturo 'samādheyarogī | kruddho nityakrodhanaḥ | puṃścalī prajananendriyapradhānā | matto dhanamadādyabhibhūtaḥ | vidviṭ śatruḥ | krūro 'ntarāśayakaṭhinaḥ | ugraḥ prasahyakārī | patito mahāpātakī, abhiśatavacanāt siddhasyāpy abhidhānaṃ prāyaścittagauravārtham | anyatrāpy evaṃ draṣṭavyam | vrātyaḥ patitasāvitrīkaḥ | ḍāmbhika uktaḥ | ucchiṣṭabhojī śūdraḥ || 161 ||

 

**              	avīrastrīsvarṇakārastrījitagrāmayājinām |**

**              	śastravikrayikarmāratunnavāyaśvavṛttinām || 1.162 ||**

 

aputrapatikāvirastrī | svarṇakārastrījitau prasiddhau | gramayājako vaiśvadevika iti mālavānāṃ prasiddhaḥ | karmāro bhastrerimakaḥ (?) | tunnavāyaḥ sīvanavṛttiḥ | śvavṛttiḥ pādaprakṣālanādihīna(kayā? kriyā)sevakaḥ śvakaṇṭhako vā || 162 ||

 

                    	**nṛśaṃsarājarajakakṛtaghnavadhajīvinām |**

**              	celadhāvasudhājīvasahopapativeśmanām || 1.163 ||**

 

nṛśaṃso 'nudārapāṭhakaḥ (?) rājaviśeṣaṇaṃ vā | rājā pārthivaḥ | rajakaś cimpakaḥ | kṛtaghnaḥ prasiddhaḥ | vadhajīvī mārakaś cāṭaḥ | celadhāvo vastranirṇejakaḥ | sudhā devakulādīnāṃ saṃskāradravyaṃ, tayā jīvati yaḥ sa sudhājīvaḥ | saha upapatinā veśma yasya sa sahopapativeśmā | upapatir bhāryājāraḥ | veśmasaṃbandhitayā snuṣājāro 'pi gṛhyate || 163 ||

 

_ya ete uktāḥ kadaryādayaḥ |_

 

                    	**eṣām annaṃ na bhoktavyaṃ somavikrayiṇas tathā |**

**              	piśunānṛtinoś caiva tathā cākrikavandinām || 1.164 ||**

 

eṣāṃ kadaryādīnām | na kevalaṃ gṛhe nāśnīyāt, tadīyam annam apy āhṛtaṃ na bhuñjīta, na ca pratigṛhṇīyād iti, ārambhasāmarthyāt | eṣām iti vacanād anagnikasyānnaṃ gṛhānītaṃ prokṣaṇādibhiḥ saṃskṛtya bhoktavyam | yathā ca kadaryādīnāṃ somavikrayyādīnām api tathā | somavikrayī latāsomasya vikretā yajñaphalavikretā vā | somaśabdaś ca karmamātropalakṣaṇārthaḥ | piśunaḥ khalo marmasūcakaḥ | anṛtī paropadravaprasaṅge 'nṛtavaktā | cākrikaḥ pāṭahikaḥ | vandī nagnācāryaḥ | tathāśabdaḥ smṛtyantaroktābhojyānnaparigrahārthaḥ | yad vā, eṣāṃ annaṃ na bhoktavyaṃ, na tv aprigrāhyā apy eta iti mantavyam | annapratiṣedhāt phalamūlāder āhṛtasyābhyanujñā | tathāha vasiṣṭhaḥ: "edhodakayavasamūlaphala-madhvabhayābhyudyatayānāvasathaśapharīpriyaṅgusraggandhamāṃsany eṣām api pratigṛhṇīyāt" iti (VaDh 14.12) | nindārtho vāyam ārambhaḥ | naiṣām annaṃ na bhoktavyam eva | kiṃ tarhi bhuktam api bhoktāram eva bhakṣayatīty arthaḥ | sarvavyākhyāvikalpāś cānyatrāpi śāstrāntarāpekṣayā vivicya vyastasamastatvenālocyopādeyā hātavyā vā iti | evaṃ caśabdādayo 'pi kramabhedānarthakatva(tvādi)śabdāntarārthatvapādapūraṇārthatvena vā yathāsthānaṃ yojanīyāḥ || 164 ||

 

**iti snātakadharmaprakaraṇam**

** **

**atha bhakṣyābhakṣyaprakaraṇam**

 

_evaṃ tāvad anaupāsanādyāśrayato 'nnasyābhojyatvam abhidhāyādhunā bhojyaparigṛhītasyāpi nimittāntarād abhojyatvam āha |_

 

                    	**anarcitaṃ vṛthāmāṃsaṃ keśakīṭasamanvitam |**

**              	śuktaṃ paryuṣitocchiṣṭaṃ śvaspṛṣṭaṃ patitekṣitam || 1.165 ||**

 

vṛthāmāṃsaṃ pakvam anagikagṛhāgatam | keśkīṭasamanvitaṃ tadbahulam | saṃśabdād alpāṃs tūddhṛtya saṃskṛtya ca bhakṣaṇam eva | śuktam avasvinnaṃ tadahar api | spaṣṭam anyat || 165 ||

 

                    	**udakyāspṛṣṭasaṃghuṣṭaṃ paryācāntaṃ ca varjayet |**

**              	goghrātaṃ śakunocchiṣṭaṃ pādaspṛṣṭaṃ ca kāmataḥ || 1.166 ||**

 

tuśabdārthaś caśabdaḥ | pūrvokteṣu pratīkāro 'pi kvacid asti, etāni tu varjayed evety abhiprāyaḥ | udakyā rajasvalā | saṃghuṣṭaṃ, yathāha vasiṣṭhaḥ: "ko bhokṣyata iti cābhikruṣṭam" iti (VaDh 14.9) | udakyāspṛṣṭam ity evaṃ vā saṃghuṣṭam | paryācāntam ekapaṅktyām abhitas tv ācāntam, ācāntasya vā svam ucchiṣṭam | spaṣṭam anyat | kāmat iti vacanād akāmād brāhmaṇapādaspṛṣṭṃ bhojyam eva || 166 ||

 

_kiṃ cānyat |_

 

                    	**śūdreṣu dāsagopālakulamitrārdhasīriṇaḥ |**

**              	bhojyānnā nāpitaś caiva yaś cātmānaṃ nivedayet || 1.167 ||**

 

bhojyā iti vaktavye bhojyānnā iti vacanāt prakaraṇāc cānnam evaiṣāṃ bhojyam | śūdrāntarāṇāṃ tu tatpratiṣedho 'pi | dāsādayaś ca svakīyā eva, anyathātiprasaṅgāt || 167 ||

 

                    	**annaṃ paryuṣitaṃ bhojyaṃ snehāktaṃ cirasaṃsthitam |**

**              	asnehā api godhūmayavagorasavikriyāḥ || 1.168 ||**

 

annavacanaṃ māṃsādivyāvṛttyartham | māṃsaṃ hi paryuṣitam abhojyam eva | annaṃ tu śuktam eva paryuṣitam abhojyam | anyat tu dvitrirātrādiparyuṣitam, cirasaṃsthitaṃ, tad api snehāktaṃ bhojyam eva, na ced rasādivikṛtam | pūrvatrāpi paryuṣitam etad apekṣayaiva vyākhyeyam | pariśabdāc cāhorātroṣitaṃ gṛhyate | tataś cāpararātre siddhaṃ bhojyam eva | spaṣṭam anyat || 168 ||

 

_evaṃ tāvan nimittatvena dauṣṭyam uktvādhunā svabhāvato vaktum āha |_

 

                    	**saṃdhinyanirdaśāvatsagopayaḥ parivarjayet |**

**              	auṣṭram aikaśaphaṃ straiṇam āraṇyakam athāvikam || 1.169 ||**

 

saṃdhinī paravatsasaṃyuktā, garbhasahitā vā | ekakālikety anye | anirdaśā prasavād ārabhya ā daśarātrāt | anye tu "gavyaṃ pīyūṣam" (MDh 5.6) iti pratiṣedhāt, tatkālād ūrdhvaṃ daśarātram ity āhuḥ | tad asad, viśeṣābhāvāt | anirdaśeti copādhyapekṣaṇāt, kṣīrasattaivopādhir yataḥ | tathā ca gautamaḥ: "goś ca kṣīram anirdaśāyāḥ sūtake" (GDh 17.22) iti prasavm evāvadhitvenāha | pīyūṣaniṣedhas tu prāyaścittātirekārthaḥ | tathā cāha: "prayatnena vivarjayet" iti (MDh 5.6) | avatsā mṛtavatsā pranaṣṭavatsā vā | vatsaśabdo hi bālagovacanaḥ | tataś ca siddhe govacanaṃ payomātrapratiṣedhārtham | ato dadhyāder adoṣaḥ | pariśabdāt tv auṣṭrādīnāṃ savikārāṇāṃ pratiṣedhaḥ | yadi tv anirdaśāyā vikārapratiṣedho 'pi kvacid asti, tato varjane 'bhyudayaḥ | anyatrāpy evam evaitad draṣṭavyam | spaṣṭam anyat || 169 ||

 

_kiṃ ca |_

** **

**              	devatārthaṃ haviḥ śigruṃ lohitāvraścanāni ca |**

**              	anupākṛtamāṃsāni viḍjāni kavakāni ca || 1.170 ||**

 

devatārthaṃ haviḥ puroḍāśādi | balir ity anye | śigruḥ saubhāñjanakaḥ | lohitāḥ lohitavarṇāḥ vṛkṣaniryāsāḥ | āvraścanaṃ sthāṇuḥ | sa cādanīyo yadi syāt tato varjyaḥ | caśabdāt tatprarohaś ca | tathā ca manuḥ:

                    	lohitān vṛkṣaniryāsān vraścanaprabhavāṃs tathā | iti | (MDh 5.6)

anupākṛtam apaśubandhaprabhavam | viḍjāni māṣādīni | kavakāny avikasitasarpacchatrāṇi | caśabdād itarāṇi smṛtyantaroktābhakṣyāṇi ca | devatārthahavirvacanaṃ ca svabhāvaduṣṭaprakaraṇopalakṣaṇād ahaviṣo 'pi prasiddhadevatārthasvabhāvasya pratiṣedhārtham | anupākṛtamāṃsavacanam api māṃsasya svabhāvadauṣṭyajñāpanārtham || 170 ||

 

_evaṃ sati māṃsasya svabhāvād abhakṣyatve prāpte viśeṣopasaṃhārārtham āha |_

 

                    	**kravyādapakṣidātyūhaśukapratudaṭiṭṭibhān |**

**              	sārasaikaśaphān haṃsān sarvāṃś ca grāmavāsinaḥ || 1.171 ||**

 

kravyādā māṃsādāḥ pakṣiṇo gṛdhrādayaḥ | pakṣiśabdo 'nyatrāpy amedhyapakṣiprasaṅga eṣāṃ eva pratipattyarthaḥ, ekaśaphopādānavad vā kevalapakṣyarthaḥ | dātyūhaḥ saṃpātakaḥ | pratudya bhakṣakāḥ pratudāḥ sūcīmukhādayaḥ | ekaśaphā ekakhurā aśvādayaḥ | pakṣimadhya eṣām abhidhānaṃ paśavo 'pi grāmavāsinaḥ śvādayo yathā syur iti | spaṣṭam anyat || 171 ||

 

                    	**koyaṣṭiplavacakrāhvabalākabakaviṣkirān |**

**              	vṛthākṛsarasaṃyāvapāyasāpūpaśaṣkulīḥ || 1.172 ||**

 

koyaṣṭiko meḍhrakaḥ | plavaḥ śakaṭibalaḥ | cakravākādayaḥ prasiddhāḥ | viṣkirāḥ pādena vikīrya bhakṣakāḥ kukkuṭādayaḥ | grāmavāsivacanād grāmakukkuṭapratiṣedhe siddha āraṇyārtho 'yam ārambhaḥ | tatrāpi "kukktuṭā nakhaviṣkirāṇām" ity (not in ĀpDh) āpastambavacanāḷ lābakādyapratiṣedhaḥ | kṛsarādayaḥ prasiddhāḥ | atrābhidhānaṃ māṃsavat prāyaścittajñāpanārtham | svabhāvaduṣṭatvaṃ ca | tataś cānagner apy ātmārthatve doṣaḥ | tathā ca śaṅkhaḥ: "vṛthākṛsarasaṃyāvapāyasāpūpamāṃsāśanam āhitāgniḥ kṛtvā prājāpatyaṃ caret | trirātram itareṣam" iti |

 

_tathā |_

 

                    	**kalaviṅkaṃ sakākolaṃ kuraraṃ rajjudālakam |**

**              	jālapādān khañjarīṭān ajñātāṃś ca mṛgadvijān || 1.173 ||**

 

kalaviṅko grāmacaṭakaḥ | tasya varṣāsv araṇyavāsāśaṅkayā punarvacanam iti kecit | tat punar grāmacaṭakavyapadeśād evāyuktam, ataḥ svabhāvadauṣṭyātirekārtham | tataś ca strīśūdrayor apy abhakṣyatvasiddhiḥ | grāmavāsimātropalakṣaṇaṃ caitat | tathā ca samācāraḥ | asmin prakaraṇe 'nyāny api punarvacanāny evam eva vyākhyeyāni | kākolaḥ śyenaḥ | kuraraḥ śabdānukārī karañjakaḥ | rajjudālo 'raṇyakapotaḥ | khañjarīṭākhyo dīrghapucchaḥ pūrvadeśaprasiddhaḥ | śleṣmātaka ity anye | māṃsatulyadoṣārthaṃ caitad vacanam | jālapādā haṃsādayaḥ | punarvacanaṃ tūktārtham | <span style="text-decoration:underline;">nanu</span> evaṃ cakravākādivacanam ayuktam | sarvajālopalakṣaṇatvaṃ kalaviṅkavan mā bhūd ity <span style="text-decoration:underline;">evamartham</span> | ata eva cāṭyā(?)dayaḥ strīśūdrayor apratiṣiddhāḥ | khañjarīṭān iti bahuvacanaṃ strīśūdrayor apy abhyakṣatvārtham | haṃśān iti tu siddhe 'pi dauṣṭye 'nyatrāpi bahuvacanasyāyam evārtho yathā syād ity uktam | ajñātavacanaṃ dṛṣṭāntārtham | yathaiva māṃsāśanābhiyuktair bhaikṣyatvenājñātāḥ paśavaḥ pakṣiṇaś ca maraṇādibhayān na bhakṣyante, tathā śāstroktasvabhāvaduṣṭā apīty abhiprāyaḥ || 173 ||

 

_tathā |_

 

                    	**cāṣāṃś ca raktapādāṃś ca saunaṃ vallūram eva ca |**

**              	matsyāṃś cākāmato jagdhvā sopavāsas tryahaṃ bhavet || 1.174 ||**

 

bahuvacanaṃ tūktārtham | saunaṃ sūnārūḍhaduṣṭam | vallūraṃ prasiddham | śuktamāṃsam iti kecit | etān matsyāṃś ca vakṣyamāṇātirekeṇākāmato bhakṣayitvā sahopavāsena tryahaṃ syāt | caturaham evety arthaḥ | saha vā tena trirātram || 174 ||

 

_tathā kāmata eva |_

 

                    	**palaṇḍuṃ viḍvarāhaṃ tu chatrākaṃ grāmakukkuṭam |**

**              	laśunaṃ gṛñjanaṃ caiva jagdhvā cāndrāyaṇaṃ caret || 1.175 ||**

 

gṛñjanaṃ palaṇḍusadṛśam udīcyadeśaprasiddham | laśunagṛñjanapalaṇḍūnāṃ prāyaścittavidhānāt pratiṣedhakalpanā | viḍvarāhādīnāṃ tu prāyaścittārtham vacanam | viḍvarāho grāmasūkaraḥ | chatrākaṃ sarpacchatrakam | caśabdo viḍvarāhatulyagrāmavāsipaśupratiśedhārthaḥ | tathā cāmnāyaḥ: "trayo hatvā paśavo 'medhyā viḍvarāha elakaś ca" iti | pāṭhasiddhe traya ity amedhyatvaprakārārtham: evaṃjātīyakā evāmedhyā na tv ajādaya iti | tuśabdaḥ sarvathā sarvavarṇāṇāṃ cety dytotanārthaḥ | aprakaraṇe prāyaścittābhidhānaṃ sarvatrānantarānuṣṭhānārtham | yaticāndrāyaṇam caitat |

                    	amatyaitāni ṣaḍ jagdhvā kṛcchraṃ sāntapanaṃ caret |

                    	yaticāndrāyaṇaṃ vāpi śeṣeṣūpavased ahaḥ || iti | (MDh 5.20)

ayaṃ tv atra saṃpradāyaḥ: anagnikādyāśrayaduṣṭabhojane trirātram akāmāt, kāmatas tu prājāpatyam | yathāha manuḥ |

                    	bhuktvāto 'nyatamasyānnam amatyā (tu) tryahaṃ kṣapet |

                    	matyā bhuktvā caret kṛcchraṃ retoviṇmūtram eva ca || iti | (MDh 4.222)

naimittikābhojye 'py etad eva, prakaraṇābhedāt | svabhāvaduṣṭe tv amatyehoktaṃ catūrātram | matyā kṛcchra eva japādyupabṛṃhitaḥ | palaṇḍvādīnāṃ cāmatyā yaticāndrāyaṇam | matyā tu patitavacanād bhakṣaṇasāmānyāc ca surāpānaprāyaścittam | tatra "surāyāś cājñāne" (VaDh 20.19) ity etad vasiṣṭhoktaṃ kṛcchrātikṛcchraṃ punaḥ saṃskāraś ceti, na tu kāmakṛtasurāpānaprāyaścittaṃ, patitatvopacārāt | evam āhitāgner dvijanmanaḥ | itarasya tu "śeṣeṣūpavased ahaḥ" (MDh 5.20) ity akāmād upavāsaḥ | kāmatas trirātraṃ, "trirātram itareṣām" iti śaṅkhavacanāt | palaṇḍvādāv amatyā sāntapanaṃ, matyā tv atikṛcchra eva, "palaṇḍvādibhojaneṣv atikṛcchraḥ" iti vasiṣṭhavacanāt (VaDh 14.33) | yady api kākādyavalīḍhabhojane 'tikṛcchra uktaḥ, tathāpy evam eva, smṛtyantaraikavākyatvāt | prāyaścittaprakaraṇe tu viṣayakalpanānyāyaṃ vakṣyāmaḥ || 175 ||

 

_kiṃ sarvāny abhakṣyāny eva māṃsāni | nety ucyate |_

 

                    	**bhakṣyāḥ pañcanakhāḥ sedhāgodhākacchapaśalyakāḥ |**

**              	śaśaś ca matsyeṣv api hi siṃhatuṇḍakarohitāḥ || 1.176 ||**

 

bhakṣaṇārhā bhakṣyāḥ | pañcanakhāḥ sedhādayaḥ śaśāntāḥ | caśabdaḥ khaḍgādyarthaḥ | yat tu vāsiṣṭhaṃ: "khaḍge tu vivadanty agrāmyasūkare ca" (VaDh 14.47) iti, vividhaṃ śrāddhādau praśaṃsārthaṃ vadantīty asyārthaḥ | tathā ca "ānantyaṃ khaḍgamāṃsena" ity ātreyaḥ | pañcanakhagrahaṇaṃ hastyādiparisaṃkhyārtham | matsyeṣv api siṃhatuṇḍādayo bhakṣyāḥ, na sarpaśīrṣādayaḥ | siṃho dīrghamukho dīrghaḥ | tuṇḍaḥ sthūlaḥ sthūlamukhaḥ | rohito lohitavarṇaḥ | hiśabdo hetvarthaḥ | yasmān matsyādimāṃsair māsavṛddhyā pitṛtṛptir abhidhāsyate, tasmān matsyā bhakṣyā iti | hetvabhidhānaprayojanaṃ tu śrāddha eva bhakṣyatvajñāpanārtham | tathā ca manuḥ: "pāṭhīnarohitāv ādyau" iti (MDh 5.16) | apiśabdas tu matsyasaṃbaddhaṃ pañcanakheṣv api prāyaścittaṃ yathā syāt: "sopavāsaṃ tryahaṃ bhavet" (YDh 1.174) iti, śrāddhe sedhādiprāptyarthaṃ ca || 176 ||

 

                    	**tathā pāṭhīnarājīvau saśalkāś ca dvijātibhiḥ |**

**              	ataḥ śṛṇudhvaṃ māṃsasya vidhiṃ bhakṣaṇavarjane || 1.177 ||**

 

pāṭhīnādayaḥ prasiddhāḥ | tathāśabdāt pāṭhīnarājīvāv api śrāddha eva | saśalkās tv aviśeṣeṇaiva | tuśabdārthaś caśabdaḥ | dvijātivacanāc coktaṃ vakṣyamāṇaṃ ca dvijātyartham eva, dvijātibhir apy etat kartavaṃ kim utānyair iti | yasmāc ca sedhādimāṃsaṃ na svabhāvaduṣṭaṃ śrāddhaupayikam vā, tasmāc "chṛṇudhvaṃ māṃsasya vidhiṃ bhakṣaṇavarjane" | bhakṣaṇe varjanaṃ bhakṣaṇavarjanam | nirdoṣaṃ bhakṣaṇam ity arthaḥ | bhakṣaṇasya vā prāptasya varjanam | vidhiśabdaḥ prakārārthaḥ | māṃsavarjane saṃbhodhanaṃ tv ādarārtham || 177 ||

 

_kaḥ punar asau vidhir ity ata āha |_

 

                 	**prāṇātyaye tathā śrāddhe prokṣitaṃ dvijakāmyayā |**

**            	devān pitṝṃs tathābhyarcya khādan māṃsaṃ na doṣabhāk || 1.178 ||**

 

_yas tv ato 'nyathā |_

 

                    	**vaset sa narake ghore dināni paśuromabhiḥ |**

**              	saṃmitāni durācāro yo hanty avidhinā paśūn || 1.179 ||**

 

pūrvaśloke tathāśabdadvayāt prakāradvayam | prāṇātyaye tathā śrāddhe prokṣitam ity ekaḥ prakāraḥ | dvijakāmyayā devān pitṝṃs tathābhyarcyety aparaḥ | tatra yathaiva prāṇātyaye kratau ca maraṇapratyavāyabhītyā nigoyato bhakṣyaṃ, tathā śrāddhe niyuktenāpīty arthaḥ | tathā cāha manuḥ: "niyuktas tu yathānyāyam" iti (MDh 5.35) | yathānyāyavacanāt tu prītivyāvṛttiḥ | prāṇātyayopādānaṃ ca dṛṣṭāntārthatve 'py asiddhasyādṛṣṭāntatvāc chāstrataś cāsiddhatvād vidhīyata eva | prokṣitam api vyāmohāpanuttaye prāṇātyaye cābhakṣayatā paśūn ātmāvidhinaiva hataḥ syāt, prokṣitābhakṣaṇe kratuvaiguṇyāt | tasmāt prāṇātyayāder anyatra ca lobhādinā yo hanty avidhinā paśūn, vaset sa narake ghora iti yojyam | vadhaś cāṣṭavidhaḥ | yathāha manuḥ: "anumantā viśasitā" ityādi (MDh 5.51) | <span style="text-decoration:underline;">nanu</span> ayaṃ prokṣitaśabdaḥ prakṛṣṭasecanam āha | tat kuto viśiṣṭārthāvagatiḥ | <span style="text-decoration:underline;">satyam</span> | ayam eva tv asau prakarṣaḥ | yadvidhānalakṣaṇatvaṃ kratāv eva ca tat | dvayaṃ cānyatra kāryaṃ: prokṣaṇaṃ ca kuryāt, prokṣitaṃ ca bhakṣayed iti | kratau tu tasya siddhatvāt parārthopādānam aviruddham | tathā cāmnāyaḥ: "jīryanti ha vai juhvato yajamānasyāgnayaḥ" ity upakramya "athaiteṣāṃ nāto 'nyā māṃsāśā vidyate yasya caite bhavanti" (ŚB 11.7.1.1–2) iti kratāv eva māṃsaprāptim anyatra cāprāptiṃ darśayan prokṣitaśabdasya kratvarthatām eva dyotayati | yas tv aparaḥ prakāro dvijakāmyayetyādiḥ, tenāśnan na doṣabhāk || 179 ||

 

_yadi tu varjayet tadā |_

 

                    	**sarvān kāmān avāpnoti hayamedhaphalaṃ tathā |**

**              	gṛhe 'pi nivasan vipro munir māṃsasya varjanāt || 1.180 ||**

 

dvijaiḥ kāmyamānatvād dvijakāmyā atithipūjā | tayopanītaṃ mahokṣādi bhakṣayato na doṣaḥ | tathā devapitrarcanaṃ śrāddhakarma | tat kṛtvā śiṣṭaṃ māṃsam aśnataḥ | yadi tv etad api varjayet, tataḥ sarvān kāmān avāpnoti hayamedhaphalaṃ tathā ityādi yojyam | vicitrāṃ caiva māṃsāśanakriyām ālocyāha manuḥ: "na māṃsabhakṣaṇe doṣaḥ" iti (MDh 5.56) || 180 ||

 

**iti bhakṣābhakṣyaprakaraṇam**

** **

**atha dravyaśuddhiprakaraṇam**

 

_<span style="text-decoration:underline;">nanu</span> evaṃ māṃsabhakṣaṇavidhānam ayuktam, nimittadauṣṭyasyāsamādheyatvāt | śvacaṇḍālādibhir hi māṃsam utpādyate yataḥ | <span style="text-decoration:underline;">satyaṃ</span> śvacaṇḍālādyutpādyaṃ, tathāpy aduṣṭam evety etat pratipipādayiṣayaiva prasaṅgāt dravyāntarāṇām api nimittāntarato 'medhyānāṃ medhyatvavidhānāyāha | yad vā sarvadravyāṇāṃ śaucam asti, na tu svabhāvaduṣṭānāṃ viḍvarāhādīnām iti dravyaśuddhyārambhaḥ | viḍvarāhādyaśucisaṃpṛktaṃ vā dravyaṃ kathaṃ śudhyed ity ākāṅkṣita āha |_

 

                    	**sauvarṇarājatābjānām ūrdhvapātragrahāśmanām**

**              	śakarajjumūlaphalavāsovidalacarmaṇām || 1.181 ||**

**              	pātrāṇāṃ camasānāṃ ca vāriṇā śuddhir iṣyate |**

 

śuddhir iṣyata ity etad evāsmin prakaraṇe kriyāpadaṃ yathayathaṃ yojyam | sauvarṇānāṃ ca nirlepānām aśucisparśanamātre 'śuddhiḥ | yathāha manuḥ |

                    	nirlepaṃ kāñcanaṃ bhāṇḍam adbhir eva viśudhyati |

                    	abjam aśmamayaṃ caiva rājataṃ cānupaskṛtam || iti | (MDh 5.112)

rājataṃ raupyam | abjaṃ śaṅkhaśuktyādi | ūrdhapātrāṇi ṣoḍaśipātrādīni | grahā aindravāyavādipātrāṇi | grahatvād evordhvapātre siddhe bhedābhidhānaṃ kṛtsnapātrārtham | tataś ca droṇakalaśādy apy uktaṃ bhavati | aśma dṛṣadādi | śākādīni spaṣṭāni | vidalo veṇvādi | sarvatra cāsmin prakaraṇe prakṛtivikṛtyor anyataragrahaṇe 'py ubhayalābhaḥ | tathā ca vasiṣṭho dāravāṇāṃ takṣaṇam uktvā prakṛtyātidiśati: "dāruvad asthnām" iti (VaDh 3.52) | ācāryo 'pi rājatānām aśmanām iti pātraviśeṣaṇatvenopadiśann etad eva spaṣṭayati || 181–2b ||

 

_evam eṣāṃ someṣṭilaukikānāṃ pātrāṇāṃ svalpopaghāte nirlepānāṃ vāriṇā śuddhir iṣyate | salepānāṃ tu |_

 

                    	**carusruksruvasasnehapātrāṇy uṣṇena vāriṇā || 1.182 ||**

 

punar vārigrahaṇaṃ tasyaivauṣṇyaguṇatvajñāpanārtham | tataś ca yasya yac chuddisādhanaṃ, tad eva guṇavikṛtaṃ doṣavikṛtasyety etat siddham | tathā ca yat śaṅkhenoktam, "celānām utsvedanaṃ tanmātrcchedo vā" ity etad api siddhaṃ bhavati | padārthāniruktaṃ ca spaṣṭam anyat || 182 ||

 

_sparśanamātropaghāte nirlepānām eva |_

 

                    	**sphyaśūrpājinadhānyānāṃ musalolūkhalānasām |**

**              	prokṣaṇaṃ saṃhatānāṃ ca bahūnāṃ caiva vāsasām || 1.183 ||**

 

sphyādīni yajñasādhanāni yathā karmaṇi prokṣaṇamātrān naimittikam upaghātaṃ nighnanti, evam evaṃrūpāṇi puruṣārthāny api saṃhatāni śayyādīni, asaṃhatāni ca puruṣavāhyāni vāsāṃsi | caśabdo dhānādyarthaḥ | tathā cāmnāyaḥ: "yad yad evaiṣāṃ mantrāśuddhaś takṣā vāmedhyaḥ kaścit parāhanti, tad tad evaiṣām eva tad adbhir medhyaṃ karoti" iti nimittāntarād amedhyatvaprasaktau medhyatā prokṣaṇena darśayati || 183 ||

 

_alpopaghāta uktam | mahati punaḥ |_

 

                    	**takṣaṇam dāruśṛṅgāsthnāṃ govālaiḥ phalasaṃbhuvām |**

**              	mārjanaṃ yajñapātrāṇāṃ pāṇinā yajñakarmaṇi || 1.184 ||**

 

carvādīnāṃ dāravādīnāṃ caivaṃ śaucam | kecid dīrṇavṛkṣāṇāṃ dārutvasāmānyāt sarjarasādīny api dāravāṇīcchanti | tat punar vicāryam | saṃpūrvād bhavateḥ kvibantāt ṣaṣṭhībahuvacana āmyuvaṅādeśe ca kṛte saṃbhuvām iti rūpam | tāni punar alābupātrādīni | teṣāṃ govālair avagharṣaṇam | salepānāṃ mārjanam | yajñapātrāṇāṃ kṛtaśaucānām eva | pāṇinā yajñakarmaṇīty anyārtham etad: udakavad brāhmaṇapāṇer api śuddhikāraṇatvaṃ yathā syād iti | tataś ca kamaṇḍalvādes tanmārjanāc chuddhiḥ | bhojanakāle ca medhyānām api pātrāṇāṃ parimārjanam | tathā cāmnāyaḥ: "tasmād yadā manuṣyāṇāṃ pariveṣaṇam upakḷptaṃ bhavati | atha pātrāṇi nirṇenijati" iti | athaśabdena śuddhānām eveti dyotayati || 184 ||

 

_upaghātātireka evam |_

 

                    	**soṣair udakagomūtraiḥ śudhyaty āvikasautrikam |**

**              	saśrīphalair aṃśupaṭṭaṃ sāriṣṭaiḥ kutapaṃ tathā || 1.185 ||**

 

āvikaṃ sautrikam ūrṇāmayaṃ, kārpāsaṃ ca | sūtraśabdasya sādhāraṇyāt kauśeyādisaṃgrahaḥ | yat tu "ādityenorṇāmayānām" iti (cf. BDh 1.8.40), tat prāyogikopaghātaviṣayam | yat tu bhāradvājam: "na śaucaṃ śayanāsanakaṭaprastarayānaprastaragaṇḍopadhānakaśipukambhala-kugṛhadhānyamaniphalakaśilāsahasraromṇām anikhātānāṃ ca kāṣṭhānāṃ tṛṇapalāladāmnāṃ kumārāṇām anyatra prokṣaṇād antyasparśane snānaṃ kumārāṇām eke" iti, tat sparśaviṣayam, antyasparśanavacanāt | mūtrādisaṃsarge tu doṣāpekṣayā soṣair udakagomūtrair yathārhaṃ śaucakalpanā | tair evodakagomūtraiḥ sabilvakalkair aṃśupaṭṭānām | aṃśupaṭṭo netrapaṭṭaḥ | kutapaḥ kambaviśeṣaḥ | spaṣṭam anyat || 185 ||

 

_udakagomūtrair eva |_

 

**              	sagaurasarṣapaiḥ kṣaumaṃ punaḥpākān mahīmayam |**

 

udakagomūtrādhikāre mārttikasyopdeśāt tad api tasyālpopaghāte śuddhisādhanaṃ draṣṭavyam | punaḥśabdāc ca pakvasyaitat | āmaṃ tu pākyaṃ pākāt, apākyaṃ tu bhūśuddhyaiva | doṣātiśaye ca tyāgaḥ | yathāha vasiṣṭhaḥ |

                    	madyamūtrapurīṣaiś ca śleṣmapūyāśruśoṇitaiḥ |

                    	saṃspṛṣṭaṃ naiva śudhyeta punaḥpāken mṛnmayam || iti | (VaDh 3.59)

saṃśabdāc ca madyādiklinnaṃ tyājyam, na vipruṇmātrasparśanāt | punaḥpākena cāśuddhivacanād ādyapākāc śudyaty eva ||

 

_sarvadaivopahataprāyatve 'pi |_

 

                    	**kāruhastaḥ śuciḥ paṇyaṃ bhaikṣaṃ yoṣinmukhaṃ tathā || 1.186 ||**

 

kāruḥ kumbhakārādiḥ | bhaikṣaṃ brahmacāryādigatam | yoṣinmukham asavarṇāyā api | guṇārthaś ca yoṣicchabdaḥ | yathāha śaṅkhaḥ: "kāruhastaḥ śucis tathākarāḥ | taddravyāṇi prokṣitābhyukṣitāni śucīni | ākarajānām abhyavaharaṇīyānāṃ ghṛtenābhighāritānāṃ punaḥpacanam | evaṃ snehānāṃ snehavad dravāṇām" iti | prokṣaṇaṃ prakṣālanam | abhyukṣaṇam uparisecanamātram | punaḥ śucigrahaṇam ākarajatvān nātra duṣṭatvam iti jñāpanārtham | punar ākarajavacanaṃ yāni prāyeṇākarajāny eva kilāṭādīni, tany eva, na tv apūpavyañjanādīnīty evam artham | abhighāritānāṃ pakvānāṃ punaḥpākaḥ | abhighāraṇam evetareṣām | snehānāṃ tu pākamātram | snehavad dravāṇāṃ pākayogyānāṃ madhvādīnām ityādi yojyam || 186 ||

 

_yathāsthānaṃ tu doṣaviśeṣāt |_

 

**              	bhūśuddhir mārjanād dāhāt kālād gokramaṇāt tathā |**

**              	sekād ullekhanāl lepād gṛhaṃ mārjanalepanāt || 1.187 ||**

 

tathāśabdān mṛdantarāvapanāc ca | "āvapanaṃ ca bhūmeḥ" iti gautamaḥ (GDh 1.32) | mārjanaṃ śodhanaṃ, bahūddharaṇam iti yāvat | kālād varṣādibhiḥ, rajasvalādiparigṛhītāv ā tacchudhikālāt | aparigrahe tv āha bhṛguḥ |

                    	upaliptaṃ tu yat sārdhaṃ parikrāntam udakyayā |

                    	śuddhaṃ tac chudhyate yad vā suvarṇasalilokṣitam || iti \

sekaḥ prokṣaṇam | tathā cāha yamaḥ |

                    	gokarṇamātram abbinduḥ punati patataḥ kṣitau |

                    	samūḍham asmūḍḥaṃ vā yatra lepo na dṛśyate || iti |

gṛhaṃ mārjanalepanād anvaham | kuḍyavacano vā gṛhaśabdaḥ, anyatra bhūśuddhyaivoktatvāt || 187 ||

 

_anabhyavahārya uktam | abhyavahārye tu |_

 

                    	**goghrāte 'nne tathā keśamakṣikākīṭadūṣite |**

**              	salilaṃ bhasma mṛd vāpi prakṣeptavyaṃ viśuddhaye || 1.188 ||**

 

_annādhikārāt taducchiṣṭalepopahatānām |_

 

                    	**trapusīsakatāmrāṇāṃ kṣārāmlodakavāribhiḥ |**

**              	bhasmanā kāṃsyalohānāṃ śuddhiḥ plāvo dravasya tu || 1.189 ||**

 

tuśabdād anyatrāpy alpopaghāte dravyasyāyaṃ śaucavidhiḥ || 189 ||

 

_mūtrapurīṣādibhis tu |_

 

                    	**amedhyāktasya mṛttoyaiḥ śuddhir gandhāpakarṣaṇam |**

**              	vākśastam ambunirṇiktam ajñātaṃ ca sadā śuci || 1.190 ||**

 

sarvadravyāṇām ayaṃ śaucakalpaḥ | gandhavacanān nirgandhaśleṣmādyupaghāte 'dbhir eva lepāpakarṣaṇam iti kecit | tat punar vācyam | yathāha manuḥ |

                    	yāvan nāpaity amedhyāktād gandho lepaś ca tatkṛtaḥ |

                    	tāvan mṛd vāri cādeyaṃ sarvāsu dravyaśuddhiṣu || iti | (MDh 5.126)

yat punaḥ śaṅkhenoktam: "taijasānāṃ kuṇaparetomūtrapurīṣopahatānām āvartanam ullekhanaṃ bhasmanā vā triḥsaptakṛtvaḥ parimārjanam" iti, tad gandhādyapakarṣaṇāśaktau draṣṭavyam | bhasmanāpy apakṛṣṭagandhānām evāvirodhāt, parimārjanaṃ śuṣkāmedhyopaghāta eva | iyaṃ tu sarvasādhāraṇadravyaśuddhiviṣayakalpanā: yad viśiṣṭapramāṇena duṣṭam ity ajñātaṃ, yac ca hṛdvilekhe sati śobhanam evaitad iti vākśastam udakena vā prakṣālitaṃ prokṣitaṃ vā, tat sadā nirvicikitsaṃ śuddham evety avaseyam || 190 ||

 

_evam āpaḥ śuddhikāraṇatvenoktāḥ | tāsāṃ punar iyaṃ śuddhiḥ |_

** **

**              	śuci gotṛptikṛt toyaṃ prakṛtisthaṃ mahīgatam |**

**              	tathā māṃsaṃ śvacaṇḍālakravyādādinipātitam || 1.191 ||**

 

avagāhanādikṣamaṃ gotṛptikṛt kecid icchanti | tat tv ayuktam, "pradarād api yā gos tarpaṇāḥ śyuḥ" iti vasiṣṭhavacanāt (VaDh 3.35) | prakṛtisthaṃ gandhavarṇarasāgamādyaduṣṭam | sarvathā bhūmigatatve 'pi medhyam | tathā cāmnāyaḥ: "vāg vai devebhyo 'pākrāmat | sā āpaḥ prāviśat | te devā adbhyo vācam aicchan | tān āpo 'bruvan: 'yad asmākaṃ prajābhyo yad anyajebhyo 'śubhaṃ tat pāvayadhvaṃ, tato vācaṃ dāsyāma' iti | tatheti devāḥ prāhuḥ" ity upakramya, "yo hy ādityaḥ sa brahmayajñaḥ sarvā devatāḥ savitā anvahaṃ brahmayajñapūtābhī raśmibhiḥ pāvayet | tasmād evāhani śuddhāḥ śuddhyai kalpyante | tasmād yad yan mīmāṃsyaṃ syāt, tat tad adbhiḥ spṛśet, śucy eva bhavati | rātrau varuṇaṃ prāviśat | tasmān na rātrau gṛhṇīyāt | dhāmno dhāmna iti vāgniṃ vopariṣṭād gṛhṇīyāt" iti | na ca karpūrādivikāre 'pi doṣaḥ, "gandhādiduṣṭābhiḥ" (cf. VaDh 3.36) iti duṣṭatvavacanāt | tathāśabdān māṃsam api prakṛtistham eva medhyam | ataś ca caṇḍālādyupaghāte nipātitasya doṣa evety avaseyam || 191 ||

 

_yathā copaghātāśaṅkāyām apy udakaṃ medhyaṃ, tathaitāny api |_

 

**              	raśmir agnī rajaś chāyā gaur aśvo vasudhānilaḥ |**

**              	vipruṣo makṣikāḥ sparśe vatsaḥ prasnāvane śuciḥ || 1.192 ||**

 

ādityaraśmayo 'gnir vātodbhūtaṃ rajaś caṇḍālādiśarīracchāyā gāvo 'śvā bhūmir vāyus tadīritāś cāspṣṭāḥ sarvato vipruṣo makṣikāś cāśucisevinyaḥ sparśe medhyāḥ | prasnāvane ca mātur vatsamukhaṃ medhyam | vatsagrahaṇaṃ ca sarvaprasnāvakopalakṣaṇārthaṃ, nyāyasāmyāt | sarvathā śāstram amīmāṃsyaṃ yataḥ || 192 ||

 

_<span style="text-decoration:underline;">nanu</span> gavāśvayor medhyatvavacān mahiṣyādāv aśuddhatvaprasaṅgaḥ | <span style="text-decoration:underline;">maivam</span> | guṇārtham etad na parisaṅkhyārtham | ko guṇa iti, ucyate |_

 

                    	**ajāśvaṃ mukhato medhyaṃ na gaur na nakhajā malāḥ |**

**              	panthānaś ca viśudhyanti somasūryāṃśumārutaiḥ || 1.193 ||**

 

caśabdād anyad apy evaṃrūpaṃ somādisparśanāc chudhyaty eva | tathā ca mantravarṇaḥ: "agniḥ pavitraṃ sa mā punātu vāyuḥ somaḥ sūrya indraḥ" iti (ĀpŚr 12.20.6) | ataś ca yasyaivānyac chaucaṃ noktaṃ, tasyaivaitad iti śāstrasaṃkṣepaḥ || 193 ||

 

_amedhyatvaśaṅkāyām api hi |_

 

**              	mukhajā vipruṣo medhyāḥ parācamanabindavaḥ |**

**              	śmaśru cāsyagataṃ dantasaktaṃ tyaktvā tataḥ śuciḥ || 1.194 ||**

 

vipruṣāṃ punarvacanaṃ sākṣātkāreṇa dauṣṭyāvagatāv anyatrāmedhyā eveti jñāpanārtham | gautamīyaṃ ca "na ced aṅge nipatanti" (GDh 1.41) iti parakīyaviṣayam | idaṃ cātmīyārtham iti bhedaḥ | spaṣṭopalabdhau tv ātmīyeṣv api doṣa eva | parācamabindavaś ca medhyāḥ | tathāha vasiṣṭha |

                    	parān athācāyayataḥ pādau yā vipruṣo gatāḥ |

                    	bhūmisthais tu samā jñeyāḥ | iti | (VaDh 3.42)

etasmād eva cānyāvarjitenāpy ācamanasiddhiḥ | tathā ca āpastambaḥ: "yaṃ vā prayatas tv ācāmayati" iti (ĀpDh 1.15.3) | śmaśru cāsyagataṃ medhyam | caśabdāt śmaśrugataś ca lepaḥ, "na śmaśrugato lepaḥ" iti vasiṣṭhavacanāt (VaDh 3.40) | śmaśrugatatvaśruteś cāpakarṣaṇāśaktāv eva | dantaśliṣṭaṃ tyaktvā tataḥ śuciḥ nigiraṃś ca | yasyācamanakāle prayatnato 'nupalambhaḥ, tataḥ paścān nigīrya tyaktvā vā tenaivācamanena śuddha ity avaseyam | atraiva pradeśe kecid imaṃ śokaṃ paṭhanti |

                    	rathyākardamatoyāni spṛṣṭāny antyaśvavāyasaiḥ

                    	mārutenaiva śudhyanti pakveṣṭakācitāni ca || iti | (= YDh 1.195 in cr. ed.)

tat punaḥ pūrveṇaiva gatatvād akiṃcit || 194 ||

 

_pūrvasmād evācamanāc chiddir uktā | na ca tad anyatrācamanam upadiṣṭam ity adhunaivopadeṣṭum āha |_

 

                    	**snātvā pītvā kṣute supte bhuktvā rathyāprasarpaṇe |**

**              	ācāntaḥ punar ācāmed vāso viparidhāya ca || 1.195 ||**

 

ācānta ity upadeśāt snānādinimitteṣv anyeṣu cocchiṣṭasparśanādiṣu smṛtyantarānusārād anyad ācamanavidhāyakaṃ kalpanīyam | tadvaśāc cācāntaḥ snānādiṣu punar ācāmed ity eṣa ślokaviṣayaḥ | ataś cānyatra sakṛdācamanam eva | rathyāprasarpaṇa iti praśabdād anupāntkasyaivācamanaṃ, na sarvatra | vāsasaś ca viparivarta evācamanaṃ, na ślathitasamādhāne | kecit tv ādyantayor ācamanam icchanti | tat punar vicāryam | spaṣṭam anyat | ayaṃ tv atra saṃpradāyaḥ: kātyasyācamanavidher vicitraprakāratvam, ācamanasya śaucāśubhakṣapaṇādyarthatvāt | tathā hi |

                    	mūtradyutsarjane śaucaṃ yajñādau karmasādhanam |

                    	kṣute naimittikaṃ śuktabhāṣaṇe pāpanāśanam ||

                    	jāhnavyādau ca dharmāya prasthānādau ca siddhaye |

                    	krūradṛṣyekṣaṇe kṣuṇṇalakṣaṇadyapanuttaye ||

                    	smṛtyantarāt samācārād āmnāyāc caivamādibhiḥ |

                    	prakārais tad vivektavyaṃ sadā tattvabubhutsubhiḥ ||

tatra śaucārthācamanārhaspṛṣṭitatspṛṣṭinor apy ācamanam eva śaucam | parasya tv adoṣaḥ | tathā ca smaranti |

                    	ucchiṣṭena tu saṃspṛṣṭa eka eva sa duṣyati |

                    	taṃ spṛṣṭvānyo na duṣyeta sarvadravyeṣv ayaṃ vidhiḥ || iti |

acetanasya tu dravyasya prokṣaṇam | yathāha śaṅkhaḥ: "dravyahasta ucchiṣṭo nidhāyācāmet | adbhir abhyukṣya dravyaṃ śudhyati" iti | śrutiś coktaiva: "yad yan mīmāṃsyaṃ syāt tat tad adbhiḥ spṛśet" iti | ucchiṣṭācetanadravyaspṛṣṭisparśe tv adoṣaḥ, "sarvadravyeṣv ayaṃ vidhiḥ" iti vacanāt | apuruṣaprāṇināṃ tu nirdoṣataiva | etenaiva snānavaicitryaṃ prapañcanīyam | iyāṃs tu viśeṣaḥ: śaucārthatve 'pi dvaividhyam, maithunyudakyādibhedāt | udakyādispṛṣṭitatspṛṣṭinor api snānaṃ dravyasya ca prakṣālanam | maithunyādau tv ācamanaprokṣaṇe | yac ca dravyaṃ mānuṣaṃ vā snānakṣālanakṣamaṃ, tasyaivaitat | tadvināśinas tv ācamanaprokṣaṇe evāturapustakādeḥ | yathāha baudhāyanaḥ |

                    	deśaṃ kālaṃ tathātmānaṃ dravyaṃ dravyaprayojanam |

                    	upapattim avasthāṃ ca jñātvā śaucaṃ prakalpayet || iti || (BDh 1.8.53)

ayaṃ cātra paramārthaḥ | asyaiva smṛtyantareṣu prapañcanamātram | yathāha manuḥ: "śaucaṃ yathārhaṃ kāryam" iti (MDh 5.114) | taijasaviśeṣaśaucārthatve 'pi sarvārtham evaitat | evaṃ caṇḍālādisaṃkare sarvadravyaprakṣālanaprāptau viśeṣaḥ: taijasānāṃ bhasmanā triḥsaptakṛtvaḥ parimārjanam | sakṛdbhuktānām ullekhanaṃ, cirabhuktānām āvartanam | evaṃ mūtralaśunaśūdrabhogādiṣv api yojyam | mārttikānāṃ tu caṇḍālalaśunādisparśane punaḥpākaḥ | mūtrādyupaghāte caṇḍālādibhoge ca tyāgaḥ | kākādibhir layane paryagnikaraṇam | tatpurīṣādyupaghāte punaḥpākaḥ | evaṃ dāravāṇāṃ prakṣālanaprokṣaṇaparigharṣaṇollekhanatakṣaṇatyāgādi yojyam | tāntavānāṃ tu caṇḍālādisaṃkare 'lpānāṃ prakṣālanaṃ, sakṛdbhuktānāṃ tuṣādibhir yathārhaṃ mṛdbhir adbhiś ca | laśunādyupahatānāṃ mūtrādivyāptānāṃ tv apanayanāśaktau tanmātrachedaḥ | paiṣṭyādivyāptau caṇḍālādicirabhuktānāṃ ca tyāga eva | vaivarṇye tūtsvedanam | sarvadravyāṇāṃ tu svaṃ svaṃ varṇam utpādya mṛdbir adbhiś ca kṣālanam | abjopalāsthidantamaṇimayānāṃ skṛcchūdrādibhuktānāṃ laśunādisparśe vā parimārjitānām udakagomūtrābhyāṃ kṣālanaṃ, cirabhuktānāṃ tu tyāgaḥ | mahārhaṃ tu atyājyam eva, "amedhyād api kāñcanam" (MDh 2.239) ity upanyāsāt | uktaṃ ca "deśaṃ kālam" (BDh 1.8.53) iti, "mṛttoyaiḥ śodhyate śodhyam" (MDh 5.108) iti ca mānavam | sarvatrānādiṣṭaśauce lepasadasadbhāvāpekṣayā yathārhaṃ kalpanīyam | bahūnāṃ tu dhānyavāsasāṃ śayanādīnāṃ ca caṇḍālādisaṃkare prokṣaṇam | yasya ca snānārhasparśane prokṣaṇaṃ, tasya cocchiṣṭasparśane na kiṃcit | caṇḍālādyāhṛtānāṃ tṛṇakāṣṭhaśuṣkagomayamūlaphalādīnāṃ prokṣaṇam | aprokṣitasprśane tu snānam eva | ārdragomayādes tu śuṣkasya suvarṇodakaprokṣitasya vā śuddhiḥ | mūtrādyupaghāte tu dhānyānāṃ tatsaṃspṛṣṭaṃ tyaktvā paryagnikaraṇādibhiḥ śeṣaśuddhiḥ | śuṣkapurīṣādyaniyatasaṃsarge cāpastamboktaṃ vrīhīṇāṃ prakṣālyāvaśoṣaṇaṃ taṇḍulānām tu tyāgaḥ iti | rasānāṃ tu pātradoṣe pātrāntaropanayanotpavane | laśunādisaṃsarge tūddhṛtya plāvanam abhakṣyānupapatanīyarasasaṃsargāśaṅkāyāṃ pākyasya kvāthanam, āplāvyānyasmin suvarṇādiprakṣepaḥ | tailasarpṣī ucchiṣṭasamanvārabdhe udake 'vadhāyopayojayed iti | etac chvakākādyupghāte 'pi droṣāḍhakāvasecanasamarthānāṃ vijñeyam | kūpādīnām uddhṛtadoṣāṇāṃ hiraṇyādiprakṣepaḥ | pulkasādyutpāditalavaṇāṇāṃ madhunaś ca bhūnikṣepaṇāt | tattyāgenaiva śuddhiḥ sarvadravyāṇāṃ ca,

                    	amedhyatāṃ gataṃ dravyaṃ yad amedhyaparigrahāt |

                    	ātyantikaprahāṇena tat tasmāc chiddhim āpnuyāt ||

iti smṛtyantarāt | sarvasya ca dravyasyātyalpasya tyāg eva | pakvānnānāṃ tūcchiṣṭasparśe 'lpānām api prokṣaṇaṃ, "pracarann abhyavahāryeṣu" iti vasiṣṭhavacanāt (VaDh 3.43) | śūdrocchiṣṭasparśe 'pi, udakyāspṛṣṭasyābhakṣyatvopadeśāt | laśunādisparśe tu svalpam uddhṛtyānyasya dhānyavat saṃskāraḥ, alpasya tu tyāga eva | śvakākādyavalīḍhe tu prāg droṇāḍhakāt tyāgaḥ | tadākrameṇa tu sākṣāt spṛṣṭam uddhṛtya śiṣṭasya dhānyavat saṃskāraḥ | gṛhītānnasya mūtrādikaraṇe pūrvavat saṃskāraḥ | śūdraś ced gṛhītānna ucchiṣṭaḥ syāt, saṃskṛtya kūśmāṇḍībhiḥ prokṣaṇam | sarvānnadoṣeṣu ca sāvitryāṣṭaśatenābhimantrya saṃskṛtyopayogaḥ | sarvatra "deśaṃ kālam" ity ālocyam | yatra ca hṛdvilekhaḥ syāt tat tyājyam eva, ātmatuṣṭer api śaucakāraṇatvāt | śuṣkavaṭakādīnāṃ tu tanmātratyāgaḥ | atyantāśucisaṃpṛktānāṃ tyāgaḥ | pātropaghāte tv annasyāpi, rasavat | caṇḍālādisaṃkare tu pakvānnasya tyāga eva | celavad rajjuvidalacarmaṇāṃ tanmātracchedādi | kukuṇṭhādicarmaṇāṃ tu rañjanaṃ mūtrādisaṃsarge | sarvatrāsmād eva cārañjitair na vyavahāraḥ | upānacchaucaṃ tu mṛttoyenaiva yathārham | etad api śaṅkhoktaṃ draṣṭavyaṃ "mṛdbhasmagomūtrakṣārodakaiś celānāṃ celavad dhānyānāṃ pakṣmacāmaracarmatṛṇavālavetravalkalādīnām" ityādi | ādigrahaṇaṃ kutapādyartham | tṛṇaśabdena ca tālapatrasyāpi grahaṇaṃ, tṛṇarājatvāt tatrāpi tṛṇaśabdo yataḥ | caṇḍālādyanvārabdhanikhātakāṣṭhasparśe ca na kiṃcit | yathāha āpastambaḥ: "mūḍhaprastare ca saṃspṛśaṇn anyān aprayatān prayato manyeta | tathā tṛṇakāṣṭheṣu nikhāteṣu" iti (ĀpDh 1.15.13–14) | "anekoddhārye kāṣṭhśile bhūmisame" iti ca vṛddhagārgyaḥ | gṛhasaṃlagnakavāṭakaṭaniḥśreṇyādīni ca, tathāśabdāt | kecit tu niḥśreṇyāḥ prokṣaṇam icchanti | tac ca vṛddhagārgyavacanād ayuktam | mṛdiṣṭakākardamāṇāṃ sarvayantrāṇāṃ cādityadarśanād ity eṣā dik | sarvatra "yad evānūcānā vidvāṃso brāhmaṇā brūhuḥ, tac chaucam ādriyeta" iti smṛtyantarāc chaucaṃ brāhmaṇavacanam evety alam abhidhānena | sarvatra cātra mūlabhūtavākyānupanyāso granthātirekabhītyā | pradarśanārthaṃ tu katipayāny upanyasyante | yathāha hārītaḥ: "yathārthaṃ śaucam adbhiḥ kāñcanarajataśaṅkhaśuktyādīnāṃ tadguṇavarṇayogāt snehato varṇopahatānāṃ yavagodhūmamāṣakalāyamasūracūrṇair mārjanam adbhiḥ prakṣālanaṃ ca | amlalavaṇābhyāṃ tāmrāṇāṃ, bhasmanā kāṃsyānāṃ, śailatailāvagharṣaṇaiḥ kārṣṇāyasānāṃ, śailāvagharṣaṇamārjanair maṇimayānāṃ, sikatāvagharṣaṇaiḥ śailānāṃ salepānāṃ, nirlekhanam dārumayānāṃ, niṣṭapanam eva mārttikānāṃ, govālarajjvā sodakayā phalamayānāṃ, kṣāroṣṇodakābhyāṃ kārpāsaśaṇamayānāṃ, putrañjīvāriṣṭakaiḥ kṣaumadukūlānāṃ, putrañjīvodaśvidbhyāṃ cājinānāṃ, śrīphalaśvetasarṣapakalkaiḥ kauśeyānām, udaśvidvalmīkamṛdā sarṣapaiś corṇāmayānāṃ, snehasaktukulmāṣonmardanair gurūṇām ūrṇāmayānām atyantopahatānāṃ sarvataijasānām agninā śaucam | mṛddārucarmaṇāṃ tyāgaḥ | tanmātracchedanam eke vāsasām | na vā sādhāraṇatvāt | "sādhāraṇaṃ hi vāsa" ity ācāryāḥ | tasmāt sarvavāsasām upaghātāpanodanād eva śuddhiḥ | celavac carmaṇāṃ śuddhiḥ | dṛtīnāṃ rañjanaṃ, payasā dāntānāṃ, krītānāṃ paryagnikaraṇaprokṣaṇaiḥ payaādīnāṃ, dadhyādīnām prokṣaṇaṃ, paryagnikaraṇāvahananair vrīheḥ, yavagodhūmānāṃ prokṣaṇaṃ, phalīkṛtānāṃ vimarśanam, avagharṣaṇadalanapeṣaṇaiḥ śamīdhānyānāṃ, vimarśanaprakṣālanaiḥ śākamūlaphalānāṃ bhūsthānāṃ, grahaṇād abhūsthānāṃ, takṣaṇaprakṣālanair ikṣukāṇḍānāṃ, svavidhānād yajñadravahaviṣām, uṣṇena vāriṇā sruvāṇāṃ, carūṇāṃ ca śrapaṇam eva | snehānāṃ kṛtalavaṇānāṃ pulkasādispṛṣṭānāṃ bhūsthānāṃ tṛṇakāṣṭhānām ādityadarśanāt | evam iṣṭakānāṃ ca śakalīkṛtānāṃ sparśanāniṣṭagandhopaghrāṇaśravaṇadarśanodāharaṇeṣu ca | keśapipīlikādibhir annopaghāte kāñcanarajatabhasmatāmravajravaiḍūryagovālājinadarbhāṇām anyatamenādbhiḥ saṃspṛṣṭena śuddhaṃ bhavati | mantraprokṣaṇaparyagnikaraṇādityadarśanaiḥ śaucaṃ bahvannopaghāte, brāhmaṇānumatād vā, tanmātram apanīyājenopaghrāpya śuddhaṃ bhavati | atyantopahatānāṃ tyāgaḥ, rasamayānāṃ ca | bhūsthā āpaḥ puṇyā aśubhāgamavarjam | tathāpi ca brāhmaṇaṃ bhavati: "devānāṃ vāg apākrāmat" ityādi | athāpy atrodāharanti |

                    	śodhitānāṃ tu pātrāṇaṃ yady ekam upahanyate |

                    	tasya pātrasya tac chaucaṃ netareṣāṃ kathaṃcana || iti |

                    	vatsaḥ prasnāvane medhyaḥ śvā mṛgagrahaṇe śuciḥ |

                    	ākarāḥ śucayaḥ sarve śakuniḥ phalaśātane || (MDh 5.130)

tathā |

                    	gobhir ākramaṇād dāhāt khananād abhivarṣaṇāt |

                    	mārjanāḷ lepanāt kālād bhūmir etair viśudhyati || iti |

na caṇḍālopahatā bhūḥ snānārhāprāyatyaṃ janayati | yasmād āha |

                    	makṣikā vipruṣo nāryo bhūmis toyaṃ hutāśanaḥ |

                    	mārjāraś caiva darvī ca mārutaś ca sadā śuciḥ |

                    	yathāśubhaugho nadisaṃśrito (?) vahan

                                	nadīguṇais tadguṇabhāvayuktaḥ |

                    	tathānnapānaṃ vidhipūrvam āgataṃ

                                	dvijātipātrāntaritaṃ na duṣyati || iti |

smṛtyantarāṇy evam udāhāryāṇi vivektavyāni cety alaṃ prasaṅgena |

                    	mayā nirukātra padārthaśuddhiḥ

                                	prāyeṇa lokasya hitaiṣiṇeyam |

                    	śraddheyamārgaiva yatas tataś ca

                                	prapañcanīyā bahubhiḥ sudhībhiḥ || 195 ||

 

**iti dravyaśuddhiprakaraṇam**

** **

**atha dānaprakaraṇam**

 

_<span style="text-decoration:underline;">nanu</span> iyaṃ katipayadravyāśritaiva śuddhir uktā | anantas tu tadviṣayaḥ | sa katham ivānukto vijñeyaḥ | <span style="text-decoration:underline;">uktam</span> evaitat pariṣacchloke: yad vādhyātmavid eko 'pi brāhmaṇo brūyāt, sa nirvicikitsaḥ sarvathā dharma iti _(cf. YDh 1.9) _| api ca |_

 

                    	**tapas taptvāsṛjad brahmā brāhmaṇān vedaguptaye |**

**              	tṛptyarthaṃ pitṛdevānāṃ dharmasaṃrakṣaṇāya ca || 1.196 ||**

 

evaṃ ca vedaguptir dharmasaṃrakṣaṇaṃ ca bhavati, yadi sarvathā sa vedārtham adhigacchet | sṛṣṭyādivacanaṃ ca kāraṇānusārāt kāryasya sāmarthyātirekaprāptyartham || 196 ||

 

_<span style="text-decoration:underline;">nanu</span> evam api jñātaiva brāhmaṇaḥ sa kadācin na brūyad apīty ata āha |_

 

                    	**sarvasya prabhavo viprāḥ śrutādhyayanaśīlinaḥ |**

**              	tebhyaḥ kriyāparā śreṣṭhās tebhyo hy adhyātmacintakāḥ || 1.197 ||**

 

sarvasyaiva jagataḥ svāmino viprāḥ | te ca dharmopadeśadvāreṇaiva svāmino nānyathā | tathā cāha manuḥ |

                    	sarveṣāṃ brāhmaṇo vidyād vṛttyupāyān yathāvidhi |

                    	prabrūyād itarebhyaś ca svayaṃ caiva tathā bhavet || iti | (MDh 10.2)

kiṃ jāter evāitan (?) māhātmyam | nety ucyate, śrutādhyayanaśīlina eveti anyeṣām anupadeṣṭṛtvāt | tebhyaḥ kriyāparā ityādi mānyaśloke vyākhyātam eva || 117 ||

 

_kasmāc caivam uttarottaraśraiṣṭhyam | yasmāt |_

 

**              	na vidyayā kevalayā tapasā vāpi pātratā |**

**              	yatra vṛttam ime cobhe tad dhi pātraṃ prakīrtitam || 1.198 ||**

 

tapaḥśabdena cātra sṛṣṭyanusārāj jātir evocyate, anyathā kṣatriyāder api mānyatvaprasaṅgāt | ato yatra vidyātapasī vṛttaṃ cānuṣṭhānaṃ, tat pātraṃ dānādisādhanam | yasmāc ca tat sarvaṃ brahmavidi, vairāgyādiguṇātirekaś ca, tasmāt tasyaiva sarvaśraiṣṭhyam | yad vā svārtha eva tapaḥśabdaḥ | caśabdād upakramāc ca jātyupādānam || 198 ||

 

_yasmāc caivaṃrūpo brāhmaṇaḥ pātṛtvāj jagataḥ pātraṃ, tasmāt |_

 

**              	gobhūtilahiraṇyādi pātre dātavyam arcitam |**

**              	nāpātre viduṣā kiṃcid ātmanaḥ śreya icchatā || 1.199 ||**

 

pātre pātari | arcitaṃ sarvam eva dadyāt | āha ca: "yo 'rcitaṃ pratigṛhṇīyāt" iti (MDh 4.235) | apātari tv ātmanaḥ śreya icchan na kiṃcit dadyāt | ādigrahaṇād bhojanādy api | bhojanādi cādhyātmavido 'pi gṛhṇanty eva | ataś ca teṣāṃ ca saṃpradānatvasiddhiḥ | <span style="text-decoration:underline;">nanu</span> ca brāhmaṇo na parīkṣitavyaḥ, parīkṣāyāṃ vedavikrayaśravaṇāt | anyathā ca jñānānupapatteḥ kathaṃ pātrāvagatiḥ | <span style="text-decoration:underline;">ucyate</span> | laukika evātrābhyupāyaḥ || 199 ||

 

_kiṃ ca, yady asau pratigṛhṇīyāt taddoṣāyāpekṣāpi prasajyeta | tasya tv anadhikāra eva | yataḥ |_

 

**              	vidyātapobhyāṃ hīnena na tu grāhyāḥ pratigrahaḥ |**

 

_yasmāt |_

 

**              	gṛhṇan pradātāram adho nayaty ātmānam eva ca || 1.200 ||**

 

tuśabdo 'vadhāraṇārthaḥ | spaṣṭam anyat || 200 ||

 

_yasmāc caivaiṃ, tasmāt |_

 

**              	dātavyaṃ pratyahaṃ pātre nimitteṣu viśeṣataḥ |**

**              	yācitenāpi dātavyaṃ śraddhāpūtaṃ tu śaktitaḥ || 1.201 ||**

 

pratyaham evāyācitam upanīya pātre dadyāt | tathā cāmnāyaḥ: "ahar ahar dadyād odapātrādi" ityādi (ŚB 11.5.6.2) | tathā "hiraṇyam ādāyāgnīdhram abhyeti" ity upanīya dānaṃ darśayati | tathā "yo vai jñāto jñātakulīnaḥ sa pitṛmān paitṛmatyaḥ" ity upakrama "yo vai jñātāyāpi katipayīr dakṣiṇā dadāti, tābhir mahar jayati" iti pātra eva dānaṃ darśayati | nimitteṣu grahoparāgādiṣu | viśeṣato bahutaram | deyam ayācitenaiva | kiṃ ca, yācitenāpi dātavyaṃ sāṃtānikādibhyo daśabhyaḥ śnātakebhyaḥ | na ca yācitatvād evāvajñā kāryā | kiṃ tarhi śraddhāpūtam evādareṇa deyaṃ, śaktitaś ca, ātmavittānusārāt tadguṇānusārāc ca | tathā cāha manuḥ: "daśaitān snātakān vidyāt" iti (MDh 11.2) || 201 ||

 

_gavādīnāṃ deyatvam uktam | tatprakārapapañcāyāha |_

 

                    	**svarṇaśṛṅgī śaphai raupyaiḥ suśīlā vastrasaṃyutā |**

**              	sakāṃsyadohā dātavyā kṣīriṇī gauḥ sadakṣiṇā || 1.202 ||**

 

satkṛtā dakṣiṇā sadakṣiṇā | dakṣiṇāśabdāc ca hiraṇyabāhulyaṃ kāryam || 202 ||

 

_na cāyaṃ nityadānaprakāra eva | kiṃ tarhi |_

 

**              	dātāsyāḥ svargam āpnoti vatsarān romasaṃmitān |**

**              	kapilā cet tārayati bhūyaś cāsaptamaṃ kulam || 1.203 ||**

 

anenaiva vidhinā dīyamānā viśeṣataḥ | nitye 'pi cāyam eva prakāraḥ, anyānupadeśād apekṣitatvāc ca | evam anyatrāpi yojyam | yad vā nimitteṣu viśeṣataḥ iti yad uktam, ayaṃ sa viśeṣo 'bhihitaḥ | nityaṃ tu yathārhaṃ satkṛtya dadyād ity avaseyam || 203 ||

 

_akapilā vā |_

 

**              	savatsāromatulyāni yugāny ubhayatomukhīm |**

**              	dātā svargam avāpnoti pūrveṇa vidhinā dadat || 1.204 ||**

 

saha vatsena yāvanti romāṇi, tāvanti yugāni varṣāṇi | ubhayatomukhīṃ soṣyantīṃ nirgatavatsamukhīm | pūrveṇa hemaśṛṅgādividhinā (YDh 1.202) | dadad dātā svargam āpnotīti yojyam | tathā ca "aditir asy ubhayataḥ śīrṣṇī" (TS 1.2.4.2) iti mantravarṇaḥ || 204 ||

 

_evaṃ tāvad uktaḥ prakāraḥ | tad asambhave 'pi |_


    **yathākathaṃcid dattvā gāṃ dhenuṃ vādhenum eva vā |**


    **arogām aparikliṣṭāṃ dātā svargam avāpnuyāt || 1.205 ||**

spaṣṭārthaḥ ślokaḥ || 205 ||

_yasya tu gomātram api nāsti tasyāpi_ |

                    	**śrāntasaṃvāhanaṃ rogiparicaryā surārcanam |**

**              	pādaśaucaṃ dvijocchiṣṭamārjanaṃ gopradānavat || 1.206 ||**

 

nigadoktaḥ ślokaḥ || 206 ||

 

_yathāsambhavam eva ca |_

 

**              	bhūmipaśvannavastrāmbhastilasarpiḥpratiśrayam |**

**              	naiveśikaṃ svarṇadhuryaṃ dattvā svarge mahīyate || 1.207 ||**

 

naiveśikaṃ vivāhārthaṃ dhanaṃ, kanyā vā | dhuryo 'naḍvān | ṛjv anyat || 207 ||

 

_vittānusārād eva ca |_

 

**              	gṛhadhānyābhayopānacchatramālyānulepanam |**

**              	yānaṃ vṛkṣajalaṃ śayyāṃ dattvātyantaṃ sukhī bhavet || 1.208 ||**

 

yānaṃ gantryādi | vṛkṣasekārhaṃ jalaṃ vṛkṣajalam | spaṣṭam anyat | sarvatra cāsmin prakaraṇe dātur vittānusārāt phalaviśeṣakalpanā | yathā coktam: "nāyaṃ yajñaḥ saktuprasthatulyaḥ" iti | āmnāyaś cokta eva: "yo vai jñātāyāpi katipayīḥ" ityādiḥ (cf. YDh 1.201 com.) | bāhyavittānusārī cātireko brāhmaṇādyarthe svaprāṇapaṇenābhayapradānādeḥ | āmnyāyaś ca: "tasmād yady api sarvajyānīma jīyeta ātmanā cec jīvati pravināśād ity āhuḥ" (?) ity aprādhānyaṃ vittasya darśayati | evaṃ sarvatra vivekakalpanā || 208 ||

 

_evaṃ tāvad vibhavavataḥ sarvasādhāraṇo dānadharma uktaḥ | yas tu khalu vidvān brāhmaṇaḥ, tasya |_

 

**              	sarvadharmamayaṃ brahma pradānebhyo 'dhikaṃ tataḥ |**

**              	pradadat tat samāpnoti brahmalokam avicyutaḥ || 1.209 ||**

 

spaṣṭārthaḥ ślokaḥ || 209 ||

 

_evaṃ ca sati |_

 

**              	pratigrahasamartho 'pi nādatte yaḥ pratigraham |**

**              	ye lokā dānaśīlānāṃ sa tān āpnoti puṣkalān || 1.210 ||**

 

brahmapradānenaivety arthaḥ | tasmān na dāsyāmīti pratigṛhṇīyāt | tathā ca laukikāḥ |

                    	prakṣālanād dhi paṅkasya dūrād asparśanaṃ varam | iti |

ataś ca pratigrahanivṛttir eva jyāyasīty avaseyam || 210 ||

 

_nivṛttenāpi ca |_

 

**              	kuśāḥ śākaṃ payo matsyā gandhāḥ puṣpaṃ dadhi kṣitiḥ |**

**              	māṃsaṃ śayyāsanaṃ dhānyaṃ pratyākhyeyaṃ na vāri ca || 1.211 ||**

 

nigadoktaḥ ślokaḥ || 211 ||

 

_evaṃ tāvac chākādyapraṇodyam iti sthitam | hiraṇyādy api |_

 

**              	ayācitāhṛtaṃ grāhyam api duṣkṛtakarmaṇaḥ |**

**              	anyatra kulaṭāṣaṇḍapatitebhyas tathā dviṣaḥ || 1.212 ||**

 

kulāny aṭatīti kulaṭā duṣāriṇī | tathāśabdād dveṣyaś ca, apratigrāhyaprakārārtho vā | tathānye 'pi ṣaṇḍasadṛśā anadhikṛtāḥ śūdrādayaḥ | yat tu gautamīyam: "tena cottaras tadartho 'sya nicayaḥ" (GDh 10.62–63) iti, tad āśritaśūdraviṣayaṃ draṣṭavyam | dānāyaivaiṣāṃ sthityatiriktavittasaṃgrahādhikāro 'pi | tadartho 'sya nicaya ity anenāpy etad evokam ity avaseyam || 212 ||

 

_evaṃ tāvad ayācitāhṛtagrahaṇam uktam | yācitvāpi tu |_

 

**              	surātithyarcanakṛte gurubhṛtyārtham eva ca |**

**              	sarvataḥ pratigṛhṇīyād ātmavṛttyartham eva ca || 1.213 ||**

 

sarvaśabdaḥ pūrvaślokānusārād evāyam akulaṭādiṣu draṣṭavyaḥ | yat punar vāsiṣṭhaḥ |

                    	gurvarthe dāram ujjihīrṣann arciṣyan devatātithīn |

                    	sarvataḥ pratigṛhṇīyān na tu tṛpyet svayaṃ tataḥ || (VaDh 14.13)

iti, tat kulaṭādiṣu pratiprasavārtham | tathā ca tatraiva "udakādy eṣām api pratigṛhṇīyāt" iti (VaDh 14.12) | anena sarvanāmnaita eva parāmṛśyante | prāṇasaṃrakṣaṇārthaṃ caitad, na punarbhogārtham ityādivivekaḥ prapañcanīyaḥ || 213 ||

 

**iti dānaprakaraṇam**

** **

**atha śrāddhaprakaraṇam**

 

nimitteṣu viśeṣato dānam uktam | kāni punas tāni nimittānīty ata āha |

 

**              	amāvāsyāṣṭakā vṛddhiḥ kṛṣṇapakṣo 'yanadvayam |**

**              	dravyabrāhmaṇasaṃpattir viṣuvat sūryasaṃkramaḥ || 1.214 ||**

**              	vyatīpāto gajacchāyā grahaṇaṃ candrasūryayoḥ |**

**              	śrāddhaṃ prati ruciś caiva śrāddhakālāḥ prakīrtitāḥ || 1.215 ||**

 

amāvāsyāṣṭakayoḥ kṛṣṇapakṣāntargatatve 'pi bhedenopādānam ādarātirekārtham | evaṃ sūryasaṃkramaviṣuvāyanādīnāṃ vacanāni yojyāni | dravyaṃ vārdhrāṇasādi śrāddhārtham, ubhatomukhyādi dānārtham | brāhmaṇasaṃpad uktā vakṣyamāṇā ca | gajacchāyā tv anyaiva, vyatīpātasaṃnidhānāt,

                    	yadi syāc candramāḥ pitrye kare caiva divākaraḥ|

                    	varṣāsu ca trayodaśyāṃ sā chāyā kuñjarasya tu ||

iti ca smaraṇāt | ete śrāddhakālāḥ prakīrtitāḥ | śrāddhavacanaṃ dānāder api pradarśanārthaṃ, prakramāviśeṣāt | tathā cāhuḥ: "śatam indukṣaye dānam" iti | etāni vyastāny api nimittāni | yad vā, śrāddhaśabdaḥ svārtha eva | tasya cāyaṃ kālavidhiḥ | saṃnidhānāc ca dānasyāpy ayam evāpekṣitatvāt smṛtyantarānusārāc cāviruddhaḥ kāla ity avaseyam | kṛṣṇapakṣe 'viśeṣata eva śrāddham uktam | yathāha jātūkarṇiḥ: "atha śrāddham aparapakṣe sarvatrāviśeṣāt | nabhasya eva vā sāmarthyopapattibhyām" iti | āmnāyaś ca "atha yatra dakṣiṇā vartate sūryaḥ, pitṛṣu tarhi bhavati" ityādinaitam evārthaṃ sphuṭayati | atha vā praśastataratvaṃ tasya | aviśeṣeṇaivātra nimittatvam, "māsi māsi cāśanam" ity āmnāyāt | jātūkarṇam py evam eva neyam || 214, 215 ||

 

_evaṃ tāvat kālasaṃpadam uktvā pātrasaṃpadam āha |_

 

**              	agryaḥ sarveṣu vedeṣu śrotriyo vedavid yuvā |**

**              	vedārthavij jyeṣṭhasāmā trimadhus trisuparṇakaḥ || 1.216 ||**

**              	svasrīyaṛtvigjāmātṛyājyaśvaśuramātulāḥ |**

**              	trināciketadauhitraśiṣyasaṃbandhibāndhavāḥ || 1.217 ||**

**              	karmaniṣṭhataponiṣṭhapañcāgnibrahmacāriṇaḥ |**

**              	pitṛmātṛparāś caiva brāhmaṇāḥ śrāddhasaṃpadaḥ || 1.218 ||**

 

agryo 'gragāmī, sarveṣu vedeṣv ṛgvedādiṣu | śrotriyo jñātā vedapāraga ity arthaḥ | vedavid ekaśākhāpāragaḥ | yuvā taruṇaḥ | vedārthavin mīmāṃsādiśāstrajñaḥ | jyeṣṭhasāmākhyaṃ chāndogyaṃ vrataṃ, tat cīrṇaṃ yena sa jyeṣṭhasāmā | evam uttaratrāpi yojyam | trimadhur ātharvaṇam | trisuparṇakaṃ bāhvṛcyam | svasrīyo bhāgineyaḥ | ṛtvigādayaḥ prasiddhāḥ | trināciketam ādhvaryavaṃ vrataṃ, triragnicayanaṃ vā | śiṣyo 'nuśiṣṭaḥ snātakaḥ | saṃbandhī sthālādiḥ | bāndhavā mātṛśvasīyādayaḥ | karmaniṣṭhā yāvajjīvāgnihotriṇaḥ | taponiṣṭhā naiṣṭhikaparivrājakādayaḥ | pañcāgnir agnihotrī, vanastho vā | brahmacāry upakurvāṇakaḥ | pitṛmātṛparās tadbhaktāḥ | caśabdaḥ smṛtyantaroktasmṛtidroṇapāṭhakādyarthaḥ | svasrīyādīnāṃ saṃbandhanimittatvāt, kṣatriyādeś ca śrāddhādhikārāt, tajjātīyaprasaktāv āha: "brāhmaṇāḥ śrāddhasaṃpadaḥ" iti | śrāddhaṃ saṃpādayantīti śrāddhasaṃpadaḥ | bahucavanād vyatyastā api | abhraṣṭasaṃskārāś ca svasrīyādayo 'lpaguṇā apīty avaseyam | punaḥ śrāddhavacanaṃ dāne guṇātirekāt pātrateti jñāpanārtham || 216–218 ||

 

_kim aviśeṣeṇaivaite brāhmaṇāḥ śrāddhabhojinaḥ | neti brūmaḥ yataḥ |_

 

**              	rogī hīnātiriktāṅgaḥ kāṇaḥ paunarbhavas tathā |**

**              	avakīrṇī kuṇḍagolau kunakhī śyāvadantakaḥ || 1.219 ||**

**              	bhṛtakādhyāpakaḥ krūraḥ kanyādūṣy abhiśastakaḥ |**

**              	mitradhruk piśunaḥ somavikrayī parivindakaḥ || 1.220 ||**

**              	mātāpitṛsutatyāgī kuṇḍāśī vṛṣalātmajaḥ |**

**              	parapūrvāpatiḥ stenaḥ karmaduṣṭaś ca ninditāḥ || 1.221 ||**

 

rogī asamādheyavyādhyabhibhūtaḥ | avakīrṇī ādiṣṭaprāyaścittaḥ, anyasya karmadauṣṭyenaiva ninditatvāt | kuṇḍagolakau, yathāha manuḥ |

                    	paradāreṣu jāyete dvau sutau kuṇḍagolakau |

                    	patyau jīvati kuṇḍas tu mṛte bhartari golakaḥ || iti | (MDh 3.174)

parivindako jyeṣṭhabhrātari sthite dārāginotrāhartā | mātṛtyāgī sarvathā, pitṛsutatyāgī akāraṇāt | kuṇḍāśī kuṇḍagolakādyannabhoktā | vṛṣala ātmajo yasya sa vṛṣalātmajaḥ śūdrāpatyaḥ | parapūrvā punarbhūḥ, tadbhartā parapūrvāpatiḥ | stenaś coraḥ | karmadauṣṭyavacanāt siddhe prakārārthaṃ vacanam | spaṣṭam anyat || 219–221 ||

 

_evam aninditān śrāddhabhojane |_

 

**              	nimantrayīta pūrvedyur brāhmaṇān ātmavāñ chuciḥ |**

**              	nimantritaiś ca tair bhāvyaṃ manovākkāyasaṃyataiḥ || 1.222 ||**

 

brāhmanagrahaṇaṃ guṇārtham | tataś ca dṛṣṭārthatayaiva guṇavataḥ pūrvedur āmantraṇam | anyeṣāṃ tu tadahar apy avirodhaḥ || 222 ||

 

_atha śrāddhāhani |_

 

                    	**aparāhṇe samabhyarcya svāgatenāgatāṃs tu tān |**

**              	pavitrapāṇir ācāntān āsaneṣūpaveśayet || 1.223 ||**

 

saṃśabdāt svayam abhyutthānādinābhyarcyaitān | āgatavacanāc ca nimantraṇasyānyakartṛkatve 'py adoṣaḥ | pavitraṃ darbhāstaraṇādi | ācāntavacanāc ca na svayaṃ pādaprakṣālanakriyā | svayam eva tv āsaneṣu paṅktipāvanādyapekṣayā yathārham upaveśayet | āsanavacanaṃ pūrvam āsanopakḷptyartham | tathā cāha |

                    	āsaneṣūpakḷpteṣu barhiṣmatsu vidhānataḥ | iti (cf. MDh 3.208) || 223 ||

 

_kaḥ punar upaveśanaprakāraḥ | ucyate |_

 

**              	daive yugmān yathāśakti pitrye 'yugmāṃs tathaiva ca**

**              	pariśrite śucau deśe dakṣiṇāpravaṇe tathā || 1.224 ||**

** **

tathāśabdaḥ prāṅmukhatvādiprakārārthaḥ | śaktiś cāvaiguṇyalakṣaṇā draṣṭavyā || 224 ||

 

_manovākkāyasaṃyataiḥ avaiguṇyaśaktyapekṣayaiva ca |_

 

**              	dvau daive prāg udak pitrye traya ekaikam eva vā |**

**              	mātāmahānām apy evaṃ tantraṃ vā vaiśvadevikam || 1.225 ||**

 

tathā cāha manuḥ |

                    	dvau daive pitṛkārye trīn ekaikam ubhayatra vā |

                    	bhojayet susamṛddho 'pi na prasajyeta vistare ||

                    	satkriyāṃ deśakālau ca śaucaṃ brāhmaṇasaṃpadam |

                    	pañcaitān vistaro hanti tasmāt taṃ parivarjayet || iti | (MDh 3.125–26)

evam upaveśanāntaṃ pitrye vidhāyātidiśati: matāmahānām py evaṃ sarvaṃ kālādi saṃpādyam | tataś ca sarvathākaraṇe prasakte śaktyapekṣayaivāpavādaḥ: tantraṃ vā vaiśvadevikaṃ karma kuryād iti | vāśabdaḥ kalpāntarārtho 'pi, smṛtyantarāt:

                    	eka eva yadā vipro dvitīyo nopalabhyate |

                    	taṃ niyujya hi pitrarthe daive tv agniṃ niyojayet ||

dvitīyam |

                    	yady ekaṃ bhojayec chrāddhe daivaṃ tatra kathaṃ bhavet |

                    	annaṃ pātre samuddhṛtya sarvasya prakṛtasya tu ||

                    	devatāyatane sthāpya tataḥ śrāddhaṃ prakalpayet |

                    	prāsyed agnau tad annādyaṃ dadyād vā brahmacāriṇe || iti |

        	iha cādhunā vicāryate: kim idaṃ śrāddhaṃ nāma, kasya vātrādhikāra iti | atrāyaṃ śrāddhaśabdo yaugikatve 'pi na guṇavidhiḥ | "śraddhāpūtaṃ tu śaktitaḥ" (YDh 1.202) iti śraddāyā anyataḥ prāptatvāt | prayuktasya ca yogānumānān nātiprasaṅgaḥ | tenāgnihotrādivan nāmaivaitad iti sthitam | tac ca piṇḍadānasyaiva, na brāhmaṇabhojanādeḥ, "yat pitṛbhyo nipṛṇāti" (BāU 1.4.16) ity āmnāyāt | niparaṇaṃ ca piṇḍadānam eva, na brāhmaṇabhojanādi, "sarvebhya eva nipṛṇīyāt" ityādiprayogadarśanānusārāt | <span style="text-decoration:underline;">nanu</span> ca śrāddhabhug devadatta ityādy api prayogo dṛṣṭa eva | <span style="text-decoration:underline;">satyam</span> | aupacārikas tu saḥ | kuto 'yaṃ viveka iti cet, "śāstrasthā vā tannimittatvāt" (PMS 1.3.9) iti nyāyāt, piṇḍapitṛyajñe ca prayogadarśanāt | yathāha jaiminiḥ: "śrāddhavad iti cet" (PMS 6.8.16), apiṇḍake cānvāhikapitṛbrāhmaṇabhojane 'nupalambhāt, "dadyāt piṇḍaṃ hared dhanam" iti ca piṇḍadānasyaiva pitṛsaṃbhandhadarśanāt | "yady ekaṃ bhojayec chrāddhe" ityādayas tu prayogās tādarthyanimittatvenaivāvaseyāḥ | vyāsaś ca piṇḍadāna eva pitṛhastotthānābhidhānāt tatpradhānatām eva dyotayati | evam āmnāyāt smṛtyantarānusārāc ca piṇḍadānasyaiva śrāddhatvasiddhiḥ | cintāprayojanaṃ tu tathoktabrāhmaṇālābe piṇḍamātrapravṛttir yathā syād iti | kva punar etat piṇḍadānaṃ yāgādimadhye 'ntarbhāvyam | naikatrāpīti kecit | anya evāyaṃ niparaṇākhyo vyāpāra utsargalakṣaṇa iti | sakyaṃ caitad dānam iti vaktum, parasvatvāpattiparyantatvāt | pitṝṇāṃ hi saṃpradānataivotpattivākye | yataḥ pitṛbhyo dadyāt piṇḍaṃ dadyād iti ca | <span style="text-decoration:underline;">nanu</span> atra dānārthānupapattiḥ pitṛgatasvatvasaṃbandhānupapatteḥ, pretapitṛkasya cādhikārāt | yathāha kātyāyanaḥ: "pretebhyo dadāti" iti (KātŚr 4.1.23) | manur api |

                    	pitā yasya tu vṛttaḥ syāj jīved vāpi pitāmahaḥ | (MDh 3.221)

ityādinā pretebhya eva dānaṃ darśayati | <span style="text-decoration:underline;">satyam</span> evam | pretānām api yathā saṃpradānatvaṃ tathopariṣṭād vakṣyāmaḥ | etāny eva tu kathaṃ vacanāni |

                    	dhriyamāṇe tu pitari pūrveṣām eva nirvapet |

                    	vipravad vāpi taṃ śrāddhe svakaṃ pitaram āśayet ||

                    	pitā yasya tu vṛttaḥ syāj jīved vāpi pitāmahaḥ |

                    	pituḥ sa nāma saṃkīrtya kīrtayet prapitāmaham || iti | (MDh 3.220–221)

tathedam anyat: "pitāputrau ced āhitāgnī syātām, yebhya eva pitā dadyāt tebhyaḥ putro 'pi" iti | virodhād anādṛtyāny eveti <span style="text-decoration:underline;">kecit</span> | evaṃ hy āmnāyaḥ: "asāv etat te" iti (ŚB 2.4.2.19) | evaṃ "yajamānasya pitre" ityādi (ŚB 2.4.2.19) | kātyāyanaś caitad evālocya "pitṛprabhṛti tu nityāḥ" ity āha | vacanāc ca parānadhikāraḥ | jīvapitrādyapekṣayā ca "na jīvantam ati dadāti" ity āmnāyopanyāsaḥ (KātŚr 4.1.27) | jīvapitṛkasya vā samāvartanārthaśrāddhaviṣayāny etāni | tasyāpi

                    	aniṣṭvā tu pitṝñ chrāddhe na kuryāt karma vaidikam |

ity anagnikasyaiva sāmarthyāc chrāddhādhikāro 'sty eva | kuto 'yaṃ viśeṣa iti cet, sāgnikasya jīvapitṛkasya piṇḍapitṛyajñānadhikārāt śrāddhānadhikāraḥ,

                    	piṇḍānvāhāryakaṃ śrāddhaṃ kuryān māsānumādikam | (MDh 3.122)

ity aṅgatvavacanāt | evaṃ tarhy aparapakṣādiśrāddhaviṣayatāpy astu | <span style="text-decoration:underline;">na</span>, pārvaṇavikāratvāt, tasya ca pretaviṣayatvāt, prakṛtivac ca vikṛtyanuṣṭhānāt | samāvartane 'pi tarhy ayam eva nyāyaḥ | <span style="text-decoration:underline;">stayam</span>, ānarthakyaparijihīrṣayā tadviṣayatvābhidhānam | tāvataivānarthakyaparihārān nātiprasaṅgaḥ | kiṃ ca, agnyabhāve 'pi hi sāmarthyāt tasyaivāgnaukaraṇakalpaḥ,

                    	agnyabhāve tu viprasya pāṇāv evopapādayet | iti | (MDh 3.212)

tatsāmānyād anyo 'py evaṃjātīyakas tasyaiva yuktaḥ | evaṃ tāvad viṣayopakḷptir uktā | pūrvapakṣatayaiva tv ayaṃ bhagavato 'pi lakṣyate | kathaṃ hi bhagavatā pratyakṣāḥ śrutayo na nirūpitāḥ syuḥ | tathā cāha |

                    	pitāmaho vā tacchrāddhaṃ bhuñjītety abravīn manuḥ |

                    	kāmaṃ vā tadanujñātaḥ svayam eva samācaret || iti | (MDh 3.222)

ayam asyārthaḥ: "dhriyamāṇe tu pitari" (MDh 3.220) ityādītikaraṇāntam (cf. MDh 3.286) uktavān manuḥ, na tv anuṣṭhitavān | kāmam eva tu tenaiva pitāmahena viduṣā śāstrārtham ālokyānujñāto yad yuktaṃ tat svayam eva samācared iti | tathā cāmnāyo 'py uktam apy ananuṣṭhitam akartavyatayaiva darśayati: "tad vai santo mīmāṃsām eva cakre na tu cakāra tatkṛtam eva" ity anuṣṭhānakṛtam eva prāmāṇyaṃ nābhidhānamātrakṛtam ity abhiprāyaḥ | yat tu "pitāputrau ced āhitāgnī syātām" iti, tad āhitāgnivacanāt kratugatapiṇḍadānārthaṃ draṣṭavyam | tathā ca tādarthyenaiva "yebhya eva pitā dadyāt, tebhyaḥ putro 'pi" iti yājñikasmaraṇam cf. (Haradatta on ĀpG 8.21.4) | ataś ca jīvapitṛkasyāvasathyādy api śrāddharahitam evety alaṃ prasaktyā | snānavivāhayos tu jīvapitṛkasyāpi pitṛvac chrāddhakriyeti saṃpradāyaḥ |

        	sthitam etat piṇḍadānaṃ srāddham iti | adhikāras tu vaktavyaḥ | <span style="text-decoration:underline;">nanu</span> uktaḥ pretapitṛko 'gnimāñ chrāddhādhikṛta iti | yady evam ātmatyāgipitṛkasyāpi prasajyeta | <span style="text-decoration:underline;">tac cāyuktam</span> | yathāha manuḥ |

                    	vṛthāsaṃkarajātānāṃ pravrajyāsu ca tiṣṭhatām |

                    	ātmanas tyāgināṃ caiva nivartetodakakriyā || iti | (MDh 5.89)

evaṃ sarvasmṛtiṣv evaṃjātīyakānām udakakriyāniṣedhād ekoddiṣṭanivṛttiḥ | tadanusārāt sapiṇḍīkaraṇābhāvāc chrāddhānadhikāraḥ | atrocyate | na sapiṇḍīkaraṇaṃ śrāddhanimittaṃ, kiṃ tarhi, amāvāsyādīni | <span style="text-decoration:underline;">nanu</span> amāvāsyādhikṛtasya kālaḥ | sapiṇḍīkṛtapitṛkasyaiva tu śrāddhādhikāraḥ | anyathā hi prāg api sapiṇḍīparaṇāt prasajyeta | prasajyatām iti ced, na, pratiṣedhāt | yathāha manuḥ |

                    	asapiṇḍakriyākarma dvijāteḥ saṃsthitasya tu |

                    	adaivaṃ bhojayec chrāddhaṃ piṇḍam ekaṃ ca nirvapet || iti | (MDh 3.247)

<span style="text-decoration:underline;">nanu</span> ekoddiṣṭam api śrāddham eva | <span style="text-decoration:underline;">satyam</span> | pārvaṇānadhikāras tv asmābhir uktaḥ | tathā cetarad anāhitāgner api bhavati | ābhyudayikaṃ vā kiṃ tasya na bhavati | bhavati, na tv asapiṇḍīkṛtapitṛkasya | ekoddiṣṭaṃ tu tasyāpi bhavatīti viśeṣaḥ | tasmān na sapiṇḍīkaraṇābhāve śrāddhādhikāraḥ | anye tu kutaścid āgamayyemaṃ ślokaṃ paṭhanti |

                    	niṣiddhodakakalpānāṃ patitādidvijanmanām |

                    	ūrdhavaṃ saṃvatsarāt kuryāt sarvam evaurdhvadehikam || iti |

ayaṃ tv aspaṣṭamūlatvād vicāryaḥ | atra brūmaḥ | pretakriyaiva manvādibhir niṣiddhāḥ | na tu śrāddhādhikāraḥ | sapiṇḍīkaraṇābhāvān neti ced, na, atiprasaṅgāt | yadā hi daivān na sapiṇḍīkṛtaḥ, tadāpy anadhikāraḥ syāt | saṃvatsarāc cordhvaṃ sapiṇḍikaraṇānupapattiḥ, anupadeśāt | tatraitat syāt | akāle vā tat kartavyam, tadabhāve vādhikāro vaktavyaḥ | tatra yady atikrāntakālasyāpi kriyā śrāddhaprayuktatvāt sarvair aviśeṣāt kartavyaṃ, brāhmaṇāmantraṇādivat | anadhikārahetutvaṃ tūpapannam eva, tadabhāve 'pi darśanāt | na tāvan mātāmahān dauhitraḥ sapiṇḍīkaroti, karoti tu śrāddham | <span style="text-decoration:underline;">nanu</span> ca mātur mātāmahenaiva saha sapiṇḍīkaraṇam iṣyate, tat katham ucyate dauhitraḥ sapiṇḍīkaraṇaṃ na karotīti | "sapiṇḍīkaraṇavidhāne catvāri pātrāṇi" ity upakramya "trīṇi pitṝṇām ekaṃ pretasya" ity uktam | pretasya ca pitṝṇāṃ trīṇīti tatrābhisaṃbandhaḥ, nādhikṛtasya pitṝṇām iti samañjasaṃ syāt | mātuś ca mātāmahā eva pitaraḥ | tasmāt tair eva saha sapiṇḍīkaranaṃ yuktam iti |

        	<span style="text-decoration:underline;">atrocyate</span> | syād etad yadi pretasyeti pitṛviśeṣaṇaṃ syāt | pātrasaṃbandhitayā tu pretasyeti śrutaṃ na pitṛviśeṣaṇatvaṃ pratipattuṃ kṣamam | ato 'dhikṛtāpekṣam eva pitṝṇām iti yojyam | kiṃ ca, mātāmahaiḥ saha sapiṇḍakriyāyām ānarthakyam eva syāt | na tāvan mātāmahasantāninas tasyāḥ piṇḍaṃ dadyuḥ, anupadeśāt | na cādhikṛtasaṃtāninaḥ, teṣām atyantam adhikṛtamātāmahaiḥ sahāsaṃbandhāt | ataḥ siddhaṃ dauhitro mātāmahān na sapiṇḍīkarotīti | na cānyena sapiṇḍīkṛtāḥ sapiṇḍīkṛtā bhavanti | <span style="text-decoration:underline;">nanu</span> sapiṇḍīkaraṇaṃ pretasaṃskāratvād yena kenacit kṛtaṃ sarveṣām upakarotīti | <span style="text-decoration:underline;">maivam</span> | pretopakārakaṃ hy etan na saṃskārakam, tatkalpane hy adṛṣṭakalpanāprasaṅgāt | upakārakatvaṃ tu śrāddhāntaravat siddhaṃ, saṃskāramadhye cāparigaṇanād vispaṣṭaśrutyabhāvāc ca | evaṃ sati yāvantaḥ putrāḥ, sarveṣām adhikāraḥ syāt, tasya tasyāviśeṣāt | putramātrāśrita upadeśo na saṅkocitaḥ syāt | tasmān nānyakṛtenānyasyādhikārasiddhiḥ | atas tadabhāve 'py adhikāra iti jyāyasī kalpanā | kiṃ ca putrābhāve sapiṇḍādīnāṃ piṇḍadānaṃ śrūyate | tac ca sapiṇḍakriyāpūrvakatve 'nupapannam eva | tasmāt tad api te na kurvanti, aputrasyāsaṃbhavāt | yathāha pāraskaraḥ: "piṇḍakaraṇe prathamaḥ pitṝṇāṃ pretaḥ syāt putravāṃś cet" iti (PārG 3.10.50) | śārāddhamātracodanaiva teṣāṃ na sapiṇḍakriyācodanāpi | api ca mātre mātāmahaiḥ saha piṇḍadānam | na ca tatra sapiṇḍīkaraṇopapattiḥ | tasmān na tadapāye 'py adhikāravyāvṛttir iti siddham | manvādivacanāny apy ekoddiṣṭapratiṣedhārthatayaiva caritārthatvān na śrāddhapratipakṣatām upayāntīty avaseyam | pratyakṣāpi ca piṇḍapitṛyajñaśrutir evam anuparuddhā syāt | anyathā tu smṛtyuparodhāt sā bādhyeta | tad apeśalaṃ syāt | tasmād apy uktasiddhiḥ | yadā tu "niṣiddhodakakalpānām" ity ayaṃ ślokaḥ pramāṇam | tatas tadanusārād api karaṇam astu | sarvathā śrāddhāstitvaniyamaḥ | yat tūktam "asapiṇḍakriyākarma" iti (MDh 3.247), tad arvāk saṃvatsarād draṣṭavyam | paratas tv asapiṇḍīkṛtasyāpi śrāddhapravṛttiḥ | kuta etat | "yadā vā vṛddhir āpadyeta" iti prāg eva saṃvatsarād ayam upadeśo yataḥ, na śrāddhāṅgaṃ sapiṇḍīkaraṇaṃ, pramāṇābhāvāt | kathaṃ punaḥ prāg evāyaṃ vidhiḥ na parato 'pīty avagamaḥ, smṛtyantarānusārāt | yathāha pāraskaraḥ: "saṃvatsaraṃ pṛthag eka" iti (PārG 3.10.52) | yatra ca saṃvatsaraprāptir api saṃdigdhā, kutas tatrātiprasaṅgaḥ | kātyāyano 'pi ca "saṃvatsare pūrṇe" iti pūrṇavacanāt parato nety etad eva jñāpayati | anyathā saṃvatsara ity eva siddhe tad anarthakaṃ syāt | tasmāt saṃvatsarād ūrdhvaṃ sapiṇḍīkaraṇānupapatteḥ prāg eva saṃvatsarāc chrāddhaniṣedhārtham "asapiṇḍakriyākarma" (MDh 3.247) ity etad ity anavadyam |

        	idaṃ tu cintyam | kim anagniko 'pi sapiṇḍakriyāṃ kuryād, uta sāgnika eveti | sāgnika iti yuktam, itarasya sarvāṅgopasaṃhārānupapatteḥ | na hy agnaukaraṇam tasyāsti,

                    	na paitṛyājñiko homo laukike 'gnau vidhīyate | (MDh 3.282)

iti vacanāt | ata eva ca jñayate agnaukaraṇarahitatvād ekoddiṣṭam anagniko 'pi kuryād iti | evaṃ prāpte bhrūmaḥ | aviśeṣeṇaivādhikāraḥ | anyathā hi saṃvatsaropadeśo 'narthaka eva syāt | yas tāvad agnimān, prāg evāsau karoti | anagnikas tu yady agnim ādhāya kuryāt, tadā pūrvataraṃ śrāddhānadhikārāt sapiṇḍīkaraṇam eva kartavyam | atha vaiguṇyāśaṅkayā tadakṛtiḥ, tataḥ prāg varṣād asapiṇḍīkṛtapitṛkasya śrāddhānadhikārāt tatpūrvakatvāc cāvasathyasyādhikarato vidhiḥ | tasmad anagnikasyāpi sapiṇḍakriyādhikāraḥ | <span style="text-decoration:underline;">nanu</span> evaṃ brahmacāry api kasmān na sapiṇḍīkaroti | <span style="text-decoration:underline;">anupadeśāt</span> | ekoddiṣṭam eva hi tasyopadiṣṭaṃ na tu sapiṇḍakriyādy api, śavakarmaṇa evānujñānāt | ato 'virodhaḥ | kasmāt punaḥ pitari prete ekādaśe 'hny āvasathyaṃ kurvataḥ sapiṇḍakriyāpūrvakataiva na bhavati | vacanāntareṇāpavādāt | yathāha yamaḥ |

                    	mṛtāhni tu kartavyaṃ pratimāsaṃ tu vatsaram |

                    	pratisaṃvatsaraṃ caivam ādyam ekādaśe 'hani || iti |

etad evādyavacanasya prayojanam | ataś ca jīvapitṛkavac chrāddharahitam eva tasyāpy āvasathyādhānam iti sthitam | idam adhunā cintyam: kim idaṃ mātāmahaśrāddhaṃ yadā kuryāt tadaivam, athaitad apy evaṃ nityam eva kuryād iti | ubhayathātideśopapatteḥ saṃśaye, yadā kuryāt tadaivam iti prāpta ucyate | codanāntarābhāvād asyāś cāviśeṣān nityam iti | <span style="text-decoration:underline;">nanu</span> evaṃ putrapraśaṃsānupapannaiva syād, yadi hi putravad dauhitro 'pi śrāddaṃ kuryāt | <span style="text-decoration:underline;">naivam</span> | duhitaram apekṣya praśaṃsā, na dauhitram api, tasyāḥ svayaṃ pitṛśrāddhānadhikṛtatvāt | bhartrā ca saha śvaśuraśrāddhakaraṇāt | dauhitrapautrayos tv aviśeṣaḥ | <span style="text-decoration:underline;">nanu</span> evaṃ rikthagrāhy asau kasmān na bhavati | <span style="text-decoration:underline;">rikthavibhāge</span> viśeṣaṃ vakṣyāmaḥ | dattakādibhis tu putrair mukhyatvāj janayitur eva sapiṇḍīkaraṇādi kartavyam, ekoddiṣṭamātram itarasyāpi | atha kim ekam evaitac chrāddhaṃ dvidevatyam uta dve ity aniyame prāpte dve iti brūmaḥ | pṛthak pitṝṇāṃ mātāmahaśrāddhaṃ, mātāmahānāṃ caivam itīyam eva hi taccodanā yataḥ | tatra mātāmahānām api śrāddhaṃ kuryād ity ayam evārtho bhavati, na punaḥ śrāddhābheda iti | api ca "tantraṃ vā vaiśvadevikam" (YDh 1.227) iti bhedaprasaktāv upapadyeta | anyathā tu svābhāviky eva tantratā syāt | tatropadeśānarthakyam | <span style="text-decoration:underline;">nanu</span> caikaśrāddhatāpi dṛśyate:

                    	mātāmahānām apy evaṃ dadyād ācamanaṃ tataḥ | iti | (YDh 1.240)

<span style="text-decoration:underline;">satyaṃ</span> dṛśyate | arthaprāptā tu sā, deśakālādyabhedāt | na cārthataḥ prāptau śabdavyāpārakalpanaṃ yuktam | tasmāc chrāddābhedaḥ prayogatantratā ceti siddham | prayojanaṃ tu jīvapitṛkasyājivamātṛkasya cādhikārāvyāghātaḥ |

        	<span style="text-decoration:underline;">atha</span> kim etan mātāmahaśrāddhaṃ mātṛmātāmahapramātāhahebhya eva | <span style="text-decoration:underline;">bāḍhaṃ</span>, mātāmahaśabdasya bahuvacanāntasyaivam evopapatteḥ, mātā ca mātāmahau ca mātāmahā iti | <span style="text-decoration:underline;">nanu</span> ca mātāmahaś ca pramātāmahau cety evam apy upapadyata eva | kiṃ ca,

                    	ekatvaṃ sā gatā bhartuḥ piṇḍe gotre 'tha sūtake |

ity anyagotratvān mātur mātāmahena sahāyuktam eva dānam | strībhiś ca saha tasyāḥ sapiṇḍīkaraṇam āmnātam |

                    	bhartṛgotreṇa nāmnā ca mātuḥ kuryāt sapiṇḍatām |

                    	tūṣṇīṃ daṃpatipiṇḍābhyāṃ kuśenāntarathet (?) pitṝn || iti |

ato 'pi mātāmahena sa dānāyogaḥ | anyac ca |

                    	mātuḥ prathamataḥ piṇḍaṃ nivapet putrikāsutaḥ |

                    	dvitīyaṃ tu pitus tasyās tṛtīyaṃ tu pituḥ pituḥ ||

ity evaṃ piṇḍadānopadeśo 'rthavān syāt | anyathā tv evam eva prāpter ānarthakyam | strīpuṃsayoś caikatra dānam ayuktam | vairūpyaṃ ca pitaraṃ duhitaraṃ ca lakṣayato mātāmahaśabdasya syāt | tasmān mātāmahādy eva yuktam iti |

        	<span style="text-decoration:underline;">atrocyate</span> | mātṛdvāreṇaiva hi mātāmahe pratyayaḥ, na tadanapekṣaḥ, mātṛprātipadikād eva pratyayavidhānāt | tatra mātāmahaśabda uccāryamāṇaḥ pūrvaṃ mātaram eva pratyāyayati | pratītasya ca bādhahetur vaktavyaḥ | na ca duhitrādyanusārāt pratītabādho yuktaḥ, śabdapramāṇakatvāt | yathā ca,

                    	māsavṛddhyā hi tuṣyanti dattair hi pitāmahāḥ | (YDh 1.255)

iti pitāmahaśabdaḥ pitṛprapitāmahayor api grāhakaḥ, tathā mātāmahaśabdo 'pi tadanusārād avaseyaḥ | yat tu strībhiḥ saha sapiṇḍīkaraṇam āmnātam iti, ānvaṣṭakyadānaprayojanārthaṃ tad an śrāddhārthaṃ, tvayānabhyupagatatvāt | yaś cobhayoḥ samo doṣo nāsāv ekaṃ prati codyaḥ | kiṃ ca mātāpitroḥ samāna eva putratve mātuḥ śrāddaṃ na kuryād ity anucitam eva syāt | tatsaṃbandhapratītasya ca mātāmahādes tadatilaṅghanenāyuktam evopādānaṃ, prathamātilaṅghane hetvabhāvāt | yat tu,

                    	mātuḥ prathamataḥ piṇḍaṃ nivapet putrikāsutaḥ | (MDh 9.140)

iti, tat putrikāputrasya pautratvajñāpanārthaṃ draṣṭavyam | tathā coktam |

                    	pautrī mātamahas tena dadyāt piṇḍaṃ hared dhanam | iti | (MDh 9.136)

rikthavibhāge nipuṇataraṃ vakṣyāmaḥ | tasmān mātṛprabhṛty eva mātāmahaśrāddham iti siddham || 225 ||

 

_evaṃ śrāddhadvaye 'pi tantreṇāvṛttyā vā brāhmaṇān upaveśya |_

 

                    	**pāṇiprakṣālanaṃ dattvā viṣṭarārthān kuśān api |**

**              	āvāhayed anujñāto viśvedevāsa ity ṛcā || 1.226 ||**

 

viṣṭarārthān āsanārthān ity arthaḥ | "viśvān devān āvāhayiṣye" iti paṅktimūrdhanyaṃ sarvān vā pṛṣṭvā tadanujñāto "viśve devāsa āgatā" (RV 1.3.7) itīmām ṛcaṃ japet | etad evāvāhanaṃ nānyat || 226 ||

 

_tataḥ_ |

 

                    	**yavair anvavakīryātha bhājane sapavitrake |**

**              	śaṃ no devyā payaḥ kṣiptvā yavo 'sīti yavān kṣipet || 1.227 ||**

**              	yā divyā iti mantreṇa hasteṣv arghyaṃ vinikṣipet |**

 

yavair anvavakiraṇaṃ pradakṣiṇena vikiraṇam | athaśabdasāmarthyāt smṛtyantaroktaṃ draṣṭavyam | "viśve devāḥ śṛṇutemam" iti mantraṃ japtvā yathālābhopapanne bhājane smṛtyantrānusārād yajñīyavṛkṣapātrādau pavitre nidhāya "śaṃ no devīḥ" (RV 10.9.4) ity anayarcodakaṃ prakṣipya "yavo 'si yavaya" (TS 1.3.1.1) ity anena yavān opya brāhmaṇahaste pavitre nidhāya "yā divyā" (TB 2.7.15.4) ity anenārghyaṃ ninayet | hastagrahaṇaṃ smṛtyantare pātrāntaritaśravaṇāt tannivṛttyartham | arghyavacanāt puṣpāṇy api prakṣeptavyāni | hasteṣv iti bahuvacanaṃ brāhmaṇāpekṣam | arghyas tv eka eva || 228 ||

 

_evam arghyaṃ pradāya_ |

 

**              	dattvodakaṃ gandhadhūpamālyadānam sadīpakam || 1.228 ||**

**              	apasavyaṃ tataḥ kṛtvā pitṝṇām apradakṣiṇam |**

**              	dviguṇāṃs tu kuśān dattvā uśantas tv ity ṛcā pitṝn || 1.229 ||**

**              	āvāhya tadanujñāto japed āyantu nas tataḥ |**

**              	yavārthāṃs tu tilaiḥ kuryāc cheṣaṃ tv arghyādi pūrvavat || 1.230 ||**

 

dhūpamālyayoḥ (?) kramabhedaś chando'nurodhārthaḥ | apasavyāpradakṣiṇavacanāc ca vaiśvadeve viparyaya iti jñāyate | tataḥśabdo hetvarthaḥ | tato hetoḥ śrutyupanyāsalakṣaṇāt, "prācīnāvītaṃ pitṝṇām | pitṝṇāṃ vā eṣā dik yā dakṣiṇā | parāñcaḥ pitaraḥ" ityādeḥ pitrarthe 'pasavyādiprayoga ity arthaḥ | tataś cādita eva sarvam etat pitṛkārye siddhaṃ bhavati | pitṝṇām iti ca tadarthabrāhmaṇārthā ṣaṣṭhīty avaseyam | yady api ca kāṇḍānusamayo lāghavārtham ācāryeṇa darbhāsanādipradīpānta uktaḥ, tathāpi pradhānāsattyanurodhāt padārthānusamaya eva yuktaḥ | tena vaiśvadeve darbhāsanaṃ, tataḥ pitrye | evam arghyādy api yojyam | devatādisaṅkhyayā tv arghyādikalpanaṃ, na brāhmaṇasaṅkhyayā | "trīṇy arghyapātrāṇi pitṛbhyaḥ kuryāt" iti smṛtyantarāt | tenaikasyāpi brāhmaṇasyārghyatrayaṃ kāryam | brāhmaṇabahutve caika evārghyaḥ sarvebhyo deyaḥ, sarvabrāhmaṇānāṃ pitṛtrayārthatvāt | spaṣṭam anyat || 227–230 ||

 

_pitṛbhya eva tu |_

 

**              	dattvārghyaṃ saṃsravān eṣāṃ pātre kṛtvā vidhānataḥ |**

**              	pitṛbhyaḥ sthānam āsīti nyubjaṃ pātraṃ karoty adhaḥ || 1.231 ||**

 

eṣām arghyāṇāṃ śeṣān ekasmin pātre 'vadhāya tat pātraṃ "pitṛbhyaḥ sthānam asi" ity anena mantreṇādhomukhaṃ bhūmau kuryāt | "sthānam āsi" iti dīrghapāṭhaś chando'nurogārthaḥ || 231 ||

 

_tataḥ_ |

 

                    	**agnau kariṣyann ādāya pṛcchaty annaṃ ghṛtāplutam |**

**              	kuruṣvety abhyanujñāto hutvāgnau pitṛyajñavat || 1.232 ||**

**              	hutaśeṣaṃ pradadyāc ca bhājaneṣu samāhitaḥ |**

**              	yathālābhopapanneṣu raupyeṣu tu viśeṣataḥ || 1.233 ||**

 

ghṛtāplutam annam ādāya "agnau kariṣye" iti pṛṣṭvā pitṛyajñavan mekṣaṇena "agnaye kavyavāhanāya" ity āhutidvayaṃ juhuyāt | agnivacanam āhitāgner apy aupāsane yathā syād, na tu anvāhāryapacana ity evamartham | hutaśeṣaṃ cānnaṃ brāhmaṇabhājaneṣv ācārataḥ prakṣāliteṣu nivaped raupyeṣu, alābhe tadanviteṣu, alābhe 'nyeṣv api | anye tu katipayaraupyasaṃbhave paṅktipāvanebhyas tānīti varṇayanti, viśeṣata iti vacanāt | tathāpy adoṣaḥ | pitrarthebhyaś cāgnaukaraṇaśeṣadānaṃ na vaiśvadevikebhyaḥ, agnaukaraṇasya pitrarthasaṃbandhāt | tuśabdo 'vadhāraṇārthaḥ | tataś ca niyogataḥ śeṣanīyaṃ, na śeṣasya sato dānam ity avaseyam | hutaśeṣavacanāt tu homābhāve nivṛttiḥ || 232–233 ||

 

_daivapūrvakam eva tv anyat |_

 

**              	dattvānnaṃ pṛthivī pātram iti pātrābhimantraṇam |**

**              	kṛtvedaṃ viṣṇur ity anne dvijāṅguṣṭhān niveśayet || 1.234 ||**

 

punar annavacanam agnaukaraṇaśeṣa evāṅguṣṭhaniveśanārtham | tatsaṃyogāc ca pātrālambho 'pi tatraivavaseyaḥ | dānapadārthasya cābhedāt sarvebhyo 'nnaṃ dattvā tataḥ pātrālambanam | "pṛthivī te pātram" iti vaktavye "pṛthivī pātram" ity uktaṃ chando'nurodhāt || 234 ||

 

_evam annaṃ pariveṣyāpośanaṃ ca parikalpya tataḥ |_

 

                    	**savyāhṛtikāṃ sāvitrīṃ madhu vātā iti tryṛcam |**

**              	japtvā yathāsukhaṃ vācya bhuñjīraṃs te 'pi vāgyatāḥ || 1.235 ||**

 

apiśabdāt svayaṃ ca vāgyataḥ syāt | yathāsukhaṃ tu bhojanaviṣayam | yad rocate yena ca krameṇa, te tathaiva bhuñjīrann ity arthaḥ || 135 ||

 

_atha kim annam aniyatam eva bhoktavyam | nety ucyate |_

 

**              	annam iṣṭaṃ haviṣyaṃ ca dadyād akrodhano 'tvaraḥ |**

**              	ā tṛptes tu pavitrāṇi japtvā pūrvajapaṃ tathā || 1.236 ||**

 

tuśabdāj japa eva svayaṃ kāryaḥ | pariveṣaṇaṃ tv anyakartṛkam eva | evaṃ ca patnīvyāpāro 'pi śrāddhe saṃpāditaḥ syāt | annavacanaṃ pakvānnārtham | caśabdo mūlaphalādyarthaḥ | iṣṭaṃ brāhmaṇābhipretaṃ śāstracoditaṃ vā kālaśākādi | haviṣyavacanaṃ vidalādinivṛttyartham | tathā ca vyāsaḥ |

                    	ajānānas tu yaḥ śrāddhaṃ vidalaiḥ pariveṣayet |

                    	rakṣāṃsi tad vilumpanti śrutir eṣā purātanī || iti |

"māṣāḍhakīmudgavarjaṃ vidalāni na dadyāt" iti bhāradvājaḥ | tathāśabdaḥ smṛtyantaroktapariveṣaṇabhojanajapaprakārārthaḥ | tathā ca śaṅkhaḥ: "darbhair dakṣiṇāgrair agniṃ paristīrya juhuyāt" ity upakramya, "jānū niṣadya bhūmau pitṝn dhyāyan manasā tatas tilair māṃsaiḥ śākair yūṣaiḥ kṛsarapāyasāpūpair lājair madhunā ghṛtena dadhnā payasā ca prabhūtam iṣṭato 'nnaṃ dadyād anasūyuḥ | brāhmanāś cāśnantaḥ na guṇadoṣān abhidadhyuḥ, nānyonyaṃ saṃspṛśeyuḥ, nānyonyaṃ praśaṃseyuḥ | annapānām prabhūtam iti na brūhuḥ| na vikṛtaṃ brūyuḥ, anyatra hastasaṃjñānāt | yāvat soṣmānnaṃ tāvad aśnanti pitaraḥ, anyatra mūlaphalapānebhyaḥ | pavitrapāṇir darbheṣv āsīno madhvātīyaṃ japet | pavitraṃ dharmaśāstram" ityādi | tathā ca vyāsaḥ |

                    	yādvad ūṣmānnam aśnanti yāvad aśnanti vāgyatāḥ |

                    	tāvad aśnanti pitaro yāvan noktā havirguṇāḥ|| iti |

tathānyatra "rākṣoghṇīḥ pāvamānyaḥ puruṣasūktam" ity evamādi | etat sarvaṃ tathāśabdākṣiptaprakāraparipūraṇārthaṃ draṣṭavyam || 236 ||

 

_evaṃ tṛptāñ jñātvā tataḥ pūrvajapaṃ savyāhṛtikasāvitryādilakṣaṇaṃ japtvā svayam eva |_

 

**              	annam ādāya tṛptāḥ stha śeṣaṃ caivānumānya ha |**

**              	tad annaṃ prakired bhūmau dadyāc cāpaḥ sakṛt sakṛt || 1.237 ||**

 

annaṃ gṛhītvā "tṛptāḥ stha" iti brāhmaṇān pṛṣṭvā taiś ca "tṛptāḥ sma" ity ukte śeṣam annaṃ tebhya eva nivedya tair yatheṣṭaṃ viniyujyatām ity evam anumānya, anujñāpyety arthaḥ | haśabdo 'vadhāraṇārthaḥ, smṛtyantare "yathā brūyus tatā kuryāt" (MDh 3.253) iti śravaṇāt | evaṃ śeṣam anujñāpya yad gṛhītaṃ tad annaṃ prakired bhūmau, na darbheṣu | tataś cāpo brāhmaṇebhyaḥ sakṛt sakṛd dadyād, na pūrvaṃ tṛptipraśnād ity arthaḥ || 237 ||

 

_evam evodakaṃ dattvā yat prakṛtaṃ tat |_

 

                    	**sarvam annam upādāya satilaṃ dakṣiṇāmukhaḥ |**

**              	ucchiṣṭasaṃnidhau piṇḍān pradadyāt pitṛyajñavat || 1.238 ||**

 

upaśabdo 'vayavopādānārthaḥ, sarvasmād annād avayavaśa ādāyety arthaḥ | piṇḍapitṛyajñavad iti sakṛdācchinnāvanejanādiprāptyartham | ayaṃ tu viśeṣaḥ: satilam ucchiṣṭhasaṃnidhau ceti | piṇḍavacanaṃ sūtradānādinivṛttyartham | praśabdo madhyamapiṇḍabhakṣaṇapratiṣedhārthaḥ || 238 ||

 

_yathā caitat pitṛbhyaḥ piṇḍadānam |_

 

**              	mātāmahānām apy evaṃ dadyād ācamanaṃ tataḥ|**

**              	svasti vācya tato dadyād akṣayyodakam eva ca || 1.239 ||**

 

pūrvasmād evātideśe siddhe punarvacanaṃ yathārtham ūhasiddhyartham | kramasiddhis tu pāṭhād eva | ācamanāṃ ca sarvebhyo dattvā tataḥ svastivācanaṃ kuryāt: svastīti brūhīty evaṃ pratyekaṃ vācayet | vidhānāc ca kṣatriyādayo 'pi vācanaṃ kuryur ity evaśabdaḥ | kiṃ ca, akṣayyodakaṃ dadyāt tilavyāmiśritam | akṣayyam astv iti ca vācayet || 239 ||

 

_kiṃ svastivācyānantaram evākṣayyodakam | nety ucyate | pūrvam akṣayyodaokam pradāya, tataḥ |_

 

**              	dattvā tu dakṣiṇāṃ śaktyā svadhākāram udāharet |**

**              	vācyatām ity anujñātaḥ prakṛtebhyaḥ svadhocyatām || 1.240 ||**

 

svadhākārodāharaṇaṃ "svadhāṃ vācayiṣye" iti | taiś ca "vācyatām" ity anujñātaḥ prakṛtebhyaḥ pitṛbhyo mātāmahebhyaś ca svadhocyatām iti brūyāt || 240 ||

 

_tatas te 'pi |_

 

                    	**brūyur astu svadhety ukte bhūmau siñcet tato jalam |**

**              	prīyantām iti cāhaivaṃ viśvedevā jalaṃ dadat || 1.241 ||**

 

bhūmivacanāt kuśavyāvṛttiḥ | tataḥśabdas tu piṇḍapitṛyajñād ālocyety evamarthaḥ | tataś ca "ūrjaṃ vahantī" (VS 2.34) ity aneneti labhyate | vaiśvadevikebhyaś ca brāhmaṇebhyo jalaṃ dadat svayam evāha: "viśvedevāḥ prīyantām" iti | na vācayed, āheti vacanāt || 241 ||

 

_idaṃ cānyat |_

 

                    	**dātāro no vivardhantāṃ vedasaṃtatir eva ca |**

**              	śraddhā ca no mā vyagamad bahu deyaṃ ca no 'stv iti || 1.242 ||**

**                    	uktvoktvā ca priyā vācaḥ praṇipatya visarjayet |**

**              	vāje vāja iti prītaḥ pitṛpūrvaṃ visarjanam || 1.243 ||**

 

visarjanam eva pitṛpūrvam, anyat sarvaṃ devapūrvam ity abhiprāyaḥ || 242–243 ||

 

_idaṃ ca kuryāt |_

 

                    	**yasmiṃs te saṃsravāḥ pūrvam arghyapātre niveśitāḥ |**

**              	pitṛpātraṃ taduttānaṃ kṛtvā viprān visarjayet || 1.244 ||**

 

pitṛpātravacanaṃ mātāmahapātranivṛttyartham || 244 ||

 

_evaṃ brāhmaṇān utthāpya |_

 

**              	pradakṣiṇam anuvrajya bhuñjīta pitṛsevitam |**

**              	brahmacārī niśāṃ tāṃ tu niyatātmā saha dvijaiḥ || 1.245 ||**

 

syād iti śeṣaḥ | pitrarthatvād apradakṣiṇanivṛttyarthaṃ pradakṣiṇavacanam | bhuñjīta pitṛsevitam ity anyatrābhojanārthaṃ, punaḥ pākanivṛttyarthaṃ vā | tataś ca pūrvam eva hantakārādyānvahikaṃ karma kṛtvā tataḥ śrādddhanityāvaseyam | niyatātmā tāṃ rātriṃ brāhmaṇaiḥ saha brahmacārī syāt | tām iti ca prayatnātirekaḥ ṛtāv api brahmacaryārtham | tuśabdo vicikitsāpanodārthaḥ | niyatātmavacanaṃ ca brāhmaṇabrahmacaryākaraṇe 'py avaiguṇyajñāpanārtham, anadhyāyārthaṃ vā | yat tu purastād "ātmavāñ chuciḥ" ity uktaṃ, tan niścitaparalokasyaivādhikārajñāpanārtham | sarvārthaṃ vāviśeṣāt tad draṣṭavyam | śucivacanṃ ca tatra tatra bāhyaśaucārtham | samāhitavacanaṃ caikāgryārtham | "akrodhano 'tvaraḥ" ity anaśnataḥ kṣutpīḍitasya svabhāvaprāptakrodhādipratiṣedhārtham | evam anyāny api yathārthaṃ vivektavyāni | smṛtyantarāṇi ca sarvatra vyākhyānākṣiptāni jñapakatvenodāhartavyāni,

                    	śrāddhaṃ kṛtvā paraśrāddhe yastu bhuñjīta vihvalaḥ |

ityevamādīni | granthātirekabhītes tv anupanyāsaḥ || 245 ||

 

_sarvaprakṛtibhūtaṃ śrāddham upanyasya vikāropadeśam idānīm āha |_

 

**              	evaṃ pradakṣiṇaṃ kṛtvā vṛddhau nāndīmukhān pitṝn |**

**              	yajanti dadhikarkandhūmiśrāḥ piṇḍā yavaiḥ kriyāḥ || 1.246 ||**

 

yathā ca śrāddham uktam amāvāsyādau, evam eva vṛddhāv api | ayaṃ tu viśeṣaḥ: ādita eva pradakṣiṇaṃ kṛtvā sarvaṃ śrāddhaṃ kuryāt | pradakṣiṇavacanaṃ cāpasavyādinivṛttyartham api | kuta etat | yata āha yajantīti | asyāyam arthaḥ | devatātvenātra pitaro na saṃpradānatvena | tataś ca pitṝṇām api devatātvāt taddharmā eva yajñopavītādayaḥ pravartante, na pitṛdharmāḥ prācīnāvitādayaḥ | tathā ca vyāsaḥ |

                    	pitṝṇāṃ rūpam āsthāya devā annam adanti hi | iti |

ayaṃ viśeṣaḥ: pitṝn āvāhayiṣya ity evamādiṣu nāndīmukhaśabdaḥ prayoktavyaḥ | piṇḍadānaṃ tu nāmagotreṇaiva | dadhikarkandhūmiśrāś ca piṇḍāḥ kāryāḥ | karkandhūr badaram | miśravacanāc cānnenaiva piṇḍāḥ, yavais tilārthāḥ kāryāḥ | devatvād eva yavaprāptau tadvacanād vaiśvadeve 'pi tilaprāptir astīti jñāpayati | tataś ca prakṛtau vaiśvadevike vaikalpikās tilā ity avaseyam | devatvād eva ca svadhāvacananivṛttiḥ | prayogas tu prapañcanīyaḥ | <span style="text-decoration:underline;">nanu</span> ca pūrvaṃ śrāddham api vṛddhāv upadiṣṭam: "amāvāsyāṣṭakā vṛddhiḥ" iti (YDh 1.214) | <span style="text-decoration:underline;">satyam</span> | vṛddhau tu nimitte pūrvaṃ tu yac chrāddham ābhyudayikākhyaṃ, tasyāyaṃ vidhiḥ yathā samāvartanādyārambhe | yat tūtpannāyāṃ vṛddhau putrajanmādilakṣaṇāyāṃ, tat pūrvavad eveti vyavasthā | yad vā nimittamātratayaiva tatra tatra vṛddhyupādānam | iha tu prakāropadeśa iti vyākhyeyam || 246 ||

 

_athānyad api vikārabhūtaṃ śrāddham āha |_

 

                    	**ekoddiṣṭaṃ daivahīnam ekārghyaikapavitrakam |**

**              	āvāhanāgnaukaraṇarahitaṃ hy apasavyavat || 1.247 ||**

 

ekaṃ pretam uddiśya yat kriyate tad ekoddiṣṭam | tac ca pūrvavad eva | ayaṃ tu viśeṣaḥ: vaiśvadevikakarmahīnam ekaś cārghyaḥ | tatrāpy ekaṃ pavitram | asmād eva ca jñāyate 'nyatra pavitradvayam iti | ekadevatātvād evārghyaikatvasiddhau tadvacanaṃ pavitrasaṃkhyāvidhānārtham | asmād eva caitad api jñāyate: devatāsaṃkhyayaivārghyakaraṇaṃ na brāhmaṇasaṃkhyayā, nāniyamo vety āśaṅkanīyam | ayaṃ cānyo viśeṣaḥ: āvāhanāgnaukaraṇarahitaṃ syāt | kutaḥ prāptir iti cet | yato 'pasavyavad etad bhavati | apasavyasādhanatvād apasavyaṃ pārvaṇaṃ, tadvad etat syāt | na saṃnihitābhyudayikavad ity arthaḥ || 247 ||

 

_ayaṃ cānyo viśeṣaḥ |_

 

**              	upatiṣṭhatām ity akṣayyasthāne vipravisarjane |**

**              	abhiramyatām iti vaded brūyus te 'bhiratāḥ sma ha || 1.248 ||**

 

upatiṣṭhatām ity akṣayyam astv ity asya sthāne brūyāt | vipravisarjane ca vāje vāja ity asmin vaktavye 'bhiramyatām ity etat | ayaṃ cātra viśeṣaḥ: abhiratāḥ smeti brāhmaṇā brūyuḥ | haśabdo 'vadhāraṇārthaḥ | etad eva syān na vāje vāja ity arthaḥ | anyatra pratyāmnānād bādha iti jñāpitaṃ bhavati || 248 ||

 

_idaṃ cānyad vaikṛtaṃ śrāddhaṃ pretasya mṛtāhād vā saṃvatsare pūrṇe prāg api vā kāraṇāntarāt |_

 

**              	gandhodakatilair yuktaṃ kuryāt pātracatuṣṭayam |**

**              	arghyārthaṃ pitṛpātreṣu pretapātraṃ prasecayet || 1.249 ||**

 

gandhodakatilair yuktaṃ pātracatuṣṭayaṃ kuryāt | trīṇi pitṝṇām ekaṃ pretasya | kim artham | arghyārtham | tataś ca pratyāmnānāt prākṛtārghyanivṛttiḥ | tac ca pretapātraṃ pitṛpātreṣu tridhā vibhajyāvasecayet | pretaśabdena ca kecid vṛddhaprapitāmahaṃ vyācakṣate, prakarṣeṇetaḥ preta iti vyutpādayanti, tadīyaṃ ca pātraṃ pitrādiprātreṣv āsecayanti | tat punar na yuktaṃ, smṛtyantaravirodhāt | "piṇḍakaraṇe prathamaḥ pitṝṇāṃ pretaḥ syāt putravāṃś cet" iti pāraskaraḥ (PārG 3.10.50) | na ca vṛddhasyāputratvāśaṅkopapattiḥ | na cārvācīna āseko yuktaḥ, sakṛd ūhya iva "parāñcaḥ pitaraḥ" ity āmnāyavirodhāt | rūḍhyā ca pretaśabdaḥ prathama eva vartate, sarvatra prayogadarśanāt | yogo 'pi ca tadgata evānugantavyaḥ, na tu tatsaṃbhavamātrād rūḍhyatikramo yukta ity anayā diśā bhrāntyapanodaḥ kāryaḥ || 249 ||

 

_kiṃ tūṣṇīm eva secayet | nety ucyate |_

 

                    	**ye samānā iti dvābhyāṃ śeṣaṃ tv arghyādi pūrvavat |**

**              	etat sapiṇḍīkaraṇam ekoddiṣṭaṃ striyā api || 1.250 ||**

 

"ye samānāḥ" (VS 19.45) iti dvābhyām ṛgbhyāṃ pitṛpātreṣv āsekaḥ | śeṣaṃ pūrvavat pārvaṇavat | ācared ity arthaḥ | kuta etat | pātratrayaliṅgāt | pradarśanārthaṃ cārghyavacanam | tataś ca piṇḍadānam apy evam eva | tathā ca kātyāyanaḥ: "etenaiva piṇḍo vyākhyātaḥ" iti | etac caikoddiṣṭapārvaṇayor vilakṣaṇaṃ sapiṇḍīkaraṇākhyaṃ śrāddhaṃ pratyetavyam | saṃjñākaraṇam ataḥ paraṃ sahaiva piṇḍadānaniyamārtham | "ekoddiṣṭaṃ striyā api" mātur api bhavati | sapiṇḍīkaraṇaṃ tu pitur evety arthaḥ | ayaṃ ca mātāmahaiḥ saha sapiṇḍīkaraṇapratiṣedhaḥ, taiḥ saha piṇḍadānāt | strībhis tu saha sapiṇḍīkaraṇam asty eva, smṛtyantarāt | yad vā etat sapiṇḍīkaraṇam ekoddiṣṭaṃ striyā api ity asyāyam arthaḥ: eka ācāryā updiśantīty ekoddiṣṭaṃ, striyā apy etat sapiṇḍīkaraṇam astīti | sarvathā strībhiḥ saha sapiṇḍīkaranāniṣedhaḥ || 250 ||

 

_smṛtyantaroktaṃ sapiṇḍīkaraṇasya kāladvayam abhipretyāha |_

 

**              	arvāk sapiṇḍīkaraṇaṃ yasya saṃvatsarād bhavet |**

**              	tasyāpy annaṃ sodakumbhaṃ dadyāt saṃvatsaraṃ dvije || 1.251 ||**

 

sapiṇḍīkaraṇāt pṛthagdānaniṣedhe prāpte 'pavādārthaḥ ślokaḥ | dvijagrahaṇaṃ dānasaṃbandhād brāhmaṇārtham eva | caturthyarthe saptamī chando'nurodhāt || 251 ||

 

_kiṃ punaḥ sapiṇḍīkṛtasya pṛthagpiṇḍatā nāsty eva | samākhyānād evaṃ khalu prāptam | asyāpavādaḥ |_

 

                    	**mṛtāhani ca kartavyaṃ pratimāsaṃ tu vatsaram |**

**              	pratisaṃvatsaraṃ caiva śrāddhaṃ vai māsikārthavat || 1.252 ||**

 

mṛto yasminn ahani, tasminn eva śrāddaṃ kurvīta | ahaḥśabdas tithyarthaḥ | tataś ca pratipadādau yasyām eva mṛtaḥ, tasyām eva kuryāt | caśabdāt saṃskārāhani ca | "tataḥ saṃvatsare pretāyānnaṃ dadyād, yasminn ahani pretaḥ syāt" iti saṃskārāhani ca sraddhaṃ darśayati, pretaśabdasya saṃskāryavacanatvāt | kuta etat | mṛtāyeti vaktavye pretāyeti vacanāt | smṛtita āmnāyāc ca | tathā ca pāraskaraḥ: "pretaspṛśo grāmaṃ na praviśeyur ā nakṣatradarśanāt" iti (PārG 3.10.35) pretaśabdaṃ saṃskāryavacana darśayati | manur api |

                    	ahnā caikena rātryā ca trirātrair eva ca tribhiḥ |

                    	pretaspṛśo viśudhyanti | iti | (MDh 5.64)

tathā śavasparśane snānam evoktam |

                    	śavaṃ tatspṛṣinaṃ caiva spṛṣṭvā snānena śudhyati | iti | (MDh 5.85)

āmnāyaś ca: "etad vai paramaṃ tapo yat pretam araṇyaṃ nayanti, yat pretam agnāv abhyādadhati" iti saṃskārapravṛttāv eva pretaśabdaṃ darśayati | <span style="text-decoration:underline;">nanu</span> etad viparītaṃ, pretasya sato 'raṇyanayanopadeśāt | <span style="text-decoration:underline;">maivam</span>, anyatrābhidhānād "yo vai kaścin mriyate sa śavaḥ" iti | ato mṛtamātravacanaḥ śavaśabdaḥ, saṃskāryavacanaś ca pretaśabdaḥ | ataś ca yasminn ahani pretaḥ syāt saṃskṛtaḥ syād ity ayam evāsyārthaḥ | tatrāsaṃskṛtasya śrāddhalopo mā bhūd ity ācāryasya mṛtāhargrahaṇam | iyaṃ cātra vyavasthā: yo na saṃskṛtaḥ, tasya mṛtāhani | anyasya saṃskārāhany eva | yasya tūbhayam api na jñātaṃ, tasya yadādhikṛtānāṃ tattvato maraṇāvagatiḥ, tad ahar eva sāmarthyāt kuryāt | anyathā hy aviśeṣeṇaiva vihitaikoddiṣṭalopaḥ syāt | kim etad antardaśāha eva srāddhaṃ kuryāt | neti brūmaḥ | pratimāsam eva nāntardaśāha ity avadhāraṇārthas tuśabdaḥ | kiyantaṃ kālam | yāvad vatsaram | paratas tu pratisaṃvatsaram eva | caśabdaḥ śastrahatādeḥ kṛṣṇacaturdaśyarthaḥ, tripakṣādyarthaś ca | sapiṇḍīkṛtasya pṛthakpiṇḍābāvaprasaktāv āha: "śrāddaṃ vai māsikārthavat" kuryāt | vaiśabdaḥ samākhyābādhanārthaḥ | arthaśabdo vidhānārthaḥ | yathā vihitaṃ māsikaṃ, tathety arthaḥ | tataś ca māsikavidhānavat sapiṇḍīkṛtasyāpy ekoddiṣṭam asty eveti ślokārthaḥ | <span style="text-decoration:underline;">nanu</span> ca māsikaṃ pārvaṇam evocyate,

                    	piṇḍānāṃ māsikaṃ śrāddam anvāhāryaṃ vidur budhāḥ | (MDh 3.122)

iti māsikavacanāt | <span style="text-decoration:underline;">naitad evam</span> | evaṃ sati sapiṇḍīkaraṇāt prāg api pārvaṇavat syāt | tatraitad virudhyeta,

                    	asapiṇḍakriyākarma dvijāteḥ saṃsthitasya tu | (MDh 3.247)

iti, saṃvatsare vā sapiṇḍīkaraṇavidhir anarthakaḥ syāt | samākhyayaiva siddhe ślokānarthakyam eva syāt | tasmāt smṛtyantaroktam ekoddiṣṭam eva māsikaśabdena pratyetavyam | tathā ca yamaḥ:

                    	sapiṇḍīkaraṇād ūrdhvam ṛte kṛṣṇacaturdaśīm |

                    	pratisaṃvatsarād anyad ekoddiṣṭaṃ na kārayet ||

tathā |

                    	varṣe varṣe tu kartavyā mātāpitros tu saṃnatiḥ |

                    	adaivaṃ bhojayec chrāddhaṃ piṇḍam ekaṃ ca nirvapet || iti |

yat punar manoḥ "asapiṇḍakriyākarma" ity upakramya,

                    	saha piṇḍakriyāyāṃ tu kṛtāyām asya dharmataḥ |

                    	anayaivāvṛtā kāryaṃ piṇḍanirvapaṇaṃ sutaiḥ || iti | (MDh 3.248)

anayaiveti saṃnihitapārvaṇāvṛdupadeśaḥ, tad anyatra pratisaṃvatsarād avaseyam | tathedam api,

                    	pradānaṃ yatra yatraiṣāṃ sapiṇḍīkaraṇāt param |

                    	tat syāt pārvaṇavat sarvam anyatrābhyudayāt pitṝn ||

iti, tad api pratisaṃvatsarād anyatraiva | atha vā, mānavam apy ekoddiṣṭavidhānāyaiva | anayaiveti saṃnihitataratvād edoddiṣṭāvṛd eva gṛhyate | na pārvaṇāvṛd, vyavahitatvāt, ekoddiṣṭe 'pi tv āvṛtsaṃbhavāt | kim arthaṃ tarhi vacanaṃ, sapiṇḍīkaraṇam iti samākyānāt sahapiṇḍadānāśaṅkā mā bhūd iti | itaratā pūrvaślokāt samākhyānāc ca tatsiddher ārambho vyartha eva syāt | tasmāt sahapiṇḍakriyāyāṃ tv ityapiśabdārthas tuśabdaḥ, saṃśayavyāvṛttyartho vā, na samākhyānamātrād vyāmohaḥ kārya iti sapiṇḍīkṛtasyāpy anayaivaikoddiṣṭāvṛtā kāryam ity arthaḥ | evaṃ ca sati sarvadaivaikoddiṣṭaprasaṅge pārvaṇaśrāddhavidhānasāmarthyād ācāryavacanāc ca mṛtāhanītyādeḥ pratisaṃvatsarādāv evaikoddiṣṭam, anyatra pārvaṇavad eveti vyavasthā | yat tu "pradānaṃ yatra yatraiṣām" iti, tat prācīnāvītādyarthaṃ na piṇḍatritvārtham, "anyatrābhyudayāt" ity apavādāt | kiṃ ca, eṣām iti bahuvacanād yatra yatra bahūnāṃ dānaṃ pitṝn uddiśya prāptaṃ tatra tatraivam iti gamyate, na tu yatra pradānaṃ tatra bahava iti | pitṛvacanaṃ ca pretavyāvṛttyartham eva | tathā ca bhṛguḥ |

                    	varṣe varṣe tu kartavyā mātāpitros tu saṃnatiḥ |

                    	adaivaṃ bhojayec chrāddaṃ piṇḍam ekaṃ ca nirvapet || iti |

tataḥ saṃvatsare saṃvatsare pretāyānnaṃ dadyād iti coditam eva | anye tu kutaścid āgamayyemaṃ ślokaṃ paṭhanti:

                    	yaḥ sapiṇḍīkṛtaṃ pretaṃ pṛthak piṇḍena yojayet |

                    	vidhighnas tena bhavati pitṛhā copajāyate || iti |

ayaṃ tv aspaṣṭamūlatvād akiṃcitkaraḥ | kiṃ ca, asyāpy uktaviṣayataiva, uktatvān nyāyasya | atha vā ayam apy ekoddiṣṭadyotanārtha eva | ayam asyārthaḥ: yaḥ sapiṇḍīkṛtam iti vyāmohāt pretadharmaikapiṇḍārhaṃ pretaṃ pratisaṃvatsarādau naiva pṛthak piṇḍe yojayet, sa tena vyāmohenaikoddiṣṭavidhighno bhavatītyādi | yad vā pṛthagbhāvaḥ piṇḍānāṃ yasmiṃs tat pṛthakpiṇḍaṃ pārvaṇam eva, tatraiva ca yojanaṃ saṃbhavati, naikoḍḍiṣṭe, dvitīyāpekṣatvād yogasya iti | kiṃ ca sahapiṇḍadānprasaktau yukta ārambhaḥ, anyathā tu nirnimitta eva syāt, prāptyabhāvad ity alaṃ prasaṅgena || 252 ||

 

_sarvaśrāddheṣu prātisviko bheda uktaḥ piṇḍadānāntaḥ | sādhāraṇaṃ tv idānīm āha |_

 

                    	**piṇḍāṃs tu go'javiprebhyo dadyād agnau jale 'pi vā |**

**              	prakṣipet satsu vipreṣu dvijocchiṣṭaṃ na mārjayet || 1.253 ||**

 

viprādibhyaḥ piṇḍaṃ dadyat, agnāv udake vā prakṣiped na svecchayā viniyuñjīta | brāhmaṇeṣu cānutthiteṣu pitrarthabrāhmaṇocchiṣṭaṃ na mārjayet | dvitīyaṃ dvijagrahaṇaṃ pitrarthabrāhmaṇārtham | ayaṃ cāntyaḥ kalpaḥ | śaktiviṣaye tu vāsiṣṭham |

                    	ucchiṣṭaṃ na pramṛjyāt tu yāvan nāstam ito raviḥ | iti | (VaDh 11.22)

<span style="text-decoration:underline;">nanu</span> etad vaikṛtaśrāddhābhidhānāt prāg eva vaktavyam | <span style="text-decoration:underline;">satyam</span> | pratipattīnāṃ tv apravṛttyartho 'yam ārambhaḥ | tataḥ saṃsravādhānāder apravṛttisiddhiḥ | vakṣyamāṇasya caivaṃ sādhāraṇyāt pāyasādidravyam api sarvārthaṃ syāt | anyathā pitṛtuṣṭyarthopadeśād ābhyudayikādāv abhāvaśaṅkāpi syāt | kāmasaṃyogāc caivaṃ tithyādyāśrayāḥ sarvārthāḥ bhavanti, anyathā prakṛtāv eva syuḥ, phalasyānatideśād ityādikramabhedaprayojanam avaseyam || 253 ||

 

_kāni punaḥ pitṛtuṣṭyarthāny annāni | imānīty ucyate |_

 

**              	haviṣyānnena vai māsaṃ pāyasena tu vatsaram |**

**              	mātsyahāriṇaaurabhraśākunacchāgapārṣataiḥ || 1.254 ||**

**              	aiṇarauravavārāhaśāśair māṃsair yathākramam |**

**              	māsavṛddhyā hi tuṣyanti dattair iha pitāmaḥāḥ || 1.255 ||**

 

haviṣyānnena vrīhyādinā māsikī tṛptiḥ, matsyādibhiḥ śaśāntair dvitrimāsādyekādaśamāsāntā | pāyasena tu gavyena saṃvatsaram | tathā ca manuḥ |

                    	saṃvatsaraṃ tu gavyena payasā pāyasena vā | iti | (MDh 3.271)

pitāmahagrahaṇaṃ ca mātāmahādyupalakṣaṇam api prakaraṇāviśeṣād draṣṭavyam | matsyahāriṇau prasiddhau | aurabhram āvikam | śākunaṃ śakunihatabhakṣyaprāṇiṣu bhavam | pārṣataṃ pṛṣanmāṃsam | eṇaḥ śiśuḥ kṛṣṇamṛga eva | jātyantaram ity anye | rurur bṛhacchṛṅgo mṛga eva | varāhaḥ sūkaraḥ | śaśaḥ prasiddhaḥ | tuṣṭivacanānusārāc ca yathārthavādaṃ dānavidhikalpanā, na tu pāyasadānāt saṃvatsaṃ tṛptā eva pitara iti śrāddhākaraṇam || 254–255 ||

 

_imāni tv atituṣṭyarthāni |_

 

                    	**khaḍgāmiṣaṃ mahāśalkaṃ madhu munyannam eva ca |**

**              	lohāmiṣaṃ kālaśākaṃ māṃsaṃ vārdhrāṇasasya ca || 1.256 ||**

**              	yad dadāti gayāsthaś ca sarvam ānantyam aśnute |**

**              	tathā varṣe trayodaśyāṃ maghāsu ca na saṃśayaḥ || 1.257 ||**

 

khaḍgāmiṣaṃ gandhakamāṃsam | mahāśalkaḥ śarabha iti kecit | tat tv amedhyaśruter ayuktam | ato matsyaviśeṣa eva kaścin mahāśalkaḥ pratyetavyaḥ | munyannaṃ śyāmākādi | loho lohitacchāgaḥ | āmiṣavacanaṃ paśvālambhāśaṅkānivṛttyartham | vārdhrāṇaso vṛddhacchāgaḥ | kaṅkaṇāhir ity anye | punar māṃsavacanaṃ stutyartham | tathā cāmnāyaḥ: "etad vai paramam annādyaṃ yan māṃsam" iti | gayāsthaś ceti caśabdo maghādikālasamuccayārthaḥ | uttaratra tu samastālābhe pratyekam api dadyād iti vikalpārthaḥ | sarvaśabdād anyad api yad vātra dadāti, tad evākṣayaṃ pitṝn prāpnotīty arthaḥ | asaṃśayavacanād arthavādād eva phalakalpanā na stutimātrāvasāyitvam iti mantavyam || 256–257 ||

 

_evaṃ tāvad deśakālāśrayaṃ naiyogikaṃ śrāddham uktvedānīṃ kāmasaṃyogenāha |_

 

**              	kanyāṃ kanyāvedinaś ca paśūn mukhyān sutān api |**

**              	dyūtaṃ kṛṣivaṇijyaṃ ca dviśaphaikaśaphaṃ tathā || 1.258 ||**

**              	brahmavarcasvinaḥ putrān svarṇarūpye sakupyake |**

**              	jñātiśraiṣṭhyaṃ sarvakāmān āpnoti śrāddhadaḥ sadā || 1.259 ||**

**              	pratipatprabhṛti hy etā varjayitvā caturdaśīm |**

**              	śastreṇa tu hatā ye vai teṣāṃ tatra pradīyate || 1.260 ||**

 

ślokatrayasyāpy ayam arthaḥ: sārvakālam eva pratipatprabhṛtyamāvāsyāntāsu tithiṣu caturdaśīvyatirekeṇa pratyekaṃ yathākrameṇa kanyālābhādīni caturdaṣa phalāny avaseyāni | pratipadi śrāddhakaraṇāt kanyāṃ duhitṛkāmāḥ kanyāvedinaś ca pariṇayanakāmās tāṃ prāpnuvantīti | evam uttaratrāpi yojyam | paśavaś chāgādayaḥ | mukhyāḥ sutā brāhmīputrādayaḥ | dyūtakṛṣivāṇijyeṣu lābhātirekaḥ | dviśphaṃ gavādi | ekaśapam aśvādi | brahmavarcasvinaḥ śrutādhyayanasaṃpannāḥ | svarṇarūpye prasiddhe | kupyaṃ tāmropaskarādi | sarvakāmāḥ prakṛtā eva | spaṣṭam anyat || 258–260 ||

 

_tathedam api kāmasaṃyogenaiva |_

 

**          	svargaṃ hy apatyam ojaś ca śauryaṃ kṣetraṃ balaṃ tathā |**

**          	putrān śraiṣṭhyaṃ sasaubhāgyam apatyaṃ mukhyatāṃ sutān || 1.261 ||**

**          	pravṛttacakratāṃ putrāñ jñatibhyaḥ prabhutāṃ tathā |**

**          	arogitvaṃ yaśo vītaśokatāṃ paramāṃ gatim || 1.262 ||**

**          	dhanaṃ vidyāṃ bhiṣaksiddhiṃ kupyaṃ gāvo hy ajāvikam |**

**          	aśvān āyuś ca vidhivad yaḥ śrāddhaṃ pariveṣayet || 1.263 ||**

**          	kṛttikādibharṇyantaṃ sa kāmān āpnuyād imān |**

**          	āstikaḥ śraddadhānaś ca vyapetamadamatsaraḥ || 1.264 ||**

 

idam api ślokacatuṣṭayaṃ pūrvavad vyākhyeyam | kṛttikādibharaṇyantāni saptaviṃśatir eva nakṣatrāṇi | tāvanty eva svargādīny api phalāni pratyekaṃ yathākramaṃ yojyāni | kṛttikāsu sarvakālaṃ śrāddhakaraṇāt svargaprāptiḥ | evaṃ rohiṇyādāv apatyādiprāptiyojanā | hiśabdādayaś ca pādapūraṇārthāḥ | evaṃ pūrvatrāpi vyākhyeyam | na cātra phalatayopanyāsād dyūtādikartavyatāpratiṣedhātikrameṇa tu pravṛttānām abhyupāya iti mantavyam | spaṣṭam anyat || 261–264 ||

 

_atha kim etac chrāddhaṃ kartur eva phalapradam uta pitṝṇām apy upakārakam iti | ubhayārtham iti brūmaḥ, tathaivāvagamāt | uktā hi pitṛtṛptiḥ kartuś ca kāmāvāptiḥ | satyam uktā | anupapannā (?) tu sā | kathaṃ hi svakarmānusārād anekavidhayonigatapitṛtuṣṭyupapattiḥ | śāstrapramāṇakatvād asyārthasyācodyam etat | kiṃ ca |_

 

**              	vasurudrāditisutāḥ pitaraḥ śrāddhadevatāḥ |**

**              	prīṇayanti manuṣyāṇāṃ pitṝñ chrāddhena tarpitāḥ || 1.265 ||**

 

agnyādayo nakṣatrāntā vasavaḥ | prāṇādyātmaikādaś rudrāḥ | dvādaśa māsā ādityāḥ | ete nityā evārthāḥ pitaraḥ | eta eva śrāddhadevatāḥ pratyetavyāḥ | tasmād avirodhaḥ | evaṃ sati manuṣyapitṝṇāṃ kim āyātam | ucyate | ete devā vasvādayaḥ prītāḥ prīṇayanti yatratatrasthān manuṣyāṇāṃ pitṝn śrāddhāttarasānupradānenety (?) arthaḥ | sarvaprāṇigatatvāc caiṣāṃ sarvāvasthitapitṛtarpaṇasāmarthyam aviruddham | agnyādīnāṃ ca sarveṣām antarvartinyo devatā iṣyanta evety avirodhaḥ | pūrvam apy anenaivābhiprāyeṇa pitṝṇāṃ saṃpradānatvam uktam | pitṛbhyo dadyād iti coditatvāt tadupapattyapekṣām upapādayanto 'rthavādā api hi pramāṇam evety avadhārya nātīva kutārkikoktakusṛtyālīkacodyābhiniveśaḥ kāryaḥ | <span style="text-decoration:underline;">nanu</span> cācoditā eva vasvādayo devatāḥ | iyam eva hi taccodanety ucyamāne pūrvacoditapitṛdevatātvahāniḥ | <span style="text-decoration:underline;">atrocyate</span> | vasvādīnāṃ ca devatātvābhidhānāt pitṝṇāṃ ca saṃpradānatvād avirodhaḥ | devā iti vaktavye devatā iti pādapūraṇārthaḥ | anarthaka eva vā talprayogaḥ | devo dānād iti ca vyutpādanād dātāro vasvādaya iti gamyate | tataś cāyam artho bhavati: yat kartrā pitṛbhyo dātum iṣṭaṃ tad vasvādayo yatratatrasthebhyaḥ sarvagatatvena samarthā dātum iti | ato 'navadyam | vasvādibhyo 'pi ca pradātṛvacanāt tṛptir asty evety avaseyam | yad vā pitṝṇāṃ rūpadvayam | saṃsārirūpatā vasvādirūpatā ca | tatra ye vasvādirūpatā prāptās te 'nyebhyaḥ saṃsaribhyo vibhutvāt tṛptiṃ kurvantīty arthaḥ | yatra cābhyudayādau devatātvenaiva pitṝṇāṃ saṃbandhaḥ, tatra vasvādirūpatayaiva devatātvam | codanānusārāt tu nāmagotreṇaiva | evaṃ ca jānato 'dhikāra ity avaseyam | atha vā anyārtha evāyaṃ ślokaḥ | vasvādayo 'pi śrāddhadevatā eva | tatreyaṃ viṣayakḷptiḥ | yaḥ pitṛnāmānabhijñaḥ sa vasvādibhyas tribhyo dadyāt | jīvapitṛko vābhyudaye, anyas tu pitṛbhyas tribhya eveti | tathā cāśvalāyanaḥ: "nāmāny avidvāṃs tatapitāmahaprapitāmaheti" (ĀśŚr 2.6.24) nāmānabhijñasyādhikāraṃ darśayati | smṛtidvayāc ca vikalpaḥ, vasvādipadair vādeśas tatādipadair veti | evaṃ ca saty arthavādaprāptasaṃpradānānusārād dadyād ity utpatticodanopapattiḥ | evaṃ ca vidvadbhiḥ putraiḥ śrāddhenāpyāyyamānāḥ pitaraḥ svayam apuṇyakṛto 'pi vasvādipadaṃ labhante ity avaseyam || 265 ||

 

_tac ca prāpya tataḥ |_

 

**              	āyuḥ prajñāṃ dhanaṃ vidyāṃ svargaṃ mokṣaṃ sukhāni ca |**

**              	prayacchanti tathā rājyaṃ prītā nṝṇāṃ pitāmahāḥ || 1.266 ||**

 

apaṣṭārthaḥ ślokaḥ || 266 ||

 

 

        	evam etac chrāddham ācāryamatenāmāvāsyādiṣu tithiṣu pitṛdveṣibhir api codanānusārāc chaktiviṣaye niyogataḥ kartavyam | aśaktau tu māvavaṃ pratyetavyam |

                    	anena vidhinā śrāddhaṃ trirabdasyeha virvapet |

                    	hemantagrīṣmavarṣāsu pāñcayajñikam anvaham || iti | (MDh 3.281)

pāñcayajñikavacanaṃ dṛṣṭāntārtham | yathaiva pratyakṣaśrutyanusārād aśaktāv api "ahar ahar dadyād odapātrādi" (ŚB 11.5.6.2) ity anvahaṃ pāñcayajñikakaraṇaṃ, tathānenāpi smārtavidhinoktaṃ: nirvicikitsam iha gṛhāśame vasatā trirvarṣasyātyantam aśaktenāpi kāryam iti | agnihotriṇaś cāyaṃ kalpaḥ | suṣṭhv apy aśaktau,

                    	na darśena vinā śrāddham āhitāgner dvijanmanaḥ | iti | (MDh 3.282)

"na śrāddhena vinā darśe" iti vibhaktivyatyayaḥ | anyathā hy asāmañjasyaṃ syāt | yasya tv aupāsanam api nāsti, tasya śrāddhānadhikara eva | yataḥ,

                    	na paitṛyajñiko homo laukike 'gnau vidhīyate | iti | (MDh 3.282)

tadabhāve ca śrāddhavaiguṇyam | sarvasyaiva tv atyantāśaktāv ayaṃ kalpaḥ |

                    	yad eva tarpayaty adbhiḥ pitṝn snātvā samāhitaḥ |

                    	tenaiva sarvam āpnoti pitṛyajñakriyāphalam || (MDh 3.283)

ity eva tāvan manuḥ | "śākenāpi nāparapakṣam atikrāmed māsi māsi cāśanam iti śrutiḥ" (PārG śrāddhasūtra 1) iti ca kātyāyanaḥ | tac cāparapakṣikārtham iti saṃpradāyaḥ | sarvathā śaktyanusārād aśāṭhyena śrāddhakaraṇam iti paramārthaḥ |

        	<span style="text-decoration:underline;">kasmāt</span> punar mānavo 'pi śrāddhakalpa ācāryeṇa nopanibaddhaḥ | samānārthatvāt, anenaiva ca prayojanāvāpteḥ | na ca sarvaṃ sarvasmartṛbhir vaktavyaṃ, smṛtibahutvasyānarthakyaprasaṅgāt | <span style="text-decoration:underline;">maivam</span> | ekakālīnaṃ yat puṃso naiyogikaṃ karyaṃ, tat sarvaiḥ smartavyam, anyathā sāpekṣatvaprasaṅgāt | <span style="text-decoration:underline;">nanu</span> ca yad yenopalabdhaṃ, sa tad eva smartuṃ kṣamaḥ | <span style="text-decoration:underline;">smartṛsvarūpānibhijña! maivam</span> | yena hy aśeṣato vedārtho nāvagataḥ, sa katham ivopadiśet | upadiśan vā kathaṃ vidvadbhir grāhyavacanaḥ syāt | ādṛtāś ca manvādayaḥ, tasmād akhilavedārthābhijñāḥ, tadupadeśāc cānyasyāvagater anuṣṭhānāvirodhaḥ | <span style="text-decoration:underline;">nanu</span> evaṃ sati sarvaṃ sarvasmartṛbhir upadeṣṭavyam | <span style="text-decoration:underline;">bāḍham</span> | <span style="text-decoration:underline;">kathaṃ</span> tarhy anupadeśaḥ | kāraṇāntarāt | yathaiva śraddhaṃ samānārthatvān mānavam ācāryeṇa noktaṃ, tathā manunāpi mātāmahaśrāddhaṃ, vaikalpikatvāt | kuto vaikalpikatvam iti ced, asmād eva manvanabhidhānāt | yat tu nityatvam uktaṃ, tad ācāryābhiprāyeṇa | evaṃrūpāś ca vikalpāḥ draṣṭavyāḥ | tenaiva caśabdādihiḥ smṛtyantaroktārthāntarbhāvaḥ | yatra tv antarbhāvāsaṃbhavaḥ, tatra prayogārthāyāṃ smṛtāv anucyamānaṃ vaikalpikatvena draṣṭavyam | guṇārthāyāṃ tv anyaparatvāt svarūpābhidhānam atantram ity uktam evaitad "vaktāro dharmaśāstrāṇām" ity atra | sarvathā smṛtiracanāviśeṣān nirvicikitsāṃ pramāṇatām ālocya sarvam evamādi yathāyogaṃ vivicya vyākhyeyam | ata eva smṛtibahutvānarthakyacodyam apy acodyam eveti sthitam |

                    	iti viracita eṣa śrāddhakalpaḥ purāṇaḥ

                                	sphuṭavikaṭaviviktanyāyasandarbhagarbhaḥ |

                    	imam iti ca vivasvān yājñavalkyāya sākṣāt

                                	pitṛsamayavidhijñaḥ proktavāñ chrāddhadevaḥ ||

 

 

**iti śrāddhaprakaraṇam**

** **

**atha vināyakādikalpaprakaraṇam**

 

_evaṃ tāvac chrāddham upadiṣṭam, nimittasaṃyogau ca | idaṃ tv atra vaktavyam | kasmāt punar etāny anantaram eva svargādīni phalāni karmaṇo notpadyante | viśiṣṭaśarīropabhogyatvāt svargasyeti cet, putrādīnāṃ tarhy anantarotpādaprasaṅgaḥ | kasya caitad aniṣṭam | <span style="text-decoration:underline;">nanu</span> adarśanād bhavataḥ | <span style="text-decoration:underline;">maivam</span> | nimittāntarāt tadadarśanaṃ, na tu karmaṇām anutpādakatvāt | kiṃ tannimittāntaram iti | ucyate |_

** **

**              	vināyakaḥ karmavighnasiddhyarthaṃ viniyojitaḥ |**

**              	gaṇānām ādhipatyāya rudreṇa brahmaṇā purā || 1.267 ||**

 

vināyakaśabdenātra vyāmoha ucyate | sa hi bhāvābhāvābhyāṃ karmavighnārthaṃ siddhyarthaṃ ca viruddhāsu kriyāsu puruṣanayanād vināyakaśabdavācyaḥ krodhādiṣv ārambhakatvenāpakarṣahetor gaṇasyādhipatye viniyukto rudreṇa | brahmaṇā śarīrasraṣṭrety arthaḥ | yad vā prākṛtāśubhakarmanicayo vināyakaśabdavācyaḥ | so 'pi svaphalotpādapravṛttau vividhaṃ manuṣyān nayan vināyaka eva | sa ca sāṃprataṃ karmaṇaḥ phalapradānapravṛttasya vighnārthaṃ rudrabrahmaśabdavācyāpūrvaśaktyā viniyojitaḥ prāṇigaṇānāṃ balavattvenādhipatyāyaiva pravṛttaḥ sarvathā svecchāpravṛttiṃ niruṇaddhīty arthaḥ | tathā ca vyāsaḥ |

                    	yat tat pūrvakṛtaṃ karma na smarantīha mānavāḥ |

                    	tad idaṃ pāṇḍavaśreṣṭha daivam ity abhidhīyate || iti |

devair iva sṛṣṭaṃ daivam | rudreṇa brahmaṇā cety atrāpi yojyam | krodho vā rudraḥ | brahma śāstrīyaṃ vidhānam | tatra krodhopahatena yad brahma nādṛtaṃ tena brahmaṇā prākkṛtāśubhenaiva rūpeṇāyam idānīṃ krodhākhyo vināyako viniyukta ityādi yojyam | astu vā devataiva vināyako 'rthavādānusārāt | adhikāratas tu nityatvāvyāghātaḥ || 267 ||

 

_kathaṃ punaḥ prāktanāśubhasaṃyogaḥ puruṣasyāvagamyata ity āha |_

 

**              	tenopasṛṣṭo yas tasya lakṣaṇāni nibodhata |**

**              	svapne 'vagāhate 'tyarthaṃ jalaṃ muṇḍāṃś ca paśyati || 1.268 ||**

**              	kāṣāyavāsasaś caiva kravyādāṃś cādhirohati |**

**              	antyajair gardabhair uṣṭraiḥ sahaikatrāvatiṣṭhate || 1.269 ||**

**              	vrajamānas tathātmānaṃ manyate 'nugataṃ paraiḥ |**

**              	vimanā viphalārambhaḥ saṃsīdaty animittataḥ || 1.270 ||**

 

jāgradavasthāyām apy etāni kaunakhyādivat purākṛtāśubhakarmanimittāni draṣṭavyāni || 268–270 ||

 

_idaṃ tv atrātispaṣṭaṃ prāktanāśubhasaṃyoganimittam |_

 

**              	tenopasṛṣṭo labhate na rājyaṃ rājanandanaḥ |**

**              	kumārī na ca bhartaram apatyam garbham eva ca || 1.271 ||**

 

garbhiṇy apatyam ṛtumaty api na garbham iti ca yojyam || 271 ||

 

                    	**ācāryatvaṃ śrotriyaḥ san na śiṣyo 'dhyayanaṃ tathā |**

**              	vaṇig lābhaṃ na cāpnoti kṛṣiṃ caiva kṛṣīvalaḥ || 1.272 ||**

 

śrotriyaḥ śrutasaṃpanno 'py ācāryatvaṃ na labhate | śiṣyaś ca śuciḥ śobhano 'pramattaḥ śiṣyaguṇayukto 'py adhyāpakam adhyayanaṃ vā na labhata iti vyākhyeyam | udāharaṇārthaṃ caitat | sarvathā yo yad yogya iti śāstrato lokato vāvagataḥ sa tad alabhamānaḥ prāktanāśubhakarmopasṛṣṭa ity avaseyam || 272 ||

 

_ayaṃ tv atra pratisamādhiḥ |_

 

                    	**snapanaṃ tasya kartavyaṃ puṇye 'hni vidhipūrvakam |**

**              	gaurasarṣapakalkena sādyenocchāditasya tu || 1.273 ||**

**              	sarvauṣadhaiḥ sarvagandhair viliptaśirasas tathā |**

**              	bhadrāsanopaviṣṭasya svasti vācya dvijāñ chubhān || 1.274 ||**

 

tathā snapanaṃ kartavyam iti saṃbandhaḥ | puṇyāhaś candrabalādiyogaḥ | ucchādanam udvartanam | tac ca sadyaḥpiṣṭena gaurasarṣapakalkena | tuśabdāt tenaiva śiraso vilepanam | tathāśabdāc ca sarvauṣadhigandhair udvartanam | apratiṣiddhauṣadhagandhāpekṣaḥ sarvaśabdaḥ | bhadrāsanaṃ śobhanam āsanam | svastivācanaṃ brāhmaṇebhyo hiraṇyādidānam || 273–274 ||

 

_kiṃ ca |_

 

**              	aśvasthānād gajasthānād valmīkāt saṃgamād dhradāt |**

**              	mṛttikāṃ rocanāṃ gandhān gulguluṃ cāpsu saṃkṣipet || 1.275 ||**

**              	yā āhṛtā ekavarṇaiś caturbhiḥ kalaśair hradāt |**

**              	carmaṇy ānaḍuhe rakte sthāpyaṃ bhadrāsanaṃ tathā || 1.276 ||**

 

yathāyogaṃ kalpanā || 275–276 ||

 

_amī tu snapanamantrāḥ |_

 

                    	**sahasrākṣaṃ śatadhāram ṛṣibhiḥ pāvanaṃ kṛtam |**

**              	tena tvām abhiṣiñcāmi pāvamānīḥ punantu te || 1.277 ||**

**              	bhagaṃ te varuṇo rājā bhagaṃ sūryo bṛhaspatiḥ |**

**              	bhagam indraś ca vāyuś ca bhagaṃ saptarṣayo daduḥ || 1.278 ||**

**              	yat te keśeṣu daurbhāgyaṃ sīmante yac ca mūrdhani |**

**              	lalāṭe karṇayor akṣṇor āpas tad ghnantu te sadā || 1.279 ||**

 

tribhir mantraiḥ pratimantraṃ kalaśatrayeṇa snāpanam | caturthena tv aviśeṣāt sarvamantrair eva | mantrārthās tu vyākhyātṛbhyo 'vaseyāḥ || 277–279 ||

 

_evaṃ tāvat kalaśacatuṣṭayenāpi |_

 

**              	snātasya sārṣapaṃ tailaṃ sruveṇaudumbareṇa tu |**

**              	juhuyān mūrdhani kuśān savyena parigṛhya ca || 1.280 ||**

 

caśabdo dakṣiṇajānvañcanādiprakārārthaḥ || 280 ||

 

_amī tu homamantrāḥ |_

 

                    	**mitaś ca saṃmitaś caiva tathā sālakaṭaṅkaṭaḥ |**

**              	kūśmāṇḍarājaputraś ca japet svāhāsamanvitān || 1.281 ||**

 

catvāro vināyakamantrāḥ | etāny eva caturṇāṃ nāmāni | tatra svāhākārāntair japabalikarmaṇī, svarūpeṇaiva vā balikarmeti | ayaṃ ca prayogaprakāraḥ: mitāya svāhā, saṃmitāya svāhā, sālakaṭaṅkaṭāya svāhā, kūśmāṇḍarājaputrāya svāheti | caśabdadvayena mitasaṃitayor bhedaṃ darśayann itarayos tadabhāvāt samāsakaraṇāc cābhedaṃ darśayati | ataś catvāra eva mantrā iti || 281 ||

 

_evaṃ tāvad gṛha eva karma | ataḥ paraṃ tu |_

 

                    	**nāmabhir balimantraiś ca namaskārasamanvitaiḥ|**

**              	dadyāc catuṣpathe śūrpe kuśān āstīrya sarvataḥ|| 1.282 ||**

 

nāmāni mitādīni | balimantrā balidānavihitāḥ namaskriyā ityevamādayaḥ | atra hi baliliṅgayogo 'sti namo 'stu balim ebhyo harāmīti | upasthāne cāmbikādarśanāt strīmantratvād eta eva yuktāḥ | catuṣpathe kuśāstaraṇaṃ, na śūrpe | spaṣṭam anyat || 282 ||

 

_kiṃ punas tac chūrpe deyam |_

 

**              	kṛtākṛtāṃs taṇḍulāṃś ca palalaudanam eva ca |**

**              	matsyān pakvāṃs tathaivāmān māṃsam etāvad eva tu || 1.283 ||**

 

kṛtāḥ phalīkṛtāḥ | akṛtā aphalīkṛtāḥ | caśabdād odanam api dvirūpam eva | māṃsam apy etāvad eva pakvam āmaṃ cety arthaḥ || 283 ||

 

_kiṃ ca |_

 

**              	puṣpaṃ citraṃ sugandhaṃ ca surāṃ ca trividhām api |**

**              	mūlakaṃ pūrikāpūpāṃs tathaivaoḍḍerakasrajam || 1.284 ||**

 

etat sarvaṃ nāmabhir balimantraiś ca dattvā || 284 ||

 

_anantaram |_

 

**              	dūrvāsasarṣapakalkena dattvārghyaṃ pūrṇam añjalim |**

 

pūrvamantrair eva |

 

**              	vināyakasya jananīm upatiṣṭhet tato 'mbikām || 1.285 ||**

 

ambikā cātra buddhir ucyate | sā hy aśubhanimittaṃ lobhādiṃ janayati | yad vā, devy evāmbikā rudrapatnī, adhikāranityatvenety ubhayathāpy adoṣaḥ || 285 ||

 

_ayaṃ tūpasthānamantraḥ |_

 

**              	rūpaṃ dehi yaśo dehi bhagaṃ bhavati dehi me |**

**              	putrān dehi śriyaṃ puṇyān sarvakāmāṃś ca dehi me || 1.286 ||**

 

_evam upasthāya tataḥ |_

 

**              	śuklāmbaradharaḥ śuklamālyagandhānulepanaḥ |**

**              	brāhmaṇān bhojayed dadyād vastrayugmaṃ guror api || 1.287 ||**

 

guruḥ snāpakaḥ | spaṣṭam anyat || 287 ||

 

**              	evaṃ vināyakaṃ pūjya grahāṃś caivaṃ vidhānataḥ |**

**              	karmaṇāṃ phalam āpnoti śriyaṃ cāpnoty anuttamām || 1.288 ||**

 

aśubhakṣapaṇārthatvād asya karmaṇaḥ kṣīṇāśubhasaya karmaphalāvāptir anavadyā | yas tu puṇyakṛd ivopalabhyate, so 'py etat kṛtvā śriyam anuttamāṃ prāpnoti | atas tenāpi kartavyam eva, "ā mṛtyoḥ śriyam ākāṅkṣet" (YDh 1.152) iti vacanāt | grahapūjāvidhānaṃ ca vakṣyamāṇaṃ draṣṭavyam || 288 ||

 

_yas tv evam api karmaphalaṃ na prāpnuyāt, tasyāyam aparo 'bhyupāyaḥ |_

 

**              	ādityasya sadā pūjāṃ tilakasvāminas tathā |**

**              	mahāgaṇapateś caiva kurvan siddhim avāpnuyāt || 1.289 ||**

 

aviśeṣeṇa ceyaṃ smṛtiḥ | sarvapuṃsāṃ siddhyarthaṃ pūjāvidhir avaseyaḥ, sadāśabdasāmarthyāt | spaṣṭam anyat || 289 ||

 

**iti vināyakādikalpaprakaraṇam**

** **

**atha grahaśāntiprakaraṇam**

 

_grahānāṃ karmāvighnasiddhyarthaṃ pūjyatvaṃ vidhānata uktam | tadvidhānam adhunā vivakṣuḥ svātantryeṇāpi prayogasiddhyarthaṃ kāmasaṃyogenādhikārāntaram āha |_

 

                    	**śrīkāmaḥ śāntikāmo vā grahayajñaṃ samārabhet |**

**              	vṛṣṭyāyuḥpuṣṭikāmo vā tathaivābhicaran punaḥ || 1.290 ||**

 

punaḥśabdād avighnārthaṃ kṛtvā punaḥ kāmārthaṃ karaṇam || 290 ||

 

_ke punar amī grahā nāma |_

 

**              	sūryaḥ somo mahīputraḥ somaputro bṛhaspatiḥ |**

**              	śukraḥ śanaiścaro rāhuḥ ketuś ceti grahāḥ smṛtāḥ || 1.291 ||**

 

_kim ete gaganasthāḥ pūjyante | nety ucyate |_

 

**              	tāmrikāt sphaṭikād raktacandanāt svarṇakād ubhau |**

**              	rajatād ayasaḥ sīsād grahāḥ kāryāḥ kramād ime || 1.292 ||**

 

ubhau budhabṛhaspatī sauvarṇakau kāryau | ketus tu saṃnidhānāt sīsakād eva | ima iti vacanāt puruṣavigraheṇeti gamyate | arthavādotthād vetihāsād vigrahāvagatiḥ || 292 ||

 

_śaktyapekṣayā tu tāmrādyabhāve |_

 

**              	svarṇair vā paṭe lekhyā gandhamaṇḍalakeṣu vā |**

 

_sarvakalpeṣv eva |_

 

**              	yathāvarṇaṃ pradeyāni vāsāṃsi kusumāni ca || 1.293 ||**

**              	gandhāś ca balayaś caiva dhūpo deyaḥ sagulguluḥ |**

 

yathāvarṇaṃ tāmrādipratikṛtivarṇa evaiṣā varṇa ity avaseyam ||

 

_sarveṣāṃ cādityādīnāṃ grahāṇāṃ |_

 

**              	kartavyās tantravantaś ca caravaḥ pratidaivatam || 1.294 ||**

 

tantravantaḥ ekatantrā ity arthaḥ | caśabdāt pratyekaṃ pūjāvidhir avaseyaḥ || 294 ||

 

_amī tu sarvārthā pradhānamantrāḥ |_

 

**              	ākṛṣṇena imaṃ devā agnir mūrdhā divaḥ kakut |**

**              	udbudhyasveti ca ṛco yathāsaṃkhyaṃ prakīrtitāḥ || 1.295 ||**

**              	bṛhaspate ati yad aryas tathaivānnāt parisrutaḥ|**

**              	śaṃ no devīs tathā kāṇḍāt ketuṃ kṛṇvann imā api || 1.296 ||**

 

_pākayajñasāmānyena ca yajñavṛkṣamātrāt samitprasaktāv apavādam āha |_

 

**              	arkaḥ palāśakhadirāv apāmārgo 'tha pippalaḥ|**

**              	udumbaraḥ śamī dūrvā kuśāś ca samidhaḥ kramāt || 1.297 ||**

 

_idānīṃ saṃkhyāviśeṣārtham āha |_

 

**              	ekaikasyātrāṣṭaśatam aṣṭāviṃśatir eva vā |**

**              	hotavyā madhusarpirbhyāṃ dadhnā caiva samanvitāḥ || 1.298 ||**

 

yad vā, ayam apūrvaḥ samiddhomo 'ṅgatvena vidhīyate | tataś ca prāśanānte pūrvamantrair eva kartavyaḥ | vaikalpikaś cāyaṃ carubhiḥ saha samddhomavidhir iti saṃpradāyaḥ || 298 ||

 

_pakṣadvaye 'pi tu |_

 

                    	**gulaudanaṃ pāyasaṃ ca haviṣyaṃ kṣīraṣāṣṭikam |**

**              	dadhyodanaṃ haviḥ pūpān māṃsaṃ citrānnam eva ca || 1.299 ||**

**              	dadyād grahakramād etad dvijebhyo bhojanaṃ budhaḥ |**

**              	śaktito vā yathālābhaṃ satkṛtya vidhipūrvakam || 1.300 ||**

 

spaṣṭārthau ślokau || 299–300 ||

 

_evaṃ brāhmaṇān bhojayitvā tebhya eva |_

 

**            	dhenuṃ śaṅkham anaḍvāhaṃ kāñcanaṃ vasanaṃ hayam |**

**            	kṛṣṇāṃ gām āyasām chāgaṃ pradadyād daikṣiṇāḥ kramāt || 1.301 ||**

 

śaktyapekṣaṃ caiṣāṃ parimāṇam || 301 ||

 

_evaṃ tāvat samastagrahapūjā vighnopaśamanāya kāmasaṃyogena coktā | jyotiḥśāstrānusāreṇa tv ekaikam api |_

 

**              	yaś ca yasya yadā duḥsthaḥ sa taṃ yatnena pūjayet |**

 

_kasmāt |_

 

**              	brahmaṇaiṣāṃ varo dattaḥ pūjitāḥ pūjayiṣyatha || 1.302 ||**

 

pūjā ca pratyekam apy uktavidhilakṣanaiva || 302 ||

 

_bhūyaś ca grahāṇāṃ pratyekaṃ saṃhatānāṃ ca pūjyatve hetum āha |_

 

**              	grahādhīnā narendrāṇām ucchrayāḥ patanāni ca |**

**              	bāvābhāvau ca jagatas tasmāt pūjyatamā grahāḥ || 1.303 ||**

 

spaṣṭārthaḥ ślokaḥ || 303 ||

 

**iti grahaśāntiprakaraṇam**

** **

**atha rājadharmaprakaraṇam**

 

_kaḥ punar ayaṃ narendro nāma, yasya grahādhīnau pātocchrāyau | nanu ca prasiddho rājani narendraśabdaḥ | kiṃ kṣatriye | bāḍham | tathā coktam |_

_                    	pradhānaṃ kṣatriye karma prajānāṃ paripālanam | iti | _(YDh 1.118)

_uktaṃ ca svayaṃbhuvā |_

_                    	brāhmaṃ prāptena saṃskāraṃ kṣatriyeṇa yathāvidhi |_

_                    	sarvasyāsya yathānyāyaṃ kartavyaṃ parirakṣaṇam || iti |_ (MDh 7.2)

_ayaṃ tu viśeṣaḥ | abhiṣekādiguṇayuktasyaiva rājyādhikāro na kṣatriyamātrasya, "samūrdhno rājānam asṛjata sa mūrdhany abhiṣikto rājā bhavet" ity āmnāyāt | na caivaṃ sati grahādhīnatvāt pātocchrāyayor daivatantra eva rājā syāt | kiṃ tarhi |_

 

**              	mahotsāhaḥ sthūlalakṣaḥ kṛtajño vṛddhasevitā |**

**              	vinītaḥ sattvasaṃpannaḥ kulīnaḥ satyavāk chuciḥ || 1.304 ||**

**              	adīrghasūtraḥ smṛtimān akṣudrapariṣat tathā |**

**              	dhārmiko dṛḍhabhaktiś ca prājñaḥ śūro rahasyavit || 1.305 ||**

                    	**svarandhragoptānvīkṣikyāṃ daṇḍanītyāṃ tathaiva ca |**

**              	vinītas tv atha vārtāyāṃ trayyaṃ caiva narādhipaḥ || 1.306 ||**

 

syād iti śeṣaḥ | mahotsāho vijigīṣuḥ | sthūlalakṣaḥ prabhūtadātā | kṛtajña upakārajñaḥ, na svārthaikaniṣṭhaḥ | vṛddhasevitā jñānavayovṛddhasevī | vinīto 'nuddhataḥ, viviktanayatayā vā yena kenacid aneyaḥ | sattvasaṃpannaḥ sarvathāviṣādī | kulīno mahākulaprasūtaḥ | <span style="text-decoration:underline;">nanu</span> etad aśakyaṃ, daivādhīnatvāt | <span style="text-decoration:underline;">satyam</span> | kulīnanṛpatyanukārī syād ity asyārthaḥ | satyavāk satyasaṃdhaḥ | śuciḥ sarvopadhāśuddhaḥ | adīrghasūtraḥ sarvathā kṣiprakārī | smṛtimān ālocanako 'vismaraṇaśīlaś ca | akṣudrapariṣatko haṃsaparivāraḥ | tathā ca śaṅkhaḥ: "na haṃso gṛdhraparivāraḥ kāmaṃ tu gṛdhro haṃsaparvāraḥ syāt" iti | tathāśabdāt prakṛtyantaragrahaṇam | dhārmiko yathāvihitadharmānuṣṭhātā | dṛḍhabhaktir bhaktigrāhyaḥ, yatra vā samāśritaḥ tatrāvicalitabhaktiḥ, devabrāhmaṇagurvādau ca | prājñaḥ sarvatra sārāsāravivekajñaḥ | śūraḥ prasahya sakalārātimaṇḍalavikṣobhitā tadabhubhūtaś cāviṣaṇṇaḥ | rahasyavid mitrāryudāsīnavijigīṣumadhyamākhilaguptiprayuktipracārajñaḥ, amātyādiprakṛtiparīkṣāprakārajñaś ca, nigūḍhāvyabhicāricāracakṣuḥ | adhyātmaṃ rahasyaṃ tajjñaḥ, prasaṃkhyānavān ity arthaḥ | svarandhragoptā akhilanijavyasanagopanaḥ paracchidrodbhāvakaś ca | ānvīkṣikyāṃ daṇḍanītyāṃ vividhavārtāyāṃ trayyāṃ ca vinītaḥ | ānvīkṣikī samastāsāṃdṛṣṭikanirūpaṇakṣamā hetuvidyā | nijānyapratāponnatihānihetur nijadaṇḍodyogātmikā yathārhaṃ daṇḍanītiḥ, daṇḍyeṣu vā yathārhaṃ daṇḍapātanena yojyā | anye tu tarkaviśeṣaṃ daṇḍanītim āhuḥ | trayī ṛgyajuḥsāmalakṣaṇā | evaṃ mahotsāhādiguṇayuktaḥ syād, na daivanikṣiptabharaḥ, puṇyābhimānāt | mahotsāhādiguṇavān anyo vārir api kaṣṭatvāc cintyaḥ, viparītaś cārabhya iti nayasaṃkṣepaḥ | tad yathā: arājabījī lubdhaḥ kṣudraparṣatko viraktaprakṛtir anyāyavṛttir ayukto vyasanī nirutsāho yatkiṃcanakāryagatir ananubandho nityāpakārī cetyādi | sarvathā ca tathā ca kuryād yathākilakṛtyavargo mahotsāhādiguṇasaṃpadvaiparītyād ārabhyaḥ syāt, svayaṃ ca yathākhilamahīmaṇḍalasvīkaraṇakṣamo vijigīṣur ananyārabhyo yātā paramaṇḍalocchittisamarthaḥ syād iti | anvayavyatirekamūlatvāc ca smṛter anuktam uktaṃ vākhilaṃ vivicya yathārhaṃ vyākhyeyam | yataś ca narādhipa evaṃguṇaḥ syāt tataś ca pratiṣṭhitarājyasyāpi guṇārjanam aviruddham || 304–306 ||

 

_evaṃguṇo 'pi kim amātyeneti naivam atimānī syāt, kiṃ tarhi | evaṃguṇa eva yaḥ |_

 

**              	sa mantriṇaḥ prakurvīta prājñān maulān sthirāñ chucīn |**

**              	taiḥ sārdhaṃ cintayet kāryaṃ vipreṇātha tataḥ svayam || 1.307 ||**

 

tathā ca manuḥ |

                    	api yat sukaraṃ karma tad apy ekena duṣkaram |

                    	viśeṣato 'sahāyena kim u rājyaṃ mahodayam || iti | (MDh 7.55)

mantrivacanaṃ ca sarvasacivopalakṣaṇārtham | tathā cāha |

                    	nirvartetāsya yāvadbhir itikartavyatā nṛbhiḥ |

                    	tāvato 'tandritān dakṣān prakurvīta vicakṣaṇān || iti | (MDh 7.61)

pradhānamantryarthaṃ caitad vacanam | kāryatas tv anyakaraṇāvirodhaḥ | dṛṣṭārthatvāc cānyamantryabhāva eva karaṇam | yas tu paitṛkādikam anyadīyaṃ vā rājyam avāpnuyāt, sa yadi tadrājyayogyaṃ pūrvāmātyānām ātmaviśiṣṭam adhikaṃ vānyaṃ manyeta tataḥ prakṛtyakopakrameṇa sarvān evaivaṃguṇān anyān mantriṇaḥ kuryāt | praśabdaś coktanyāyena prakarṣālocanārthaḥ | te ca prājñā vivekino maulāś ca | mūlaṃ rājyaṃ tadarhāḥ maulāḥ, rājyavistārakṣamā ity arthaḥ | mūlato vā jñātā mahākulīnāḥ | mūlakramāgatā vā te hy adhikārāt pracyāvitā api saty eva sāmarthye 'nurāgātirekāt kulāṅkuśopagrahād vā virodhānārambhakāḥ | sthirāḥ sarvāpatsahiṣṇavo 'nanyagāminaḥ sādhvārambhakāś ca | śucayo dharmārthakāmabhayopadhāśuddhāḥ | pradarśanārthaṃ caitat | sarvathā lokataḥ śāstrataś cālocya yathārhaṃ svādhikārānusāreṇa sacivasaṃniveśaḥ kāryaḥ | yathāha bṛhaspatiḥ:


    svadharmavid anuraktaḥ śucir anuddhata udyukto deśakālavin nītinigametihāsakuśalo 'vyasanī mṛdur arthaśāstrakṛtayogyo hastyaśvapuruṣācārāhorātrayāmanirgamaviniścitamatiś ca svaparabalabalābalajño balādhikṛtaḥ senāpatiḥ syāt | kulāḍhya udyukto mṛdur udāttaḥ samaracittaḥ śūro 'nurakto 'bhedyaḥ pattiviśeṣajña iṅgitākārakuśalaḥ pratihāraḥ syāt | vanakulakālajātisātmyaguṇavayaḥśīlāyurādānagamanakalpanāvān vyapagatabhayo vijayorjitamanā hastyadhyakṣaḥ syāt | kṣetrajātisātmyaguṇalakṣaṇavāhanāstrajño 'tyarthasamarthaḥ śucir anuddhato 'nurūpo 'śvādhyakṣaḥ syāt | saṃdhibhedasaṃdhānasthānajño 'nuraktaḥ śucir dakṣaḥ smṛtimān deśakālajño darśanīyo nītigatijñaḥ prājño vāgmī dūtaḥ syāt | ubhayata uttamavaṃśaprabhavaḥ śuddho manubṛhaspatyuśanaḥśāstravid daṇḍanītyādikuśalo 'śaṭho 'jihmaḥ saṃmānāsaṃmānāvikṛto vigatabhīḥ kāryākaryaviniścitamatir ahāryaḥ sarvopadhāśuddho gūḍhamantro mantrī syāt | avikāryo 'vikalendriyaḥ pratāpavān subhagaḥ sumukho 'kṛpaṇo 'pramādī dakṣo dākṣiṇyacāritrarakṣaṇārtham adhikaraṇasaṃdigdhavivekakṛd uparikaḥ syāt | iti |

evaṃ ca bhāṇḍāgārāntaḥpuramahānasaśayyāgṛhādyadhikṛtā yathārhaṃ vivicya vyākaraṇīyāḥ | evaṃ bṛhaspatyuśanaḥśāstramatena sarvasacivān yathārthaṃ rajā kṛtvā taiḥ sārdhaṃ yathārhaṃ sāmānyaṃ ca mantrayitvā vyastasamastābhiprāyaṃ ca vivicya paścāt paramarahasyagāminā mahāmantrisaṃpadyuktena viduṣā brāhmaṇena saha ṣāḍguṇyayuktaṃ mahodayaṃ citraphalaṃ nayabījaṃ mantrayet | tatas tadviśvāsāt svayaṃ ca tad eva nipuṇato 'pararātrotthitaḥ samyag vivicyādīrghasūtry eva kṣipram anutiṣṭhet | evam akhilonnatibījaṃ samāsato 'bhihitaṃ vivicya vistareṇa vyākhyeyam | ity alaṃ prasaṅgena || 307 ||

 

_pūrvoktanyāyenaiva |_

 

                    	**purohitaṃ ca kurvīta daivajñam uditoditam |**

**              	daṇḍanītyāṃ ca kuśalam atharvāṅgirase tathā || 1.308 ||**

 

tathāśabdād pūrvaguṇayogaś ca | daivajño jyotiḥśāstravit | prāktanakarmaphalasaṃbandhajño vā | idam asmāt karmaṇo 'dya phalam upabhujyate paścāt tu pratisamādhir ity uditoditaḥ | daṇḍanītyāṃ ca pravīṇaḥ | caśabdāt trayyām ānvīkṣikyāṃ vividhavārtāyāṃ ca | etac ca mantriṇām api samānam | ayaṃ tv asya viśeṣaḥ: atharvāṅgirase śāntikapauṣṭikābhicārādyarthaṃ pravīṇaḥ syāt | etenāpi saha yathārthaṃ mantraṇīyam | sarvāmātyāś cānenaiva dharmopadhāśuddhatvena parīkṣyāḥ | evam anyair api yathāsthānam upadhāviśeṣaiḥ sarvāmātyaparīkṣā kartavyeti nītisaṃkṣepaḥ || 309 ||

 

_ayaṃ ca rājño 'abhyadhiko vaiśeṣiko dharmaḥ |_

 

                    	**śrautasmārtakriyāhetor vṛṇuyad ṛtvijas tathā |**

**              	yajñāṃś caiva prakurvīta vidhivad bhūridakṣiṇān || 1.309 ||**

 

tathāśabdāt purohito 'pi śrautasmārtakriyāhetor eva | ṛtvigvaraṇaṃ caitat karmaprayogād bahir ādita eva draṣṭavyam | yajñāṃś ca vidhivat kuryāt, na tu yathā kathaṃcanety arthaḥ | bhūridakṣiṇā bahusuvarṇakādayaḥ | prasarpakadānāpekṣayā vā bhūridakṣiṇatvaṃ yojyam || 309 ||

 

_yajñavyatirekeṇāpi |_

 

                    	**bhogāṃś ca dadyād viprebhyo vasūni vividhāni ca |**

 

_kasmāt | yasmāt |_

 

                    	**akṣayo 'yaṃ nidhī rājñāṃ yad vipreṣūpapāditam || 1.310 ||**

 

bhogā annapānādayaḥ | caśabdo 'bhayasatkārādyarthaḥ | vasūni hiraṇyādīny anekavidhāni | caśabdaḥ saṃpradānagatavaicitryārthaḥ | tathā ca manuḥ: "samam abrāhmaṇe dānam" ityādi (MDh 7.85) | spaṣṭam anyat || 310 ||

 

_bhūyaś ca dānavidhiprarocanāyāha |_

 

                    	**askannam avyathaṃ caiva prāyaścittair adūṣitam |**

 

_yasmāt, tasmāt |_

 

                    	**agneḥ sakāśād viprāgnau hutaṃ śreṣṭam ihocyate || 1.311 ||**

 

_kiṃ pūrvārjitam āpadarthaṃ sthitaṃ bhāṇḍāgārād eva dātavyam | nety ucyate |_

 

                    	**dharmeṇa labdhum īheta labdhaṃ yatnena pālayet |**

**              	pālitaṃ vardhayen nityaṃ vṛddhaṃ pātreṣu nikṣipet || 1.312 ||**

 

spaṣṭārthaḥ ślokaḥ || 312 ||

 

_evaṃ tāvad dhiraṇyādiṣu pradānāntataiva | bhūminibandhadānayos tv ayaṃ viśeṣaḥ |_

 

                    	**dattvā bhūmiṃ nibandhaṃ vā kṛtvā lekhyaṃ tu kārayet |**

 

_kasmāt |_

 

                    	**āgāmikṣudranṛpatiparijñānāya pārthivaḥ || 1.313 ||**

 

nibandho 'kṣayanidhiḥ | spaṣṭam anyat || 313 ||

 

_kiṃ punar vakṣyamāṇalekhyalakṣaṇavat kāryam | nety ucyate | kiṃ tarhi |_

 

                    	**paṭe vā tāmrapaṭṭe vā svamudrāparicihnitam |**

**              	abhilekhyātmano vaṃśyān ātmānaṃ ca mahīmatiḥ || 1.314 ||**

**              	pratigrahaparīmāṇaṃ dānācchedopavarṇanam |**

**              	svahastakālasaṃpannaṃ śāsanaṃ kārayet sthiram || 1.315 ||**

 

paṭavacanaṃ bhūrjanivṛttyartham | pariśabdāt prajñādūtakasvahastamudrāskandhāvārasamāvāsanāmadeśādicihnitam | ādāv evābhilekhanīyāḥ pūrvapuruṣās trayaḥ | vaṃśyatvavacanāc ca striyo 'pi | anantaram ātmānam | tataḥ pratigrahaparīmāṇam | asmin deśe 'mukanāmeyān grāma ityādi | tato dānācchedam upavarṇya | etad dānaphalam, etad ācchedanaphalaṃ,

                    	ṣaṣṭiṃ varṣasahasrāṇi svarge niṣṭhati bhūmidaḥ |

                    	ācchettā cānumantā ca tany eva narake vaset ||

ityādi | lekhakanāmāṅkitaṃ svahastasaṃyuktam āgāmikṣudranṛpatyaśocanaṃ sthiraṃ bhūmeś chidranyāsenācandrāt sthitisaṃsthānaṃ kārayet | sarvathā yathāgāmino 'py asmād eva śāsanān na vikuryuḥ, tathā kāryam iti || 314–315 ||

 

_<span style="text-decoration:underline;">nanu</span> ca rāṣṭrasaṃkocaprasaṅgāt bhūmidānam ayuktam | <span style="text-decoration:underline;">rājavṛttāntānabhijña, maivam</span> | nityam eva hi trivargavṛddhicaturo rājā |_

 

                    	**ramyaṃ paśavyaṃ svājīvyaṃ jāṅgalaṃ deśam āśrayet |**

**              	tatra durgāṇi kurvīta janakośātmavṛddhaye || 1.316 ||**

 

durgāṇīti bahuvacanaṃ durgabhedaprakārārtham | yathāha manuḥ |

                    	dhanvadurgaṃ mahīdurgam abdurgaṃ vārkṣam eva ca |

                    	nṛdurgaṃ giridurgaṃ ca samāśritya vaset puram ||

                    	sarveṇa tu prayatnena giridurgaṃ samāśrayet |

                    	eteṣāṃ bāhuguṇyena giridurgaṃ praśasyate || (MDh 7.70–71)

ityādi || 316 ||

 

_evaṃ durgāṇi kṛtvā taṃ deśam adhyāsya tataḥ |_

 

                    	**tatra tatra ca niṣṇātān adhyakṣān kuśalāñ chucīn |**

**              	prakuryād āyakarmāntavyayakarmasu codyatān || 1.317 ||**

 

nātra tirohitam ivāsti || 317 ||

 

_evaṃ tāvat svarāṣṭra evārjananiyama uktaḥ | idānīṃ parasvānapaharaṇaprasaktāv apavādam āha |_

 

                    	**nātaḥ parato dharmo nṛpāṇāṃ yad raṇārjitam |**

**              	viprebhyo dīyate dravyaṃ prajābhyaś cābhayaṃ sadā || 1.318 ||**

 

raṇārjitād ity abhiprāyaḥ || 318 ||

 

_idānīṃ "na saṃśayaṃ prapadyeta" _(YDh 1.132) _"na hiṃsyāt sarvabhūtānī" iti pratiṣedhadvayāt saṃgrāmāprāptiprasaktāv āha |_

 

                    	**ya āhaveṣu vadhyante bhūmyartham aparāṅmukhāḥ |**

**              	akūṭair āyudhair yānti te svargaṃ yāgino yathā || 1.319 ||**

 

āhavaḥ saṃgrāmaḥ | bhūmyarthavacanaṃ daṇḍakośāder apy upalakṣaṇārtham | akūṭair āyudhair yudhyamānā iti yojyam | kūṭāni viṣadigdhakarṇikādīni | āyudhavacanaṃ sarvāyudhopalakṣaṇārtham | spaṣṭam anyat || 319 ||

 

_bhūyaś ca saṃgrāmavidhiprarocanāṃ yuddhākṛtiprakāraṃ cāha |_

 

                    	**padāni kratutulyāni bhagneṣu vinivartatām |**

**              	rājā sukṛtam ādatte hatānāṃ vipalāyatām || 1.320 ||**

 

yuddhārtham eva hi tatsaṃgrahād yuktam evaitat || 320 ||

 

_evaṃ ca sati sarvathā saṃgrāme hiṃsāyāṃ prāptāyām apavādārtham āha |_

 

                    	**tavāhaṃvādinaṃ klībaṃ nirhetiṃ parasaṃgatam |**

**              	na hanyād vinivṛttaṃ ca yuddhaprekṣakam eva ca || 1.321 ||**

 

caśabda āyudhādivyasanāpannādyarthaḥ | nirhetir ayudhyamānaḥ | parasaṃgato 'nyena yudhyamānaḥ | spaṣṭam anyat || 321 ||

 

_evām tāvat sāmāsiko rājanayaḥ | idānīm ānvahikaṃ rājñaḥ karma |_

 

                    	**kṛtarakṣaḥ samutthāya paśyed āyavyayau svayam |**

**              	vyavahārāṃs tato dṛṣṭvā snātvā bhuñjīta kāmataḥ || 1.322 ||**

** **

rakṣā divyā mānuṣī ca dvividhā | devabrāhmaṇapūjādilakṣaṇā maṅgalātmikā ca divyā, suparīkṣitodyatāyudhayuddhapuruṣaiḥ pariveṣṭhanaṃ mānuṣī | tathā ca bṛhaspatiḥ: "brahmaśaṅkhastutipuṇyāhaśabdair vibudhyotthāya saṃdhyām upāsya devapitṛbrāhmaṇān manasā vā namaskṛtya dharmārthakāmabhayopadhāśuddhāvañcakagṛhītāyudhāyātayāmaviśvāsotpannāsannaparivṛtaḥ" ityādi | gurutarātyayikakāryānurodhena svayam evāyavyayaṃ paśyed vyavahārāṃś ca vakṣyamāṇavidhinā | tataḥ snātvā devapitrādyarcanaṃ kṛtvāntaḥpuraṃ praviśya kāmataḥ suparīkṣitam annam aśnīyāt || 322 ||

 

_evaṃ svapararāṣṭravyavasthayā dravyārjanavidhir uktaḥ | tat punar dravyaṃ kim utpannam eva pātre samarpaṇīyaṃ tadarthatvād utpādanasya | evam iti prāpta āha |_

 

                    	**hiraṇyaṃ vyāpṛtānītaṃ bhāṇḍāgāre nyaset tataḥ |**

**              	paśyec cārāṃs tato dūtān preṣayen mantrisaṃgataḥ || 1.323 ||**

 

sarvādhikāravyāpṛtair āhṛtamātraṃ bhāṇḍāgāra eva nyaset, na dadyāt | tata eva hetor "vṛddhaṃ pātreṣu nikṣipet" iti (YDh 1.312) | nityaṃ ca bhuktvā vyapetaklamo viśvastacittaḥ paśyec cārān avasthitānekavidhacāraprahitān prahetavyāṃś ca | ayaṃ hi nītisaṃkṣepaḥ: nityaṃ hy anekavidhāḥ sarvāśramasarvapāṣaṇḍino liṅgino 'nekavidyāvyājakapaṭaiḥ pararāṣṭrasvarāṣṭravinyastās tatprahitāndhamūkajalabadhironmattādiprakārakapaṭapracchannāḥ prakhyāpitakutūhalapradhānatayā sarvasattvānujighṛkṣāparatvaprasiddhyā vā rājñā prayatnato gūḍhasaṅketanipuṇenānvaham apramattena draṣṭavyāḥ | yad vā, ekaṃ kaṃcid vāmanakubjādikam ātmano 'tiśayavāllabhyaprakhyātaṃ suparīkṣitam āptaṃ cāravyāpare niyojayet | sa cākhilāṃ rājño nityayuktacāraprahitāṃ muhur muhur vārtāṃ saṃpādayet | evaṃ cārān dṛṣṭvā tadarthaniścayānusāreṇa sarvārtheṣu yathārthaṃ dūtān preṣayet pradhānāmātyasaṃgataḥ | ṣāḍguṇyanayānusāriṇā tv etac citrasaṃcāram ābhyudayikabījam apramattenānvahaṃ vaptavyam || 323 ||

 

_yataś ca gūḍhamantratvam ābhyudayikabījam |_

 

                    	**tataḥ svairavihārī syān mantribhir vā samāgataḥ |**

**              	balānāṃ darśanaṃ kṛtvā senānyā saha cintayet || 1.324 ||**

 

svairavihāritā pradhānamantriṇy apy aprakaṭitamantratā | yad vā mantribhir utpannaviśvāsaiḥ sahaivaitac cārādidarśanaṃ kuryād iti | agūḍhamantratāpy anabhyudayāyaivety abhiprāyaḥ | nayāvirodhena caitayor vyavasthā | bhūyo bhūyaḥ sarvasacivāḥ suparīkṣitā api parīkṣyāḥ | parīkṣitaiś ca saha yathārhaṃ kāryapravṛttir iti | kiṃ ca, balānāṃ hastyaśvarathapādātāyudhasaṃnāhādisaretaravivekena nipuṇato mahābalādhikṛtasenāpatisamakṣaṃ darśanaṃ kṛtvā tataḥ ṣāḍguṇyaṃ nipuṇataḥ pūrvoktakrameṇaiva cintayet | daṇḍakośādyanusāreṇaiva saṃdhivigrahādiniyama ity abhiprāyaḥ || 324 ||

 

_na caikāntato 'rthaniṣṭhatayaivetarapuruṣārthahāpanam | kiṃ tarhi |_

 

                    	**saṃdhyām upāsya śṛṇuyāc cārāṇāṃ gūḍhabhāṣitam |**

**              	gītanṛttaiś ca bhuñjīta paṭhet svādhyāyam eva ca || 1.325 ||**

 

gītanṛttaiś ca bhuñjīta, kāmam apy anurundhyāt | paṭhec ca svādhyāyam | dharmān na hāpayed ity arthaḥ | yad vā, etatparam etacchlokārdharam: mahatyām apy āpady aviṣādinam ātmānaṃ darśayituṃ sthitakṛtyacintāpravaṇa eva svavyasanagopanāya paraprasvāpanāya vānākulatayaiva, gītanṛttaiś ca bhuñjīta paṭhet svādhyāyam eva ca | caśabdān mṛgayām apy anutiṣṭhet || 325 ||

 

_kiṃ ca |_

 

                    	**saṃviśet tūryaghoṣeṇa suptvā budhyet tathaiva ca |**

**              	śāstrāṇi cintayed buddhvā sarvakartavyatās tathā || 1.326 ||**

 

apasvapnāyato mantrasrutir mā bhūd iti yāvatsvāpaṃ yathāsthānaṃ tauryatriko nṛttagītavāditralakṣaṇaḥ prayojyaḥ | caśabdo vandyādighoṣaṇārthaḥ | kāmo 'pi caivam utpannaḥ saṃvṛto bhavati, arthaś ca | suptvā vibudhya vyapetaklamo nipuṇayā prajñayā trivargacāturyeṇa sarvārthaṃ viniścinuyāt || 326 ||

 

_evaṃ ca nipuṇataś citrodayāṃ nītiṃ niyamya |_

 

**              	preṣayet tataś cārān sveṣv anyeṣu ca sādaram |**

**              	ṛtvikpurohitācāryair āśīrbhir abhinanditaḥ || 1.327 ||**

 

paścimayāma eva cārān preṣayet, sveṣu sthitacāramaṇḍaleṣu | ye tu pararāṣṭrasacivā nīticāturyād bheditāḥ, teṣu ca sabahumānaṃ cārān preṣayet | caśabdād āṭavikasvamaṇḍalagateṣu ca | evaṃ ca viśālākṣaḥ |

                    	vanyān vanagatair nityaṃ maṇḍalasthāṃs tathāvidhaiḥ |

                    	cārair ālocya satkuryāj jigīṣur dīrghadūradṛk || 327 ||

 

_evaṃ cārān preṣyāgnīn hutvartvigādyāśīrbhir abhinanditaḥ sabhāṃ praviśya tataḥ |_

 

**              	dṛṣṭvā jyotirvido vaidyān dadyād gāṃ kanakaṃ mahīm |**

**              	naiveśikāni ca tathā śrotriyāṇāṃ gṛhāṇi ca || 1.328 ||**

 

jyotirvido vaidyāṃś ca dṛṣṭvātmīyaśarīrasaṃsthāṃ grahagocaraṃ cālocya nimittaviśeṣaṃ ca buddhvā tadanusāreṇaiva śrotriyebhyo yathārhaṃ gāṃ kanakam ityādi dadyāt | gatārtham anyat || 328 ||

 

_ayaṃ cānyo rājyaprāptisthitikaraḥ sāranayasaṃkṣepaḥ |_

 

                    	**brāhmaṇeṣu kṣamī snigdheṣv ajihmaḥ krodhano 'riṣu |**

**              	syād rājā bhṛtyavargeṣu prajābhyaś ca yathā pitā || 1.329 ||**

 

snigdho nirabhisaṃdhisnehaikanibandhanatayā mitram | ajihmo 'kuṭilaḥ | spaṣṭam anyat || 329 ||

 

_kasmāt punar etad evam | yasmāt |_

 

**              	puṇyāt ṣaḍbhāgam ādatte nyāyena paripālayan |**

 

_kasmāt |_

 

**              	sarvadānādhikaṃ yasmān nyāyena paripālanam || 1.330 ||**

 

_kena punaḥ prajāḥ pīḍyante, yenāyaṃ prayatnaḥ | ucyate |_

 

                    	**cāṭataskaradurvṛttamahāsāhasikādibhiḥ |**

**              	pīḍyamānāḥ prajā rakṣyāḥ kāyasthaiś ca viśeṣataḥ || 1.331 ||**

 

kāyasthā rāgādayaḥ | lekhakā ity anye || 331 ||

_ _

_yadi tv evamādibhyo rājā rakṣāṃ na kuryāt tataḥ|_

 

**              	arakṣyamāṇāḥ kurvanti yat kiṃcit kilbiṣaṃ prajāḥ|**

**              	tasmāt tu nṛpater arthaṃ**

 

syād iti śeṣaḥ |

 

_kasmāt |_

 

**                                         	yasmād gṛhṇāty asau karān || 1.332 ||**

 

_kathaṃ punaḥ pīḍāḥ prajābhyo vijānīyād rājā | <span style="text-decoration:underline;">nanu</span> uktaṃ _"_tatra tatra ca niṣṇātān adhyakṣān_"_ kuryād iti _(YDh 1.317)_ | eta eva yadā vikuryus tadā katham iti cet | <span style="text-decoration:underline;">ucyate</span> |_

 

                    	**ye rāṣṭrādhikṛtās teṣāṃ cārair jñātvā viceṣṭitam |**

**              	sādhūn saṃmānayen nityaṃ viparītāṃs tu ghātayet || 1.333 ||**

 

_yadā tu duṣṭajanāḥ sahādhyakṣair ekībhūya lubdhāḥ sādhujanaṃ khalīkuryuḥ, tatas tān api |_

 

**              	utkocajīvino dravyahīnān kṛtvā vivāsayet |**

 

_ye tu sādhavas tān |_

 

                    	**sadānamānasatkāraiḥ śrotriyān vāsayet sadā || 1.334 ||**

 

śrotriyavacanaṃ dṛṣṭāntārtham | yad vā dānādibhir api śrotriyān eva vāsayed, na karadān apy avinītān ity arthaḥ || 334 ||

 

_yataś caitad evam, ataḥ |_

 

**              	anyāyena nṛpo rāṣṭrāt svakośaṃ yo 'bhivardhayet |**

**              	so 'cirād vigataśrīko nāśam eti sabāndhavaḥ || 1.335 ||**

 

_kasmāt punar etad eva, yasmāt |_

 

**              	prajāpīḍanasaṃtāpasamudbhūto hutāśanaḥ |**

**              	rājñaḥ kulaṃ śriyaṃ prāṇān nādagdhvā vinivartate || 1.336 ||**

 

atyaparādhād ekaloṣṭavadhenāpy enaṃ hanyur ity abhiprāyaḥ | daṇḍakośādyucchittis tu tanmūlatvān niyataiva || 336 ||

 

_<span style="text-decoration:underline;">nanu</span> evaṃ pararāṣṭre 'pi pīḍanād ayam eva doṣaḥ | <span style="text-decoration:underline;">dharmetarānabhijña, maivam</span> |_

 

                    	**ya eva dharmo nṛpateḥ svarāṣṭraparipālane |**

**              	tam eva kṛtsnam āpnoti pararāṣṭraṃ vaśaṃ nayan || 1.337 ||**

 

iyaṃ tāvad dharmagatiḥ | doṣāntaraṃ tv atra nāsaṅkanīyam evety abhiprāyaḥ || 337 ||

 

_kiṃ tu |_

 

                    	**yasmin yasmin ya ācāro vyavahāraḥ kule shitiḥ |**

**              	tathaiva paripālyo 'sau yadā vaśam upāgataḥ || 1.338 ||**

 

dharmāvirodheneti śeṣaḥ | ātmīyatvād eva pālane prāpte guṇārthaṃ vacanam || 338 ||

 

_kathaṃ punaḥ pararāṣṭrasiddhiḥ | mantrata iti brūmaḥ | tadadhīnā hi kośadaṇḍādayaḥ | ataś ca |_

                    	**mantramūlaṃ yato rājyam ato mantraṃ surakṣitam |**

**              	kuryād yathāsya na viduḥ karmanām ā phalodayāt || 1.339 ||**

 

svapararāṣṭraprāptisthitivṛddhihetur mantra eva sunirṇītaḥ sugupto yasmāt, tasmān nirṇayaguptibhyāṃ surakṣitaḥ kāryaḥ, viparyaye sarvocchedaprasaṅgāt | na ca phalodaye 'pi mantraḥ prakāśyaḥ, punar api tathākaraṇāt | phaladarśanāt tu kāraṇam anumimānā na viśeṣanirdhāraṇaṃ kuryuḥ kutūhalenātra samutpannena | ataḥ kṛtyetaravargayoḥ sarvathā mantrapracchādanaṃ niyogataḥ kartavyam | mantraśaktyadhīne eva hy utsāhaprabhuśaktī, tadapāye 'pi hi mantraśaktyaiva siddhidarśanāt atas tadguptau yatnaḥ kārya iti || 339 ||

 

_kiṃ punas tan mantraṇīyam | uktaṃ ca dikpracāradūtasaṃpreṣaṇakāpaṭikodāsthitagṛhapatika-vaidehakatāpasavyañjanāvasthitacāraprapañcaparinirūpaṇaparaprayuktakāpaṭikādyuccheda-durgādikaraṇakanyāsaṃpradānakumāracintāntaḥpurapracārādyanekavidhaṃ ca | idaṃ cāparam |_

 

**              	arir mitram udāsīno 'nantaras tatparaḥ paraḥ |**

**              	kramaśo maṇḍalaṃ cintyaṃ sāmādibhir upakramaiḥ || 1.340 ||**

 

vijigīṣor avasthitasya bhūmyantaraḥ śatruḥ | tasmāt paro mitram | tatparas tūdāsīnaḥ | evam idaṃ maṇḍalam avasthitaṃ sāmopapradānabhedadaṇḍair yathārhaṃ cintyam || 340 ||

 

_kasmāt punar yathārhaṃ sāmādiyojanā | yasmāt |_

 

**              	upāyāḥ sāma dānaṃ ca bhedo daṇḍas tathaiva ca |**

 

_upāyatvād eva ca |_

 

                    	**samyak prayuktāḥ sidhyeyur daṇḍas tv agatikā gatiḥ || 1.341 ||**

 

sāma vācikaṃ kāyikaṃ ca | dānaṃ dīyamānasyākopena grahaṇaṃ, svakīyasya ca dānam | bhedaḥ saṃhatayor upajapyaviśleṣaṇam | daṇḍo haṭhāt prasādhanam | te 'mī vyastāḥ samastāś ca yathārhaṃ yojyāḥ | ādyopayatrayakṣaye daṇḍaḥ | tatrāris trividhaḥ sahajaḥ kṛtrimo bhūmyanantaraś ca | anantaro daṇḍasādhya eva | tathā mitraṃ sahajakṛtrimānantaraparatvena | anantaraparaḥ sāmopapradānagocaraḥ | sāmaivodāsīneṣu | aripakṣyāḥ sarvadā bhedyā eva | ityevamādiprakāro bahudhā prayogānusārād dravyaśuddhivad "deśaṃ kālaṃ tathātmānam" (BDh 1.8.53) ity avekṣya sāmādiprayuktiniyamaḥ || 341 ||

 

_yāś caitā rājyaprakṛtayaḥ svāmyādyāḥ, tāsu yathārham ālocya surakṣitamantro vijigīṣuḥ |_

 

                    	**saṃdhiṃ savigrahaṃ yānam āsanaṃ saṃśrayaṃ tathā |**

**              	dvaidhībhāvaṃ guṇān etān yathāvat parikalpayet || 1.342 ||**

 

hiraṇyādipaṇanibandhenobhayānugrahārthaḥ saṃdhiḥ | sa kadācid dvayor api tādātvikaphalaḥ | kadācid ekasya tadātve 'nyasyāyatyām | tathā ca manuḥ |

                    	samānayānakarmā vā viparītas tathaiva ca |

                    	tadātvāyatisaṃyuktaḥ saṃdhir jñeyo dvilakṣaṇaḥ || iti | (MDh 7.163)

evaṃ vigrahādidvaividhyam apy udāhāryam | saṃdhiviparīto vigrahaḥ | abhyuccayātireke ripūn prati gamanaṃ yānam | anārambhatvam āsanam | saṃdhivigrahadvayabījopādānaṃ dvaidhībhāvaḥ | kṣīṇasyānyāśrayaṇaṃ saṃśrayaḥ | tadātve parikṣīṇasya bhāviny abhyuccaye saṃdhikaraṇam, viparyaye vigrahaḥ | mitroparodhāc cobhayam | mitrānurodhād bhāvibalāpekṣayā ca prakṣīṇaḥ śanakaiḥ parān sāntvayan āsanena vṛddhim ātiṣṭhet | prakṣīṇa eva cāvaṣṭabdho dvidhā balaṃ vyuhya dvayabījam upādadyāt | sarvaparikṣaye tu svabalavyasanena vā kulīnaṃ balavantam alubdhaṃ dhārmikaṃ pūrvapuruṣāśritaṃ mitravargabhūyiṣṭhaṃ rājānaṃ kṣipram āśrayet | sarvathā ca sāmopapradānābhyāṃ tam evārādhayet | tathā cāha |

                    	nigrahaṃ prakṛtīnāṃ ca kuryād yo 'ribalasya ca |

                    	upseveta taṃ nityaṃ sarvayatnair guruṃ tathā || iti | (MDh 7.175)

yadā tu mantrotsāhaprabhuśaktiyuktaḥ, tadā yātavyaṃ pratividhāyāmitraṃ prati gacchet | tathā cāhuḥ: "sāmantayor vyasanasādhye na yātavyaṃ tam amitram eva yāyāt" iti || 342 ||

 

_mitrānurodhena svecchayā vā gacchan sāṃparāyikena vidhinā |_

 

                    	**yadāsamyagguṇopetaṃ pararāṣṭraṃ tadā vrajet |**

**              	paraś ca hīna ātmā ca hṛṣṭavāhanapūruṣaḥ || 1.343 ||**

 

gatārthaḥ ślokaḥ || 343 ||

 

_<span style="text-decoration:underline;">nanu</span> evaṃ sakala evārambho 'narthakaḥ, susamṛddhānām api viparyayadarśanāt | tathā ca suyodhanasya virāṭaṃ prati ghoṣayātrāyāṃ ca dṛṣṭam eva | uktaṃ ca: "grahādhīnā narendrāṇām ucchrayāḥ patanāni ca" iti _(YDh 1.303)_ | ato daivatantratvāt rājyasyāpabhraṣṭamūlām ivemāṃ smṛtiṃ manyāmahe | <span style="text-decoration:underline;">puruṣakārānabhijña, maivam</span> |_

 

                    	**daive puruṣakāre ca dvaye siddhiḥ pratiṣṭhitā |**

 

na daiva evety abhiprāyaḥ |

 

_kiṃ ca, daivasvarūpam apy anirūpitam āyuṣmatā | yataḥ|_

 

                    	**tatra daivam abhivyaktaṃ pauruṣaṃ paurvadehikam || 1.344 ||**

 

janmāntarīyapuruṣakāra eva daivam ity ucyate, nānyad ity arthaḥ || 344 ||

 

_<span style="text-decoration:underline;">nanu</span> evam api ṣāḍguṇyanirūpaṇaṃ vyartham eva | <span style="text-decoration:underline;">ucyate</span> | yadi hi sarvaṃ daivādhīnam eva syāt tadaivaṃ syāt | api tu yadā tu |_

 

                    	**kecid daivād dhaṭhāt kecit kecit puruṣakārataḥ |**

**              	siddhyanty arthā manuṣyāṇāṃ**

 

tadaitad acodyam iti śeṣaḥ |

 

_kiṃ ca |_

 

                                                                    	**teṣāṃ yonis tu pauruṣam || 1.345 ||**

 

teṣāṃ daivahaṭhapuruṣkārāṇāṃ pauruṣam eva yoniḥ kāraṇam ity arthaḥ | haṭho 'pi yo 'dhyavasāyātiśayaḥ vetālasādhanādikaḥ so 'pi ca puruṣakārātiśaya evety arthaḥ | ataḥ sūktaṃ "teṣāṃ yonis tu pauruṣam" iti || 345 ||

 

_<span style="text-decoration:underline;">nanu</span> evam apy aparihṛtam evāsmaccodyam | <span style="text-decoration:underline;">aho</span> khalv atiśayavān mātṛmato vivekaḥ | paśya |_

 

                    	**yathā hy ekena cakreṇa rathasya na gatir bhavet |**

**              	evaṃ puruṣakāreṇa vinā daivaṃ na siddhyati || 1.346 ||**

 

suṣṭhv api hi daivasaṃpannāḥ padārthasthitiṃ naivātivartante | na jātucid upanītam api bhojyaṃ vyāpāram antareṇa mukhaṃ praviśati | vyāpāro 'pi hi daivād eveti cet, na | daivasyāpi tatpūrvakatvād ity uktaṃ prāktana eva karmaṇi daivaśabda iti | tad api daivāntareṇeti cet, avyavasthaivaṃ sati syāt | bhavatu, anāditvān nirdoṣeti cet, na, nirnimittatvaprasaṅgāt | tadabhidhāne cāvasthitaṃ puruṣakārasyānapekṣatvam | dṛṣṭānuguṇyena cādṛṣṭakalpanā yuktā, na dṛṣṭbādhena | āmnāyasya caivam aprāmāṇyaprasaṅgaḥ | nimittāntarakalpane cādṛṣṭakalpanā duṣparihāryaiva syāt | ataḥ puruṣakāraprādhānyād yuktaḥ kṛtsna evāyam upadeśa iti sthitam || 346 ||

 

_<span style="text-decoration:underline;">yadi tu</span> mitreṇa saha tulyaphalāyāṃ yātrāyām avaṣṭabdho ripur aśakto bhūmyādi prayacchet, tadā kiṃ mitram atisaṃdhāya svakāryaṃ na kriyate uktaṃ hi manunāpi: "yathainaṃ nātisaṃdadhyur mitrodāsīnaśatravaḥ" ityādi_ (MDh 7.180)_, "vidadhyād dhitam ātmanaḥ" iti ca _(MDh 7.57)_ | <span style="text-decoration:underline;">dharmetaravivekākuśala, maivam</span> |_

 

                    	**hiraṇyabhūmilābhebhyo mitralabdhir varā yataḥ |**

**              	ato yateta tatprāptau satyaṃ rakṣet samāhitaḥ || 1.347 ||**

 

samāhito lokadvayahitābhijñaḥ || 347 ||

 

_kiṃ ca |_

** **

**              	svāmy amātyo jano durgaṃ kośo daṇḍas tathaiva ca |**

**              	mitrāṇy etāḥ prakṛtayo rājyaṃ saptāṅgam ucyate || 1.348 ||**

 

svāmī rājā | amātyaḥ sacivaḥ | jano janapadaḥ | kośo dravyanicayaḥ | daṇḍo balaṃ hastyaśvarathapādātātmakam | mitradurge ukte | etāḥ prakṛtayaḥ saptaiva | etadapekṣayā hi rājyaṃ saptāṅgam ucyate yasmāt, tasmād yathaivātmāmātyādiprakṛtayaś ca prayatnataḥ pālanīyāḥ, tathaiva mitrāṇy apīty arthaḥ || 348 ||

 

_evaṃ yad daivapuruṣakārābhyāṃ katham api prāptuṃ śakyaṃ rājyaṃ prāktanānekavidhapuṇyasamudāyād aihikavicitraguṇasaṃpadyogāc ca, dhīmān kṛtavidyaḥ satyasaṃdhaś ca |_

 

                    	**tad avāpya nṛpo daṇḍaṃ durvṛtteṣu nipātayet |**

 

_kasmāt | yasmāt |_

 

                    	**dharmo hi daṇḍarūpeṇa brahmaṇā nirmitaḥ purā || 1.349 ||**

 

tad rājyaṃ rājā sudurlabhaṃ labdhvā nirvyājaprasādhitasamagradaṇḍapātaiś caturvargaprāptilampaṭaḥ prayatnād durvinīyamānān ālocyāvinīteṣu yathārhaṃ daṇḍaṃ pātayet | na cātimṛduhṛdayatayā hṛdvilekhaḥ kāryaḥ | dharma evāyaṃ daṇḍābhidhāno brahmāṇḍāntarvartyakhilaprāṇisaṅghopakārārthaṃ brahmaṇā vedena nirmito vihitaḥ | purety anāditvena nirvicikitsānuṣṭhānaprarocanārtham | tathā ca gautamaḥ: "tataḥ śeṣeṇa viśiṣṭadeśajāti" (GDh 11.29) ity upakramya "viṣvañco viparītā naśyanti | tān ācāryopadeśo daṇḍaś ca pālayate | tasmād rājācāryāv anindyau" (GDh 11.30–32) ityādi | āmnāyaś ca: "saha vā idam abhavat | devāś ca manuṣyāś ca te yadopakārair na śekur manuṣyān ātmīkartum atha devās tirobabhūvuḥ, tān prajāpatir abravīt | kaḥ prajāḥ pālayitā bhuvi sarve 'ntarhitāḥ stha | asaṃrakṣyamāṇāḥ prajā adharmārditās tyakṣyantītaḥ pradānam upajīvanam asmākam iti | te devāḥ prajāpatim abruvan | puruṣamūrtiṃ rājānaṃ karavāma somād rūpam ādāyādityāt tejo vikramam athendrād viṣṇor vijayaṃ vaiśravaṇāt tyāgaṃ yamāt saṃyamanam" ityādy upakramya "so 'bravīd dharmam eva me sakhyāya kurudhvaṃ tato 'haṃ prajāḥ pālayāmīti | tatas tasmai dharmaṃ dvitīyam akurvan sa eṣa dharmo nidānena yad daṇḍaḥ tasmād evaṃvid rājā daṇḍaṃ pitary api pātayet | dharmeṇainaṃ saṃskaravāmy ādhipatyāyendratvāya brahmalokāyeti | īśvaro 'haṃ tathā kartroḥ" ityādi || 349 ||

 

_yataś caivaṃrūpo daṇḍaḥ |_

 

                    	**na sa netum ataḥ śakyo lubdhenākṛtabuddhinā |**

 

_kena tarhi śakyaḥ |_

 

                    	**satyasaṃdhena śucinā susahāyena dhīmatā || 1.350 ||**

 

_kasmāt punar ayaṃ prayatnaḥ | yasmāt |_

 

                    	**yathāśāstraṃ prayuktaḥ san sadevāsuramānavam |**

**              	jagad ānandayet kṛtsnam anyathā tu krakopayet || 1.351 ||**

 

yasmād daṇḍādhīnau jagataḥ kṛtsnasyānandaprakopau, tasmād yatno daṇḍapraṇītau kārya ity abhiprāyaḥ || 351 ||

 

_yataś caitad evam, ataḥ |_

 

                    	**adharmadaṇḍanaṃ lokasvargakīrttivināśanam |**

**              	samyak tu daṇḍanaṃ rājñaḥ svargakīrttijayāvaham || 1.352 ||**

 

lokaḥ pararāṣṭraprāptiḥ svarāṣṭrasthairyaṃ ca | spaṣṭam anyat || 352 ||

 

_yasmāc ca samyag daṇḍanāt svargādiprāptiḥ, tasmāt |_

 

                    	**api bhrāta suto 'rghyo vā śvaśuro mātulo 'pi vā |**

**              	nādaṇḍyo nāma rājño 'sti dharmād vicalitaḥ svakāt || 1.353 ||**

 

_evaṃ cālocya |_

 

                    	**yo daṇḍyān daṇḍayed rājā samyag vadhyāṃś ca ghātayet |**

**              	iṣṭaṃ syāt kratubhis tena sahasraśatadakṣiṇaiḥ || 1.354 ||**

 

kratvarthahiṃsāvac corādihiṃsāpi dharmyaivety abhiprāyaḥ | sahasraśatadakṣiṇo rājasūyaḥ | kratubahutvād bahuvacanam | yad vā śatadakṣiṇā agniṣṭomādayaḥ | sahasradakṣiṇā abhijidādayaḥ | spaṣṭam anyat || 354 ||

 

_daṇḍyādaṇḍyavadhyāvadhyavivekakḷptyartham_ |

 

                    	**iti saṃcintya nṛpatiḥ kratutulyaphalaṃ pṛthak |**

**              	vyavahārān svayaṃ paśyet sabhyaiḥ parivṛto 'nvaham || 1.355 ||**

 

pṛthak viviktān ity arthaḥ | yad vā kratutulyaphalaṃ pṛthag iti saṃbandhaḥ | ekaikadaṇḍane kratuphalaprāptir ity arthaḥ || 355 ||

 

_evaṃ daṇḍapātanavidhir uktaḥ | adhunārthadaṇḍasyoktaṃ madhyamādhamasāhasādyapekṣayā pramāṇaṃ vaktum āha |_

 

                    	**jalaṃ sūryamarīcisthaṃ trasareṇū rajaḥ smṛtam |**

**              	te 'ṣṭau likṣā tu tās tisro rājasarṣapa ucyate || 1.356 ||**

 

sūryamarīcyantargataṃ jalam iva yad rajo dṛśyate, tad bhedabuddhyā gṛhyamāṇaṃ trasareṇusaṃjñakaṃ bhavati | trasta iva paribhramatīti trasareṇuḥ | te 'ṣṭau reṇava ekībhūtā likṣā | tāś ca tisro rājasarṣapa ucyate | evam uttaratrāpi yojyam || 356 ||

 

                    	**gauras tu te trayaḥ ṣaṭ te yavo madhyas tu te trayaḥ |**

**              	kṛṣṇalaḥ pañca te māṣas te suvarṇas tu ṣoḍaśa || 1.357 ||**

**              	palaṃ suvarṇāś catvāraḥ pañca vāpi prakīrtitāḥ |**

 

ubhayathā prayogadarśanāt | kāryaviśeṣāpekṣayā ca vyavasthā || 357 ||

 

_evaṃ tāvat suvarṇasya palaparyantaṃ pramāṇam uktam | raupyasya tu |_

 

                    	**dvikṛṣṇalo raupyamāṣo dharaṇaṃ ṣoḍaśaiva te || 1.358 ||**

**              	śatamānaṃ tu daśabhir dharaṇaiḥ palam eva tat |**

 

kṛṣṇaladvayena raupyamāṣaḥ | ṣoḍaś māṣā dharaṇam | daśa dharaṇāni śatamānam | tac ca gaṇyamānaṃ catuḥsauvarṇikaṃ palam eva palasaṃmitaṃ bhavati || 358 ||

 

_evaṃ raupyaparimāṇam uktam | suvarṇasyaiva tu |_

 

           	**niṣkaṃ suvarṇāś catvāraḥ kārṣikas tāmrikaḥ paṇaḥ || 1.359 ||**

**       	sāśītiḥ paṇasāhasrī daṇḍa uttamasāhasaḥ |**

**       	tadardhaṃ madhyamaḥ proktas tadardham adhamaḥ smṛtaḥ || 1.360 ||**

 

yat tu catuḥsauvarṇikaṃ palam uktaṃ, tasyaiva dvitīyā niṣkasaṃjñā | tāmrakarṣas tu paṇasaṃjñaḥ | aśītikṛṣṇalaḥ ṣoḍaśamāṣaḥ karṣaḥ | tad darśayati: "sāśitiḥ paṇasāhasrī daṇḍa uttamasāhasaḥ" | saiṣā paṇaśabdavācyā kṛṣṇalāśītiḥ | tāmragrahaṇam upalakṣaṇaṃ suvarṇarūpyayor api | kārṣikapaṇo daṇḍaviśeṣāpekṣayā yojyaḥ | sahasraguṇita uttamasāhaso daṇḍaḥ | yad vā sahāśītyā vartata iti sāśītiḥ | aśītyadhikasāhasra ity arthaḥ | tadardhaṃ madhyamasāhasaḥ | smṛta iti, śāstrād iyaṃ vyavasthā na pramāṇāntarād ity arthaḥ | saṃjñākaraṇaṃ svaśāstrasaṃvyavahārārtham | uttamasāhasādidaṇḍavacaneṣv eta eva yathā syuḥ || 359–360 ||

 

_atha kiṃ sarvāparādheṣūttamasāhasādyapekṣayā daṇḍaḥ prayojyaḥ | nety ucyate |_

 

                    	**vāgdaṇḍas tv atha dhigdaṇḍo dhanadaṇḍo vadhas tathā |**

**              	yojyā vyastāḥ samastā vāpy aparādhabalād ime || 1.361 ||**

 

vāgdaṇḍaḥ svarūpābhidhānamatram | dhigdaṇḍaḥ kutsanam | dhanadaṇḍa uktaḥ | vadhadaṇḍaḥ śārīraḥ | tathāśabda uccāṭanādyarthaḥ | spaṣṭam anyat || 361||

 

_ayaṃ cātra vyavahāranītisaṃkṣepaḥ |_

 

                    	**jñātvāparādhaṃ deśaṃ ca kālaṃ balam athāpi ca |**

**              	vayaḥ karma ca vittaṃ ca jñātvā daṇḍaṃ prakalpayet || 1.362 ||**

 

aparādhapunarvacanaṃ dṛṣṭāntārtham | yathaivāparādhaṃ jñātvā tadapekṣayā daṇḍaprakalpanaṃ, tathaiva ca deśakālādyapekṣayāpīty abhiprāyaḥ | jñātveti punarvacanaṃ nirṇīte 'pi vyavahāre dharmānusāreṇa punarvyavahāroddharaṇārtham | spaṣṭam anyat || 362 ||

 

 

                    	iti saṃbhṛtamaṇḍalaḥ sudhāmā pururuciro ramaṇaḥ pratāpaśīlaḥ |

                    	ravir iva nṛpatiḥ samaḥ prajānāṃ jagad akhilaṃ vyavahārato bibharti ||

                    	granthātirekabhītyā yan na nibaddhaṃ mayātra sad vastu |

                    	vyākhyātṛbhir viviktaṃ tal labhyaṃ saṃpradāyebhyaḥ ||

 

**iti paramabhaṭṭārakayājñavalkyapraṇīte dharmaśāstre**

**viśvarūpakṛtavivaraṇabālakrīḍāyāṃ**

**prathamo 'dhyāyaḥ ||**

 

 

 

 

**vyavahārādhyāyaḥ**

** **

**atha sāmānyanyāyaprakaraṇam |**

 

_śriyaḥ samudayaṃ prāptum icchatā vijigīṣuṇā samṛddhyai rājñā prayatnād amitrarājyany ācchidya svarājyaṃ vivardhanīyam ity uktam | tatrāpi kaṣṭatamāḥ khalv arayaḥ kāpaṭikakuyantravyavahāriṇo dasyavaḥ | tebhyo pi rāṣṭraṃ rakṣaṇiyam ity etad apy uktam | athedānīṃ taduddharaṇaprakāravivekārthaṃ vyavahāranirūpaṇaṃ prastauti |_

 

                    	**vyavahārān nṛpaḥ paśyed vidvadbhir brāhmaṇaiḥ saha |**

**              	dharmaśāstrānusāreṇa krodhalobhavivarjitaḥ || 2.1 ||**

 

<span style="text-decoration:underline;">nanu</span> caitat prāg evoktam "iti saṃcintya nṛpatiḥ" (YDh 1.355) ity atra | <span style="text-decoration:underline;">satyam</span> | guṇārthas tv ayam ārambhaḥ, na kośasaṃcicīṣayārthapradhāno bhavet | dharmaśāstrānusāreṇaiva vyavahārān nṛpaḥ paśyed ity arthaḥ | kiṃ ca vidvadbhir brāhmaṇaiḥ saha | pravaktṛtve 'pi brāhmaṇāṇāṃ nṛpasahāyopayogitaiva | draṣṭā tu nigrahānugrahasāmarthyād rājaiva | ata evoktaṃ krodhalobhavivarjita iti | samarthenāpi dharmaśāstrānusāriṇā bhāvyam | na krodhādivaśenānyathā vyavahartavyam ity arthaḥ | ekatve 'pi vyavahārasya svakīyaviśeṣāpekṣayā bahuvacanam | yathāha manuḥ: "teṣām ādyam ṛṇādānam" ityādi (MDh 8.4) | nāradaś ca: "catuṣpādaś caturvyāpī" ityādi (NSm Mā 1.8) || 1 ||

 

_yataś ca dharmaśāstraprādhānyaṃ vyavahāradṛṣṭau, ataḥ |_

 

                    	**śrutādhyayanasaṃpannāḥ kulīnāḥ satyavādinaḥ |**

**              	rājñā sabhāsadaḥ kāryā ripau mitre ca ye samāḥ || 2.2 ||**

 

nigadoktaḥ ślokaḥ || 2 ||

 

_dṛṣṭamūlatvāc ca rājñaḥ svayaṃ vyavahāradarśanasmṛter adṛṣṭārthatve 'pi ca prayojanānusārāt kāryāṇāṃ gurulaghutve samīkṣya |_

 

                    	**apaśyatā kāryavaśād vyavahārān nṛpeṇa tu |**

**              	sabhyaiḥ saha niyoktavyo brāhmaṇaḥ sarvadharmavit || 2.3 ||**

 

so 'pi rājasthānīyatvāt krodhādirahita eva syāt || 3 ||

 

_ata eva ca |_

 

                    	**rāgād dveṣād bhayād vāpi smṛtyapetādikāriṇaḥ |**

**              	sabhyāḥ pṛthak pṛthag daṇḍyā vivādād dviguṇaṃ dhanam || 2.4 ||**

 

smṛtyuktārthānyathākāriṇo rāgādibhis taddviguṇaṃ dhanam ekaikaśo daṇḍyāḥ | ādigrahaṇāt smṛtyarthaṃ cānyathāninīṣava ity abhiprāyaḥ | sarvasabhyadaṇḍād dviguṇaṃ ca rājā tatsthānīyo vā daṇḍyaḥ, tadadhīnatvān nirṇayasya | ata eva ca pṛthak pṛthag iti vīpsā | sabhyāḥ pṛthak pṛthag vivādadviguṇaṃ, taddviguṇaṃ ca rājā | tathā ca vakṣyati || 4 ||

 

_<span style="text-decoration:underline;">atha kiṃ</span> rājñā svapuruṣair vānviṣya kāryiṇo vyavahārayitavyāḥ | <span style="text-decoration:underline;">na</span>, pratiṣedhāt | yathā ha manuḥ: "notpādayet svayaṃ kāryaṃ rājā nāpy asya pūruṣaḥ" iti _(MDh 8.43)_ | kathaṃ tarhi vyavahārapravṛttiḥ | ucyate |_

 

                    	**smṛtyācāravyapetena mārgeṇādharṣitaḥ paraiḥ |**

**              	āvedayati ced rājñe vyavahārapadaṃ hi tat || 2.5 ||**

 

tad eva hi vyavahārapadam, yat smṛtyācāravyapetena bāhyena mārgeṇāsaṃbaddhaiḥ khalīkṛta ity evaṃ kaścit kathayet | na tu svayaṃ kāryārambhaka ity abhiprāyaḥ | tathā ca nāradaḥ |

                    	svaniścitabalādhānas tv arthī svārthapracoditaḥ |

                    	lekhayet pūrvavādaṃ tu kṛtakāryaviniścayaḥ || iti | (NSm Mā 2.1)

smṛtyukta ācāraḥ smṛtyācāraḥ | kuladharmādyabhiprāyaṃ vaitat | parair iti guruśiṣyavādanivṛttyartham | tathā ca nāradaḥ |

                    	guruśiṣyapitāputradampatyoḥ svāmibhṛtyayoḥ |

                    	eteṣāṃ samavetānāṃ vyavahāro na vidyate ||

                    	ekasya bahubhiḥ sārdhaṃ strīṇāṃ preṣyakarais tathā ||

ityādi | kātyāyanaś ca |

                    	yaś ca rāṣṭraviruddhaś ca yaś ca rājñā vivarjitaḥ |

                    	anekapadasaṃkīrṇaḥ pūrvapakṣo na siddhyati ||

tyādi | vyavahāraḥ padanīyo nirūpaṇiyatayety arthaḥ || 5 ||

 

_evaṃ cārthibhir āvedite nirvyājaṃ pratyarthinaṃ tad evāhūya rājñārthipratyarthisabhyānumatena lekhakena |_

 

                    	**pratyarthino 'grato lekhyaṃ yathādevitam arthinā |**

**              	samāmāsatadardhāhonāmajātyādicihnitam || 2.6 ||**

 

yathāveditam ity anubandhaprayojanādiviśiṣṭāparādhajñāpanārtham | samā saṃvatsaraḥ | māsaḥ spaṣṭaḥ | tadardham ardhamāsaḥ | ādigrahaṇaṃ smṛtyantarānusāreṇa bhāṣāprapañcanirūpaṇārtham | yathāha kātyāyanaḥ |

                    	nivedya kālaṃ varṣaṃ ca māsaṃ pakṣaṃ tithiṃ tathā |

                    	lekhāpradeśaṃ viṣayaṃ sthānajātyākṛtīś ca yāḥ ||

                    	sādhyārthamānaṃ dravyaṃ ca saṃkhyā nāma tathātmanaḥ |

                    	rājñāṃ ca kramaśo nāma nivāsaṃ sādhyanāma ca ||

                    	kramāt pitṝṇāṃ nāmāni pīḍāṃ cāhartṛdāyakau |

                    	kṣamāliṅgādyādikālaṃ pakṣaṃ saṃkīrtya kalpayet || iti |

etāni ca nyāyānusāreṇālocya vyastāni samastāni vā lekhanīyāni | pūrvaṃ ca bhūmāv ālikhya pratijñāṃ śodhayitvā paścāt patrāropaṇaṃ kāryam | yathāha |

                    	adhikān śodhayed arthān nyūnāṃś ca pratipūrayet |

                    	bhūmau niveśayet tāvad yāvat pakṣaḥ pratiṣṭhitaḥ ||

                    	pratijñādoṣanirmuktaṃ sādhyaṃ satkāraṇānvitam |

                    	niścitaṃ lokasiddhaṃ ca pakṣaṃ pakṣavido viduḥ ||

ityādi | pratijñādoṣās tu | yathāha |

                    	apradiddhaṃ sadoṣaṃ ca nirarthaṃ niṣprayojanam |

                    	asādhyaṃ vā viruddhaṃ vā pakṣaṃ rājā vivarjayet ||

                    	nyāyaṃ me necchate kartum anyāyaṃ vā karoti ca |

                    	na lekhayati yas tv evaṃ tasya pakṣo na siddhyati ||

ityādi | nāradaś ca |

                    	bhāṣāyām uttaraṃ yāvat pratyarthī na niveśayet |

                    	arthī viśodhayet tāvad yāvad vastu vivakṣitam || iti | (NSm Mā 2.7)

nātra chalajātyādīnām avasara ity abhiprāyaḥ evaṃ pūrvavad yuktaṃ patrārūḍhaṃ śrāvayet || 6 ||

 

                    	**śrutārthasyottaraṃ lekhyaṃ pūrvāvedakasaṃnidhau |**

 

śrutaś cāsāv arthaś ca śrutārthaḥ | tasya yady anurūpam uttaraṃ bhavati, tato lekhyam | anyathā parājaya evety abhiprāyaḥ | saṃnidhāv iti sadyonirṇayārtham | etac cātyayikakāryaviṣayaṃ draṣṭavyam |

 

_yataś caivam |_

 

                    	**tato 'rthī lekhayet sadyaḥ prijñātarthasādhanm || 2.7 ||**

 

na kālaṃ hared ity arthaḥ || 7 ||

 

_kasmāt punaḥ pratijñātārthasādhanābhidhānayatnaḥ, yasmāt |_

 

                    	**tatsiddhau siddhim āpnoti viparītam ato 'nyathā |**

 

uktaṃ ca |

                    	sāras tu vyavahārāṇāṃ pratijñā samudāhṛtā |

                    	taddhānau hīyate vādī taraṃs tām uttaro bhavet || iti | (NSm Mā 1.6)

ata eva ca yat tārkikaiḥ pratijñāvacanasyānaṅgatvam uktaṃ tad api pratyuktam |

 

_yasmāt_,

 

                    	**catuṣpād vyavahāro 'yaṃ vivādeṣūpadarśitaḥ || 2.8 ||**

 

nyāyāgamābhyām iti śeṣaḥ | pratijñā uttaraṃ sādhanaṃ nirṇayaś cety evaṃ catuṣpāt | anyathā tu na syāt | tasmāt pratijākrameṇaiva vivādakriyety abhiprāyaḥ || 8 ||

 

_<span style="text-decoration:underline;">nanu</span> ca yadā tu mamānenāparāddham ity evam uktaḥ svam abhiyogam anistīryaiva tam eva pratyabhiyuṅkte, tadāyaṃ kramo nopapadyate | <span style="text-decoration:underline;">satyam</span> | tenaiva ca |_

 

                    	**abhiyogam anistīrya nainaṃ pratyabhiyojayet |**

**              	na cābhiyuktam anyena noktaṃ viprakṛtiṃ nayet || 2.9 ||**

 

svābhiyogam anistīryābhiyoktāraṃ nābhiyuñjīta, anavasthāprasaṅgena vyavahārāsamāpteḥ | ata eva cānyābhiyukto 'py anabhiyojyaḥ | na ca svayam uktārthāpalāpaḥ kartavya iti || 9 ||

 

_asyāpavādaḥ |_

 

                    	**kuryāt pratyabhiyogaṃ tu kalahe sāhaeṣu ca |**

**              	ubhayoḥ pratibhūr grāhyaḥ samarthaḥ kāryanirṇaye || 2.10 ||**

 

anistīrya svābhiyogaṃ sāhasādau prayabhiyuñjīta | ayam eva tatra nirṇayaprakāra ity arthaḥ | sarvavivādeṣu ca yadā na sadya eva nirṇayaḥ syāt, tata ubhayor api kāryiṇoḥ pratibhūḥ kāryanirṇayakṣamo grāhyaḥ || 10 ||

 

_yadā tu nyāyenānyataraḥ kāryo parājitaḥ, tadā |_

 

                    	**nihnave bhāvito dadyād dhanaṃ rājñe ca tatsamam |**

**              	mithyābhiyogī dviguṇam abhiyogād dhanaṃ vahet || 2.11 ||**

 

nihnavo 'palāpaḥ tatra spaṣṭīkṛte yāvad dhaninā prārthitaṃ, tāvad deyam | rājñe ca tattulyam anyat | yadā tu mithyaivābhiyuṅkte, tadābhiyoktrā prārthitād dviguṇaṃ rājña eva dhanaṃ deyam ity arthaḥ || 11 ||

 

_<span style="text-decoration:underline;">kiṃ punaḥ</span> sarvatraiva sadyovyavahāranirṇītiḥ | <span style="text-decoration:underline;">satyam</span> | evaṃ yuktam | tathāpi tu |_

 

                    	**sāhasasteyapāruṣyago'bhiśāpātyaye striyaḥ |**

**              	vivādayet sadya eva kālo 'nyatrecchayā bhavet || 2.12 ||**

 

nirvahaṇam anirūpyaiva svabalāvaṣṭambhena sahasā prasahya yat kriyate, tat sāhasam | steyaṃ pāruṣyaṃ ca vakṣyati | govadhādyabhiśāpo go'bhiśāpaḥ | gograhaṇam udāharaṇārtham | sarvapaśūnāṃ śṛṅgiṇāṃ vābhiśāpaḥ | atyayaḥ kālapratīkṣaṇāsamarthaṃ kāryam | striyaś ca yatrābhiyujyante, tatra kālapratīkṣaṇe virodhāt sadya eva vivādayet | vivādaṃ samāpayed ity arthaḥ | anyatra tv ṛṇādānādau kālapratīkṣaṇam api kāryam | dhruvādhikaranecchayā vā bhavati | yathāha nāradaḥ |

                    	gahanatvād vivādānāṃ kṣaṇikatvāt smṛter api |

                    	ṛṇādiṣu haret kālaṃ kāmaṃ tattvabubhutsayā || iti (NSm Mā 1.38) || 12 ||

 

_<span style="text-decoration:underline;">nanu</span> anekaprakārāḥ puṃśāṃ pravṛttayaḥ | tatra yadi kaścid vyavahārānuguṇavākpravṛttyakuśalatayā satye 'py arthe mithyāvādīva lakṣyate | anyas tu kaścit kapaṭavyavahāracaturo mithyābhūte 'py arthe satyavādīva lakṣyate | tataś ca vyavahāranirūpaṇaprayāsavaiyarthyam eva | <span style="text-decoration:underline;">satyam</span> eva, yadi vivekāvadhṛtiprakāro na syāt | syāt tu khalūpāyaḥ |_

 

                    	**deśād deśāntaraṃ yāti sṛkvaṇī parileḍhi ca |**

**              	lalāṭaṃ svidyate cāsya mukhaṃ vaivarṇyam eti ca || 2.13 ||**

**              	pariśuṣyatskhaladvākyo viruddhaṃ bahu bhāṣate |**

**              	vākcakṣuḥ pūjayati no tathauṣṭhau nirbhujaty api || 2.14 ||**

**              	svabhāvād vikṛtiṃ gacchen manovākkāyakarmabhiḥ |**

**              	abhiyoge ca sākṣye ca sa duṣṭaḥ parikīrtitaḥ || 2.15 ||**

 

yady api vyavahāramārganipuṇatayā kutaścid vā sahāyādyavaṣṭambhāt sādhutābhāsaṃ pratyayam utpādayati, tathāpi yasyaivamādīni liṅgāni sa duṣṭaḥ parikīrtitaḥ | parikīrtitavacanaṃ dauṣṭyaniścayakhyāpanārtham | sphuṭāvagatacāturyaś caivamādibhir liṅgair adhyavaseyaḥ | anyasya tv apratibhayāpi dhūrtajanasaṃtrāsitasya vā bhavaty eva | ataś caiva vivicyaitāni liṅgāni vyavasthāpanīyānīty anavadyam | sṛkvaṇī oṣṭhasaṃdhī | "vākcakṣuḥ pūjayati no" iti chedaḥ | vācaś cakṣuṣo vā pūjāṃ na karotīty arthaḥ | vākpūjā svoktiniścayāvaṣṭambhaḥ | cakṣuṣaś ca darśanāvaṣṭambhaḥ | oṣṭhanirbhujanam anekadhauṣṭhavikāraḥ | jihvayā vā parilehanam | spaṣṭam anyat || 13–15 ||

 

_<span style="text-decoration:underline;">yadā</span> punar dvayor vyavahāravipratipattau svabalāvaṣṭambhenaivāntareṇāpi rājāvedanaṃ sādhayituṃ sāmarthyaṃ syāt, tadāpi kim avaśyaṃ rājña eva nivedanīyam | <span style="text-decoration:underline;">satyam</span> | evaṃ yuktam | yataḥ |_

 

                    	**saṃdigdhārthaṃ svatantro yaḥ sādhayed yaś ca niṣpatet |**

**              	na cāhūto vadet kiṃcid dhīno daṇḍyaś ca sa smṛtaḥ || 2.16 ||**

 

yathaiva yo rājñāhūto niṣpatet praṇaśyet, yo vā rājāntikaṃ gataḥ saṃbhāvitapratibhānavān api na kiṃcid vadet, sa yathā parājito daṇḍārhaś ca syād, evaṃ yo 'pi pratyarthisaṃdigdhaṃ nyāyena niścayam akṛtvaiva haṭhāt svatantraḥ sādhayet, so 'pi parājito daṇḍyaś cety abhiprāyaḥ || 16 ||

 

_evaṃ tāvad yatra sākṣiṇaḥ syuḥ, tatra tadadhīnaiva nirṇītiḥ, tadabhāve viparyaye vā deśāntaragamanādibhir liṅgaiḥ | yatra tarhi dvayor api sākṣiṇo liṅgāni vā deśāntaragamanādīni, tatra katham | ucyate |_

 

                    	**sākṣiṣūbhayataḥ satsu sākṣiṇaḥ pūrvavādinaḥ |**

**              	pūrvapakṣe 'dharībhūte bhavanty uttaravādinaḥ || 2.17 ||**

 

kva punar viṣaye dvayoḥ sākṣisaṃbhavaḥ | yatrottaravādī pratyavaskandanena vyavahāram ākṣipati | yathā kenāpy ukte mamānenāmuṣmin kāle deśe caivaṃ dravyaṃ gṛhītam iti, athāparo vadati: satyam, yady evam | ahaṃ punas tasmin kāle nirdiṣṭadeśād deśāntarastham ātmānaṃ sākṣibhiḥ sādhayāmīti | tatra dvayoḥ sākṣyabhyupagame pūrvavādina eva sākṣiṇo bhaveyuḥ, tatprādhānyād vyavahārapravṛtteḥ | yatra tv apramāṇīkṛtaḥ pūrvaḥ pakṣaḥ, tatrottaravādina eva sākṣiṇaḥ syuḥ | yathā satyaṃ yathaivāyam āha | tat tu mayāsya pratiniryātitam | evaṃ ca śakṣibhiḥ sādhayāmīti || 17 ||

 

_<span style="text-decoration:underline;">yadā</span> tu pratyavaskandanam anena mārgeṇa punaḥ pūrvavady adharīkuryāt, tadā katham | <span style="text-decoration:underline;">maivam</span> | evam auttarādharyakaraṇe saty avyavasthaiva syāt | kā tarhi gatiḥ | abhyadhikapaṇopanyāsena yadi paraṃ (?) vyavahāraparāvṛttiḥ | anyathānavasthaiva syāt | tataś ca |_

 

                    	**sapaṇaś ced vivādaḥ syāt tatra hīnaṃ tu dāpayet |**

**              	daṇḍaṃ ca svapaṇaṃ caiva dhanine dhanam eva ca || 2.18 ||**

 

daṇḍasvapaṇau rājñe deyau | svavataḥ paṇaḥ svapaṇaḥ, yo dhaninā vyavahāraṃ parāvartayituṃ paṇaḥ kṛta ity arthaḥ | dhanaṃ tu dhanina eva rājā dāpayet | caśabdo dhigdaṇḍādisamuccayārthaḥ | evaṃ tāvat sākṣisaṅkare niyama uktaḥ | lalāṭasvedādiliṅgasaṅkare katham | tatrāpy anumānamūlatvāl laiṅgakādismṛtīnāṃ samyaganumānanirūpaṇādhīna eva vyavahāranirṇayaḥ || 18 ||

 

_sarvathā tu |_

 

                    	**chalaṃ nirasya bhūtena vyavahārān nayen nṛpaḥ |**

 

vyavahāro hi nāmānṛtaprabhavo vyājaikanibandhanaḥ | tathā coktaṃ nāradena |

                    	dharmaikatānāḥ puruṣā yadāsan satyavādinaḥ |

                    	tadā na vyavahāro 'bhūn na dveṣo nāpi matsaraḥ ||

                    	naṣṭe dharme manuṣyeṣu vyavahāraḥ pravartitaḥ |

                    	draṣṭā ca vyavahārāṇāṃ rājā daṇḍadharaḥ kṛtaḥ || iti | (NSm Mā 1.1–2)

adharmaprādhānyaṃ vyavahāreṣv ity arthaḥ |

 

_yataś caitad evam, ataś ca |_

 

                    	**bhūtam apy anupanyastaṃ hīyate vyavahārataḥ || 2.19 ||**

 

vyavahāramārgeṇānyathā kriyate | tathā coktam:

                    	acoraś coratāṃ prāpto māṇḍavyo vyavahārataḥ | iti | (NSm Mā 1.36)

ataś ca prayatnato nirākṛtacchalādiḥ satyaikapravaṇo rājā vyavahāreṣu kṛtī syād ity arthaḥ || 19 ||

 

_yadi tv anekatrārthe 'bhiyuktaḥ sarvam ādau nety uktvā punaḥ kiṃcit kathaṃcit abhyupagacchet, tatra tanmātram eva kim asau dāpyaḥ | nety ucyate |_

 

                    	**nihnute likhito 'nekam ekadeśavibhāvitaḥ |**

**              	dāpyaḥ sarvān nṛpeṇārthān na grāhyas tv aniveditaḥ || 2.20 ||**

 

anekārthāpalāpakatvena likhitaḥ rājñe kathitaḥ yadi nihnute, punaś caikadeśe sa vibhāvyate, tato dāpyaḥ sarvān sadaṇḍakān arthān | yadi tu na likhitaḥ, tadaivaṃbhūto 'py adaṇḍyaḥ | yad vā "na grāhyas tv aniveditaḥ" ity asyānyā vyākhyā: dhanine rājñā sarvam arthaṃ dāpyaḥ | na tu daṇḍyaḥ | tadanabhipreto 'pīty arthaḥ || 20 ||

 

_<span style="text-decoration:underline;">nanu</span> asau tadanabhipretatve 'py aparādhitvād daṇḍya eva | evamādīny eva hi nṛpasyārthotpattisthānāni | anyathā tu kvacid eva rājño daṇḍaḥ syāt | <span style="text-decoration:underline;">maivam</span> |_

 

                    	**smṛtivirodhe nyāyas tu balavān vyavahārataḥ |**

**              	arthaśāstrāt tu balavad dharmaśāstram iti sthitiḥ || 2.21 ||**

 

yady arthaśāstrānusāritā syāt, tataḥ syād apy evam | yadā tu dharmaśāstram eva balavat, tadā tadviruddha evārthasaṃcayo jyāyān | <span style="text-decoration:underline;">nanu</span> evaṃ sati yatrāsatye 'pi vastuni satyatāpratibhānaṃ, tatrāpi rājño doṣaprasaṅgaḥ | yathā māṇḍavyavadhādau, smṛtyā hi samyag aparādhinām eva daṇḍavidhānāt | tatra ca nyāyato 'parādhāpādane 'pi paramārthatas tadabhāvād aparādhī naiva | na cānyo vyavahāranirṇītihetuḥ | ataḥ saṅkaṭam etat | <span style="text-decoration:underline;">nātra</span> saṅkaṭam | smṛter virodhe nyāyas tu balavān | kasmād vyavahārataḥ | anyathā vyavahārapravṛttyabhāvaprasaṅga ity arthaḥ | atha vā smṛtinyāyavirodhe smṛtir eva jyāyasī, na tu nyāyaḥ, vyavahārato hi nyāyapravṛtteḥ | vividham avaharaṇaṃ vyavahāraḥ vyājabhūyiṣṭha ity arthaḥ | na cāsau śāstravirodhy apy aṅgīkartavyaḥ | yasmād arthaśāstrād darmaśāstrasyaiva balīyastvam iti sthitiḥ | anyas tv aparamārtha ity arthaḥ | iyam eva ca vyākhyā jyāyasī | yathāvastu pramāṇapravṛttiḥ, na pramāṇapravṛttyanurodhitā vastunaḥ | sthite vastuni tadanusāriṇī pramāṇāvagatir ity anavadyam | anye tv anyathemaṃ ślokaṃ varṇayanti: smṛtidvyavirodhe nyāyo balavān, vyavahāratas tu pravṛttyānuguṇyāt | yatra tv arthaśāstradharmaśāstrayor virodhaḥ tatra darmaśāstraṃ balīyaḥ | yathārthaśāstre vyavahāraprakaraṇa uktaṃ:

                    	nātatāyivadhe doṣo hantur bhavati kaścana | iti | (MDh 8.350)

punar dharmaśāstre prāyaścittaprakaraṇe:

                    	kāmato brāhmaṇavadhe niṣkṛtir na vidhīyate | iti | (MDh 11.89)

tatra dharmaśāstrabalīyastvād ātatāyivadhe doṣaprasaṅga iti | tat punaḥ prakṛtānupayogān niṣpramāṇakatvāc ca nātīva samyak || 21 ||

 

_na cāvaśyaṃ tattvābhiniveśinām api paramārthāvagatyupāyābhāva eva | yasmāt |_

 

                    	**pramāṇaṃ likhitaṃ bhuktiḥ sākṣiṇaś ceti kīrtitam |**

**              	eṣām anyatamābhāve divyānyatamam ucyate || 2.22 ||**

 

yadā hi dṛṣṭair eva likhitādibhis tattvāvagatiḥ, tadā sarvaṃ sutham eva | atha tu tāni vyastāni samastāni vā na santi, vidyamānāny api vā na paritoṣakṣamāṇi | tadā vakṣyamāṇadivyānām anyatamena tattvāvagamād avirodhaḥ || 22 ||

 

_kiṃ ca |_

 

                    	**sarveṣv eva vivādeṣu balavaty uttarā kriyā |**

**              	ādhau pratigrahe krīte pūrvā tu balavattarā || 2.23 ||**

 

sarvavivādeṣv anirṇīteṣūttarā kriyā divyalakṣaṇaiva nirṇayāvyabhicārād balīyasī | ādhyādiṣu tu pūrvā lekhyādikā | divyakriyāyās tatrāsaṃbhavāt | yato devadattena yajñadattasyāhitaṃ tatputrair api bhujyate | na ca teṣāṃ divyaprakṛtyavaṣṭambhaḥ, svānubhavābhāvāt | atha vā lekhyaviṣya evāyaṃ ślokaḥ | sarveṣv eva lekhyavivādeṣūttarottarasaṅkramaṇād uttaralekhyakriyābalīyastvaṃ parīkṣābāhulyena vyājakaraṇāpanodanāt | ādhyādiṣu tu parasaṃsthatvān mūla(?)lekhyaprādhānyena pūrvakriyaiva jyāyasīty arthaḥ || 23 ||

 

_bhuktau tu |_

 

                    	**paśyato 'bruvato bhūmer hānir viṃśativārṣikī |**

**              	pareṇa bhujyamānāyā dhanasya daśavārṣikī || 2.24 ||**

 

paśyann api yaḥ parair asaṃbaddhair bhujyamāne na kiṃcaneyatā kālenāpi brūyāt, nūnaṃ tadīyaṃ na bhaved ity abhiprāyaḥ | kālaniyamas tu vedamūlatayaiva draṣṭavyaḥ | <span style="text-decoration:underline;">nanu</span> etad ayuktam | yad anabhidhānamātreṇaivārthanāśaḥ | <span style="text-decoration:underline;">evaṃ</span> tarhy etad api vedād eva | upekṣayāpi dravyanāśo bhavatīty ato draṣṭavyaṃ parair bhujyamānaṃ nopekṣaṇīyam ity abhiprāyaḥ | athetarasya kiṃ svatvasaṃbandho 'sti | pūrvasya tāvad dhānir ity ācāryābhiprāyaḥ | itarasyāpi tu svatvaṃ naiva, parasvabuddhyaiva bhogapravṛtteḥ | yady evaṃ na tarhi rājñas tadā doṣaḥ | tad apy satyam | atha kiṃ nṛpasyaiva tad bhavatu svāmino hānyupadeśāt, tathāvidhasya ca rājagāmitvāt | atha vā pūrvasvāmina eva tadarpaṇīyam, tatsvatvāpāye hetvabhāvāt | smṛtis tu dṛṣṭamūlatayāpy upapadyata eva | upekṣāniṣedhamātraṃ caitat | hānivacanaṃ tu nindāmātratvenopekṣakasya vyavahārapravṛttyayogyatāmātrajñaptiphalam | tad eva cātra yuktam | anyathā śrutahānir aśrutakalpanā ca syād ity alaṃ prasaṅgena || 24 ||

 

_<span style="text-decoration:underline;">kim</span> upekṣayā sarvatraiva vyavahārapravṛttyayogyatā syāt | <span style="text-decoration:underline;">satyam</span> |_

 

                    	**ādhisīmopanikṣepajaḍabāladhanair vinā |**

**              	tathopanidhirājastrīśrotriyāṇāṃ dhanair api || 2.25 ||**

 

ādhyādiṣu tu bhuktir naivāpahārakāraṇam ity abhiprāyaḥ | ādhis tāvad bhogāyaiva kriyate | sīmā ca pratijāgartṛdoṣād anekadhā bhujyate | nikṣepaś ca samarpitatvāt | jaḍabālayor asāmarthyāt | upanidhiṃ vakṣyati | rājadhanam anekagāmitvāt | strīdhanaṃ cāsvātantryāt | śrotriyāṇāṃ vyāpārāntarāpekṣayā | tatheti prakārārthaḥ | sarvathā yatraiva svāmitvād ṛte 'pi bhuktiḥ saṃbhāvyate, tatraiva tatkṛtopabhogo nāpahārakāraṇam ity arthaḥ || 25 ||

 

_yataś cādhyādiṣu nimittāntarād bhuktiḥ, tataḥ|_

 

                    	**ādhyādīnāṃ hi hartāraṃ dhanine dāpayed dhanam |**

**              	daṇḍaṃ ca tatsamaṃ rājñe śaktyapekṣam athāpi vā || 2.26 ||**

 

dhanine dhanaṃ dattvānantaraṃ rājñe tatsamaṃ deyam, api vā śaktyapekṣam ity arthaḥ || 26 ||

 

_yasmāc ca bhuktimātreṇa nārthanāśaḥ, tasmāt |_

 

                    	**āgamo 'bhyadhiko bhukter vinā pūrvakramāgatāt |**

 

āgamo lekhyam | tad bhukter balīyaḥ, niścitatvād anyathāpi bhuktyupapatteḥ | pūrvakrame tu sati bhukter balīyastvaṃ lekhyāntaranirastasyāpi lekhyasya pramādataḥ sthitisaṃbhavāt | tripuruṣabhuktiḥ pūrvakramaḥ | yataś ca nāśādivyājena lekhyasyopagatādibādhitasyāpi sthitisaṃbhavaḥ |

 

_tatra |_

 

                    	**āgame 'pi balaṃ naiva bhuktiḥ stokāpi yatra no || 2.27 ||**

 

na syād yāvatyā vinā lekhyapratiṣṭhā na syād ity arthaḥ|| 27 ||

 

_yasmāc ca kramabhuktir āgamād balīyasī, tasmāt |_

 

                    	**āgamas tu kṛto yena so 'bhiyuktas tam uddharet |**

**              	na tatsutas tatsuto vā bhuktis tatra garīyasī || 2.28 ||**

 

lekhyakartuḥ putro na lekhyadoṣān apākuryāt, na hy asau pitṛval lekhyasvarūpajño yataḥ | dhanaṃ tu na tatputrasya | tasya tu yaḥ putraḥ, tasya dhanam api syāt | yasmād bhuktis tatra garīyasī lekhyād ity uktam evety abhiprāyaḥ || 28 ||

 

_lekhyakṛtputras tu kim iti dhanabhāṅ na bhavati | yasmād |_

 

**              	āgamena viśuddhena bhogo yāti praṃāṇatām |**

**              	aviśuddhāgamo bhogaḥ prāmāṇyaṃ nādhigacchati || 2.29 ||**

 

lekhyasvarūpājñatvāt[^9] taddoṣānapākaraṇamātram eva syāt | na tu pramāṇarahitaṃ svāmitvam apīty abhiprāyaḥ | prāmāṇyaṃ ca viśuddhāgamasyaiva bogasya, na tu bhuktimātrasyety arthaḥ || 29 ||

 

_kiṃ ca |_

 

                    	**yo 'bhiyuktaḥ paretaḥ syāt tasya rikthī tam uddharet |**

**              	na tatra kāraṇaṃ bhuktir āgamena vinākṛtā || 2.30 ||**

 

yadi hi lekhyadoṣāpākaraṇābhiyuktaḥ pareto mṛtaḥ syāt, tadā tadīyadhanagrāhy apākuryāt | etac ca lekhyakartṛviṣayam | itarasya dravyāpahāra eva syāt | yasmān na tatra svāmitve bhuktir āgamaśūnyā kāraṇaṃ bhavati, kṛtāpi tu vyabhicāriṇīty arthaḥ || 30 ||

 

_yadi tu duṣṭe 'pi lekhyādau tatkartā na doṣān apākuryāt, tadā kathaṃ syāt | uktaṃ tādṛśe viṣaye rājāvedanaṃ "smṛtyācāravyapetena mārgeṇa" ity atra | ata eva ca |_

** **

**              	nṛpo 'rthādhikṛtāḥ pūgāḥ śreṇayo 'tha kulāni ca |**

**              	pūrvaṃ pūrvaṃ guru jñeyaṃ vyavahāravidhau nṛṇām || 2.31 ||**

 

nṛpo hi balavān vyavahāraṃ kārayituṃ samartha iti vyavahāravidhau sa eva jyāyān | itare 'pi sāmarthāpekṣayā durbalā balīyāṃsaś ca bhavanti | ataś ca kulādikrameṇaiva vyavahārāṇāṃ rājagāmitā draṣṭavyā | brāhmaṇādisamūhāḥ pūgāḥ | spaṣṭam anyat || 31 ||

 

_prabhutvād eva ca rājā tadarthādhikṛto vā prāḍvivākādiḥ |_

 

                    	**balopadhivinirvṛttān vyavahārān nivartayet |**

**              	strīnaktamantarāgārabahīḥśatrukṛtāṃs tathā || 2.32 ||**

 

spaṣṭārthaḥ ślokaḥ || 32 ||

 

_kiṃ ca |_

 

                    	**mattonmattārtavyasanibālabhītaprayojitaḥ |**

**              	asaṃbandhakṛtaś caiva vyavahāro na siddhyati || 2.33 ||**

 

matto 'tiharṣitaḥ, ahaṃkṛto vā | unmatto grahagṛhītādiḥ | spaṣṭam anyat || 33 ||

 

_kiṃ ca |_

 

                    	**kulāni jātayaḥ śreṇyo gaṇān janapadān api |**

**              	svadharmāc calitān rājā vinīya sthāpayet pathi || 2.34 ||**

 

kulāni kuṭumbāni | jātayo brāhmaṇādyā varṇāḥ | śreṇayaḥ kārukasamudāyaḥ | gaṇā brāhmaṇādisamūhāḥ | janapado durgāśrayo 'tra jano 'bhipretaḥ | so 'pi rājñā svadharmāc calito daṇḍya ity abhiprāyaḥ | sarvaś cetarajano vā janapadaḥ | sarvathā sarvaḥ svadharmāc calito rājñā daṇḍya ity abhiprāyaḥ || 34 ||

 

_yasmāc ca rājā vyavahāravidhāv agryo daṇḍadharaḥ, tasmāt |_

 

                    	**pranaṣṭādhigataṃ deyaṃ nṛpeṇa dhanine dhanam |**

**              	vibhāvayen na cel liṅgais tatsamaṃ daṇḍam arhati || 2.35 ||**

 

kasyacit pranaṣṭaṃ yadi rājñānyena vādhigataṃ labdhaṃ tad yadi dhaninā prārthyate, tataḥ kiṃ tat, kiyatsaṃkhyaṃ cety evaṃ pṛṣṭvāvisaṃvādakasyānviṣyārpaṇīyam | na ced evaṃ vibhāvayet tatsamaṃ daṇḍyaḥ || 35 ||

 

_yat tūsannasvāmikaṃ nidhyādikaṃ tatra kā kathā | ucyate |_

 

                    	**rājā labdhvā nidhiṃ dadyāt dvijebhyo 'rdhaṃ dvijaḥ punaḥ |**

**              	vidvān aśeṣam ādadyāt sa sarvasya prabhur yataḥ || 2.36 ||**

 

sa sarvasya prabhur ity anena pratigrahādyabhāve 'pi svatvasaṃbandho 'stīti jñāpayati || 36 ||

 

                    	**itareṇa nidhau labdhe rājā ṣaṣṭhāṃśam āharet |**

**              	aniveditavijñāto dāpyas tad daṇḍam eva ca || 2.37 ||**

 

itareṇa brāhmaṇenaivānabhirūpeṇety arthaḥ | gautamīyaṃ tv abrāhmaṇaviṣayam: "nidhyadhigamo rājadhanam" iti (GDh 10.43) | yāvān nidhyadhigamaḥ, sa sarvo rājadhanam ity arthaḥ | tathā ca "na brāhmaṇasyānabhirūpasya" ity uktvāha "abrāhmaṇo 'py ākhyātā ṣaṣṭhaṃ labetety eke" iti (GDh 10.44–45) | anākhyāya tu gṛhṇan brāhmaṇo 'pi sarvam ādāya śaktyanurūpeṇa daṇḍyaḥ syāt | vidvāṃs tu "sa sarvasya prabhuḥ" iti vacanād anākhyāyāpi gṛhṇan na doṣabhāg ity arthaḥ || 37 ||

 

_yataś ca nidhyādiṣv asvāmikeṣu rājñaḥ prabhutvaṃ, tata eva ca |_

 

                    	**deyaṃ corahṛtaṃ dravyaṃ rājñā janapadāya tu |**

 

_kasmāt | yasmāt |_

 

                    	**adadad dhi samāpnoti kilbiṣaṃ tasya yasya tat || 2.38 ||**

 

pālakatvena hi rājagāmitā nidhyādeḥ | pālakaś cet kim iti parakīyaṃ corādihṛtaṃ na prayacched ity abhiprāyaḥ | janapadagrahaṇaṃ sarvārtham | na brāhmaṇāyaivety arthaḥ | tathā ca bṛhaspatiḥ: "corāpahṛtaṃ tu sarvebhyo 'nviṣyārpaṇīyam alābhe svakośād vā, adadac corakilbiṣī syāt" ityādi || 38 ||

 

**iti sāmānyanyāyaprakaraṇam |**

** **

**atha ṛṇādānaprakaraṇam |**

 

_evaṃ tāvat sāmānyena nyāyasvarūpam abhidhāyedānīm ṛṇādānādivyavahārasthānakrameṇa viśeṣataḥ prastauti | tatrādyatā manvādibhir ṛṇādānasyoktā | atas tad eva tāvad ucyate |_

 

                    	**aśītibhāgo vṛddhiḥ syān māsi māsi sabandhake |**

**              	varṇakramāc chataṃ dvitricatuṣpañcakam anyathā || 2.39 ||**

 

yady apy aviśeṣeṇāśītibhāgo 'bhihitaḥ, tathāpi brāhmaṇasyaivayam | anyeṣāṃ tu pādavṛddhyā vṛddhikalpanam | tathā ca bṛhaspatiḥ: "pādopacayāt krameṇetareṣām" iti | anyathā tu bandhakarahite dvikatrikatvaṃ vṛddher ity abhiprāyaḥ | yac caitad vṛddhiparimāṇam uktam, ata ūrdhvaṃ na gṛhṇīyāt | na tv arvāggrahaṇe virodhaḥ || 39 ||

 

_anayaiva vṛddhyā |_

 

                    	**santatis tu paśustrīṇāṃ rasasyāṣṭaguṇā parā |**

**              	vastradhānyahiraṇyānāṃ catustridviguṇā tathā || 2.40 ||**

 

paśustrīṇāṃ vṛddhiḥ phalabhogyatvenārpitānāṃ yā prasūtiḥ sā dhanikasya syāt | tuśabdāt santatir eva, nāparā vṛddhir ity arthaḥ | paśustrīṇāṃ iti puṃspaśusantānavyavacchedārtham | atha vā paśūnāṃ strīṇāṃ ca dāsīnām iti yojyam | ikṣvādirasasyāṣṭaguṇā parā vṛddhiḥ | vastrāṇāṃ caturguṇā, dhānyānāṃ triguṇā, hiraṇyādīnāṃ dviguṇā | tac cāśītibhāgādyanusāreṇa yāvatā kālena hiraṇyaṃ dviguṇaṃ, tāvataiva dhānyādeḥ svaparimāṇayogaḥ || 40 ||

 

_cāturvarṇyātirekeṇa tu |_

 

                    	**kāntāragās tu daśakaṃ sāmudrā viṃśakaṃ śatam |**

**              	dadyur vā svakṛtāṃ vṛddhiṃ sarve sarvāsu jātiṣu || 2.41 ||**

 

kāntāragā araṇyavāsinaḥ, tadgāmino vā | sāmudrāḥ samudravyavahāriṇaḥ | te pratimāsaṃ daśakaṃ viṃśakaṃ ca śataṃ dadyuḥ | yad vā kāntāraṃ varṇāpaśadatvaṃ ye gacchanti, te kāntāragāḥ, varṇāpaśadā ity arthaḥ | saha mudrayā niyamena vartata iti samudro varṇāśramaviṣayaḥ, tam atilaṅghayanti ye, te viparītalakṣaṇayā vā sāmudrāḥ, vikarmasthā ity arthaḥ | dadyur vā svaparibhāṣītāṃ vṛddhiṃ sarve brāhmaṇādayo 'pi sarvāsv apaśadajātiṣv ity arthaḥ | āpatkalpaś cāyaṃ brāhmaṇādīnām ity etad vāśabdena dyotayati || 41 ||

 

_anayā ca vṛddhyā |_

 

                    	**prapannaṃ sādhayāno 'rthaṃ na vācyo nṛpater bhavet |**

**              	sādhyamāno nṛpaṃ gacchet dāpyo daṇḍyaś ca tad dhanam || 2.42 ||**

 

prapannaṃ nyāyena spaṣṭīkṛtaṃ yadṛcchayā sādhanāno 'rthaṃ na rājñā kiṃcid vaktavyaḥ | yadi tu sādhyamāno rājany āvedayet, tato daṇḍyo dāpyaś ca rājñaiva tad dhanaṃ, dhanikāyeti śeṣaḥ || 42 ||

 

_atha yady ekam ṛṇinaṃ yugapad dhaninaḥ prārthayeyuḥ, tadāyaṃ kramaḥ |_

 

                    	**gṛhītānukramād dadyād dhaninām adhamarṇikaḥ |**

**              	dadyāt tu brāhmaṇāyāgre nṛpāya tadanantaram || 2.43 ||**

 

grahaṇānukramād evādhamarṇikenarṇam ekajātīyebhyo deyam | jātibhede brāhmaṇādikrameṇaiva | tuśabdāt tulyajātīyatve 'pi guṇādyapekṣaṃ kramaṃ dyotayati || 43 ||

 

_vipratipannas tv ṛṇiko rājany āvedya sādyaḥ | tatra ca |_

 

**              	rājñādhamarṇiko dāpyaḥ sādhitād daśakaṃ śatam |**

**              	pañcakaṃ tu śataṃ dāpyaḥ prāptārtho hy uttamarṇikaḥ || 2.44 ||**

 

ṛṇiko rājñā sarvaṃ dhanikāyārthaṃ dāpyaḥ | svayaṃ ca tasmād evādhamarṇikād daśakaṃ śataṃ gṛhṇīyāt | dhaniko 'pi sādhitārthasaṃkhyayā pāritoṣikaṃ rājñe pañcakaṃ śataṃ dadyāt | uttamarṇiko dhanikaḥ | spaṣṭam anyat || 44 ||

 

_evaṃ tāvat samṛddhaṃ dāpayet | asamṛddhaṃ tu |_

 

                    	**hīnajātiṃ parikṣīṇam ṛṇārthaṃ karma kārayet |**

**              	brāhmaṇas tu parikṣīṇaḥ śanair dāpyo yathodayam || 2.45 ||**

 

spaṣṭārthaḥ ślokaḥ || 45 ||

 

_yathotpattyā ca dadataḥ|_

 

                    	**dīyamānaṃ na gṛhṇīta prayuktaṃ yaḥ svakaṃ dhanam |**

**              	madhyasthasthāpitaṃ tat syād vardhate na tataḥ param || 2.46 ||**

 

svakaṃ dhanam iti vacanād ātmanepadayogāc ca saṃnihitadhanikaviṣayam etat | anyathā tu vardhata evety abhiprāyaḥ || 46 ||

 

_ṛṇike saty ayaṃ dānakramaḥ | tadabhāve tu |_

 

                    	**rikthagrāha ṛṇaṃ dadyād yoṣidgrāhas tathaiva ca |**

**              	putro 'nanyāśritadravyaḥ putrahīnasya rikthinaḥ || 2.47 ||**

 

rikthānusāritvād ṛṇānāṃ rikthagrāhiṇa eva nirvicikitsaṃ dadyuḥ | nirdhanasya tu niyogād vinā yo 'sya bhāryāṃ saṃgṛhṇīyāt, sa dadyāt | etac cābrāhmaṇaviṣayam, tadyoṣītām evānyagāmitvasaṃbhavāt | "tathaiva ca" iti dhanagrāhivad avikalpayan yoṣīdgrāhy api dadyād ity arthaḥ | tad eva hi dravyaṃ dravyahīnasyety abhiprāyaḥ | etasmād eva cātideśād rikthābhāva eva yoṣidgrāhādayaḥ pratyetavyāḥ | "putro 'nanyāśrita dravyaḥ" iti | anyasmin nāśritaṃ dravyaṃ yasya asāv ananyāśritadravyaḥ putro dadyāt | na ced dravyam anyena gṛhītam ity arthaḥ | <span style="text-decoration:underline;">nanu</span> adravyasyaiva putro dadyāt | ṛṇasya dravyānusāritvād ity etat prāg eva jñāpitam | kim idaṃ punar ananyāśritadravya iti | <span style="text-decoration:underline;">maivam</span> | prāg apy etat padānusārād evaṃ vyākhyātam | atideśād abhyuccaya eva | atha vā bahuputrasya yady ekaḥ pitṛdhanam itarānumato gṛhṇīyāt, tadā dhanagrāhiṇa itareṣāṃ ca tulyam ṛṇabhāktvaṃ, yato 'nyair api svecchayā svāṃśotsaṃkalanaṃ kṛtam itīmām āśaṅkāṃ nirasyati: "putro 'nanyāśritadravyaḥ" iti | yenaiva putreṇa dravyam āśritaṃ, sa eva dadyāt | nānyo 'numantāpīty arthaḥ | ata eva ca jñāyate bhāgaśaḥ putrā ṛṇaṃ dadyur iti | jyeṣṭho vā bhūyo dadyād, rikthavibhāge viśeṣadarśanād ity eṣā dik | sarvathā dhanaprāptisaṃbandhānusāreṇaiva hy ṛṇasaṃgatiḥ | tathaivāputrasyāpy anye rikthabhāja evarṇabhājaḥ, ṛṇabhāktvam api pratipadyanta ity abhiprāyaḥ | tathā ca kātyāyanaḥ |

                    	rikthahartrā ṛṇaṃ deyaṃ tadabhāve ca yoṣitaḥ |

                    	putraiś ca tadabhāve 'nyai rikthabhāgbhir yathākramam || iti | (KSm 562)

bṛhaspatiś ca: "

                    	dhanastrīhāriputrāṇāṃ pūrvābhāve yathottaram |

                    	ādhamarṇyaṃ tadabhāve kramaśo 'nyeṣām rikthabhājām || iti | (BṛSm 10.106–7)

yad vā, ananyāśritadravya ity asyānyo 'rthaḥ: pitari mṛte yasya paitṛkaṃ rikthaṃ kenāpi parinikṣiptādihetunānyasminn āśritam so 'nyāśritadravyaḥ na tadaprāpyaiva paitṛkam ṛṇaṃ dadyād ity atraiva hetuḥ | "putrahīnasya rikthinaḥ" | anye 'pi tu bhavantīti seṣaḥ | yāvad asau nyāyyam api paitṛkaṃ rikthaṃ nāpnuyāt, tāvad ṛṇaṃ kim iti dadyād ity abhiprāyaḥ | sarvāṇi caitāni smṛtyantarāt samyag vyākhyātānīty avagantavyam | yathāha kātyāyanaḥ |

                    	yāvan na paitṛkaṃ dravyaṃ vidyamānaṃ labhet sutaḥ|

                    	susamṛddho 'pi dāpyaḥ syāt tāvan naivādhamarṇikaḥ || iti (KSm 563) || 47 ||

 

_evaṃ tāvat paitṛkam ṛṇaṃ deyam | bhrātrādikṛte tu katham | tatrāpi |_

 

                    	**avibhaktaiḥ kuṭumbārthe yad ṛṇaṃ tu kṛtaṃ bhavet |**

**              	dadyus tad rikthinaḥ prete proṣite vā kuṭumbini || 2.48 ||**

 

kuṭumbe bhavaḥ kuṭumbī bhrātrādiḥ | tena kuṭumbanimittaṃ yad ṛṇaṃ kṛtaṃ, tat sarvair eva tasmin prete proṣite vā rikthabhāgbhir avibhaktair deyam | vibhaktānām api rikthabhājāṃ saṃbhavād avibhaktair ity uktam || 48 ||

 

_avibhaktatve 'pi tu |_

 

                    	**na yoṣit patiputrābhyāṃ na putreṇa kṛtaṃ pitā |**

**              	dadyād ṛte kuṭumbārthān na patiḥ strīkṛtaṃ tathā || 2.49 ||**

 

_asyāpavādaḥ |_

 

                    	**gopaśauṇḍikaśailūṣarajakavyādhayoṣitām |**

**              	ṛṇaṃ dadyāt patis tāsāṃ yasmād vṛttis tadāśrayā || 2.50 ||**

 

gopo gopālaḥ | śauṇḍikaḥ kalpālaḥ | śailūṣo naṭaḥ | rajako vastranirṇejakaḥ rañjakaś ca | vyādho lubdhakaḥ | ete strīkṛtam apy ṛṇaṃ dadyuḥ, strīpradhānatvād eteṣām | tathā ca nāradaḥ:

                    	teṣāṃ tatpratyayā vṛttiḥ kuṭumbaṃ ca tadāśrayam | iti | (NSm 1.16)

hetvabhidhānaṃ cānye 'py evaṃprakārā uktā yathā syur iti || 50 ||

 

_puruṣamātrāviśeṣeṇa tu |_

 

                    	**pratipannaṃ striyā deyaṃ patyā vā saha yat kṛtam |**

**              	svayaṃ kṛtam ṛṇaṃ vāpi nānyat strī dātum arhati || 2.51 ||**

 

dampatyor avibhaktadhanatve 'py abhyupetādivyatirekeṇa striyā na deyam ity abhiprāyaḥ | kutaḥ punaḥ strīṇāṃ svātantryeṇarṇaprasaṅgaḥ, kuto vā dānam iti | strīṇām api hi svātantryeṇa dhanaṃ vakṣyati "bhartrā prītena yad dattam" (NSm 1.24) ity atra | svaśarīropabhogārthaṃ strīṇām ṛṇaprasaṅgo 'viruddhaḥ | atraiva strīṇām ṛṇasaṃbandhaḥ || 51 ||

 

_anyatrāpi tu |_

 

                    	**pitari proṣite prete vyasanābhiplute 'pi vā |**

**              	putrapautrair ṛṇaṃ deyaṃ nihnave sākṣibhāvitam || 2.52 ||**

 

pitari mṛte proṣite vā viṃśativarṣāṇi pratīkṣya, vyasanābhibūto vā putrādibhir ṛṇaṃ deyam | apiveti ca prakārārtham | anyasminn apy evaṃprakāre vyādhyādāv asamādheyendriyavaikalye hetāv utpanna ity arthaḥ | tathā nihnave yadi ca pitā vipratipannas tadā sākṣibhāvitaṃ putrādibhir evarṇaṃ deyam | so 'pi hi prakṛtiviparyayād asāmarthyenāyogya eva | ṛṇavac cāsv avasthāsu paitṛkaṃ riktham api putrādibhir grāhyam ity avagantavyam || 52 ||

 

_asyāpavādaḥ|_

 

                    	**surākāmadyūtakṛtaṃ daṇḍaśulkāvaśiṣṭakam |**

**              	vṛthādānaṃ tathaiveha putro dadyān na paitṛkam || 2.53 ||**

 

svasthapitṛkṛtam asvasthe tasmin rikthabhāgbhir deyam | na punar asvasthakṛtam apīty abhiprāyaḥ | asvāsthyaprakāraprapañcārthaś cāyaṃ ślokaḥ | daṇḍaśulkāvaśiṣṭakaṃ tu vacanād adeyam | surāṃ pītvā yan mūlyaṃ na dattaṃ, yac ca kāmasaṃyogena strīṇāṃ pratijñātaṃ, dyūtahāritaṃ daṇḍādyavaśiṣṭaṃ vṛthādānaṃ ca tathaiveha yasya phalaṃ nāmutreti niścitaṃ, tat putrādibhir adeyam | śulkaṃ pathi rājabhāvyaṃ dānam | aśāstracoditaṃ vṛthādānam | spaṣṭam anyat || 53 ||

 

_ṛṇasya pratiniryātanaprakāra uktaḥ | ko nu khalu ṛṇagrahītety etan nirūpayitum āha |_

 

                    	**bhrātṝṇām atha dampatyoḥ pituḥ putrasya caiva hi |**

**              	prātibhāvyam ṛṇaṃ sākṣyam avibhakte na tu smṛtam || 2.54 ||**

 

bhrātrādīnām avibhaktānāṃ parasparam ṛṇasākṣyaprātibhāvyāni na vidyate | tenaiva ca vibhaktāvibhaktasaṃśaye sākṣyādibhir nirṇayaḥ | dampativacanaṃ cātra vibhāgāsaṃbhāvād anyeṣām api rikthabhājām avibhaktānāṃ sākṣyādyabhāvapradarśanārtham || 54 ||

 

_kva punar viṣaye prātibhāvyam |_

 

                    	**darśane pratyaye dāne prātibhāvyaṃ vidhīyate |**

**              	ādyau tu vitathe dāpyāv itarasya sutā api || 2.55 ||**

 

apasarpaṇāśaṅkāyāṃ darśanārtham, aviśvāse viśvāsārtham, siddhārthapradānena ca prātibhavyam | vidhīyata iti vicikitsānivṛttyartham | agṛhītaṃ dadato dāpayato vā vicikitsā mā bhūt | tatra darśanapratyayapratibhuvau vitathe visaṃvādite kāryiṇi dāpyau svayaṃ, na tu tatputrāḥ | itarasya tu dānapratibhuvaḥ putrā apīty abhiprāyaḥ | apiśabdo 'nyeṣām api rikthabhājāṃ prāptyarthaḥ | <span style="text-decoration:underline;">nanu</span> ca darśanapratibhūr api pratyayārtha eva | <span style="text-decoration:underline;">naivam</span> | pratyāyitasyāpi nimittāntarād bhavaty evādarśanam | yad vā mṛte kāryiṇi dātṛtvārthaṃ darśanaprātibhāvyavacanaṃ draṣṭavyam | tathā ca bṛhaspatiḥ: "upasthāpya vipattāv upasthāpyasya punaḥ pratibhūr dāpyaḥ" iti (BṛSm 10.79) | etac cārthārpaṇenopaviśvāsya yatra darśanaprātibhāvyaṃ kriyate, tadviṣayam eva | tathā ca nāradaḥ |

                    	ṛṇiṣv apratikurvatsu pratyaye vā vivādite |

                    	pratibhūs tadṛṇaṃ dadyād anupasthāpayaṃs tathā || iti | (NSm 1.105)

yadopasthānaṃ saṃbhavatīti śeṣaḥ | mṛtasya copasthāpanāsaṃbhavāj jīvadadhikāra iti nāradābhiprāyaḥ | vikalpaprasaṅge viṣayavyavasthoktaiva || 55 ||

 

_pūrvaślokārtham eva spaṣṭayati |_

 

                    	**darśanapratibhūr yatra mṛtaḥ prātyayiko 'pi vā |**

**              	na tatputrā ṛṇaṃ dadyur dadyur dānāya yaḥ sthitaḥ || 2.56 ||**

 

ślokāntarārambhasāmarthyān mṛtavacanāc ca jīvataḥ putraiḥ śaktito 'nveṣaṇaṃ kāryam ity abhiprāyaḥ || 56 ||

 

_ekasyaiva tu yadā kāryiṇaḥ |_

 

                    	**bahavaḥ syur yadi svāṃśair dadyuḥ pratibhuvo dhanam |**

**              	ekacchāyāsthiteṣv eṣu dhanikasya yathāruci || 2.57 ||**

 

bahavaḥ pratibhuvo yadi syur aṃśato dhanaṃ dadyuḥ | ekacchāyāsthiteṣv eṣu dhanikasyecchayā vyastasamastatvena kṛtsnaṃ dhanaṃ dāpayet | ekacchāyākāḥ samānagrāhakatvena pratibhuvaḥ na dravyopabhoktāraḥ | etad eva caiṣv iti sarvanāmnā spaṣṭīkṛtam || 57 ||

 

_dravyānupabhoktṛtvāc ca |_

_ _

                    	**pratibhūr dāpito yatra prakāśaṃ dhanine dhanam |**

**              	dviguṇaṃ pratidātavyam ṛṇikais tasya tad dhanam || 2.58 ||**

 

prakāśavacanād yat pratibhuvo hastanirgataṃ tad eva dviguṇaṃ deyam | na tu dhanikāya yāvad deyam ity abhiprāyaḥ | hiraṇyaviṣayaś cāyaṃ ślokaḥ || 58 ||

 

_paśvādau tu |_

 

                    	**sasantiti strīpaśavyaṃ dhānyaṃ triguṇam eva tu |**

**              	vastraṃ caturguṇaṃ deyaṃ rasaś cāṣṭaguṇas tathā || 2.59 ||**

 

tathāśabdaḥ satkārādyarthaḥ | yasya yāvatī parā vṛddhir uktā, tasya tadvṛddhiyuktaṃ sasatkāraṃ pratibhuve deyam ity arthaḥ || 59 ||

 

_visrambhahetū dvāv ādhipratibhuvau | tathā coktam: "visrambhahetū dvāv atra pratibhūr ādhir eva ca" iti _(NSm 1.103)_ | tayoḥ pratibhūr vyākhyātaḥ | idānīṃ kramaprāptatvād ādhir ucyate |_

 

                    	**ādhiḥ praṇaśyed dviguṇe dhane yadi na mokṣyate |**

**              	kāle kālakṛto naśyet phalabhogyo na naśyati || 2.60 ||**

 

viśvāsārthaṃ hiraṇyādi yad ādhīyate sa ādhiḥ | sa dvividhaḥ gopyaś cāgopyaś ca | tatra gopyaḥ kadācit kālavyavasthayā kriyate "iyatā kālenāmokṣayato mamāyaṃ praṇaṅkṣyati" iti | kadācit tu saṃmugdhaḥ sa praṇaśyed dviguṇe dhane yadi na dīyate itaro 'pi kālavyavasthayā kṛtas tata eva praṇasyatīty ata āha: "phalabhogyo na naśyati" iti | phalaṃ bhujyate yasya sa phalabhogyaḥ ādhiḥ | phalaṃ vṛddhiḥ | spaṣṭam anyat || 60 ||

 

_kiṃ ca |_

 

                    	**gopyādhibhogino vṛddhiḥ sopakāre 'tha bhāvite |**

**              	naṣṭo deyo vinaṣṭo vā daivarājakṛtad ṛte || 2.61 ||**

 

gopyādhibhogino vṛddhiḥ praṇasyed iti śeṣaḥ | "sopakāre 'tha" ity apiśabdārtho 'thaśabdaḥ | sopakāre 'py ādhau vṛddhir na syād ity arthaḥ | vāhadohādiyukto gavādiḥ sopakāraḥ | avikārāśaṅkayā pṛthagvacanam | bhāvita iti bhoktrābhyupagate sākṣibhir vā bhukto 'nenāyam ity evaṃ bhāvite | naṣṭa ādhir vinaṣṭo vā daivikād agnyādyupadravād rājakīyād vā vinā adhamarṇikāya deyaḥ | svarūpahānaṃ vināśaḥ | apahāras tu nāśaḥ | spaṣṭam anyat || 61 ||

 

_ṛṇikārpitasya |_

 

                    	**ādheḥ svīkaraṇāt siddhī rakṣyamāṇo 'py asāratām |**

**              	yātaś ced anya ādheyo dhanaṃ vā dhanine vahet || 2.62 ||**

 

samarpitasyāpi svīkaraṇenopabhogyatvasiddhiḥ syāt | yatnenāpi tu rakṣyamāṇo 'py asāratāṃ yātaś ced yadi pālyamāno 'py asārībhūtaḥ, tato 'nya ādheyaḥ syāt | yad vā asminn avasare dhanabhāg vā dhanī bhavet[^10] | dhanine vā dhanaṃ sodayaṃ deyam, ādhyantaraṃ vā kāryam ity abhiprāyaḥ || 62 ||

 

_yadā tv ādhir apuṣyamāṇa eva, sa tu bandhakamātratayā kriyate, tadā |_

** **

**              	caritrabandhakakṛtaṃ savṛddhaṃ dāpayed dhanam |**

**              	satyaṃkārakṛtaṃ dravyaṃ dviguṇaṃ pratidāpayet || 2.63 ||**

 

caritrabandhakakṛtaṃ sodayam arthaṃ dāpyaḥ | nādhityāgamātreṇa mocya ity arthaḥ | anyatrāpy evam eva viśvāsavyavahāre satyaṃkārāya ca yad dravyam arpitam, tad visaṃvadatā dviguṇaṃ pratyarpaṇīyam | satyaṃkāriṇas tu visaṃvādatas tad dhānir eva | yathāha kātyāyanaḥ |

                    	satayaṃkāravisaṃvāde dviguṇaṃ pratidāpayet |

                    	akurvatas tu taddhāniḥ satyaṃkāraprayojanam || iti (KSm 541) || 63 ||

 

_yadā tv ṛṇikaḥ sodayaṃ dravyam ādāyopasthitaḥ, tadā |_

 

                    	**upasthitasya moktavya ādhir daṇḍyo 'nyathā bhavet |**

**              	prayojake 'sati dhanaṃ kule nyasyādhim āpnuyāt || 2.64 ||**

 

sodayaṃ dravyam ādāyopasthitasyādhim anutsṛjan prayoktā daṇḍyaḥ syāt | yadā tv asaṃnihito dhanaprayoktā, tadā tasmin prayojake 'sati tatkuṭumbe samarpya dravyam ādhim āpnuyāt niḥsaṃśayaṃ gṛhṇīyād ity arthaḥ | evaṃ dhanikakule dravyaṃ samarpayitvādhir grāhyaḥ || 64 ||

 

                    	**tatkālakṛtamūlyo vā tatra tiṣṭhed avṛddhikaḥ |**

**              	vinā dhāraṇakād vāpi vikrīṇīta sasākṣikam || 2.65 ||**

 

tatkāle kṛtaṃ mūlyaṃ yasya sa tatkālakṛtamūlyaḥ | yadi mūlyād dhrāsaḥ syāt, tadā tatkālakṛtaṃ yan mūlyaṃ, tad dhanikena deyam | ity etayā paribhāṣayā vṛddhiśūnyo dhanikahaste tiṣṭhet | yadā tu dhanaṃ dviguṇībhūtam, ṛṇikaś cāsaṃnihitaḥ, tadā tatkāle śrāvayitvādhiṃ nirvikalpaṃ gṛhṇīyāt | vinaiva dhāraṇakāt sasākṣikaṃ vikrīṇītety arthaḥ || 65 ||

 

_vṛddhyarthaṃ prathamadivasād ārabhya prayoktā bhujyamāne 'pi |_

 

                    	**yadā tu dviguṇībhūtam ṛṇam ādhau tadā khalu |**

**              	mocya ādhis tadutpanne praviṣṭe dviguṇe dhane || 2.66 ||**

 

dhane praviṣṭe saty ādhir mocyaḥ | na tv arvāg eva dviguṇadravyāpradānalakṣaṇo 'sya praṇāśaḥ syād ity abhiprāyaḥ || 66 ||

 

 

**iti ṛṇādānaprakaraṇam |**

** **

**atha upanidhiprakaraṇam |**

 

_ādhyanantaraṃ viśvāsārpitatvasāmānyād upanidhir ucyate |_

 

                    	**bhājanastham anākhyāya haste 'nyasya yad arpyate |**

**              	dravyaṃ tad aupanidhikaṃ**

 

ucyata iti śeṣaḥ |

 

                                            	**pratideyaṃ tathaiva tat || 2.67 ||**

 

kvāpi sthitam anirdiṣṭasvarūpaṃ kasyacit parigrahe evam uktvā yat samarpyate: "tvayedaṃ rakṣaṇīyam" iti | hastaśabdaḥ parigrahārthaḥ | nyasya kṣiptvety arthaḥ | tad aupanidhikasaṃjñakaṃ yathā gṛhītaṃ tathaiva pratyarpaṇīyam ity arthaḥ || 67 ||

 

_yat tu dravyam upanihitam |_

 

                    	**na dāpyo 'pahṛtaṃ tat tu rājadaivikataskaraiḥ |**

**              	doṣaś cen mārgite 'datte dāpyo daṇḍaṃ ca tatsamam || 2.68 ||**

 

rājādyapahṛtam anaparādhī na dāpyaḥ | doṣaś cen mārgite prayācite adatte anarpite taskarāpahārādilakṣaṇo doṣaś ced dāpyo 'pahṛtam, tatsamaṃ ca rājñe dāpyo daṇḍam | ṛjv anyat || 68 ||

 

_svāmyananujñayaivaupanidhikaṃ dravyam |_

 

                    	**ājīvan svecchayā daṇḍyo dāpyas tac cāpi sodayam |**

**              	yācitānvāhitanyāsanikṣepeṣv apy ayaṃ vidhiḥ || 2.69 ||**

 

yācitaṃ kāryārtham āhṛtaṃ parakīyam upaskarādi | anvāhitam ādhyasāmarthye yad anyad arpitam | pratigrahaprasaṅgena vā yad alabdham eva pātrādi upakaraṇatvenāhṛtam | nyāso nirdiṣṭasvarūpaṃ dravyaṃ yad rakṣaṇārthaṃ samarpitam | nikṣepo 'nyahasta eva yad anyasmai deyatvena nikṣiptam | eteṣv api yācitādiṣv ayam evaupanidhiko vidhir draṣṭavyaḥ || 69 ||

 

**iti upanidhiprakaraṇam**

** **

**atha sākṣiprakaraṇam**

 

_sarvatra carṇādānādau vyaktihetavo likhitaṃ sākṣiṇo bhuktiś ceti | tatra bhuktiḥ sthāvarādau | anyatra tu likhitaṃ sākṣiṇaś ca | tathā ca nāradaḥ: "likhitaṃ sākṣiṇaś caiva pramāṇe vyaktikārake" _(NSm 1.103)_ iti sāmānyavivakṣayaivāha | tenārthipratyarthibhyāṃ sākṣibhir likhitena vā svapakṣasiddhiḥ kāryety ukte kiṃlakṣaṇās tu sākṣiṇo lekhyaṃ cety etad vaktavyam | tatra sākṣiṇas tāvad ucyante |_

 

                    	**tapasvino dānaśīlāḥ kulīnāḥ satyavādinaḥ |**

**              	dharmapradhānā ṛjavaḥ putravanto dhanānvitāḥ || 2.70 ||**

**              	tryavarāḥ sākṣiṇo jñeyāḥ pañcayajñakriyāratāḥ |**

**              	yathājāti yathāvarṇaṃ sarve sarvāsu vā punaḥ || 2.71 ||**

tapaḥprabhṛtayo yathopalabdhavāditve hetavaḥ | katham | yo hi niṣkāraṇaḥ paralokasādhanaikapravaṇas tapodānādipravṛtto 'tiśayitetarapuruṣaprajñaḥ, sa katham ivātmano dṛṣṭādṛṣṭaviruddhaṃ vimārgāśrayiṇaḥ parasyārthe 'nṛtaṃ brūyād ity abhiprāyaḥ | tapodānādibhir ye dharmapradhānatayā satyavādinaḥ, ye vā kulīnāḥ svakulakalaṅkabhītyā, ye vā putriṇo dhaninaś ca tadvināśabhītyā, prakṛtyā ṛjavaḥ upalabdhātiriktavacanāśaktyānanyathāvādinaḥ, te tryavarāḥ sākṣiṇo jñeyāḥ | trayo yeṣām avarās te tryavarāḥ, triprabhṛtaya ity arthaḥ | sākṣiṇo jñeyā iti pratyakṣamūlatvābhiprāyam | nipuṇataḥ pratyakṣādibhir lakṣaṇataḥ sākṣiṇo nirūpaṇīyā ity arthaḥ | pañcayajñakriyāratā iti | ānvāhikāśakyaparihārahiṃsāniṣkṛtyarthaṃ hi pañcayajñakriyāvidhānam | tad ye hy aśakyaparihārām api hiṃsām apākartuṃ pravṛttāḥ, te katham iva svābhiprāyeṇānyāyavartijanavad asadvādeṣu pravarterann ity abhiprāyaḥ | evaṃ smṛtyantarāṇy api sākṣiprapañcaviṣayāṇi vyākhyeyāni | yat tu nāradenaikādaśavidhaṃ sākṣyaṃ kṛtākṛtatvabhedenoktam (NSm 1.129), tat sauhṛdān mugdhajanavyutpattyartham | tac ca tasmād evāvagantavyam: "yathājāti" ity | manuṣyastrījātibhedābhiprāyaṃ vā jātivacanam | yathoktaṃ nāradena: "śreṇīṣu śreṇipuruṣāḥ" ityādi (NSm 1.135) | yathāvarṇaṃ ca brāhmaṇādīnāṃ ca sākṣyam | sarve vā sarvāsu jātiṣu jātiśabdābhidheyatvād varṇe 'pi strīliṅgāvirodhaḥ | punaḥśabdo 'vasarāpekṣayā | sākṣyantarābhāve punar vakṣyamāṇakāryāpekṣayā vā sarve sarveṣāṃ, yathā "sarvaḥ saṅgrahaṇe sākṣī" iti (YDh 2.74) || 70–71 ||

 

_uktanyāyavirodhe tu |_

 

                    	**strīvṛddhabālakitavamattonmattābhiśastakāḥ |**

**              	raṅgāvatāripāṣaṇḍikūṭakṛdvikalendriyāḥ || 2.72 ||**

**              	patitāptārthasaṃbandhisahāyariputaskarāḥ |**

**              	sāhasī dṛṣṭadoṣaś ca nirdhūtaś cety asākṣiṇaḥ || 2.73 ||**

 

yeṣāṃ tu dṛṣṭam adṛṣṭaṃ vā yathābhūtārthadarśane dṛṣṭārthābhidhāyitve ca kāraṇaṃ na syād, viparyaye vā syāt, te na sākṣiṇa ity arthaḥ | sarve cābhojyaprakaraṇoktā agnihīnādayaḥ sākṣyānarhā draṣṭavyāḥ | tadupalakṣaṇārthaivātra strī | yathoktam: "avīrāyāś ca yoṣitaḥ" iti (MDh 4.213) | saiva cāpy atrāpy abhipretā | savīrāyās tu tadadhiṣṭhitāyāḥ sākṣyaṃ kvacid asty eva | yathoktaṃ svayambhuvā: "strīṇāṃ sākṣyaṃ striyaḥ kuryuḥ" iti (MDh 8.68) | raṅgāvatārī mallaḥ | spaṣṭam anyat | abhojyānnānāṃ tu sākṣyānadhikāraṃ nyāyasiddham evābhipretya nāradenoktam:

                    	nārthasaṃbandhino nāptā na sahāyā na vairiṇaḥ |

                    	na dṛṣṭadoṣāḥ kartavyā na vyādhyārtā na dūṣitāḥ || (NSm 1.159)

ity uktvā, tataḥ:

                    	dāsanaikṛtikaśrāntavṛddhastrībāladhikkṛtāḥ || iti | (NSm 1.160)

evaṃ sarve 'bhojyānnā anukrāntāḥ | pramāṇāntaramūlaṃ cāsākṣitvaṃ prapañcitam | yathā |

                    	bālo 'jñānād amatyā strī pāpābhyāsāc ca kūṭakṛt |

                    	vibrūyur bāndhavāḥ snehād vairaniryātanād ariḥ || iti | (NSm 1.173)

vacanād api kvacit | yathāha |

                    	śrotriyādyā vacanataḥ stenādyā doṣadarśanāt | iti | (NSm 1.138)

sarvathānayā diśā nyāyāgamābhyāṃ sākṣyam asākṣyaṃ ca prapañcanīyam || 72–73 ||

 

_deśakālādyapekṣayā punaḥ |_

 

                    	**ubhayānumataḥ sākṣī bhavaty eko 'pi dharmavit |**

**              	sarvaḥ saṃgrahaṇe sākṣī daṇḍapāruṣyasāhase || 2.74 ||**

 

arthiprathyarthibhyām anumato 'tiśayaguṇavān eko 'pi sākṣī syāt | apiśabdād dvāv api | sākṣipunarvacanaṃ ca samakṣadarśanād eva saṃgrahaṇādau sākṣyaṃ yathā syāt | aviśeṣābhidhāne 'pi bhūtārthopalambhavacanāśakter bālādayo na syuḥ | tathā ca nāradaḥ |

                    	asākṣiṇo 'pi ye 'troktā dāsanaikṛtikādayaḥ |

                    	kāryagauravam āsādya bhaveyus te 'pi sākṣiṇaḥ ||

                    	sāhaseṣu tu sarveṣu steyasaṃgrahaṇādiṣu |

                    	vāgdaṇḍayoś ca pāruṣye na parīkṣeta sākṣiṇaḥ || (NSm 1.170–171)

ity uktvāha:

                    	eṣām api na bālaḥ syān naiko na strī na kūṭakṛt |

                    	na bāndhavo na cārātiḥ kuryus te sākṣyam anyathā || iti | (NSm 1.172)

ato bālādivarjaṃ dviprabhṛtisākṣyam aviruddham | yad vā naika iti nāyaṃ saṃkhyāniṣedhaḥ, puruṣamātrapratiṣedha evāyam | yathaivaikā strī niṣiddhā "yoṣitaṃ cāvīrām" iti, tathaiva strīrahita ekaḥ pumān anarha iti vyakhyeyam | ataś ca tryavarāṇām eva saṃgrahaṇādau sākṣyam ity avaseyam | nyāyamūlatvād eva cātyartham anumānakuśalatayāyam api nāradīyaḥ pratiṣedho 'tikrāmayitavyaḥ | tathā ca svāyambhuvam |

                    	striyāpy asaṃbhave kāryaṃ bālena sthavireṇa vā |

                    	śiṣyeṇa bandhunā vāpi dāsena bhṛtakena vā || iti | (MDh 8.70)

anumānānusāriṇī ca niścayāvagatis tatraivoktā |

                    	bālavṛddhāturāṇāṃ ca sākṣyeṣu vadatānṛtam |

                    	jānīyād asthirāṃ vācam utsiktamanasāṃ tathā || iti | (MDh 8.71)

evam anyatrāpi vyavahāraprakaraṇe nyāyāgamavivekaḥ prapañcanīyaḥ || 74 ||

 

_<span style="text-decoration:underline;">nanu</span> evam api saṅkaṭe sākṣyavyavahāre yadi na kaścit sākṣyaṃ brūyāt | <span style="text-decoration:underline;">satyam</span> | tenaiva cāha |_

 

**              	abruvan hi naraḥ sākṣyam ṛṇaṃ sadaśabandhakam |**

**              	rājñā sarvaṃ pradāpyaḥ ṣaṭcatvāriṃśattame 'hani || 2.75 ||**

 

yady apy arogas tripakṣeṇāpi sākṣyaṃ na brūyāt, tato rājñā sadaśabandhakam ṛṇaṃ pramathya dāpyaḥ | saha daśabandhakena sadaśabandhakam | daśāṃśābhyadhikam ity arthaḥ | ṛṇagrahaṇaṃ sarvavivādopalakṣaṇārtham || 75 ||

 

_kiṃ ca |_

 

                    	**na bravīti hi yaḥ sākṣyaṃ jānann api narādhamaḥ |**

**              	sa kūṭasākṣiṇāṃ pāpais tulyo daṇḍena caiva hi || 2.76 ||**

 

jānann apīti padaṃ niyogasyāvivakṣāṃ darśayati | tathā ca svayambhūḥ |

                    	yatrānibaddho vīkṣeta śṛṇuyād vāpi kaścana |

                    	pṛṣṭas tatrāpi tad brūyād yathādṛṣṭaṃ yathāśrutam || iti | (MDh 8.76)

yataś cānabhidhāne pratyavāyaḥ, tato jānatā tatkālaniyuktenāpi vaktavyam ity arthaḥ || 76 ||

 

_kūṭasākṣiṇo mithyāvādinaḥ | teṣāṃ yat pāpaṃ, tat prakaraṇāntareṇa darśayati |_

 

                    	**sākṣiṇaḥ śrāvayed vādiprativādisamīpagān |**

**              	ye pātakakṛtāṃ lokā mahāpātakināṃ tathā || 2.77 ||**

**              	agnidānāṃ ca ye lokā ye ca strībālaghātinām |**

**              	tān sarvān samavāpnoti yaḥ sākṣyam anṛtaṃ vadet || 2.78 ||**

 

smṛtyantarān nyāyāc ca prāṅmukhān udaṅmukhān vā prayatān pūrvāhṇe praṇihitaikāgrān arthipratyarthisabhyasamakṣaṃ tathābhūta eva prāḍvivāko 'pi hi "ye pātakakṛtāṃ lokāḥ" iti śrāvayet | spaṣṭam anyat || 77–78 ||

 

_evaṃ śrāvayitvā tatsvarūpāpekṣayā yathārhaṃ pṛcchet | dharmānabhijñas tv evaṃ pratibodhayet |_

 

                    	**yat tvayā sukṛtaṃ kiṃcij janmāntaraśataiḥ kṛtam |**

**              	tat sarvaṃ tasya jānīhi parājayasi yaṃ mṛṣā || 2.79 ||**

 

_evam ukte yathānubhavaṃ vadatām |_

 

                    	**sākṣidvaidhe prabhūtānāṃ sameṣu guṇināṃ tathā |**

**              	guṇidvaidhe tu vacanaṃ grāhyaṃ guṇavattaram || 2.80 ||**

 

_evaṃ ca parīkṣitavacanāḥ |_

 

                    	**yasyāhuḥ sākṣiṇaḥ satyāṃ pratijñāṃ sa jayī bhavet |**

**              	anyathāvādino yasya dhruvas tasya parājayaḥ || 2.81 ||**

 

pratijñām ity aviśeṣavacanāt kṛtsnapratijñātārthasatyatva eva jayo vijñeyaḥ | anyathā tu parājaya eva syāt | tathā ca nāradaḥ |

                    	deśakālavayodravyapramāṇākṛtijātiṣu |

                    	yatra vipratipattiḥ syāt sākṣyaṃ tad api cānyathā || iti | (NSm 1.212)

bahvarthapratijñāyāṃ ca |

                    	nyūnam abhyadhikaṃ cārthaṃ prabrūyur yatra sākṣiṇaḥ |

                    	tad apy anuktaṃ vijñeyam eṣa sākṣyavidhiḥ smṛtaḥ || iti | (NSm 1.213)

ataḥ kṛtsnapratijñātārthasatyatva eva dhruvo (?) jayaḥ, nyāyamūlatvāc ca vyavahārasmṛteḥ || 81 ||

 

                    	**ukte 'pi sākṣibhiḥ sākṣye yady anye guṇavattarāḥ |**

**              	dviguṇā vānyathā brūyuḥ kūṭāḥ syuḥ pūrvasākṣiṇaḥ || 2.82 ||**

 

_evaṃ ca kauṭasākṣye sākṣiṇāṃ vyavahārakartror vā kūṭavyavahārakartṛtve spaṣṭīkṛte nirvikalpaṃ rājñā |_

 

                    	**pṛthak pṛthag daṇḍanīyāḥ kūṭakṛt sākṣiṇas tathā |**

**              	vivādadviguṇaṃ dravyaṃ vivāsyo brāhmaṇo bhavet || 2.83 ||**

 

kūṭavyavahārakartā kūṭakṛd daṇḍyaḥ | ekaikaśaś ca pṛthak pṛthak sākṣī vivādadviguṇaṃ dravyaṃ dāpyaḥ | brāhmaṇas tv adadad daṇḍaṃ samagradhana eva ca rāṣṭrād vivāsyaḥ | tathā ca svāyambhuvam |

                    	na jātu brāhmaṇaṃ hanyāt sarvapāpeṣv avasthitam |

                    	rāṣṭrāt tv enaṃ bahiṣkuryāt samagradhanam akṣatam || iti | (MDh 8.380)

vadhaprasaṅge (daṇḍapradhānena ? daṇḍāpradāne) vā samagradhana eva rāṣṭrād bahiṣkāryaḥ | na tu śārīro nigraho 'nyathā vā brāhmaṇasya kārya ity arthaḥ || 83 ||

 

_uttarasākṣī tu pravatsyatā mumūrṣuṇā vā |_

 

                    	**yaḥ sākṣyaṃ śrāvito 'nyena nihnute tat tamovṛtaḥ |**

**              	sa dāpyo 'ṣṭaguṇaṃ dravyaṃ brāhmaṇaṃ tu vivāsayet || 2.84 ||**

 

ato 'vaśyaṃ vaktavyaṃ sākṣyaṃ satyaṃ ca || 84 ||

 

_asyāpavādaḥ |_

 

                    	**varṇināṃ tu vadho yatra tatra sākṣy anṛtaṃ vadet |**

**              	tatpāvanāya kartavyaś caruḥ sārasvato dvijaiḥ || 2.85 ||**

 

śūdreṇa tu dānādaya ity abhiprāyaḥ | caturṣv api bhavā brāhmaṇādayo varṇinaḥ | teṣāṃ yatra sākṣiṇi satyābhidhātari vadhaḥ syāt, tatra sākṣy anṛtaṃ vaktum arhati | sadoṣam api guṇabhūmnānṛtavacanam abhyupagamyate | tathā ca gautamaḥ: "nānṛtavacane doṣo jīvanaṃ cet adadhīnam" ity uktvāha: "na tu pāpīyaso jīvanam" iti (GDh 13.25–26) | adoṣavacanaṃ cālpadoṣābhiprāyaṃ prāyaścittavidhānasāmarthyād draṣṭavyam | etac ca nyāyaprāptam eva mandabuddhipratibodhanāya | prāyaścittavidhānāc cāvaśyakartavyatātrocyate | anyatrāpi gurulaghutve samīkṣya pāpasyāpy anuṣṭhānaṃ prāyaścittaṃ ca tadapanuttaye kāryaṃ yathā syāt | dharmāntaropayogitvāc caitat kāmakṛtam apy akāmakṛtam eva draṣṭavyam | svāyambhuve tu |

                    	vāgdaivatyaiś ca carubhir yajeraṃs te sarasvatīm |

                    	anṛtasyainasas tasya kurvāṇā niṣkṛtiṃ parām ||

                    	kūśmāṇḍair vāpi juhuyād ghṛtam agnau yathāvidhi |

                    	ud ity ṛcā vā vāruṇyā tṛcenābdaivatena vā || iti | (MDh 10.105–06)

evaṃ prāyaścittacatuṣṭayaṃ yad āmnātam, tat tannirdeśānusārāc chūdrādikrameṇa yathāvarṇaṃ kramaśo draṣṭavyam | śūdrasvarūpāpekṣayā ca caroḥ sakṛd vṛttir āvṛttir yathā syād iti carubhir ity uktam | asmād eva ca prāyaścittānṛtānujñānād rājño naiyogikaṃ vadhyānupekṣaṇam iti gamyate | sākṣiṇas tu prāyaścittopadeśamātrād rājakīyavinayānarhā ity avaseyam || 85 ||

 

**iti sākṣiprakaraṇam |**

** **

**atha likhitaprakaraṇam |**

 

_sākṣyanantaraṃ vyaktipramāṇakatvāviśeṣāl likhitam ucyate |_

 

                    	**yaḥ kaścid artho niṣṇātaḥ svarucyā tu parasparam |**

**              	lekhyaṃ vā sākṣimat kāryaṃ tasmin dhanikapūrvakam || 2.86 ||**

 

yaḥ kaścid ṛṇādhikrayapratigrahavikrayādir artho niṣṇātaḥ pariśuddhasvarūpasaṃkhyāparimāṇavṛddhyavadhyādikaḥ dhanikarṇikādīnāṃ svarucyā parasparam avasthite tasminn avyabhicarārthaṃ lekhyaṃ voktalakṣaṇasākṣiyuktaṃ bhāvisaṃdehāpanodanakṣamaṃ kāryam | tasya cāyaṃ kramaḥ | dhanikapūrvakaṃ syād ṛṇikāpekṣayā ca dhanikasya pūrvatvaṃ na kālādyapekṣayā || 86 ||

 

_tataś cāyaṃ kramaḥ |_

 

                    	**samāmāsatadardhāhovāsajātisagotrakaiḥ |**

**              	sabrahmacārikātmīyapitṛnāmnā ca cihnitam || 2.87 ||**

**              	samāpte 'rthe ṛṇī nāma svahastena niveśayet |**

**              	mataṃ me 'mukaputrasya yad atropari lekhitam || 2.88 ||**

**              	sākṣiṇaś ca svahastena pitṛnāmakapūrvakam |**

**              	atrāham amukaḥ sākṣī likheyur iti te 'samāḥ || 2.89 ||**

 

atrāham amukaḥ sākṣīty evaṃ likheyuḥ | asamāḥ traya ity arthaḥ | anye tu samā iti chedabhrāntyā dvāv ity āhuḥ | tat tu bahucavanavirodhād ayuktam | na ca caturabhiprāyaṃ tad iti yuktam | "lekhye tu paramās trayaḥ" iti vacanāt || 87–89 ||

 

                    	**alipijña ṛṇī yaḥ syāt svamataṃ lekhayet tu saḥ |**

**              	sākṣī vā sākṣiṇānyena sarvasākṣisamīpagaḥ || 2.90 ||**

 

ṛṇī sākṣī vā yo 'lipijñaḥ, sa sarvasākṣisamakṣaṃ lekhakena sākṣiṇā vānyena svamataṃ sākṣyaṃ vā lekhayet || 90 ||

 

_tataḥ |_

 

                    	**ubhayābhyarthitenedaṃ mayā tv amukasūnunā |**

**              	likhitaṃ tv amukeneti lekhakas tv antato likhet || 2.91 ||**

 

antata iti vacanaṃ prāptatvād adhikanivṛttyartham || 91 ||

 

_kiṃ punaḥ svahastāropaṇe prayojanam | ucyate |_

 

                    	**vināpi sākṣibhir lekhyaṃ svahastalikhitaṃ tu yat |**

**              	tat pramāṇaṃ smṛtaṃ sarvaṃ balopadhikṛtād ṛte || 2.92 ||**

 

ṛṇikasaṃpratipattyarthaṃ hi sākṣiṇaḥ | sa cet svahastenāpi saṃpratipadyeta, mandaṃ sākṣiprayojanaṃ manyate | etac copagatādiviṣayaṃ draṣṭavyam || 92 ||

 

_nirvyājapramāṇaśuddhaṃ ca |_

 

                    	**ṛṇaṃ lekhyagataṃ deyaṃ puruṣais tribhir eva tu |**

**              	ādhis tu bhujyate tāvad yāvat tan na pradīyate || 2.93 ||**

 

yad ṛṇaṃ lekhyagataṃ, lekhyārūḍham ity arthaḥ, tad deyaṃ puruṣais tribhir eva kartṛtatputrapaurair ity arthaḥ | tuśabdo vyavacchedārthaḥ | tathā ca nāradaḥ |

                    	kramād avyāhataṃ prāptaṃ putrair yan narṇam uddhṛtam |

                    	dadyuḥ paitāmahaṃ pautrās tac caturthān nivartate || iti | (NSm 1.4)

asyāpavādaḥ: ādhis tu bhujyate, na caturthān nivartate | kim anavadhika eva | na hi | tāvat, yāvat tad deyaṃ na pradīyate || 93 ||

 

_yadā tv ṛṇikadeśād deśāntare lekhyaṃ, pramāṇato vā bhraṣṭaṃ, tadā yaḥ prakāraḥ tam āha |_

 

                    	**deśāntarasthe durlekhye naṣṭonmṛṣṭe hṛte tathā |**

**              	chinne bhinne tathā dagdhe lekhyam anyat tu kārayet || 2.94 ||**

 

rājā, parasparaṃ vā dhanikarṇikāv ity abhiprāyaḥ | lekhyadoṣo yatra pramādāl likhyamāne saṃjātaḥ, tad durlekhyam | unmṛṣṭaṃ bhagnākṣaram | chinnaṃ mūṣikādibhiḥ | bhinnaṃ pāṭitam | tathāśabdaḥ prakārārthaḥ | spaṣṭam anyat || 94 ||

 

_lekhyasvarūpe ced vyabhicarāśaṅkā, ko 'tra nirṇayahetuḥ | ucyate |_

 

                    	**saṃdigdhārthaviśuddhyarthaṃ svahastalikhitaṃ tu yat |**

**              	yuktiprāptikriyācihnasaṃbandhāgamahetubhiḥ || 2.95 ||**

 

saṃdigdhaś cāsāv arthaś ceti saṃdigdharthaḥ, tadviśuddhir arthaḥ prayojanaṃ yasya lekhyasya tat tathoktam | saṃdigdhārthanirṇaye tad eva pramāṇam ity arthaḥ | tac ca svahastalikhitaṃ yadi syāt, tataḥ śuddham eva | saṃśaye tu yuktyādibhir nirṇayaḥ kāryaḥ | tasmin kāle devadattasya dravyaprayojanam āsīd, yajñadattaś ca tadā svadhanaṃ prayuktavān ityādikā yuktiḥ | samānadeśasthau tadobhāv apy abhūtām iti prāptiḥ | apratārakaś cāsau lekhakaḥ prasiddhaḥ, tadīyā lekhyā iti kriyā | cihnaṃ mudrālipiviśeṣadikam | saṃbandho balopadhyādyabhāvaḥ | āgamo lekhyalakṣaṇayogaḥ | kūṭasākṣitvādyasaṃbhavo hetuḥ | evaṃ yuktyādibhir yat parīkṣitaṃ lekhyaṃ, tat pramāṇam ity avaseyam || 95 ||

 

_evaṃ ca nyāyāgamapariniṣṭhitaprāmāṇyasya |_

 

                    	**lekhyasya pṛṣṭe 'bhilikhet praviṣṭam adhamarṇikāt |**

**              	dhanī vopagataṃ dadyāt svahastaparicihnitam || 2.96 ||**

 

yanmūlyāt kalāntarād vā dadyāt, tat tasyaiva patrasya pṛṣṭhe lekhayet | dhaniko vānyat svahastaparicihnitam ṛṇikāyopagataṃ dadyāt | anyathā dattam apy adattaṃ syāt || 96 ||

 

_niḥśeṣaṃ tu |_

 

                    	**dattvarṇaṃ pāṭayel lekhyaṃ śuddhyai vānyat tu kārayet |**

**              	sākṣimac ca bhaved yat tu dātavyaṃ tat sasākṣikam || 2.97 ||**

 

ṛṇaṃ dattvā lekhyaṃ pāṭayet | śuddhyai śuddhyarthaṃ nirapavādatvāyeti | yad vā anyat tu kārayed anyad eva vā lekhyaṃ kāryam | ṛṇikasyecchayā vikalpaḥ | lekhyavyatirekeṇāpi tu sasākṣikaṃ yad gṛhītaṃ, tat sasākṣikam eva dātavyaṃ pariśodhanīyatvāt | sarvathā lekhyavaty arthe lekhyāntarād viśuddhiḥ, sākṣimati ca sākṣyantarāt | yathaivārtho gṛhītaḥ, tathaiva pratideya ity arthaḥ || 97 ||

 

**iti likhitaprakaraṇam |**

** **

**atha divyaprakaraṇam |**

 

_likhitādyabhāve vā parituṣṭyasāmarthye sati |_

 

                    	**tulāgnyāpo viṣaṃ kośo divyānīha viśuddhaye |**

**              	mahābhiyogeṣv etāni śīrṣakasthe 'bhiyoktari || 2.98 ||**

 

mahābhiyogeṣv iti vadann amahābhiyogeṣu śapathaprāptiṃ darśayati | tathā ca nāradaḥ |

                    	satyaṃ vāhanaśastrāṇi gobījakanakāni ca |

                    	devatāpitṛpādāṃś ca dattāni sukṛtāni ca ||

                    	ity ete śapathāḥ proktā manunā svalpakāraṇe |

                    	pātake tv abhiyoge vā vidhir divyaḥ prakīrtitaḥ || iti | (NSm 20.2, 4)

mahābhiyoge mahāpātakādyabhiyoge | spaṣṭam anyat || 98 ||

 

_kim abhiyoktrāvaśyaṃ śiro vartanīyam | eṣa tāvan nyāyaḥ |_

 

                    	**rucyā vānyataraḥ kuryād itaro vartayec chiraḥ |**

**              	vināpi śīrṣakāt kuryād rājadrohe 'tha pātake || 2.99 ||**

 

icchayaivābhiyojyābhiyoktror anyataro divyaṃ kuryāt | anyataraḥ śiro vartayet | yady abhiyukto 'rtho 'nyathā syāt, tato mamedaṃ dhanaṃ sarvasvaṃ vā yad vedam aṅgaṃ śiro vā gacched ity evam avaṣṭambhena divyakriyāprayoktā śirovartīty ucyate | rājadrohamahāpātakāśaṅkāyāṃ tv aśīrṣakam api syād eva | spaṣṭam anyat || 99 ||

 

_mahāpātakādyāśaṅkābhāve tu |_

 

                    	**nāsahasraparaṃ phālaṃ na tulā na viṣaṃ tathā |**

**              	nṛpārtheṣv abhiyogeṣu vaheyuḥ śucayaḥ sadā || 2.100 ||**

 

paraśabdo 'rthavacanaḥ, yathā brāhmaṇaparam asya dravyam | brāhmaṇārtham ity arthaḥ | sahasrād arvāṅ na phālādīni syuḥ sahasrād arvāg eṣām apravṛttiḥ | nṛpārtheṣu tv alpābhiyogeṣv api vaheyuḥ kuryur ity arthaḥ | "śucayaḥ sadā" iti | ye hi nityaṃ śucayo daivād āśaṅkitāḥ ta eva kuryuḥ |  na tu saṃbhāvitāśucitvā (?) apīty arthaḥ || 100 ||

 

_evaṃ ca sati |_

 

                    	**sahasrārthe tulādīni kośam alpe 'pi kārayet |**

**              	pañcāśad dāpayec chuddham aśuddho daṇḍabhāg bhavet || 2.101 ||**

 

spaṣṭārthaḥ ślokaḥ || 101 ||

 

_kiṃ sadya eva divyakriyā | nety āha | kiṃ tarhi |_

 

                    	**sacelasnātam āhūya sūryodaya upoṣitam |**

**              	kārayet sarvadivyāni nṛpabrāhmaṇasaṃnidhau || 2.102 ||**

** **

nṛpādisaṃnidhivacanaṃ kāryagauravapratipattyartham || 102 ||

 

_na cāviśeṣeṇa sarveṣāṃ sarvadivyāni syuḥ | kiṃ tarhi |_

 

                    	**tulā strībālavṛddhārtapaṅgubrāhmaṇarogiṇām |**

**              	agnir jalaṃ vāśudrasya yavāḥ sapta viṣasya vā || 2.103 ||**

 

stryādigrahaṇaṃ kṣatriyādyartham | "agnir jalaṃ vāśūdrasya" iti | aśūdrasyāgnir jalaṃ vā syāt | vyavasthitavikalpaś cāyam | kṣatriyasyāgnir, vaiśyasya ca jalaṃ, śūdrasya tu yavāḥ sapta viṣasya vā jalaṃ vā agnir vety arthaḥ | yad vā agnir jalaṃ vāśudrasya kṣatriyādijātasyety arthaḥ | tataś ca kṣatriyādīnām agnyādiṣv icchāvikalpaḥ | smṛtyantarāt tu deśakālādivyavasthāprapañcakalpanā || 103 ||

 

_adhikṛtaś ca pāguktaniyamavān kṛtasvastyayanamaṅgalaḥ smṛtyantaroktalakṣaṇatulāṃ pratyupasthitaḥ |_

 

                    	**tulādhāraṇavidvadbhir abhiyuktas tulāśritaḥ |**

**              	pratimānasamībhūto lekhāḥ kṛtvāvatāritaḥ || 2.104 ||**

 

vakṣyamāṇaṃ karma kuryād iti śeṣaḥ | abhiyukto vyavaḥare 'bhiśastaḥ | sa tulām ārūḍhaḥ pratimānasamatvena tulādhāraṇavidvadbhir yadā lakṣitaḥ, tadāsyāsmin pradeśe idam aṅgam ity evṃa cihnārthaṃ lekhāḥ kṛtvāvatāraṇīyaḥ | tulādhāraṇavidvāṃsaḥ svarṇakārādayaḥ | pratimānam aparabhāgasthitaśikhyasthaṃ pāṃsuloṣṭapūrṇaṃ piṭakam | spaṣṭam anyat || 104 ||

 

_avatīrya codaṅmukhaḥ sthitvā |_

 

                    	**tvaṃ tule satyadhāmāsi purā devair vinirmitā |**

**              	tat satyaṃ vada kalyāṇi saṃśayān māṃ vimocaya || 2.105 ||**

**              	yady asmi pāpakṛn mātas tato māṃ tvam adho naya |**

**              	śuddhaś ced gamayordhvaṃ māṃ tulāṃ ity abhimantrayet || 2.106**

 

sa yadi tulita ūrdhvaṃ gacchet, tadā śuddhiḥ | anyathā tu viparyayaḥ | yat tu nāradīye:

                    	tulito yadi vardheta viśuddhaḥ syān na saṃśayaḥ |

                    	samo vā hīyamāno vā na viśuddho bhavet tataḥ || (NSm 20.12)

ity adhogatyā śuddhivacanaṃ, tat taduktābhimantraṇaviṣayaṃ draṣṭavyam || 105–6 ||

 

_taptāyaḥpiṇḍadhāraṇaśāstram |_

 

                    	**karau vimṛditavrīher lakṣayitvā tato nyaset |**

**              	saptāśvatthasya patrāṇi tāvat sūtreṇa veṣṭayet || 2.107 ||**

 

kṛtavrīhivimardanasya taptalohahāriṇo dāhaspaṣṭīkaraṇārthaṃ hastau kṛtavraṇapradeśau lekhākaraṇena ca lakṣayitvā saptāśvatthasya patrāṇy antardhānāya hastayor ādhāya saptakṛtvaḥ sūtreṇa veṣṭayitvā vakṣyamāṇalohapiṇḍārpaṇavipuṇaṃ lohakāraṃ gṛhītataptalohapiṇḍaṃ maṇḍalakasthitasya samīpe prāṅmukhaṃ kuryāt || 107 ||

 

_itaro 'pi prāguktaniyamavān udaṅmukho 'yaḥpiṇḍam īkṣamāṇaḥ kṛtāñjalir brūyāt |_

 

                    	**tvam eva sarabhūtānām antaścarasi pāvaka |**

**              	sākṣivat puṇyapāpebhyo brūhi satyaṃ kave mama || 2.108 ||**

 

_lohakāro 'pi |_

 

                    	**tasyety uktavato lohaṃ pañcāśat palikaṃ samam |**

**              	agnivarṇaṃ nyaset kṣipraṃ hastayor ubhayor api || 2.109 ||**

**              	sa tam ādāya saptaiva maṇḍalāni śanair vrajet |**

**              	ṣoḍaśāṅguikaṃ jñeyaṃ maṇḍalaṃ tāvadantaram || 2.110 ||**

**              	muktāgnir mṛditavrīhir adagdhaḥ śuddhim āpnuyāt |**

**              	antarā patite piṇḍe saṃdehe vā punar haret || 2.111 ||**

 

kṛtalakṣaṇau hastau darśayitvā punaś ca mṛditavrīhir apy alakṣitadāhaḥ parājayavyañjkalalāṭasvedādilakṣaṇahīnaḥ kuhakādiśaṅkāvinirmuktaḥ śuddhim āpnuyāt | dāhasaṃśayāntarāpiṇḍapatanayos tu punas trirātre saptarātre vā smṛtyantarānusārāt karaṇam avaseyam | spaṣṭam anyat || 109–11 ||

 

_prāguktaniyamavān eva nṛpabrāhmaṇādhiṣṭhitam udakaṃ gatvā tataḥ |_

 

                    	**satyena mābhirakṣasva varuṇety abhiśāpya kam |**

**              	nābhidaghnodakasthasya gṛhītvorū jalaṃ viśet || 2.112 ||**

 

"satyena mābhirakṣasya varuṇa" ity evamantenodakam abhimantrya nābhipramāṇodakasthasyātidṛḍhasya balinaḥ puruṣasyorū hastābhyāṃ gṛhītvodakaṃ praviśet | punar jalagrahaṇam ādarārtham || 112 ||

 

_madhyamena ca dhānuṣkeṇa dhanuṣā ca madhamena nimajjataḥ |_

_ _

                 	**samakālam iṣuṃ muktam ānayed yo javī naraḥ |**

**            	gate 'nyasmin nimagnāṅgaṃ paśyec cec chuddhim āpnuyāt || 2.113 ||**

 

animagnasyaiveṣutraye kṣipte madhyameṣusamīpe javiṣṭhaṃ puruṣam āsthāpya majjanasamakālam evodakasamīpād anyo javiṣṭhas tam iṣudeśaṃ pradhāvan gacchet | gate ca tasmin pūrvopasthita iṣum ādāya tathaiva pratyāgato yady udakasthitaṃ magnāṅgam adeśāntarasthaṃ ca paśyet, tataḥ śuddhim āpnuyād iti kṛtavyākhyānam evaitat || 113 ||

 

_prāguktaniyamavān eva śūdrādir nṛpabrāhmaṇasamīpasthaḥ kālavyavasthayā smṛtyantaroktaparimāṇaṃ viṣam ādāyābhimantrayet |_

 

                    	**tvaṃ viṣa brahmaṇaḥ putra satyadharmavyavasthita |**

**              	trāyasvāsmān mābhiśāpāt satyena bhava me 'mṛtam || 2.114 ||**

**              	evam uktvā viṣaṃ śārṅgaṃ bhakṣayed dhimaśailajam |**

**              	yasya vegair vinā jīrṇaṃ śuddhiṃ tasya vinirdiśet || 2.115 ||**

 

evam iti prakārārtham, mantrānadhikṛtasyānabhijñasya vāyam evārthaḥ paryāyavacanair vācyo yathā syāt | śārṅgavacanaṃ mandavīryaviṣanivṛttyartham | haimavacanaṃ kālakūṭādivyudāsārtham | spaṣṭam anyat || 115 ||

 

_prayojanālpatve rucyā vā pūrvoktaniyamavān eva nṛpabrāhmaṇasaṃnidhau gatvā |_

 

                    	**devān ugrān samabhyarcya tatsnānodakam āharet |**

**              	saṃśrāvya pāyayet tasmāj jalāt tu prasṛtitrayam || 2.116 ||**

 

devān ugrān ādityaprabhṛtīn samyag vidhānenābhimukyakaraṇāyārcayitvā tadīyaṃ snānodakam ādāyābhiyukaṃ saṃśrāvya "maivaṃ maṃsthāḥ yathānyodakapānam abhipretavaitṛṣṇyādinimittam" iti | etad dhi mithyāvādinaṃ janmāntaraśatair api dāridryakuṣṭhādyupadravaiḥ pratikurvāṇaṃ durnivāraṃ bhaviṣyati ity evam ālocya satyāvaṣṭambham antareṇa "mā kuru" ity uktvā prasṛtitrayaṃ pāyayet || 116 ||

 

_katham atra vyaktir ity ata āha |_

 

                    	**ā caturdaśamād ahno yasya no rājadaivikam |**

**              	vyasanaṃ jāyate ghoraṃ sa śuddhaḥ syān na saṃśayaḥ || 2.117 ||**

 

tātkālikaṃ lalāṭasvedādi dvisaptarātreṇa vā daivarājakaṃ yady ugraṃ vyasanaṃ notpadyate, tato niḥsaṃśayaṃ śuddhir avaseyā | etac ca sarvadivyaśeṣatayā ślokārtham avaseyam | tātkālikaṃ yadi dāhādi lalāṭasvedādi vā na syāt, yadi caturdaśarātrād arvāg daivarājakavyasanānutpādaḥ, tato niḥsaṃśayaṃ śuddhiḥ, anyathā tu viparyaya ity abhiprāyaḥ | tathā ca svāyaṃbhuvam |

                    	yam iddho na dahaty agnir āpo nonmajjayanti ca |

                    	na cārtim ṛcchati kṣipraṃ sa jñeyaḥ śapathe śuciḥ || iti | (MDh 8.115)

"na cārtim ṛcchati kṣipram" ity etat pūrveṇādāhādinā samuccīyate | caśabdasāmarthyāc ca lalāṭasvedādy api | kuhakādipratibandhenāpy adāhādisaṃbhavaḥ | ato "na cārtim ṛcchati" iti dvitīyavyañjakopādānam aviruddham |

        	<span style="text-decoration:underline;">nanu</span> iyaṃ divyasmṛtir avyaktamūleva lakṣyate, yato na pratyakṣāder ayaṃ viṣayaḥ, divyābhidhānād eva | akāryatvāc ca nāgamasya | na hy anenedaṃ bhavatītyāgamasya viṣayaḥ | kathaṃ tarhi yāgāt svarga iti | svargakāmasya kartavyatopadeśād asādhanatve ca tadvyāghātād yāgādeḥ sādhanatvam avagamya yāgāt svarga ity ucyate | atrāpi tarhi prāyaścittavat saṃśodhanārtho divyopadeśaḥ syāt | satyam | yady anuṣṭhānamātropadeśaḥ syāt | iha tu taptāyaḥpiṇḍenādagdhasyāparaṃ nirdoṣatvajñāpanam uktam | tad apeśalam iva syāt |

        	<span style="text-decoration:underline;">ucyate</span> | dve hy ete codane | steyādiśaṅkitasya abhyupagacchataḥ prāyaścittarājadaṇḍādiprasaṅgaḥ | anabhyupagame tu dhaṭādyanuṣṭhānam iti | atra cordhvagamanādau saty aduṣṭavyavahāraḥ kārya iti | ataś cārthād idam āpadyeta: ūrdhvagamanād vinā na śuddhir iti | ata evopalabhyavyañjakābhāve 'pi śapathādyanuṣṭhānamātrād evāduṣṭavyavahārasiddhiḥ | tasya tv āmuṣmiko doṣaḥ sthita eva | tathā coktam: " divyānīha viśuddhaye" (YDh 2.98) iti | ihaiva nāmutrety arthaḥ | kuhakādipratibandhe 'pi tarhi śuddhiprasaṅgaḥ | na, pratiṣedhāt | yathāha bṛhaspatiḥ |

                    	trirātraṃ pañcarātraṃ vā puruṣaiḥ svair adhiṣṭhitam |

                    	niruddhaṃ cārayet tatra kuhakāśaṅkayā nṛpaḥ || iti | (BṛSm 8.37)

ataḥ kuhakādirahita evordhvagamanādau śuddhavyavahāraḥ, kuhakādibhāvāśaṅkāyāṃ vā daivarājakavyasanānutpattau | pāramārthi(ke? kyau) tu śuddhyaśuddhī kvopayujyete | ato vedamūlatvam aviruddham | tathā cāmnyāyaś chāndogyaḥ:


    puruṣaṃ somyota hastagṛhītam ānayanty apahārṣīt steyam akārṣīt | paraśum asmai tapateti | sa yadi tasya kartā bhavati tata evātmānam anṛtaṃ kurute | so 'nṛtābhisaṃdho 'nṛtenātmānam antardhāya paraśuṃ taptaṃ pratigṛhṇāti | sa dahyate | atha hanyate | atha yady akartā bhavati tata eva satyam ātmānaṃ kurute | sa satyābhisaṃdhaḥ satyenātmānam antardhāya paraśuṃ taptaṃ pratigṛhṇāti sa na dahyate | atha mucyate | iti | (ChU 6.16.1)

evamādīny anyāny api tulādidivyaprayogamūlāny anviṣyodāharaṇīyāni | atra ca śaṅkitasya paraśugrahaṇenādagdhasya mocanam aduṣṭavyavahārakaraṇaṃ ca vidhīyate | anyat tu dāhādiprāptam anūdyate | ato 'py uktaprakāraṃ vedamūlatvam aviruddham | astu vā śravaṇānusāry eva vaidikatvam | svarūpe 'py evamādau prāmāṇyam upaniṣadvākyānām ivāviruddham eva | yathā caitad evaṃ tathā vakṣyāmaḥ | evaṃ sati vyāsādyuktetihāsadarśanānusareṇādhiṣṭhātṛtvena tulādyantargatalokapālādijagatsākṣībhūtadevatākalpanam apy aviruddham | tathā ca māntravarṇikyo devatāḥ,

                    	tvam eva sarvabhūtānām antas carasi pāvaka | (YDh 2.108)

ity uktāḥ | evaṃ svāyaṃbhuve 'pi ca devatādhiṣṭhānam eva satyadharmānusāri pradarśitam | yathāha |

                    	vatsasya hy abhiśastasya purā bhrātrā yavīyasā |

                    	nāgnir dadāha romāpi satyena jagataḥ spaśaḥ || iti | (MDh 8.116)

spaśaś caraḥ, sākṣīty arthaḥ | atha vā anumānamūltvam evāstu | nirdoṣasya doṣatayā śaṅkitasyāgnir adāhakaḥ abhrakāder iva dāhānupalambhanāt | anādikālikāvyabhicārivyavahārapravṛttyavāptānvayavyatirekaśuddhānumānaṃ vahnyabhāva iva nirdhūmatānumānam apratihatam eva | ato 'py upapannaṃ divyasmṛteḥ samūlatvam ity eṣā dik | <span style="text-decoration:underline;">nanu</span> evaṃ sati bhāviny arthe divyāni na syuḥ, dauṣṭyatadabhāvayor asiddhatvāt | ko vānyathāha | kathaṃ tarhi bhāviny arthe kośapānādivyavahāraḥ | satyasaṃkalpaprakaṭīkaraṇamātraṃ tad vyabhicarataḥ śiṣṭavigarhaṇasiddhyartham | saṃkalpitānyathākaraṇāt tv (?) anṛtadoṣaḥ sthita evety alaṃ prasaktyā || 117 ||

 

**iti divyaprakaraṇam |**

** **

**atha dāyavibhāgaprakaraṇam |**

 

_evaṃ prāguktānekaprakārārjitasya dravyasya |_

 

                    	**vibhāgaṃ cet pitā kuryād icchayā vibhajet sutān |**

**              	jyeṣṭhaṃ vā śreṣṭhabhāgena sarve vā syuḥ samāṃśinaḥ || 2.118 ||**

 

yadā hy āśramāntaraṃ prapitsuḥ putrāṇāṃ vā guṇavatāṃ dharmapravṛttisiddhyarthaṃ kautūhalād vā svadravyeṇa putrān vibhajet saṃyojayed ity arthaḥ | tadecchayā yāvad yasmai rocate dātuṃ, tāvad eva tasmai dadyāt, na putrecchayā | na putraiḥ pitā vibhāgaṃ viśeṣaniyamaṃ vā kārayitavya ity arthaḥ | ata eva ca jyeṣṭhaṃ vā śreṣṭhabhāgenaucityād yojayed ūnaṃ vābhyadhikaṃ vā | atha vā sarvān samāṃśinaḥ kuryāt | tatra tathaiva syād, yathaiva pitur iccheti putrāśrayo vidhir anavadyaḥ || 118 ||

 

_snehaguṇādyanapekṣaṃ mādhyasthenaiva |_

 

                    	**yadi dadyāt samān aṃśān kāryāḥ patnyaḥ samāṃśikāḥ |**

**              	na dattaṃ strīdhanaṃ yāsāṃ bhartrā vā śvaśureṇa vā || 2.119 ||**

 

samāṃśadānapakṣe pramītabhartṛkāḥ putrapautrapatnyaḥ svapatnyaś ca bhartṛbhāgārhāḥ kāryāḥ, yāsāṃ bhartrā śvaśureṇa vā svayaṃ vā strīdhanaṃ na dattam | yad vā yāsāṃ strīdhanaṃ na dattaṃ, tāḥ strīdhanasamāṃśikāḥ kāryāḥ | "dvisahasraparo dāyaḥ striyāḥ" iti smṛtyantarāt tāvanmātraṃ prabhūtadhanatve 'pi deyam | svalpe 'pi samāṃśatvenaiva | anye tv anapatyānāṃ niyogābhimukhatvena samāṃśatām āhuḥ | tat tu niyogāsaṃbhavād ayuktam | saṃbhavanniyogānāṃ tu niyogāṃśatvam eva yuktam || 119 ||

 

_pitṛdravyānapekṣasyaiva svakuṭumbabharaṇādau dharmakārye ca |_

 

                    	**śaktasyānīhamānasya kiṃcid dattvā pṛthakkriyā |**

**              	ūnādhikavibhaktānāṃ dharmaḥ pitṛkṛtaḥ smṛtaḥ || 2.120 ||**

 

anīhamānasyāpi kālāntarāvirodhāya yat kiṃcit saṃmānamātraṃ kṛtvā pṛthakkaraṇaṃ kāryam | <span style="text-decoration:underline;">nanu</span> evam api yady asau brūyāt: "na mayā kṛtsno bhāgaḥ samālabdhaḥ, sa me dīyatām" iti | ato 'sty eva virodhaḥ | <span style="text-decoration:underline;">nāstīti</span> brūmaḥ | kasmād | yasmād ūnādhikavibhaktānāṃ pitrā putrāṇām iti śeṣaḥ | "dharmaḥ pitṛkṛtaḥ smṛtaḥ" iti | vibhāgadharmaḥ pitrā yaḥ kṛtaḥ, sa eva smṛto vihita ity arthaḥ | tasmād avirodhaḥ || 120 ||

 

_svātantryeṇa tu |_

 

                    	**vibhajeyuḥ sutāḥ pitror ūrdhvaṃ riktham ṛṇaṃ samam |**

**              	mātur duhitaraḥ śeṣam ṛṇāt tābhya ṛte 'nvayaḥ || 2.121 ||**

 

ṛṇam apanīyāvaśiṣṭaṃ vibhajeyuḥ putrāḥ pitror ūrdhvaṃ riktham | sutagrahaṇam aurasapratipattyartham | mātā ca pitā ca pitarau | tayoḥ pitror ūrdhvaṃ mṛtayor ity arthaḥ | pitur ūrdhvaṃ ca paitṛkaṃ mātur ūrdhaṃ ca mātṛkam | rikthābhāve 'py ṛṇam aṃśāṃśato dadyuḥ | ṛṇadāne ca sāmyavacanād vibhāge 'pi sāmyam ity avagamyate | yat tu smṛtyantare,

                    	jyeṣṭhasya viṃśa uddhāraḥ sarvadravyāc ca yad varam | (MDh 9.112)

ityādivibhāgavaiṣamyam avagamyate, tad bhrātṝṇāṃ parasparānumatyā vijñeyam | anye tu guṇāpekṣaṃ vibhāgavaiṣamyavākyānāṃ viṣayaṃ varṇayanti karmārthatā ca tasya manyamānāḥ | tat tu puruṣārthatvād dravyasyāyuktam eveti gamyate | yāni tv agnihotrādyakaraṇe dravyāpaharaṇādivacanāni tāny anyāyavartipuruṣapraśāsanārthāni, na tu dravyasya kratvarthatāpratipādakāni | ato bhrātṝṇām evecchayā vibhāgavaiṣamyam | yat tv anyāyavartinā niraṃśatvaṃ gautamenoktam, tad apy "ekeṣām" (GDh 28.40) iti vacanāt paramatatvenaivānuśāsanamātraprayojanatayā vyākhyeyam ity eṣa dik | yathā ca pituḥ putrāḥ samāṃśato dhanabhāginaḥ, tathaiva mātur duhitaraḥ | kiṃ tu śeṣam ṛṇād vibhajeran | na tv adhanāyā apy ṛṇaṃ dadyuḥ | putrāṇāṃ tu mātṛsaṃbandhaḥ nāty eva | na nāsti | kiṃ tu tābhyo duhitṛbhya ṛte abhāve | anvayaḥ putrā ity arthaḥ | anye tu tābhyo duhitṛbhya ṛte tadīya evānvaya iti varṇayanti | tat tv ayuktam | "na jāmaye tān vo riktham āraik" ity mantravarṇāt | pitṛdhanābhiprāyaṃ tad iti cet, na | "yadī mātaro janayanta vahnim" iti mātṛsaṃbandhavacanāt | yadi mātaraḥ striyaṃ putraṃ ca janayanti | vahnir vahanayogyaḥ putraḥ | tatra putra eva dāyādo na stry apīty arthaḥ | asmād eva ca vahnivacanād udvāhāsamarthasya klībāder dravyābhāvasiddhiḥ | duhitṛsadbhāve 'pi tarhi putrāṇām evāstu | na, "matur duhitaraḥ" iti smṛteḥ, smṛtyantarān mantravarṇānusārāc ca duhitṛsvarūpārthataivety atas tadabhāve putragāmy eveti sthitam || 121 ||

 

_sahasthitānāṃ caikena |_

 

                    	**pitṛdravyāvināśena yad anyat svayam ārjitam |**

**              	maitram audvāhikaṃ caiva dāyādānāṃ na tad bhavet || 2.122 ||**

 

pitṛdhanānupaghātena yad anyad ārjitaṃ tathā maitram audvāhikaṃ ca, tad ārjitur eva, na dāyādāntarāṇām api syāt | mitrād avāptaṃ maitram | vivāhe labdham audvāhikam | pitṛdravyopaghātenāpi maitrādy avibhājyam eva, ārambhasāmarthyāt | anye tu maitrādikam eva pitṛdhanānupaghātārjitam avibhājyam icchanti, sāmānyaviśeṣopasaṃhṛtinyāyāt | tat tu sāmānyadravyasādhyatvād vivāhasyāyuktam eva || 122 ||

 

_maitrādivyatirekeṇa tu |_

 

                    	**sāmānyārthasamutthāne vibhāgas tu samaḥ smṛtaḥ |**

**              	anekapitṛkāṇāṃ tu pitṛto bhāgakalpanā || 2.123 ||**

 

sāmānyenārthena samutthānam ārjanaṃ prāptir yasya dravyasya tat tathoktaṃ tasmin sāmānyārthasamutthāne dravye | "vibhāgas tu" iti | avadhāraṇārthas tuśabdaḥ | asty eva vibhāga ity arthaḥ | sa caikasya śarīrādikleśātiśaye saty api sama eva smṛtaḥ vihita ity arthaḥ | kiṃ sarvadāyādānāṃ sama eva vibhāgaḥ | na | bhrātṝṇām eva samaḥ syāt | "anekapitṛkāṇāṃ tu" pitṛvyaputrādīnāṃ pitṛtaḥ pitṛvibhāgād bhāgakalpanā | arthād bhrātṝṇāṃ pūrvaṃ samo vibhāgaḥ | kṛte vibhāge 'nyatamasya putrās tadbhāgam aṃśāṃśato vibhajeyur ity arthaḥ | pitṛdvāraṃ hi pautrāṇāṃ paitāmahadravyabhāktvaṃ na pitṛvat svata evety abhiprāyaḥ || 123 ||

 

_atha kiṃ vibhāgat svatvam, uta svatve sati vibhaga iti | vibhāgāt svatvam ity āhuḥ | anyathā jātaputrasyādhānādiśrutir dravyasādhāraṇyāt svatyāgāsaṃbhavād virudhyate, icchayā vā vibhāgasmṛtir na syāt | na ca tadanujñānād anuṣṭhānam iti yuktam, jātamātrasyānujñānāśakteḥ | ityādyāśaṅkām apākartum āha |_

 

                    	**bhūr yā pitāmahopāttā nibandho dravyam eva vā |**

**              	tatra syāt sadṛśaṃ svāmyaṃ pituḥ putrasya cobhayoḥ || 2.124 ||**

 

bhūr yā pitāmahopāttā nibandho vā akṣayanidhiḥ anyad eva vā dravyaṃ, tatra pitāputrayos tulyaṃ prabhutvaṃ syāt pratyetavyaṃ nirvicikitsam evety arthaḥ | ubhayor ity avibhaktasyaiva svatvajñāpanārtham | bhūmyādeḥ pṛthagupādānam avibhājyatvāt sthāyitvād vā draṣṭavyam | yat tv anuṣṭhānavirodhādi codyam, tat svayam ārjitenāpi tatsiddher na kiṃcit | tadānīm eva vā vibhajyānuṣṭhānam astu | yā tv icchayā vibhāgasmṛtiḥ sā svayamupāttadravyavato draṣṭavyā | ataḥ svatve sati vibhāga iti siddham || 124 ||

 

_yasmāc ca svatve sati vibhāgaḥ, tasmat |_

 

                    	**vibhakte 'pi savarṇāyāḥ putro jāto vibhāgabhāk |**

**              	dṛśyād vā tadvibhāgaḥ syād āyavyayaviśodhitāt || 2.125 ||**

 

anivṛttarajaskāyāṃ mātari vibhajatāṃ vibhāgottarakālaṃ yadi putro jāyeta, tasyāpi dravyasaṃbandho 'sty eva | tasmāt svatve saty eva ity uktam | yadi hi vibhāgena svatvasaṃbandho 'bhaviṣyat, tato vibhaktajasya dravyasaṃbandho nopāpatsyata | asmin punar asty eva tasyāpi dravyasaṃbandhaḥ | ataḥ svatva iti | ato 'yaṃ ślokas tadvivekāyārabhyate: "vibhakte 'pi savarṇāyāḥ putro jāto vibhāgabhāk" | syād iti śeṣaḥ | aviśeṣe 'pi pitryavibhāgabhāg ity avaseyam | yathāha gautamaḥ: "vibhaktajaḥ pitryam" iti (GDh 28.29) | vibhaktajo 'pi ca pitur nirdhanatve bhrātṛdravyād eva dṛśyamānāt tasya vibhaktajasya vibhāgaḥ syāt | ayaṃ tu viśeṣaḥ: āyavyayavivarjitāt | yat svayam ārjitaṃ, sa āyaḥ | yat tasmād dravyam upakṣīṇaṃ, sa vyayaḥ | āyavyayaviśuddhaṃ vibhaktajena saha samaṃ vibhajanīyam ity arthaḥ || 125 ||

 

_etad eva spaṣṭayati |_

 

                    	**kramād abhyāgataṃ dravyaṃ hṛtam abhyuddhareta yaḥ |**

**              	dāyādebhyo na tad dadyād vidyayā labdham eva ca || 2.126 ||**

 

pitrādikramāgataṃ dravyaṃ vibhāgakāle vicchinnabhogaṃ vibhaktaḥ san nitaradāyādānumataḥ svaśaktyā yad abhyuddharet svīkuryāt, sa tad vibhaktajadāyādebhyaḥ punar vibhāgakāle na dadyāt | vidyayā ca yal labdham | caśabdān maitrādikaṃ ca | āyavyayaviśodhitād iti coktam eva || 126 ||

 

_kiṃ ca |_

 

**              	pitṛbhyāṃ yasya yad dattaṃ tat tasyaiva dhanaṃ bhavet |**

 

jīvatāṃ vibhaktānāṃ vibhaktajavibhāge tāvad ayaṃ vidhiḥ |

 

                    	**pitur ūrdhvaṃ vibhajatāṃ mātāpy aṃśaṃ samāpnuyāt || 2.127 ||**

 

avidyamānastrīdhanā mātāpi vibhāgaṃ putrasamam āpnuyāt | mātṛśabdaś cāyaṃ pitṛsaṃbandhāviśeṣāt tadbhāryāmātravacano draṣṭavyaḥ || 127 ||

 

_kiṃ ca |_

 

                    	**asaṃskṛtās tu saṃskāryā bhrātṛbhiḥ pūrvasaṃskṛtaiḥ |**

**              	bhaginyaś ca nijād aṃśād dattvāṃśaṃ tu turīyakam || 2.128 ||**

 

saṃskaraḥ pariṇayanam | tat pūrvasaṃskṛtair asaṃskṛtānāṃ bhrātṝṇāṃ kāryam | tādarthyena vā dravyam apanīyāvasiṣṭaṃ vibhajanīyam | asmād eva ca jñāyate: sādhāraṇadravyād vivāhanirvṛttiḥ | sopakṣayam audvāhikam ārjayitṝṇām eva dravyam iti | ataḥ sādhāraṇād eva bhrātaraḥ saṃskāryā bhaginyaś ca | yadi tv alpaṃ dravyaṃ vā na syāt, tato nijād aṃśāc caturtham aṃśaṃ bhaginyartham apanīyānyat samaṃ vibhajanīyam || 128 ||

 

_evaṃ savarṇānāṃ samo vibhāgaḥ | nānāvarṇās tu |_

 

                    	**catustridvyekabhāgīnā varṇaśo brāhmaṇātmajāḥ |**

**              	kṣatrajās tridvyekabhāgīnā vaiśyajau dvyekabhāginau || 2.129 ||**

 

brāhmaṇasya catasṛṣu brāhmaṇyādiṣu yadā putrāḥ syuḥ, tadā dravyaṃ daśadhā ṣoḍhā tredhā ca vibhajya brāhmaṇādikrameṇa catustridvyekabhāktvaṃ syāt | catvāro brāhmaṇasyāṃśāḥ, kṣatriyasya trayaḥ, vaiśyasya dvau, ekaḥ śūdrasya | evaṃ kṣatriyajātānām | trayaḥ kṣatriyasya, vaiśyasya dvau, ekaḥ śūdrasya | evaṃ vaiśyajātasya | vaiśyasya dvau, ekaḥ śūdrāputrasyeti vyavasthā | <span style="text-decoration:underline;">nanu</span> ca dvijātīnāṃ śūdrāputro nāsty eva, tadvivāhapratiṣedhāt | <span style="text-decoration:underline;">satyam</span> | smṛtyarthabhrāntyā tu pravṛttāv ayaṃ vibhāgadharma ity abhiprāyaḥ || 129 ||

 

_asamāṃśabhāktve 'pi tu |_

 

                    	**anyonyāpāhṛtaṃ dravyaṃ vibhaktair yatra dṛśyate |**

**              	tat punas te samair aṃśair vibhajerann iti sthitiḥ || 2.130 ||**

 

sthitivacanaṃ nirvicikitsaṃ samavibhāgapratipattyartham || 130 ||

 

_aurasānām ayaṃ vibhāgadharmaḥ | tadabhāve tu |_

 

                    	**aputreṇa parakṣetre niyogotpāditaḥ sutaḥ |**

**              	ubhayor apy asau rikthī piṇḍadātā ca dharmataḥ || 2.131 ||**

 

<span style="text-decoration:underline;">nanu</span> ca brāhmaṇasya niyogapratiṣedhād anārambo 'yam | <span style="text-decoration:underline;">kṣatriyādyarthas tarhi</span> bhaviṣyati | na ca brāhmaṇasya niyogapratiṣedhaḥ, kiṃ tarhi, brāhmaṇyāḥ | tenānyotpādito brāhmaṇasya na syāt | na tu kṣatriyādikāyāṃ brāhmaṇasyānutpādakatvam | ato 'viruddha evāyam aurasābhāve kalpaḥ || 131 ||

 

_kiṃlakṣaṇa aurasaḥ putraḥ | ucyate |_

 

                    	**auraso dharmapatnījas tatsamaḥ putrikāsutaḥ |**

**              	kṣetrajaḥ kṣetrajātas tu sagotreṇetareṇa vā || 2.132 ||**

 

savarṇā brāhmādivivāhasaṃskṛtā dharmapatnī | tasyāṃ svayam utpāditaḥ putra aurasaḥ | tatsamatvavacanaṃ kṣetrajātibhyo 'dhikatvajñāpanārtham | putrikāsvarūpaṃ smṛtyantarād avagantavyam | kṣetrajas tu kṣetre patnyāṃ sagotreṇānyena vā niyogotpāditaḥ || 132 ||

 

_niyogābhāve 'pi |_

 

                    	**gṛhe pracchanna utpanno gūḍhajas tu suto mataḥ |**

**              	kānīnaḥ kanyakājāto mātāmahasuto mataḥ || 2.133 ||**

 

imau tu mātṛjātīyau janakāparijñānād vijñeyau || 133 ||

 

_evam eva ca |_

 

                    	**akṣatāyāṃ kṣatāyāṃ vā jātaḥ paunarbhavaḥ sutaḥ |**

**              	dadyān mātā pitā vā yaṃ sa putro dattako bhavet || 2.134 ||**

 

mṛte bhartary akṣatayonyām anyasaṃskṛtāyāṃ jātaḥ paunarbhavaḥ, kṣatayonyāṃ vā | yathoktam: "anyaiś caritvā tasyaiva kuṭumbam āviśati" iti (cf. VaDh 17.19) | pitṛbhyāṃ pitrā mātrā vā | tadanujñayā datto dattakaḥ | tathā ca vasiṣṭhaḥ: "na tu strī putraṃ dadyāt pratigṛhṇīyād vā, anyatrānujñānād bhartuḥ" iti (VaDh 15.5) | dharmeṇa mātāpitṛbhyāṃ datto dattakaḥ || 134 ||

 

                    	**krītas tu tābhyāṃ vikrītaḥ kṛtrimaḥ syāt svayaṃkṛtaḥ |**

**              	dattātmā tu svayaṃdatto garbhe vinnāḥ sahoḍhajaḥ || 2.135 ||**

 

krītas tu tābhyām adhikṛtābhyāṃ mātāpitṛbhyāṃ mūlyena vikrītaḥ kretuḥ krītākhyaḥ putraḥ | tuśabdo dattakanyāyānukarṣaṇena mātur asvātantryapratipattyarthaḥ | svayam eva tu mātāpitṛvihīnaḥ putratvenāṅgīkṛtaḥ kṛtrimaḥ | dattātmā tv evaṃlakṣaṇa eva svayaṃdattaḥ | svayam eva datta ātmā yena sa tathoktaḥ | ete ca dattakādayaḥ smṛtyantarānusārāt sadṛśā vijñeyāḥ | sahoḍhajas tu garbhe vinnaḥ, garbhasthe yasmin matur udvāhaḥ | sa ca voḍhuḥ putro mātṛjātīyaḥ pratyetavyaḥ || 135 ||

 

_mātāpitṛbhyām eva kathaṃcit |_

 

                    	**utsṛṣṭo gṛhyate yas tu so 'paviddho bhavet sutaḥ |**

 

apaviddhasaṃjñaka ity arthaḥ |

 

                    	**piṇḍado 'ṃśaharaś caiṣāṃ pūrvābhāve paraḥ paraḥ || 2.136 ||**

 

eteṣāṃ kramopadiṣṭānām aurasādīnāṃ putrāṇāṃ pūrvābhāve paraḥ paraḥ piṇḍado 'ṃśaharaś ca pratyetavyaḥ | pūrvasadbhāve tu parasyānṛśaṃsārthaṃ vṛttimātrakalpanam | tathā ca svāyambhuvam |

                    	eka evaurasaḥ putraḥ pitryasya vasunaḥ prabhuḥ |

                    	śeṣāṇām ānṛśaṃsyārthaṃ pradadyāt tu prajīvanam || iti | (MDh 9.163)

aurasavacanaṃ sarvakṣetrajādyupalakṣaṇārtham | ya evaikaḥ putratvād rikthabhāk, sa eva kṛtsnaṃ pitṛdhanaṃ gṛhṇīyāt | itareṣām ānṛśaṃsyārthaṃ prajīvanamātraṃ kuryād ity arthaḥ | yat tu kṣetrajasya saty aurase vibhāgaviśeṣāmnānam:

                    	ṣaṣṭhaṃ tu kṣetrajasyāṃśaṃ pradadyāt paitṛkād dhanāt |

                    	auraso vibhajan dāyaṃ pitryaṃ pañcamam eva vā || (MDh 9.164)

iti, punaś coktam |

                    	aurasakṣetrajau putrau pitṛrikthasya bhāginau |

                    	daśāpare tu kramaśo gotrarikthāṃśabhāginaḥ || (MDh 9.165)

iti, atra kṣetrajaḥ putrikāputra evābhipretaḥ | <span style="text-decoration:underline;">nanu</span> asāv aurasatulya eva | <span style="text-decoration:underline;">satyam</span> | tenaiva coktaṃ "pitṛrikthasya bhāginau" iti | kathaṃ tarhi "ṣaṣṭhaṃ pañcamam eva vā" iti | janakapitṛdhanābhiprayam evaitat | mātāmahasya hy asāv aurasatulyatvāt kṛtsnāṃśārhaḥ | pituḥ punaḥ parārthenotpāditatvān naṣṭaḥ | tadabhiprāyam eva ca vāsiṣṭhaṃ: "tṛtīyaḥ putrikāputraḥ" iti (VaDh 17.15) | pitrā kṣetratvenaivāpatyotpādanāyānyasmai dīyate, tatas tasyāsau kṣetraja iti śakyate vaktum | janayitur api parārtham utpādakatvāt saṃskṛtatvena kṣetramātratayā strīsaṃbandha iti kṣetrajavyapadeśaḥ | tatraurasāviśiṣṭaṃ pitṛrikthabhāktvaṃ mātāmahābhiprāyam | bhāgavaiṣamyaṃ tu janakābhiprāyam ity avirodhaḥ | pañcamaṣaṣṭhāṃśayos tv aurasasyecchayā vikalpaḥ | anyatrāpy evam eva bhāgavaiṣamyakalpanā | ataḥ sthitaṃ pūrvābhāve parasya dravyasaṃbandha iti | yat punar idaṃ svāyambhuvam:

                    	aurasaḥ kṣetrajaś caiva dattaḥ kṛtrima eva ca |

                    	gūḍhotpanno 'paviddhaś ca dāyādā bāndhavāś ca ṣaṭ ||

                    	kānīnaś ca sahoḍhaś ca krītaḥ paunarbhavas tathā |

                    	svayaṃdattaś ca śaudraś ca ṣaḍ adāyādabāndhavāḥ || (MDh 9.159–160)

iti, asya ko 'rthaḥ | kṣetrajādayaḥ pañca saty aurase 'py aṃśabhājaḥ | kānīnādayas tu pūrvābhāva eva | etena vāsiṣṭhaṃ vyākhyātam | tathā ca śaṅkhaḥ: "dvau bhāgau pituḥ dvāv evaurasasya, trayaḥ kṣetrajaputrikāputrayoḥ, ekaikam itareṣām" iti | trayaḥ kṣetrajaputrikāputrayor ity ekaikasyādhyardhabhāktvam | pitṛvibhāgavacanāc ca jīvaty eva pitary ete saty aurase 'ṃśabhājaḥ | ūrdhvaṃ tv ācāryavacanāt pūrvābhāva evottarādhikāra iti vyavasthā | yat tu kramānyatvavacanaṃ tat pitur evecchāvikalpatayā draṣṭavyam | tadabhāve tv ācāryokta eva krama iti | anayā diśānyāny apy evaṃjātīyakāni vibhāgavākyāni vyākhyeyāni || 136 ||

 

_sarve caite dattakādayaḥ sajātīyā ity etat pradarśayitum āha |_

 

                    	**sajātīyeṣv ayaṃ proktas tanayeṣu mayā vidhiḥ |**

**              	jāto 'pi dāsyāṃ śūdreṇa kāmato 'ṃśaharo bhavet || 2.137 ||**

 

ayaṃ mayā vidhir ukta ity vadan smṛtyantaroktānāṃ viṣayāntare 'rthavattāṃ darśayati | tac ca vyākhyātam eva pitary uparata eveyaṃ dravyasaṃbandhapaurvāparyakalpaneti, jīvati tu smṛtyantaroktayā vibhāgavyavasthayeti | etad eva spaṣṭayati: mṛte pitari vibhāgavyavastheyam asmābhir durnirūpatvān nirūpitā | jīvati tu jāto 'pi dāsyāṃ śūdreṇa pitur icchayāṃśaharo bhaved ity anādaraṃ viśeṣanirūpaṇasya darśayati || 137 ||

 

_icchayaiva ca |_

 

                    	**mṛte pitari kuryus taṃ bhrātaras tv ardhabhāginam |**

**              	abhrātṛko haret sarvaṃ duhitṝṇām sutād ṛte || 2.138 ||**

 

ardhavacanaṃ ca nyūnāṃśapratipattyartham | tathā ca bṛhaspatiḥ: "kāmataś ca śūdrāvarodhajasya bhrātur aṃśaṃ saṃmānamātraṃ prete pitari dadyuḥ śuśrūṣuś cet" iti (BṛSm 26.83) | atrāpi ca śāstrātilaṅghanena pravṛttasyāyaṃ vidhiḥ dvijātīnām iva śūdrāputraḥ, na tu dāsyām avarodhavidhyanumānam ity anavadyam | abhrātṛkas tu duhitṛtatsutābhāve sarvabhāk syād rājānujñayā bṛhaspativacanād eva: "ananvayinaḥ sarvaṃ rājā haret tadanujñayā vāvarodhaja ity eke" iti | asmād eva ca dauhitrābhāvavacanād dvijātīnām api putrābhāve dauhitrā dhanabhāja iti | ata eva ca mātāmahaśrāddhaniyamopapattiḥ || 138 ||

 

_evaṃ tāvad vaiśeṣikaḥ śūdrasya vidhir uktaḥ | aviśeṣeṇaiva tu |_

 

                    	**patnī duhitaraś caiva pitarau bhrātaras tathā |**

**              	tatsutā gotrajo bandhuḥ śiṣyaḥ sabrahmacāriṇaḥ || 2.139 ||**

**              	eṣām abhāve pūrvasya dhanabhāg uttarottaraḥ |**

**              	svaryātasya hy aputrasya sarvavarṇeṣv ayaṃ vidhiḥ || 2.140 ||**

 

patnīty atra gṛhītagarbhābhipretā | tathā ca vasiṣṭhaḥ: "atha bhrātṝṇāṃ dāyavibhāgaḥ | yāś cānapatyāḥ striyaḥ syus tāsāṃ cā putralābhāt" (VaDh 17.40–41) iti garbhiṇyo rikthārhā iti darśayati | putraśabdaś cāyam anapatyā iti vacanād garbhopalakṣaṇam eva | utpannaṃ vā stry api putrikā yathā syāt | tathā ca gautamaḥ: "strī cānapatyasya" ity uktvāha "bījaṃ vā lipseta" iti (GDh 28.21–22) | anena strīvacanaṃ garbhiṇyartham iti jñāpayati | duhitaraś ca putrikā eva | tathā ca svāyaṃbhuvaṃ putrikābhiprāyeṇaivāha |

                    	yathaivātmā tathā putraḥ putreṇa duhitā samā |

                    	tasyām ātmani tiṣṭhantyāṃ katham anyo dhanaṃ haret || iti | (MDh 9.130)

putrajanmāśaṅkāyāṃ tv apatyābhāve tadadhikāraḥ | bahuvacanaṃ putrikābahutvajñāpanārtham | caśabdaḥ samuccayenāpīcchāto dravyasaṃbandhārthaḥ | evakāraḥ sarvatrāvadhāraṇārthaḥ | mātā ca pitā ca pitarau | sahādhikārāt tu dvandvakaraṇam ekaikaprāptyartham | dvandvanirdeśe 'pi mātur eva prāthamyam | yathāha |

                    	anapatyasya putrasya mātā dāyādyam āpnuyāt |

                    	tasyām api ca vṛttāyāṃ pitur mātā hared dhanam || iti | (MDh 9.217)

sarvathā cāpatyābhāve 'naptya ity ayam evāsya viṣayaḥ | <span style="text-decoration:underline;">nanu</span> etad apy asti |

                    	pitā hared aputrasya rikthaṃ bhrātara eva vā | iti | (MDh 9.185)

<span style="text-decoration:underline;">mātary asatyām</span> etad draṣṭavyam | kathaṃ śaṅkhavacanam: "svaryātasya hy aputrasya bhrātṛgāmi dravyam | tadabhāve pitarau hareyātāṃ jyeṣṭhā vā patnī" iti | uktalakṣaṇapatnīduhitrabhāve sodaryabhrātrabhiprāyaṃ tat | yadi ca pitur anyā patnī syāt, tadabhāve tu pitarau, tatra pitā hared aputrasyeti vacanāt pitaiva vā pūrvo 'stu | tadanumate tu tatpatnī, ananumate tu jyeṣṭhā vā patnīti | jyeṣṭhāśabdaḥ savarṇārthaḥ | sarvā vā vāśabdād yadi savarṇāḥ syuḥ | etenaitad api vyākhyātam:

                    	bhrātṝṇām aprajaḥ preyāt kaścic cet pravrajeta vā |

                    	vibhajeran dhanaṃ tasya bhrātaraḥ strīdhanaṃ vinā || iti | (NSm 13.24)

kṣatriyādiṣu putrāṇāṃ tu pitari mātur abhāve pitur mātā hared dhanam ity asya viṣayaḥ | bhrātaras tatheti tathāśabdaḥ prakārārthaḥ sāpatnādisarvabhrātṛsaṅgrāhakaḥ | tatsutās tadanusāreṇaiva gotrajā api sapiṇḍasamānodakaikapuruṣaikarṣisaṃbandhāḥ krameṇa draṣṭavyāḥ | bandhur mātulādiḥ | ācāryo 'py arthād anukto 'pi pitṛsaṃstavād gṛhyate | śiṣya upanītaḥ | sabrahmacāry ekācāryopanītaḥ | eteṣāṃ pūrvābhāve parādhikāra iti | spaṣṭam anyat || 139–40||

 

_evaṃ tāvad varṇāśrayo vibhāgavidhir uktaḥ | adhunāśramāśraya ucyate |_

 

                    	**vānaprathayatibrahmacāriṇāṃ rikthabhāginaḥ |**

**              	krameṇācāryasacchiṣyadharmabhrātrekatīrthinaḥ || 2.141 ||**

 

brahmacārī naiṣṭhiko 'bhipretaḥ | ekācāryasaṃbaddho dharmabhrātā | ekāśramasaṃbaddha ekatīrthī | spaṣṭam anyat | naiṣṭhikavanasthayativyatiriktānāṃ tu varṇānāṃ pāriśeṣyāt prāgukto vibhāgavidhiḥ || 141 ||

 

                    	**saṃsṛṣṭinas tu saṃsṛṣṭī sodarasya ca sodaraḥ |**

**              	dadyāc cāpaharec cāṃśaṃ jātasya ca mṛtasya ca || 2.142 ||**

 

vibhaktaḥ san nimittāntarād yaḥ pitrā bhrātrā vā sahārthaṃ saṃsṛjya vasati, sa saṃsṛṣṭī | tatra yady evaṃ sahavasatāṃ pitāputrāṇāṃ pituḥ putro jāyeta, tasyāpy aṃśo deyaḥ | mṛtasya ca hartavyaḥ | sodarasya ca sodara ity etat tu mātṛto vibhagapakṣe draṣṭavyaṃ, nirdhane ca pitari vibhaktajaviṣayam | yat tu gautamīyam: "atha saṃsṛṣṭivibhāgaḥ | pretānāṃ jyeṣṭhasya" iti (GDh 28.27) | atra jyeṣṭhaḥ pitaivocyate | tasya sodaryabhrātrantarābhāve pretānāṃ putrāṇāṃ bhrātrantarāsaṃsṛṣṭānāṃ ca dhanabhāktvam | tad uktam: "pitā hared aputrasya" (MDh 9.185) iti | anye tu jyeṣṭhaśabdaṃ bhrātary āhuḥ | tat punar vicāryam | spaṣṭam anyat || 142 ||

 

_atrāpare pūrvaślokavivaraṇasthānīyam imaṃ ślokaṃ paṭhanti |_

 

                    	**anyodaryasy saṃsṛṣṭī nānyodaryo dhanaṃ haret |**

**              	asaṃsṛṣṭy api cādadyāt sodaro nānyamātṛjaḥ || 2.143 ||**

 

saṃsṛṣṭy apy anyamātṛjaḥ sodarye sati na dhanabhāk | asaṃsṛṣṭy api sodarya eva dhanabhāg ity arthaḥ || 143 ||

 

_ya eva tu dhanabhāk syāt, tenaiva bhrātaras tatsutāś caivaṃrūpāḥ |_

 

                    	**patitas tatsutaḥ klībaḥ paṅgur unmattako jaḍaḥ |**

**              	andho 'cikitsyarogī ca bhartavyās tu niraṃśakāḥ || 2.144 ||**

 

tatsutaḥ patitotpanna eva | unmatto grahagṛhītaḥ | jaḍaḥ sarvadā prajñāhīnaḥ | kuṣṭhādyasamādheyapāparogagrasto 'cikitsyarogī | caśabdaḥ smṛtyantaroktabadhirādiprāptyarthaḥ | spaṣṭam anyat | paṅgvādivacanāny agnihotrādyanadhikṛtānāṃ sarveṣām upalakṣaṇārthānīti kecit | tad asat puruṣārthatvād dravyasya, avaidyasya cānadhikṛtasyaiva dravyārhatvadarśanāt | yathāha gautamaḥ: "svayam ārjitam avaidyebhyo vaidyaḥ kāmaṃ na dadyāt" iti | "avaidyā samaṃ vibhajeran" iti ca (GDh 28.30–31) | ataḥ pratiṣedhād evaiṣām anaṃśatvaṃ, na tv anadhikṛtatvāt | janmāntarīyamahāpātakaliṅgayogād vā niraṃśatvam | pitāmahadravyasaṃbandhas tv apatitānām andhādīnām asty eveti saṃpradāyaḥ | sāmarthyenaiva tu bharaṇamātrātiriktadravyaviniyogāśakter aucityānuvādo 'yam ity avaseyam | tathā ca svāyaṃbhuvam |

                    	yeṣāṃ jyeṣṭhaḥ kaniṣṭho vā hīyetāṃśapradānataḥ |

                    	mriyetānyataro vāpi tasya bhāgo na lupyate || iti | (MDh 9.211)

anena prāptasyāṃśasya viniyogāśaktāv aucityaprāptam apahāraṃ darśayati | ata eva ca "tasya bhāgo na lupyate" iti | evaṃ ca svayam evaite niraṃśakāḥ || 144 ||

 

                    	**aurasakṣetrajās tv eṣāṃ nirdoṣā bhāgahāriṇaḥ |**

**              	sutāś caiṣāṃ prabhartavyā yāvad vai bhartṛsātkṛtāḥ || 2.145 ||**

 

aurasakṣetrajādayas tu putrāḥ paṅgvādīnām api nirdoṣāḥ santo bhāgahāriṇa eva | klībasyāpi kṣetrajādayo bhavanty eva | sutāś caiṣāṃ prabhartavyāḥ duhitaraś ca putrikāḥ paṅgvādīnāṃ tadrikthagrāhibhiḥ prakarṣeṇa grāsācchādanādinā bhartavyāḥ, yāvad ucitabhartṛbhiḥ saṃyojitāḥ, taiś ca gṛhādhipatyena satkṛtāḥ || 145 ||

 

_kiṃ ca |_

 

                    	**aputrā yoṣitaś caiṣāṃ bhartavyāḥ sādhuvṛttayaḥ |**

**              	nirvāsyā vyabhicāriṇyaḥ pratikūlās tathaiva ca || 2.146 ||**

 

avyabhicāriṇyo 'pi strīdhanādyavaṣṭambhena pratikūlāḥ svātantryavṛttayas tathaiva nirvāsyāḥ | caśabdāt strīdhanocitā evety abhiprāyaḥ || 146 ||

 

_kiṃ punaḥ strīdhanam | ucyate |_

 

                    	**pitṛmātṛsutabhrātṛdattam adhyagnyupāgatam |**

**              	ādhivedanikaṃ caiva strīdhanaṃ parikīrtitam || 2.147 ||**

 

adhyagnyupāgataṃ vivāhakāle labdham | ādhivedanikam adhivinnāyai patnyai prattam | adhivedanārthaṃ vā | caśabdāt smṛtyantroktam alaṅkārādi | etat strīdhanam ity avaseyam || 147 ||

 

_atra pravibhāgaḥ |_

 

                    	**bandhudattaṃ tathā śulkam anvādheyakam eva ca |**

**              	aprajāyām atītāyāṃ bāndhavās tad avāpnuyuḥ || 2.148 ||**

 

pitrādidattaṃ bandhudattam | ādhivedanikādi śulkam | anvādheyam anvayabhogyatayā dattam | etac cānapatyāyāṃ mṛtāyāṃ bāndhavāḥ sodaryabhrātaro gṛhṇīyuḥ | tathā ca gautamaḥ: "bhaginīśulkaṃ sodaryāṇām ūrdhvaṃ mātuḥ" iti (GDh 28.25) | asmāc cordhvam eva mātur ayam ācāryoktakalpaḥ || 148 ||

 

_śulkādivyatirekeṇa tu |_

 

                    	**aprajastrīdhanaṃ bhartur brāhmādiṣu caturṣv api |**

**              	duhitṝṇāṃ prasūtā cec cheṣeṣu pitṛgāmi tat || 2.149 ||**

 

brāhmādivivāhacatuṣṭaye yat strīdhanaṃ tad aprasūtāyāṃ bhartuḥ | prasūtā ced duhitṝṇām eva || 149 ||

 

_āsurādivivāhaprasaṅgād idam ucyate | bhartṛto dhanam ādāya tataḥ |_

 

                    	**dattvā kanyāṃ haran daṇḍyo vyayaṃ dāpyaś ca sodayam |**

**              	mṛtāyāṃ dattam ādadyāt pariśodhyobhayavyayam || 2.150 ||**

 

kanyāṃ dattvā haran rājñā daṇḍyaḥ | bhartre ca savṛddhikaṃ vyayaṃ dāpyaḥ | mṛtāyāṃ tu bhartrā yad dattaṃ tat pratyādadyāt | ātmanimittaṃ pitṛkṛtaṃ copakṣayaṃ pariśodhya || 150 ||

 

_evaṃ prāsaṅgikam uktvā prakṛtam evāha |_

 

                    	**durbhikṣe dharmakārye ca vyādhau saṃpratirodhake |**

**              	gṛhītaṃ strīdhanaṃ bhartā na striyai dātum arhati || 2.151 ||**

 

bhartṛvacanād anyo bhrātrādir durbhikṣādigṛhītam api dadyād iti gamyate | saṃpraty evādattvā mā yāsyatīty evaṃ rodhāddharaṇaṃ saṃpratirodhakam | nagaroparodha ity anye | spaṣṭam anyat || 151 ||

 

_kiṃ ca |_

 

                    	**adhivinnastriyai dadyād ādhivedanikaṃ samam |**

**              	na dattaṃ strīdhanaṃ yasyā datte tv ardhaṃ prakīrtitam || 2.152 ||**

 

yasyā upari pariṇītaṃ tasyai yat pariṇayane dravyaṃ gataṃ tatsamaṃ deyaṃ, yadi pūrvaṃ strīdhanaṃ na dattam | atha tu dattaṃ, tato 'rdhaṃ deyam | etac cādhivedananimittam antareṇādhivinnāyāṃ draṣṭavyam || 152 ||

 

_evam ayaṃ rikthavibhāgo nirūpitaḥ | yadi tu kaścid avibhakto 'ham ity evaṃ vibhāganihnavaṃ kuryāt, tatra katham ity apekṣita āha |_

 

                    	**vibhāganihnave jñātibandhusākṣyabhilekhitaiḥ |**

**              	vibhāgabhāvanādeyagṛhakṣetrakayautakaiḥ || 2.153 ||**

 

vibhāganihnave jñātyādibhir vibhāgabhāvanā kāryā | jñātir mātulādiḥ | bandhuḥ pitṛvyaputrādiḥ | ete hi prāyaśo vibhāgamadhyapātinaḥ saṃnihitāś ca bhavanti | anye vā sākṣiṇaḥ | lekhyaṃ vā yad vibhāgaprajñāpakaṃ kṛtam | yathāha bṛhaspatiḥ |

                    	kāryam ucchrāvaṇālekhyaṃ vibhaktair bhrātṛbhir mithaḥ |

                    	sākṣiṇo vāvirodhārthaṃ vibhajadbhir aninditāḥ || iti || (BṛSm 26.148)

anyatra vā sakṣyam anyo'nyam upalabhyamānaṃ vibhāgacihnam abhilikhitaṃ vā pratigrahavyavasthādyartham | tathā "ādeyagṛhakṣetrakayautakaiḥ" | ādeyaṃ dānagrahaṇam | gṛhakṣetrakayautakaṃ pṛthak kṣetragṛhādiparigraheṇāvasthitiḥ | tathā ca nāradaḥ |

                    	sākṣitvaṃ prātibhāvyaṃ ca dānaṃ grahaṇam eva ca |

                    	vibhaktā bhrātaraḥ kuryur nāvibhaktāḥ kathaṃcana || iti (NSm 13.39) || 153 ||

 

**iti dāyavibhāgaprakaraṇam |**

** **

**atha sīmāvivādaprakaraṇam |**

 

_kṣetrādīnāṃ pṛthaktvenāvasthitānāṃ saṃdehāpākaraṇam uktam | kṣetrādīnām eva tu sīmāvivāde kathaṃ syād iti | ucyate |_

 

                    	**sīmno vivāde kṣetrasya sāmantāḥ sthavirā gaṇāḥ |**

**              	gopāḥ sīmnaḥ kṛṣāṇo 'nye sarve ca vanagocarāḥ || 2.154 ||**

 

sīmno maryādāyā vivāde saṃśaye | vivādībhūtakṣetrasya sāmantāḥ sarvataḥ samīpakṣetriṇaḥ sthavirā gaṇāś ca samūhāni cāturvaidyādīni, teṣām api hi sīmājñātṛtvāt | yathāha bṛhaspatiḥ: "rājā kṣetraṃ dattvā cāturvaidyavaṇigvārikasarvagrāmīṇatanmahattarasvāmipuruṣādhiṣṭhitaṃ paricchindyāt | śāsanaṃ vā kuryāt" iti (BṛSm 19.5) | ato gaṇāḥ sīmāvivāde pramāṇam | kiṃ ca gopāḥ gopagrahaṇaṃ sarvapaśupālopalakṣaṇārtham | tathānye sīmnaḥ kṛṣāṇaḥ vṛddhahālikāḥ | sarve ca vanagocarāḥ vyādhaśākunikādayaḥ || 154 ||

 

_nṛpabrāhmaṇādhiṣṭhitāś ca |_

 

                    	**nayeyur etaiḥ sīmāntaṃ sthalāṅgāratuṣadrumaiḥ |**

**              	setuvalmīkanimnāsthicaityādyair upalakṣitam || 2.155 ||**

 

tuṣāṅgārādīni pracchannacihnāni | nimnasthaladrumādīni prakāśāni | etaiḥ sīmāntaṃ praṇayeyuḥ prakarṣeṇedaṃ sīmāntaṃ cihnaiḥ saṃpādayeyuḥ | spaṣṭam anyat || 155 ||

 

                    	**sāmantā vā samagrāmāś catvāro 'ṣṭau daśātha vā |**

**              	raktasragvasanāḥ sīmāṃ nayeyuḥ kṣitidhāriṇaḥ || 2.156 ||**

 

samā apakṣapatitāḥ | samāś ca te grāmāś ca samagrāmāḥ | vāśabdaś caśabdārthe | pūrvoktāḥ kṣetrasāmantādayaḥ samagrāmāḥ sāmantāś ca | eṣāṃ madhye catvāro 'ṣṭau, atha vā daśa | atha veti smṛtyantaroktakalpārthaḥ | trayo dvāv eko veti | te ca raktasragvasanāḥ kṣitidhāriṇo bhūtvā nayeyuḥ | raktakaravīrādipuṣpamālinaḥ raktavāsasaś ca | kṣitiṃ mṛdaṃ mūrdhni kuryuḥ | aviśeṣābhidhāne 'pi caitad dvijātīnām eva | śūdrāṇāṃ tu yathāha bṛhaspatiḥ: "yadi śūdro netā syāt taṃ klaibyenālaṃkāreṇālaṃkṛtya śavabhasmanā mukhaṃ vilipyāgneyasya paśoḥ śoṇitenorasi pañcāṅgulāni kṛtvā grīvāyām antrāṇi pratimucya savyena pāṇinā sīmāloṣṭaṃ mūrdhni dhārayet" iti (BṛSm 19.6) | atra cāgneyaḥ paśuś chāgaḥ | raktakarpaṭavasanādiḥ klaibyo 'laṃkāraḥ | spaṣṭam anyat || 156 ||

 

_ete ca sīmāpraṇetāraḥ |_

 

                    	**anṛte tu pṛthag daṇḍyā rājñā madhyamasāhasam |**

**              	abhāve jñānacihnānāṃ rājā sīmnaḥ pravartitā || 2.157 ||**

 

tuśabdo niścayārthaḥ | uktacihnavyabhicārāc cihnāntaradarśanād vā spaṣṭīkṛte 'nṛtavāditve rājñā madhyamasāhasaṃ pañcakārṣāpaṇaśatāny ekaikaśo daṇḍyāḥ | rājavacanaṃ tatsamakṣaṃ sīmānayaṃ yathā syāt | yadā pracchannaprakāśāni jñānacihnani na syuḥ, tadā rājā pravartitā yadṛcchayā sīmākāraka ity arthaḥ || 157 ||

 

_yo 'yaṃ kṣetrasīmāvidhir uktaḥ |_

 

                    	**ārāmāyatanagrāmanipānodyānaveśmasu |**

**              	eṣa eva vidhir jñeyo varṣāmbuprahaveṣu ca || 2.158 ||**

 

_uktamaryādakṣetrādīnāṃ ca |_

 

                    	**maryādāyāḥ prabhede ca kṣetrasya haraṇe tathā |**

**              	sīmātikramaṇe daṇḍo hy adhamottamamadhyamāḥ || 2.159 ||**

 

sāhasadaṇḍā iti śeṣaḥ | maryādābhede prathamasāhasaḥ sārdhadviśatam | kṣetraharaṇe tūttamasāhasaḥ sāśītiḥ paṇasāhasraḥ | sīmātikramaṇe madhyamaḥ || 159 ||

 

_sarvathā ca parakṣetrādyanapaharaṇaprāptāv āha |_

 

                    	**na nīṣedhyo 'lpabādhas tu setuḥ kalyāṇakārakaḥ |**

**              	parabhūmiṃ haret kūpaḥ svalpakṣetro bahūdakaḥ || 2.160 ||**

 

khāta udakapravāhasya pravṛttasya mārgāntarapravartanaṃ setuḥ | kulyety arthaḥ | kṣetramadhyena kṣetrāntaraprasecanāyānīyamāno yady alpopaghātaḥ kṛtsnasya niṣpattibāhulyāc ca kalyāṇakārakaḥ | tataḥ kṣetrasvāminā na nivāraṇīyaḥ | tathā caitad ā gopālaṃ prasiddham eva: "parabhūmiṃ haret kūpaḥ svalpakṣetro bahūdakaḥ" iti | svalpakṣetramadyena kṣetrāntaraprasecanārthaṃ nīyamānābhiḥ kulyābhiḥ parakīyām bhūmiṃ "haret kūpaḥ" iti | ataḥ pravādād idam avagacchāmaḥ setur na pratiṣedhya it | yad vāsyānyo 'rthaḥ | yasya kṣetre svalpadoṣo bahūdakaḥ khanyamānaḥ kūpaḥ syāt, tasyāsau khanyamāno rājopakārakatvena kṣetrasvāmino bhūmiṃ hared iti || 160 ||

 

_evaṃ ca sati kṣetrasvāmyananujñayāpi setupravṛttiprasaktāv āha |_

 

                    	**svāmine yo 'nivedyaiva kṣetre setuṃ prakalpayet |**

**              	utpanne svāmino bhogas tadabhāve mahīpateḥ || 2.161 ||**

 

_yat tu svāminārpitaṃ kṣetraṃ karṣako halāṅkitaṃ kṛtvā krodhādinā na kuryāt, na kārayed vā | tatra katham ity apekṣita āha |_

 

                    	**phālāhatam api kṣetraṃ yo na kuryān na kārayet |**

**              	taṃ pradāpyākṛṣṭaśadaṃ kṣetram anyena kārayet || 2.162 ||**

 

** **

**iti sīmāvivādaprakaraṇam |**

** **

**atha svāmipālavivādaprakaraṇam |**

 

_yadi tu paśupālāparādhāt svāmyaparādhād vā paśavaḥ sasyopaghātaṃ kuryuḥ, tatra katham | tatrāpi hi |_

 

                    	**māṣān aṣṭau tu mahiṣī sasyaghātasya kāriṇī |**

**              	daṇḍanīyā tadardhaṃ tu gaus tadardham ajāvikam || 163 ||**

 

kārṣāpaṇaviṃśatibhāgo māṣaḥ | spaṣṭam anyat || 163 ||

 

_upahatya prapalāyatām evam | yadi tu tatraivopaviśeyuḥ, tataḥ |_

 

                    	**bhakṣayitvopaviṣṭānāṃ dviguṇo 'vasatāṃ damaḥ |**

**              	samam eṣāṃ vivīte 'pi kharoṣṭraṃ mahiṣīsamam || 2.164 ||**

 

bhakṣayitvopaviṣṭānām avasatāṃ pūrvoktadviguṇo daṇḍaḥ kāryaḥ | vasatāṃ tu caturguṇaḥ smṛtiyantarāt | yac caitat kṣetropaghāte nirūpitaṃ, tad eṣāṃ mahiṣyādīnāṃ vivīte 'pi samam, tathaivety arthaḥ | vivīte ca gopracārakṣetre kharoṣṭraṃ mahiṣīsamam | evaṃ pīḍānusārād dhastyādiṣv api daṇḍakalpanā || 164 ||

 

_rājadaṇḍavac ca |_

** **

**              	yāvat sasyaṃ vinaśyet tāvat kṣetrī phalam labhet |**

**              	pālas tāḍyeta gomī tu pūrvavad daṇḍam arhati || 2.165 ||**

 

_atrāpavādaḥ |_

 

                    	**pathigrāmavivītāntakṣetre doṣo na vidyate |**

**              	akāmataḥ**

 

iti chedaḥ | grāmānte vivītānte vā yat kṣetram, tatra pramādād avatīrṇeṣu mahiṣyādiṣu nāparādhaḥ ||

 

_abhiprāyāvataraṇe tv āha |_

 

                                            	**kāmakāre coravad daṇḍam arhati || 2.166 ||**

 

pālaḥ svāmī vā | yad vobhāv api || 166 ||

 

_uktagrāmasamīpādivyatirekeṇāpi |_

** **

**              	mahokṣotsṛṣṭapaśavaḥ sūtikāgantukī ca gauḥ |**

**              	pālo yeṣāṃ ca te mocyā daivarājapariplutaḥ || 2.167 ||**

 

pālo yeṣāṃ daivarājapariplutaḥ, te mocyā iti vyavahitakalpanā | spaṣṭam anyat || 167 ||

 

_ayaṃ ca svāmipālayor anyonyaniyamaḥ |_

 

                    	**yathārpitān paśūn gopaḥ sāyaṃ pratyarpayet tathā |**

**              	pramādamṛtanaṣṭāṃś ca pradāpyaḥ kṛtavetanaḥ || 2.168 ||**

 

paricchinnavetano dattavetano vā gopaḥ prātar yathārpitān sāyaṃ pratyarpayet | arpaṇavacanāc cāsamarpitapraṇāśe nāparādhaḥ gopavacanaṃ ca paśūn ity upakramāt sarvapaśupālopalakṣaṇārtham | pramādenopekṣayā mṛtāḥ pranaṣṭā vā ye paśavaḥ, te ca pālenaiva deyāḥ || 168 ||

 

_rājany aniveditasya pūrvoktam | āvedane punaḥ |_

 

                    	**pāladoṣavināśe tu pāle daṇḍo vidhīyate |**

**              	ardhatrayodaśapaṇaḥ svāmine dhanam eva ca || 2.169 ||**

 

pāladoṣād atra vināśaḥ saṃvṛtta ity evaṃ rājany āvedite 'rdhatrayodaśapaṇo daṇḍaḥ pālasya | svalpāśaṅkāyāṃ ca vidhīyate ity uktam || 169 ||

 

_kiṃ ca |_

 

                    	**grāmecchayā gopracārabhūmī rājavaśena vā |**

**              	dvijas tṛṇaidhapuṣpāṇi sarvataḥ svavad āharet || 2.170 ||**

 

spaṣṭārthaḥ ślokaḥ || 170 ||

 

_kiṃ ca |_

 

                    	**dhanuḥśataṃ parīṇāho grāmakṣetrāntaraṃ bhavet |**

**              	dve śate karpaṭasya syān nagarasya catuḥśatam || 2.171 ||**

 

grāmanagarobhayadharmayuktaṃ karpaṭam | spaṣṭam anyat || 171 ||

 

 

**iti svāmipālavivādaprakaraṇam |**

** **

**athāsvāmivikrayaprakaraṇam |**

 

_ukto dravyāṇāṃ svatvasaṃbandhaḥ | idānīm asvāmivikrayaṃ darśayati |_

 

                    	**svaṃ labhetānyavikrītaṃ kretur doṣo 'prakāśite |**

**              	hīnād raho hīnamūlye**

 

anyenāsvāminā vikrītaṃ dravyaṃ dṛṣṭvā svāmī gṛhṇīyāt | kretuś ca doṣaḥ syāt aprakāśite kraye | prakāśakraye tu mūlyamātrapraṇāśaḥ, na tu steyadoṣaḥ | kva tarhi doṣaḥ | hīnād dāsādihastād gṛhṇataḥ | tathā rahaḥ pracchannam | hīnamūlye ca steyasaṃbāvanayā gṛhīte |

 

                                                                    	**velāhīne ca taskaraḥ || 2.172 ||**

 

velāhīne ca taskaraḥ | kretā syād ity arthaḥ | tathā ca nāradaḥ |

                    	dravyam asvāmivikrītaṃ dravyasvāmī samāpnuyāt |

                    	prakāśakrayataḥ śuddhiḥ kretuḥ steyaṃ rahaḥ kṛte ||

                    	asvāmyanumatād dāsād asataś ca janād rahaḥ |

                    	hīnamūlyam avelāyāṃ krīṇaṃs taddoṣabhāg bhavet || iti (NSm 7.2–3) || 172 ||

 

_kiṃ ca |_

 

                    	**naṣṭāpahṛtam āsādya hartāraṃ grāhayen naram |**

**              	deśakālātipattau vā gṛhītvā svayam arpayet || 2.173 ||**

 

naṣṭaṃ vāpahṛtaṃ vā dravyam anyena gṛhītam āsādyopalabhya dravyagrāhiṇaṃ hartāyam iti vyapadiśya rājapuruṣair vyavahāranirṇayāya grāyayet | yadi tu rājakīyāsaṃnidhānaṃ deśakālātipattiś cāśaṅkyeta, tadā svayam eva gṛhītvā rājñe hartāram arpayet | <span style="text-decoration:underline;">nanu</span> etat svabhāvasiddhatvād evāvācyam | <span style="text-decoration:underline;">satyam</span> | svātantryeṇa gṛhṇataḥ stenaṃ ca dadato doṣābhāvajñāpanārtham etat | anyā vyākhyā: naṣṭāpahṛtam āsādya krītvā svāminā prārthyamāne hartāraṃ grāhayet | mūlyam arpayed ity arthaḥ | deśakālātipattau vā prakāśakrayeṇāpi gṛhītvā svayam arpayet | tathāpy adoṣa ity abhiprāyaḥ || 173 ||

 

_hartṛtayā ca rājany āveditasya |_

 

                    	**vikretur darśanāc chuddhiḥ svāmī dravyaṃ nṛpo damam |**

**              	kretā mūlyam avāpnoti tasmād yas tatra vikrayī || 2.174 ||**

 

vikretāraṃ darśayitvā kretur nirdoṣatvam | svāminaś ca tadā dravyalābhaḥ | vikrayiṇaś ca hastāt kretur mūlyaprāptiḥ | daṇḍaprāptiś ca rājña ity avaseyam || 174 ||

 

_kathaṃ punaḥ svāmyavagatiḥ | ucyate |_

 

                    	**āgamenopabhogena naṣṭaṃ bhāvyam ato 'nyathā |**

**              	pañcabandho damas tatra rājñas tenāpy abhāvite || 2.175 ||**

 

āgamena lekhyādinā prakāśam askhalitacirabhogena vā naṣṭaṃ dravyam anyahastagataṃ madīyam ity eva bhāvyam | ataḥ prakāradvayād anyathā madīyam iti vadato vivādībhūtadravyāt pañcabandho bhāgo damaḥ syāt | tac ca dravyam itareṇāpi pūrvoktaprakāradvayenātmīyam ity abhāvyaṃ rājagāmy avaseyam || 175 ||

 

_yataś caitad evam, ataḥ |_

 

                    	**hṛtaṃ pranaṣṭaṃ yo dravyaṃ parahastad avāpnuyāt |**

**              	anivedya nṛpe daṇḍyaḥ sa tu ṣaṇṇavatiṃ paṇān || 2.176 ||**

 

spaṣṭārthaḥ ślokaḥ || 176 ||

 

_kiṃ ca |_

 

                    	**śaulkikaiḥ sthānapālair vā naṣṭāpahṛtam āhṛtam |**

**              	arvāk saṃvatsarāt svāmī labheta parato nṛpaḥ || 2.177 ||**

 

arvāk saṃvatsarāt svāmī gṛhṇīyāt | parato nṛpatir gṛhṇīyāt || 177 ||

 

_pāritoṣikān rājñe |_

 

                    	**paṇān ekaśaphe dadyāc caturaḥ pañca mānuṣe |**

**              	mahiṣoṣṭragavāṃ dvau dvau pādaṃ pādam ajāvike || 2.178 ||**

 

 

**ity asvāmivikrayaprakaraṇam |**

** **

**atha dattāpradānikaprakaraṇam |**

 

_pāritoṣikadānaprasaṅgenādṛṣṭārtho 'pi dānasādhāraṇo vidhir ucyate |_

 

                    	**svakuṭumbāvirodhena deyaṃ dārasutād ṛte |**

**              	nānvaye sati sarvasvaṃ deyaṃ yac cānyasaṃśritam || 2.179 ||**

 

svaśabdo vibhaktaputrādinivṛttyarthaḥ | avirodhaś ca grāsācchādanamātrasaṃpallakṣaṇo vijñeyaḥ | dārasutagrahaṇaṃ ca sarvajñātidharmopanatādilakṣaṇārtham |nānvaye sati sarvasvaṃ pṛthak kuṭumbatayāvasthite 'pīty arthaḥ | deyaṃ yac cety atra deyaṃ pratyarpaṇīyaṃ nikṣepādi | anyasaṃśritaṃ sādhāraṇaṃ parādhīnaṃ vā svam eva | asya pāṭhāntaram "yac ca pratiśrutam" iti | deyatvenānyasmai pratiśrutam ity arthaḥ | tathā ca nāradaḥ |

                    	anvāhitaṃ yācitakam ādhiḥ sādhāraṇaṃ ca yat |

                    	nikṣepaṃ putradāraṃ ca sarvasvaṃ cānvaye sati ||

                    	āpady api ca kaṣṭāyāṃ vartamānena dehinā |

                    	adeyāny āhur ācāryā yac cānyasmai pratiśrutam || iti (NSm 4.4–5) || 179 ||

 

_adeyavyatiriktānāṃ tu deyānāṃ |_

 

                    	**pratigrahaḥ prakāśaḥ syāt sthāvarasya viśeṣataḥ |**

**              	deyaṃ pratiśrutaṃ caivaṃ dattvā nāpaharet punaḥ || 2.180 ||**

 

yat tv aprakāśyaṃ dānam iti, tad dānaviṣayam, idaṃ tu pratigrahaviṣayam ity avirodhaḥ | spaṣṭam anyat || 180 ||

 

**iti dattāpradānikaprakaraṇam |**

** **

**atha krītānuśayaprakaraṇam |**

 

_asvāmivikrayo nirūpitaḥ | svāmivikrayaṃ ca |_

 

                    	**daśaikapañcasaptāhamāsatryahārdhamāsikam |**

**              	bījāyovāhyaratnastrīdohyapuṃsāṃ parīkṣaṇam || 2.181 ||**

 

parīkṣākālāc cordhvaṃ krītaṃ vikrītaṃ vā syād yat tad anupahatam | yat tu tu svāyaṃbhuvam:

                    	krītvā vikrīya vā dravyaṃ yasyehānuśayo bhavet |

                    	so 'ntardaśāhāt tad dravyaṃ dadyāc copādadīta vā || (MDh 8.222)

iti, tat parīkṣya krīte draṣṭavyam | daśāhādikrameṇa bījādīnāṃ kramaśaḥ parīkṣākālāḥ| daśāho bījānāṃ godhūmādīnām | ekāhaś cāyasaḥ | ayograhaṇaṃ sarvatāmrādilakṣaṇārtham | evaṃ vāhyādiṣv api yojyam | vāhyaṃ balīvardādayaḥ | ratnāni maratakādīni | striyo dāsyādyāḥ | dohyaṃ gavādi | pumāṃso dāsādayaḥ || 181 ||

 

_kiṃ ca |_

 

                    	**agnau suvarṇam akṣīṇaṃ dvipalaṃ rajate śatam |**

**              	aṣṭau tu trapusīse ca tāmre pañca daśāyasi || 2.182 ||**

 

āvartanāyāgnau kṣiptaṃ suvarṇam akṣīṇaṃ, tāvad evety arthaḥ | rajatādau palaśatād dvipalādikaḥ kṣayaḥ | anena prakāreṇopakṣīṇaṃ suvarṇakārādayo na dāpanīyāḥ || 182 ||

 

_taulikādibhis tu vastranirmāṇāyārpite sūtre |_

 

                    	**śate daśapalā vṛddhir aurṇe kārpāsike tathā |**

**              	madhye pañcapalā hāniḥ sūkṣme tu tripalā matā || 2.183 ||**

 

palaśate daśapalāny aurṇakārpāsikayor vṛddhiḥ sthūle sūtre syāt | madhame tūktavṛddhitaḥ pañcapalahānyā vṛddhir ity arthaḥ | sūkṣme tu tripalā vṛddhiḥ | tathā ca nārado daśapalā vṛddhim uktvāha |

                    	sthūlasūtravatām eṣāṃ madhyānāṃ pañcakaṃ śatam |

                    	tripalaṃ tu susūkṣmāṇām | iti (NSm 9.14) || 183 ||

 

_asya viśeṣe 'pavādaḥ |_

 

                    	**cārmike romabaddhe ca triṃśadbhāgaḥ kṣayo mataḥ |**

**              	na kṣayo na ca vṛddhiḥ syāt kauśeye vālkale tathā || 2.184 ||**

 

carmakṛtaṃ cārmikaṃ kuruṇṭhādi | romabaddhaṃ dūṣyapaṭādi | tatra hi chedanāt triṃśadbhāgaḥ kṣayaḥ | kauśeyavālkalayos tu sāmyam eva | kauśeyaṃ trasarīmayam | spaṣṭam anyat || 184 ||

 

_vṛddhyanusāreṇaiva kṣayam ālocya rajakādibhir vastrādīnām |_

 

                    	**deśaṃ kālaṃ ca bhogaṃ ca jñātvā naṣṭe balābalam |**

**              	dravyāṇāṃ kuśalā brūyur yat tad dāpyam asaṃśayam || 2.185 ||**

 

svadeśotpannaṃ paradeśotpannaṃ cirantanam alpakālikaṃ bhuktam abhuktaṃ durlabham adurlabhaṃ vety evaṃ naṣṭe dravye balābalaṃ jñātvā dravyāṇāṃ balābalajñānakuśalā yan mūlyaṃ brūyuḥ, tan nirvicāraṃ nāśayitā dadyāt | rājñā cādadad dāpyaḥ | evaṃ parīṣya krīte kretur vyabhicarato rājadaṇḍādiprasaṅgaḥ | na ca vikretā vyabhicarann api vikrītaṃ prāpnuyād iti sthitam | tathā ca svāyaṃbhuvam |

                    	pareṇa tu daśāhasya na dadyān nāpi dāpayet |

                    	ādadāno dadac caiva daṇḍyo rājñā śatāni ṣaṭ || iti (MDh 8.223) || 185 ||

 

** **

**iti krītānuśayaprakaraṇam |**

** **

**athābhyupetyāśuśrūṣāprakaraṇam |**

 

_asyāpavādārtham āha |_

 

                    	**balād dāsīkṛaś corair vikrītaś cāpi mucyate |**

**              	svāmiprāṇaprado bhāktas tattyāgān niṣkrayād api || 2.186 ||**

 

dāsyakāraṇagṛhajatvādyabhāve balād yo dāsīkṛtaḥ, corair vānyahaste dāsatvena vikrītaḥ, sa moktavyaḥ | nātra kretur doṣaprasaṅgaḥ | yasyāpi hi dāsatvakāraṇam asti, so 'pi hi svāminaṃ prāṇasaṃśayāt svaprāṇatyāganiścayāvaṣṭambhena mokṣayitvā dāsyān mucyate | yas tu bhāktaḥ bhaktadāsaḥ, sa tattyāgān niṣkrayād vā mucyate | apiśabdāt svāmiprasādādiparigrahaḥ || 186 ||

 

_evaṃ dāsyān nirmocanaprāptāv ayam apavādaḥ |_

 

                    	**pravrajyāvasito rājño dāsa āmaraṇāntikam |**

**              	varṇānām ānulomyena dāsyaṃ na pratilomataḥ || 2.187 ||**

 

pravrajya pratinivṛtto rājño dāsaḥ syāt | na cātra svāmiprāṇarakṣaṇenāpi mokṣaḥ | brāhmaṇo 'pi ca pravrajyāvasito rājño dāsaḥ syāt prātilomyenāpi | ato 'nyatra tu varṇānām ānulomyena dāsyam | yathā "mokṣito mahataś carṇāt" (NSm 5.25) ity evamādau na prātilomyena pratyetavyam | smṛtyantarāc ca dāsatvanimittāni gṛhajatvādīni dāsyanirmocanaprakārāś cānveṣyāḥ | sarvathā prātilomyena dāsyābhāva iti sthitam | yatra pāribhāṣikam ubhayor anumate dāsyam anyad vā tat tathaiva kartavyam || 187 ||

 

_yataś caitad evam, ataḥ |_

 

                    	**kṛtaśilpo 'pi nivaset kṛtaṃ kālaṃ guror gṛhe |**

**              	antevāsī guruprāptabhojanas tatphalapradaḥ || 2.188 ||**

 

śilpaśikṣaṇārthaṃ pratipannaśiṣyabhāvo 'ntevāsī | sa yadā paribhāṣya "iyantaṃ kālaṃ tvadgṛhe mayā śilpavidyāśikṣayā vastavyam" ity āste, antarāle 'pi kṛtavidyaḥ syāt, tadāpi hi kṛtaṃ pāribhāṣikaṃ kālaṃ guror gṛhe nivaset | guruṇāpi ca tasya bhojanaparidhānādikaṃ deyam | yac cāsau śilpenārjayet, tad guror evārpayed ity avaseyam || 188 ||

 

 

**ity abhyupetyāśuśrūṣāprakaraṇam |**

** **

**atha saṃvidvyatikramaprakaraṇam** |

 

 

_pāribhāṣikasya cānanyathākaraṇaprasaṅgena bhūyaḥ samayānapākaraṇārthaṃ samūhakriyām upodghātatvenāha |_

 

                    	**rājā kṛtvā pure sthānaṃ brāhmaṇān nyasya tatra tu |**

**              	traividyaṃ vṛttimad brūyāt svadharmaḥ pālyatām iti || 2.189 ||**

 

yad uktam,

                    	tatra durgāṇi kurvīta janakośātmavṛddhaye | (YDh 1.317)

iti, tad guṇavidhānāyaivāyam ārambhaḥ | rājā kṛtvā pure durge sthānaṃ sthalīṃ bhāvikālasaṃrakṣaṇārthaṃ brāhmaṇān nyasya samudāyatenāvasthāpya traividyam ṛgyajuḥsāmapāragaṃ sadācārabrāhmaṇātmakaṃ "vṛttimat kṛtvā brūyāt svadharmaḥ pālyatām iti" | vartanahetur vṛttiḥ, tad yuktaṃ vṛttimad grāmagṛhakṣetrākṣayanidhyādisthāpitam arthaṃ dattvety arthaḥ | svadharmo varṇāśramadharmasthityavyabhicāraḥ, rājñaś cānyathāpravṛttāv upadeśena sanmārgāvatāraṇam | spaṣṭam anyat || 189 ||

 

_kiṃ ca |_

** **

**              	nijadharmāvirodhena yas tu sāmayiko bhavet |**

**              	so 'pi yatnena saṃrakṣyo dharmo rājakṛtaś ca yaḥ || 2.190 ||**

 

śrutismṛtyukto nijadharmaḥ, tadavirodhenārthādyanuguṇaḥ, tadanuguṇo vā yo 'pi sāmayikaḥ svaparibhāṣākṛto bhaved yathoktamadhyakāhūtānāgamanadaṇḍādikaḥ, so 'pi rajñā prayatnena samyag rakṣaṇīyaḥ | kiṃ ca dharmo rājakṛtaś ca yaḥ yathaiva svaniveśitasthāne tathaiva rājāntarakṛtasthānāntareṣv api brahmaśālāniveśayātrotsavādikaḥ | tathā ca nāradhaḥ |

                    	yo dharmaḥ karma yac caiṣām upasthānavidhiś ca yaḥ |

                    	yac caiṣāṃ vṛttyupādānam anumanyeta tat tathā || iti | (NSm 10.3)

dharmo rājakṛta ity atra punar dharmavacanaṃ na rājāntarakṛtatvāt pālanīyam | kiṃ tarhi dharmānuguṇyena dharmata evety abhiprāyaḥ | tathā ca nāradhaḥ samūhadharmān upasaṃharann āha |

                    	doṣavat karaṇaṃ yat syād anāmnāyaprakalpitam |

                    	pravṛttam api tad rājā śreyaskāmo nivartayet || iti | (NSm 10.7) || 190 ||

 

_pālanavyājena |_

 

                    	**gaṇadrayaṃ hared yas tu saṃvidaṃ laṅghayec ca yaḥ |**

**              	sarvasvaharaṇaṃ kṛtvā taṃ rāṣṭrād vipravāsayet || 2.191 ||**

 

yo gaṇadravyaṃ hared, dharmāvirodhinīṃ saṃvidaṃ paribhāṣāṃ samūhakṛtāṃ (?) laṅghayet, tam apahṛtya sarvasvaṃ rāṣṭrād rājā vipravāsayet | tac cāpahṛtya samūhāyaivārpayet | na tu svayaṃ gṛhṇīyāt | kṛtveti vacanāt kartaiva rājā na grahīteti gamyate | svāyaṃbhuve 'py evamabhiprāyaḥ pratiṣedhaḥ |

                    	na jātu brāhmaṇaṃ hanyāt sarvapāpeṣv avasthitam |

                    	rāṣṭrāt tv enaṃ bahiṣkuryāt samagradhanam akṣatam || iti | (MDh 8.380)

ataḥ samūhārpaṇam anavadyam | evam anyatrāpi samūhārthaṃ daṇḍadānādi yojyam || 191 ||

 

_<span style="text-decoration:underline;">nanu</span> ayaṃ bhinnābhiprāyapuruṣādhīnatvāt samūhadharmo duḥśliṣṭa eva | <span style="text-decoration:underline;">maivam</span> | kāryāpekṣayaikābhiprāyatvopapatteḥ | kiṃ ca |_

 

                    	**kartavyaṃ vacanaṃ sarvaiḥ samūhahitavādinaḥ |**

 

samudāyino 'nyasya vā |

 

                    	**yas tatra viparītaḥ syāt sa dāpyaḥ prathamaṃ damam || 2.192 ||**

 

rājñā samūhāyaivety arthaḥ | mahatā hi prayatnena rājñā samūhadharmaḥ pālanīyaḥ, dharmābhivṛddhyā samūhasya rājopakāritvāt || 192 ||

 

_yataś caitd evam, ataḥ |_

 

                    	**samūhakārya āyātān kṛtakāryān visarjayet |**

 

kṣipraṃ kāryāntarāṇi parihāpyāpīti śeṣaḥ |

 

                    	**sa dānamānasatkāraiḥ pūjayitvā mahīpatiḥ || 2.193 ||**

 

<span style="text-decoration:underline;">nanu</span> ca parasvatvāpattiparyantatvād dānasya samūhināṃ ca prayekaṃ svatvāyogyatvād vyatiriktasvatvāpattikṣamasamūhalakṣaṇatvābhāvāt samūhadānam anupapannam eva | ata eva ca gaṇadravyaṃ prārthyamāmā vaktāro bhavanti: nedam adyāpy asmadīyaṃ bhavatīti | tathā cartvijām api an pariṣadaṃ pratyutsarga iṣyate | ato 'yam utsargamātre gauṇo dānavyapadeśa iti kecit | tathā ca sati tu samūhadravyaharaṇe na doṣaḥ syād, iṣyate ca, daṇḍadarśanāt | ato vaktavyam etat | tatrānye paṇḍitaṃmanyāḥ pāṣaṇḍādivad "dṛṣṭaprayojanāny eva daṇḍādivacanāni" iti varṇayanti | tathāpi ca dharmārthaḥ samūhadānādivyavahāro 'nālambana eva syāt |

        	<span style="text-decoration:underline;">atrocyate</span> | satyaṃ samudāyināṃ svatvābhāvaḥ | samudāyasya tu svatvasaṃbandhaḥ kena vāryate | yat tu vyatiriktaḥ samudāyo nety uktam | tathaiva tat | samudāyina evaikakāryāvacchedenetaretarāpekṣāḥ samudāyatāṃ pratipadyante | śakyate caivam ekaikasyetaretarāpekṣasya svatvasaṃbandha iti vaktum | na caivaṃbhūtānāṃ dānacodanā nāsti | gavādīnām avibhaktadakṣiṇāvacanād anyatra bahūnām api dānasaṃbandha iti gamyate | brāhmaṇāya ca dānaṃ coditam | na ca sāpekṣatvena deyam iti | na ceyaṃ svatvābhimānabhrāntiḥ, bādhānupalambhāt | tatraitat syāt | sarvasamudāyyasaṃnidhāne kathaṃ dānopapattir iti | tad apy asat | grahītṝṇām itaretarāpekṣāṇām eva svatvayogāt samayasāmarthyāc cartvigyajamānānām iva śarīrendriyamanaḥsādhāraṇyāt pravasadyājamānavac ca samayabalena manaḥsāṃnidhyāc chāstracoditatvāc ca samūhasthiter ṛtvigyajamānasāmyam eva | yat tu samudāyinām anātmīyatvābhidhānam | tannairapekṣyābhiprāyam | vibhāgavidhānāc cartvijāṃ pariṣadaṃ pratyutsargo nyāyānapekṣatve 'py avyāhata eva | ye tu samudāyidānāsaṃbhavād ṛtvijāṃ dakṣiṇāvibhāgaṃ manyante teṣām "aśvo dakṣiṇā" ity evamādau dravyaikatvena vibhāgāsaṃbhavān mūlyadānāyogāc ca duḥśliṣṭataivety alam prasaṅgena || 193 ||

 

_imam eva nyayaṃ manasi kṛtvāha |_

 

                    	**samūhakāryaprahito yal labheta tad arpayet |**

**              	ekādaśaguṇaṃ dāpyo yady asau nārpayet svayam || 2.194 ||**

 

_śāstranibandhanatvāc ca samūhasthiteḥ |_

 

                    	**vedajñāḥ śucayo 'lubdhā bhaveyuḥ kāryacintakāḥ |**

 

smṛtyantarāc catuḥṣaṣṭyādisaṃkhyāyuktāḥ |

 

                    	**kartavyaṃ vacanaṃ teṣāṃ samūhahitavādinām || 2.195 ||**

 

sarvaiḥ samudāyibhir iti śeṣaḥ || 195 ||

 

_yo 'yaṃ brāhmaṇānāṃ samūhavidhir uktaḥ |_

** **

**              	śreṇinaigamapāṣaṇḍigaṇānām apy ayaṃ vidhiḥ |**

**              	bhedaṃ caiṣāṃ nṛpo rakṣet pūrvavṛttiṃ ca pālayet || 2.196 ||**

 

karmakarādiśilpisamūhaḥ śreṇiḥ | sārthavāhādisamūho naigamaḥ | guggulikādisamudāyaḥ pāṣaṇḍāḥ | vaṇiksamūho gaṇaḥ | hastyārohādisamūha ity anye | pūgādilakṣaṇārtho vā gaṇaśabdaḥ | tathā ca nāradaḥ |

                    	pāṣaṇḍanaigamaśreṇipūgavrātagaṇādiṣu |

                    	saṃrakṣet samayaṃ rājā durge janapade tathā || iti | (NSm 10.2)

naigamās cātra brāhmaṇasamūhaḥ | pūgo grāmeyakādisamūhaḥ | śastrakartṛsamūho vrātaḥ | kiṃ ca bhedaś caiṣām anyonyaṃ samudāyināṃ vā rājñā rakṣaṇīyaḥ | caśabdād anyasaṅghātarājādivirodhivyavahāraś ca | tathā ca nāradaḥ |

                    	pratikūlaṃ ca yad rājñaḥ prakṛtyavasaraṃ ca yat |

                    	bādhakaṃ ca yad arthānāṃ tat tebhyo vinivartayet ||

                    	mithaḥ saṅghatakaraṇam ahite śastradhāraṇam |

                    	parasparopatāpaṃ ca tebhyo rājā nivartayet || (NSm 10.4–5)

ityādikān virodhān nṛpaḥ pratikuryāt | pūrvakalpitāṃ ca dharmāvirodhinīṃ vṛttiṃ pālayet | caśabdāt svayaṃ ca vardhayed ity abhiprāyaḥ || 196 ||

 

 

**iti saṃvidvyatikramaprakaraṇam |**

** **

**atha vetanādānaprakaraṇam |**

 

_paribhāṣāprasaṅgena svāmikarmakarayoḥ paribhāṣānusārivyavahāravyabhicāre vinayaṃ vaktum āha |_

 

                    	**gṛhītavetanaḥ karma tyajan dviguṇam āvahet |**

**              	agṛhīte samaṃ kāryaṃ bhṛtyaiḥ pālya upaskaraḥ || 2.197 ||**

 

gṛhītvā vetanaṃ karma tulyaṃ na kuryāt, tato gṛhītavetano dviguṇam āvahed dadyād ity arthaḥ | agṛhīte tu vetane samaṃ yāvat pāribhāṣikaṃ vetanaṃ dattvā karma kāryaṃ kārayitavyam | sarvakarmakaraiś cāptavetanair upaskaraḥ samarpito yaḥ karmakaraṇārthaṃ sa pālanīyaḥ | tathā ca nāradaḥ |

                    	karmopakaraṇaṃ caiṣāṃ kriyāṃ prati yad arpitam |

                    	āptabhāvena tat pālyaṃ na jihmena kathaṃcana || (NSm 6.4)

tathā |

                    	karmākurvan pratiśrutya kāryo dattvā bhṛtiṃ balāt |

                    	bhṛtiṃ gṛhītvākurvāṇo dviguṇā bhṛtim āvahet || iti (NSm 6.5) || 197 ||

 

_aparibhāṣya vetanaṃ karmaṇi kṛte yady aparibhāṣitatvavyājena svāmī na kiṃcid dātum icchet, tatra katham ity apekṣita āha |_

 

                    	**dāpyas tu daśamaṃ bhāgaṃ vāṇijyapaśusasyataḥ |**

**              	aniścitya bhṛtiṃ yas tu kārayet sa mahībhṛtā || 2.198 ||**

 

svayaṃ ca na dadyād iti śeṣaḥ | aparibhāṣya vāṇijyaṃ pāśupālyaṃ kṛṣiṃ vā yaḥ karoti tasya tadutpannopacayadaśamabhāgabhāktvam ity avaseyam || 198 ||

 

_yathā svāminā nirdiṣṭaḥ karmakaraḥ |_

 

                    	**deśaṃ kālaṃ ca yo 'tīyāt karma kuryāc ca yo 'nyathā |**

**              	tatra syāt svāminaś chando 'dhikaṃ deyaṃ kṛte 'dhike || 2.199 ||**

 

svāmyuktadeśakālādiviparyayeṇānyathā vā karmaṇi kṛte bhṛtidānaṃ prati svāminaḥ svecchā | vinayātirekāc ca karmakarair adhike karmani kṛte svāminā svecchayaivādhikaṃ deyam ity avaseyam || 199 ||

 

_asamāptakarmatyāge tu vetanahāniprāptāv apavādaḥ |_

 

                    	**yo yāvat kurute karma tāvat tasya tu vetanam |**

**              	ubhayor apy aṣāṭhyaṃ cec chāṭhye kuryād yathākṛtam || 2.200 ||**

 

yathecchayety arthaḥ | svāmy api śāṭhyenākārayan yathākṛtaṃ vetanaṃ dāpyaḥ smṛtyantarānusārāt || 200 ||

 

_śāṭhyenaiva ca |_

 

                    	**arājadaivikān naṣṭaṃ bhāṇḍaṃ dāpyas tu vāhakaḥ |**

**              	prathānavighnakartā ca pradāpyo dviguṇāṃ bhṛtim || 2.201 ||**

 

_karmakaravac ca svāmy api |_

 

**              	prakrānte saptamaṃ bhāgaṃ caturthaṃ pathi saṃtyajet |**

**              	bhṛtim ardhapate sarvāṃ pradāpyas tyājako 'pi ca || 2.202 ||**

 

prakrāntādisaptamabhāgādikrameṇa tyājakaḥ svāmy api karmakarebhyo dāpyaḥ | spaṣṭam anyat || 202 ||

 

 

**iti vetanādānaprakaraṇam |**

** **

**atha dyūtasamāhvayaprakaraṇam |**

 

_visaṃvādaprasaṅgenākhilavisaṃvādaikakāraṇabhūtaṃ dyūtasamāhvayavyavahāram āha |_

 

                    	**galatsabhikavṛddhis tu sabhikaḥ pañcakaṃ śatam |**

**              	gṛhṇīyād dhūrtakitavād itarād daśakaṃ śatam || 2.203 ||**

 

tuśabdo 'vadhāraṇārthaḥ | galatsabhikavṛddhir eva sabhikasya, nānyad api svaparibhāṣitamukhapaṭṭādīty abhiprāyaḥ | galitaṃ nirgalitaṃ yat sabhikahastāt parājitānāṃ devanārthaṃ dravyaṃ, yac ca dyūtopakaraṇam akṣādi tad galatsabhikaṃ dhūrtamaṇḍalādhipatir gṛhṇīyāt | kiyanti | pañcakaṃ śatam | dhūrtakitavāj jetuḥ dyūtopakaraṇanimittam | itarāt parājitāt prayuktasvadravyanimittaṃ daśakaṃ śatam ity arthaḥ || 203 ||

 

_svārthahetor eva ca rājñā |_

 

                    	**sa samyak pālito dadyād rājñe bhāgaṃ yathākṛtam |**

**              	jitam udgrāhayej jetre dadyād satyavacāḥ kṣamī || 2.204 ||**

 

yathākṛtaṃ yathāparibhāṣitaṃ yathā vā smṛtyantare nirūpitam ity arthaḥ | tad yathā bṛhaspatau |

                    	rājavṛddhiḥ sakitavāt sabhikād daśakaṃ śatam |

                    	yathāsamayaṃ vā syāt | iti | (BṛSm 27.3)

kiṃ ca jitaṃ yat kitavaiḥ, tat parājitebhyaḥ sabhika udgrāhayet | jetre ca yena jitaṃ tasmai sabhika eva satyavacano bhūtvāvisaṃvādena kṣamī cānutāpavān punar dadyād ity avaseyam || 204 ||

 

_yathākṛta eva |_

 

                    	**prāpte nṛpatibhāge tu prasiddhe dhūrtamaṇḍale |**

**              	jitaṃ sasabhike sthāne dāpayed anyathā na tu || 2.205 ||**

 

_kiṃ ca |_

 

                    	**draṣṭāro vyavahārāṇāṃ sākṣiṇaś ca ta eva hi |**

**              	rājñā sacihnā nirvāsyāḥ kūṭākṣopadhidevinaḥ || 2.206 ||**

 

spaṣṭārthau ślokau | <span style="text-decoration:underline;">nanu</span> etad dyūtaṃ svayaṃbhuvā niṣiddham |

                    	prakāśam etat tāskaryaṃ yad devanasamāhvayam | iti | (MDh 9.222)

tathā coktam |

                    	pracchannaṃ vā prakāśaṃ vā dyūtaṃ rāṣṭre nivārayet |

iti ca | vede 'pi "akṣair mā dīvyaḥ" (RV 10.34.13) iti pratiṣedhaḥ | <span style="text-decoration:underline;">satyam</span> | pratiṣedhātikrameṇa pravṛttau śyenādivad ayaṃ vidhir ity avirodhaḥ | mānavas tu daṇḍavidhir dharmavirodhitayā nānāmukhatvena veti || 206 ||

 

_prayojanāntarāpekṣayā tu |_

 

                    	**dyūtam ekamukhaṃ kāryaṃ taskarajñānakāraṇāt |**

**              	eṣa eva vidhir jñeyaḥ prāṇidyūte samāhvaye || 2.207 ||**

 

ekamukham ekamārgam ekasmin pradeśe rājakīyacārapuruṣādyadhiṣṭhitaṃ taskarādiprajākaṇṭakaparijñānārtham adharmarūpam api dharmāntaropāyatayā mahate 'bhyudayāya saṃpadyata iti | ataḥ kāryam evety abhiprāyaḥ | ye vākhilasvadharmatyāgenāpady api dyūtaikaniratāḥ tadviṣayatayā svāyaṃbhuve daṇḍādivacanāny avaseyāni | etena pāṣaṇḍādidharmo vyākhyātaḥ | yaś cāyam akṣādyaprāṇidevane dyūtākhye vidhir uktaḥ, samāhvayasañjake 'pi kukkuṭameṣādibhiḥ sapaṇaprāṇidyūte 'yam eva vidhir jñeyaḥ sabhikādhīnatvarājavṛddhidānādika ity abhiprāyaḥ || 207 ||

 

 

**iti dyūtasamāhvayaprakaraṇam |**

** **

**atha vākpāruṣyaprakaraṇam** |

 

_prāyeṇa dyūtaprabhavatvād vāgdaṇḍapāruṣyayor vināśakāraṇatvasāmānyād vā dyūtavyavahārānantaram ārambhaḥ | tatrāpi daṇḍapāruṣyasyāpi kāraṇabhūtatvād vākpāruṣyam eva tāvad ucyate |_

 

                    	**satyāsatyānyathāstotrair hīnāṅgendriyarogiṇām |**

**              	kṣepaṃ karoti ced daṇḍyaḥ paṇān ardhatrayodaśa || 2.208 ||**

 

hīnāṅgāḥ khañjādayaḥ | hīnendriyāḥ kāṇādayaḥ | kuṣṭhādyabhibhūtā rogiṇaḥ | teṣāṃ yady anaparādhinām eva cāpalād vidyamānendriyavaikalyādinā satyenaiva duṣṭayā vācā kṣepaṃ kuryāt, asatyenāpi he kāṇa ityakāṇam evādhikṣipet | anyathāstrotreṇa vā sātiśayastutipadaiḥ prasiddhaṃ mūkhaṃ he caturvedin ityevaṃ vadan ardhatrayodaśapaṇān rājāvedane kṛte daṇḍyaḥ | smṛtyantarāc ca tasyāpi prasādanaṃ kāryam || 208 ||

 

_rājāvedana eva ca |_

 

                    	**abhigantāsi bhaginīṃ mātaraṃ vā taveti hi |**

**              	śapantaṃ dāpayed rājā pañcaviṃśatikaṃ damam || 2.209 ||**

 

ayaṃ ca savarṇānāṃ samānaguṇānāṃ ca daṇḍakalpaḥ || 209 ||

 

_guṇavarṇavaiṣamye punaḥ |_

 

                    	**ardho 'dhameṣu dviguṇaḥ parastrīṣūttameṣu ca |**

**              	daṇḍapraṇayanaṃ kāryaṃ varṇajātyuttarādharam || 2.210 ||**

 

nirūpyeti śeṣaḥ | uktadaṇḍād ardhatrayodaśapaṇāvadhikād varṇaguṇādyadhameṣv ardhadaṇḍaḥ | dviguṇaṃ ca parastrīṣu | paraśabda utkṛṣṭārthaḥ | parair utkṛṣṭaiḥ guṇato varṇato vā pariṇītāḥ parastriyaḥ, tāsv adhikṣiptāsu | uttameṣu ca guṇavarṇādibhiḥ puruṣeṣu strīṣu vā | ardhavacanaṃ dviguṇavacanaṃ cobhayam api yathārhadaṇḍopalakṣaṇārtham ity etad darśayati | daṇḍapraṇayanaṃ kāryam iti nyūnatayādhikyena vā yathārhaṃ varṇajātyuttarādharam ālocyety abhiprāyaḥ | jātiśabdaś ca janmanimittatvād vayovacanatayā guṇalakṣaṇārtho 'vaseyaḥ || 210 ||

 

_etad evodāharaṇena spaṣṭayati |_

 

                    	**pratilomāpavādeṣu catustridviguṇā damāḥ |**

**              	varṇāntyeṣv ānulomyena tasmād evārdhahānataḥ || 2.211 ||**

 

varṇāntyāḥ śūdrāḥ | teṣāṃ pratilomāpavāde brāhmaṇādikrameṇoktadaṇḍasya caturguṇādikalpanam | evaṃ vaiśyakṣatriyānulomāntaraprabhavayor guṇādyutkarṣe 'pi yojyam | ānulomyena tu tasmād evārdhahānataḥ uktadaṇḍād ardhāpacayena | śūdrāpavāde ardhadaṇḍo vaśyasya, pādaḥ kṣatriyasya, ardhapādo brāhmaṇasya | evaṃ guṇādyānulomye 'pi yojyam || 211 ||

 

_vadhapratijñayā  tu vākpāruṣye |_

 

                    	**bāhugrīvānetrasakthivināśe vācike damaḥ |**

**              	śatyas tadardhikaḥ pādanāsākarṇakarādiṣu || 2.212 ||**

 

bāhvādicchedas te mayā kartavya ity evaṃ tathākaraṇasamarthasya bruvataḥ śatyo damaḥ kāryaḥ | śatenābhinirvṛttaḥ śatyaḥ | śataṃ daṇḍya ity arthaḥ | pādādicchedanapratijñāyāṃ tu tato 'rdhaṃ, pañcāśad ity arthaḥ | ādiśabdaś ca daṇḍapāruṣyoktadantabhaṅgādyarthaḥ | ūrvasthi sakthīty ucyate | spaṣṭam anyat || 212 ||

 

_prāguktaṃ śaktasaṃbandhitayā bāhvādicchedavākyam |_

 

                    	**aśaktas tu vadann evaṃ daṇḍanīyaḥ paṇān daśa |**

**              	tathā śaktaḥ pratibhuvaṃ dāpyaḥ kṣemāya tasya tu || 2.213 ||**

 

vaṅmātreṇāpi vadataḥ kartum aśaktasya daśapaṇo daṇḍaḥ | śaktas tu prāguktadaṇḍaṃ dāpyaḥ | trāsāpanodanāya ca samarthaṃ kṣemāya pratibhuvaṃ dāpyaḥ || 213 ||

 

_brahmahā goghno vā tvam ityevamādike kṣepe |_

 

                    	**patanīyakṛte kṣepe daṇḍyo madhyamasāhasam |**

**              	upapātakayukte tu dāpyaḥ prathamasāhasam || 2.214 ||**

 

_tathā |_

 

                    	**traividyanṛpadevānāṃ kṣepa uttamasāhasaḥ |**

**              	madhyamo jātipūgānāṃ prathamo grāmadeśayoḥ || 2.215 ||**

 

nṛpagrahaṇam ācāryapitṛśrotriyādīnām api sāmānyāl lakṣaṇārtham | pūgaśabdaś cātra gaṇamātravacanaḥ | tataś ca jātipūgānāṃ jātimatāṃ gaṇānāṃ kṣatriyādisamudāyānām ity arthaḥ | spaṣṭam anyat || 215 ||

 

 

**iti vākpāruṣyaprakaraṇam |**

** **

**atha daṇḍapāruṣyaprakaraṇam |**

 

_vākpāruṣyapūrvakatvād daṇḍapāruṣyasyānantaram ārambhaḥ | pāṇyādinābhighātādikaṃ daṇḍapāruṣyam | tatra nirjane 'bhihatya na mayāyam abhihata ity evaṃ mithyāvāditve dauṣṭyātiśayād vā kṣatādyātmanaḥ kṛtvā nirdoṣajanādhyārope kathaṃ syād ity apekṣita āha |_

 

                    	**asākṣikahate cihnair yuktibhiś cāgamena ca |**

**              	draṣṭavyo vyavahāras tu kūṭacihnakṛtād bhayāt || 2.216 ||**

 

asākṣike 'bhihate kṣatādibhiś cihnais tadvyabhicare vā kūṭacihnakāriduṣṭapuruṣabhayād vyavahāra eva praguktanyāyena catuṣpād yuktyāgamānusāreṇaiva vidvajjanasamakṣaṃ svayaṃ vā rājñā draṣṭavyaḥ | ayaṃ ca sarvavyavahārapadasādhāraṇaḥ ślokaḥ kāryagauravapratipattyartham ihāmnāta ity avaseyam || 216 ||

 

_kiṃ ca |_

 

                    	**yatra nokto damaḥ sarvaiḥ pramādena mahātmabhiḥ |**

**              	tatra kāryaṃ parijñāya kartavyaṃ daṇḍadhāraṇam || 2.217 ||**

 

nānabhidhānabhrāntyānadhyavasāyaḥ kāryaḥ, kiṃ tarhi uktam anuktaṃ vā dvayor guṇādibhir anubandhādibhiś ca svarūpam ālocya pīḍānusāreṇa sarvatra daṇḍamānakartavyatādhyavasānam ity abhiprāyaḥ || 217 ||

 

_etad evodāharaṇamātratayā prapañcayati |_

 

                    	**bhasmapaṅkarajaḥsparśe daṇḍo daśapaṇaḥ smṛtaḥ |**

**              	amedhyapārṣṇiniṣṭhyūtasparśane dviguṇaḥ smṛtaḥ || 2.218 ||**

 

medhyatve 'pi bhasmakardamadhūliprakṣepaṇe nirdoṣasya kṛte daśapaṇo daṇḍaḥ smṛta ity alpo 'pi smaraṇānusārād aviruddha ity avaseyam | amedhyādisparśe tu tato dviguṇaḥ viṃśatipaṇa ity arthaḥ | niṣṭhyūtagrahaṇaṃ niṣṭhyutasadṛśāmedhyasya pratipattyartham | tathā ca mūtrapurīṣādau daṇḍātirekasiddhiḥ || 218 ||

 

_yac caitad uktam |_

 

                    	**sameṣv evaṃ parastrīṣu dviguṇas tūttameṣu ca |**

**              	hīneṣv ardhadamo mohamadādibhir adaṇḍanam || 2.219 ||**

 

kṛtavyākhyānam etat || 219 ||

 

_ayaṃ cānyo viśeṣaḥ |_

 

                    	**viprapīḍākaraṃ chedyam aṅgam abrāhmaṇasya tu |**

**              	udgūrṇe prathamo daṇḍaḥ sparśane tu tadardhikaḥ || 2.220 ||**

 

udgūryānipāte prathamasāhaso daṇḍaḥ | prahārāyodgūraṇenaiva visrambheṇābrāhmaṇasya brāhmaṇaśarīrasparśane 'rdhadaṇḍaḥ | spaṣṭam anyat || 220 ||

 

_anutkṛṣṭaviṣayatve tu |_

 

                    	**udgūrṇe hastapāde tu daśaviṃśatikau damau |**

**              	parasparaṃ tu sarveṣāṃ śastre madhyamasāhasaḥ || 2.221 ||**

 

tuśabdaḥ pratyekam avadhāraṇārthaḥ | hasta evodgūrṇe daśakaḥ pāda eva viṃśatikaḥ | tathā ca samuccaye samuccayasiddhiḥ | evam anyatrāpi draṣṭavyam | etac ca sarvavarṇānāṃ tulyaguṇādiyoge syāt | śastrodgūraṇe tu madhyamasāhaso daṇḍaḥ || 221 ||

 

_jātyādisāmya eva tu |_

 

                    	**pādakeśāṃśukakarāluñchaneṣu paṇān daśa |**

**              	pīḍākarṣāñjanāveṣṭya pādādhyāse śataṃ damaḥ || 2.222 ||**

 

pādakeśavastrāṇām āluñchane avadhūnane sākṣepaṃ daśapaṇo daṇḍaḥ syāt | pīḍākarṣāñjanena tv āveṣṭya grīvādau pādanyāse śataṃ daṇḍyaḥ | āñjanaṃ dhyāmīkaraṇam | pīḍayā karṣaṇenāñjanaṃ pīḍākarṣāñjanam | āñjanena dhyāmīkaraṇena tv āveṣṭya vaśaṃ nītvety arthaḥ | spaṣṭam anyat || 222 ||

 

_sāmya eva |_

 

                    	**śoṇitena vinā kurvan duḥkhaṃ kāṣṭhādibhir naraḥ |**

**              	dvātriṃśataṃ paṇān daṇḍyo dviguṇaṃ darśane 'sṛjaḥ || 2.223 ||**

 

asṛjo lohitasyety arthaḥ | spaṣṭam anyat || 223 ||

 

_nikṛṣṭaviṣayatve tu |_

 

                    	**karapādadantabhaṅge chedane karṇanāsayoḥ |**

**              	madhyo daṇḍo vraṇodbhede mṛtakalpahate tathā || 2.224 ||**

 

sāmye hi śastrodgūraṇamātra eva madhyamasyoktatvān nikṛṣṭaviṣayam etad iti vyākhyeyam | ṛjv anyat || 224 ||

 

_tathā |_

 

                    	**ceṣṭābhojanavāgrodhe netrādipratibhedane |**

**              	kandharābāhusakthnāṃ ca bhaṅga uttamasāhasaḥ || 2.225 ||**

 

ceṣṭādipratirodhake 'bhighāte akṣyādīndriyādhiṣṭhānapratyekabhedane kandharādibhedane cottamasāhaso daṇḍaḥ | ceṣṭānirodho mūrchā | bhojananirodho 'tyabhighātād bhoktum aśaktiḥ | vāguccāraṇāśaktir vāgrodhaḥ | kandharā galaskandhasaṃcāriṇī sirā | spaṣṭam anyat || 225 ||

 

_sarvatraivāsmin prakaraṇe |_

 

                    	**ekaṃ ghnatāṃ bahūnāṃ tu yathoktād dviguṇā damāḥ |**

**              	kalahāpahṛtaṃ deyaṃ daṇḍaś ca dviguṇas tataḥ || 2.226 ||**

 

kalahāpahṛtād ity arthaḥ | etac cābhihatāyaiva deyaṃ rājadaṇḍavyatirekeṇety avaseyam | tathā ca bṛhaspatiḥ |

                    	daṇḍas tv abhihatāyaiva daṇḍapāruṣyakalpitaḥ |

                    	hṛte taddviguṇaṃ cānyad rājadaṇḍas tato 'dhikaḥ || iti | (BṛSm 21.14)

yat tu nāradīyam |

                    	yam eva hy ativarterann ete santaṃ janaṃ nṛṣu |

                    	sa eva vinayaṃ kuryān na tadvinayabhāṅ nṛpaḥ || iti | (NSm 15–16.14)

etac chūdraviṣayaṃ draṣṭavyam | śūdrāṇāṃ hy utkṛṣṭāparādhe rājñārthadaṇḍo na grāhyaḥ | kiṃ tarhi | anāvedya svayam evotkṛṣṭair arthadaṇḍena vinayaḥ kāryaḥ | rājñā tv āvedite vadha eva | tathā cānantaram evāha |

                    	malā hy ete manuṣyeṣu dhanam eṣāṃ malātmakam |

                    	atas tān ghātayed rājā nārthadaṇḍena daṇḍayet || iti | (NSm 15–16.15)

spaṣṭam anyat || 226 ||

 

_kiṃ ca |_

 

                    	**duḥkham utpādayet yas tu sa samutthānajaṃ vyayam |**

**              	dāpyo daṇḍaṃ ca yo yasmin kalahe samudāhṛtaḥ || 2.227 ||**

 

yo duḥkham utpādayet tena yāvat samyag asyotthānaṃ nirduḥkhatā bhavati, tāvad yo vyayaḥ sa samutthānajo vyayaḥ, sa deyaḥ | cakārād rājāvedanapravṛttyupakṣayaś ca | rājñe ca yathodāhṛto daṇḍaḥ | svayaṃ cādadad rājñā dāpyaḥ | spaṣṭam anyat || 227 ||

 

_idānīṃ daṇḍapāruṣyasāmānyāt sāhasavyavahāram āha |_

 

                    	**tārikaḥ sthalajaṃ śulkaṃ gṛhṇan dāpyaḥ paṇān daśa |**

**              	brāhmaṇaḥ prātiveśyānām etad evānimantraṇe || 2.228 ||**

 

tārikasya sthalanimittarājabhāvyaśulkagrahaṇe brāhmaṇyadarpāc ca yogyaprātiveśyabrāhmaṇānimantraṇe daśapaṇo daṇḍaḥ | brāhmaṇagrahaṇaṃ ca guṇārthatvāt sarvatraivarṇikārtham | darpakṛtatvāc caivamādeḥ sāhasatvam || 228 ||

 

_darpeṇaiva ca |_

 

                    	**abhighāte tathā bhede chede kuḍyāvapātane |**

**              	paṇān dāpyaḥ pañca daśa viṃśatiṃ tadvyayaṃ tathā || 2.229 ||**

 

prātiveśikagṛhāṇāṃ daurātmyāt pāṣāṇādinābhighāte kṛte pañca paṇān dāpyaḥ | tathā bhede 'bhighātasaṃtrāsāj jāte daśa paṇān dāpyaḥ | chedane tu taddvaidhībhāve kuḍyāvapātane vā viṃśatim | vyaye tu vyāpannasamādhānārthaṃ gṛhiṇe dadyāt sarvatra sāhasikatvāt || 229 ||

 

_parakīye |_

 

                    	**duḥkhotpādi gṛhe dravyaṃ kṣipan prāṇaharaṃ tathā |**

**              	ṣoḍaśādye paṇān dāpyo dvitīye madhyamaṃ damam || 2.230 ||**

 

duḥkhotpādi dravyaṃ kaṇṭakādi | prāṇaharaṃ sarpādi | spaṣṭam anyat || 230 ||

 

                    	**duḥkhe 'tha śoṇitotpāde śākhāṅgacchedane tathā |**

**              	daṇḍaḥ kṣudrapaśūnāṃ syād dvipaṇaprabhṛti kramāt || 2.231 ||**

 

dviguṇa iti śeṣaḥ | śoṇitotpādaśākhāṅgacchedaneṣūttarottaro dviguṇaḥ | śṛṅgakarṇapucchādīni śākhāḥ | cakṣurādīny aṅgāni | kṣudrapaśavaś chāgādayaḥ | spaṣṭam anyat || 231 ||

 

_parakīyānāṃ tu |_

 

                    	**liṅgasya chedane mṛtyau madhyamo mūlyam eva ca |**

**              	mahāpaśūnām eteṣu sthāneṣu dviguṇā damāḥ || 2.232 ||**

 

svakīye dvipaṇādimadhyamāntā yathāsthanaṃ daṇḍāḥ, parakīye tu daṇḍō mūlyaṃ ceti yojyam | mahāpaśavo gavādayaḥ | teṣāṃ prāguktaśoṇitaduḥkhotpādiṣu sthāneṣu dvipaṇādyuktadaṇḍād dviguṇā yathāsthānaṃ daṇḍāḥ kāryāḥ || 232 ||

 

_ārāmāropitānāṃ saparigrahāṇām |_

 

                    	**prarohaśākhikāśākhāskandhasarvavidāraṇe |**

**              	upajīvyadrumāṇāṃ tu viṃśatidviguṇā damāḥ || 2.233 ||**

 

upajīvyadrumā āmrādayaḥ | teṣāṃ prarohacchedane viṃśatipaṇo damaḥ | śākhikādicchedaneṣūttarottaradviguṇakalpanā | prarohaḥ pallavaḥ | alpāḥ śākhāḥ śākhikāḥ | spaṣṭam anyat || 233 ||

 

_upajīvyānām eva ca |_

 

                    	**caityaśmaśānasīmāntapuṇyasthāne nṛpālaye |**

**              	jātadrumāṇāṃ dviguṇā damā vṛkṣe ca viśrute || 2.234 ||**

 

cāturthikādyapanodanasamarthaḥ pippalādivṛkṣo viśrutaḥ | spaṣṭam anyat || 234 ||

 

_caityādijātānām eva tu |_

 

                    	**gulmagucchakṣupalathāpratānauṣadhivīrudhām |**

**              	pūrvasmṛtād ardhadaṇḍaḥ sthāneṣūkteṣu kṛntane || 2.235 ||**

 

gulmādīnām ukteṣu caityādisthāneṣu jātānāṃ kṛntane prāguktaprarohādikrameṇaiva smṛtād ekaguṇād ardhadaṇḍāḥ kalpyāḥ | gulmaḥ guñjādi | gucchaḥ kundādi | kṣupo jātyādiviṭapaḥ | latā prasiddhā | pratānā vallarī | grāmyā oṣadhayaḥ | āraṇyā vīrudhaḥ || 235 ||

 

 

**iti daṇḍapāruṣyaprakaraṇam |**

** **

**atha sāhasaprakaraṇam |**

 

_steyam api prasahya kṛtaṃ sāhasam eva yasmād, ato nātra steyadaṇḍaḥ | kiṃ tarhi |_

 

                    	**sāmānyaprasabhadravyaharaṇāt sāhasaṃ smṛtam |**

**              	tanmūlyād dviguṇo daṇḍo nihnave tu caturguṇaḥ || 2.236 ||**

 

sāmānyaṃ dravyaṃ dvayor yad anyatareṇa prasabhaṃ prasahyānyataraṃ paribhūyāpahriyate, tat steyam apy prasahya haraṇāt sāhasam iti smṛtaṃ maharṣibhir yasmāt, tasmān na tatra steyadaṇḍaḥ | kiṃ tarhi apahṛtadravyamūlyād dviguṇaḥ sāhasikadaṇḍa ity abhiprāyaḥ | prasahyāpahṛtya nihnave kṛte mūlyāc caturguṇaḥ | sāmānyadravyaharaṇaṃ codāharaṇārtham | anyad api yat prasahya steyam anyad vā kriyate, tat sarvaṃ sāhasam eva | tathā ca nāradaḥ |

                    	sahasā kriyate karma yat kiṃcid baladarpitaiḥ |

                    	tat sāhasam iti proktaṃ saho balam ihocyate || iti (NSm 14.1) || 236 ||

 

_anyenāpi prayoktṛtayā |_

 

                    	**yaḥ sāhasaṃ kārayati sa dāpyo dviguṇaṃ damam |**

**              	yas tv evam uktvāhaṃ dātā kārayet sa caturguṇam || 2.237 ||**

 

pūrvoktād dviguṇaṃ daṇḍaṃ kārayitā dāpyaḥ | ya tv evam uktvā kārayet "kriyatām idaṃ yady atra kaścid virodho bhaviṣyati, tato 'ham eva nirvahaṇaṃ kariṣyāmi" iti sa coktadviguṇadaṇḍāc caturguṇaṃ daṇḍya ity avaseyam || 237 ||

 

_sāhasikatvād eva ca |_

 

                    	**arghyākrośātikramakṛd bhrātṛbhāryāprahāradaḥ |**

**              	saṃdiṣṭasyāpradātā ca samudragṛhabhedakṛt || 2.238 ||**

**              	sāmantakulikādīnām apakārasya kārakaḥ |**

**              	pañcāśatpaṇiko daṇḍa eṣām iti niścayaḥ || 2.239 ||**

 

spaṣṭārthau ślokau || 238–9 ||

 

_tathā |_

 

**              	svacchandavidhavāgāmī vikruṣṭe 'nabhidhāvakaḥ |**

**              	akāraṇe ca vikroṣṭā caṇḍālaś cottamān spṛśan || 2.240 ||**

**              	śūdrapravrajitānāṃ ca daive pitrye ca bhojakaḥ |**

**              	ayuktaṃ śapathaṃ kurvann ayogyo yogyakarmakṛt || 2.241 ||**

**              	vṛṣakṣudrapaśūnāṃ ca puṃstvasya pratighātakaḥ |**

**              	sādhāraṇasyāpalāpī dāsīgarbhavināśakṛt || 2.242 ||**

**              	pitāputrasvasṛbhrātṛdampatyācāryaśiṣyakāḥ |**

**              	eṣām apatitānyonyatyāgī ca śatadaṇḍabhāk || 2.243 ||**

 

etad api ślokacatuṣṭayaṃ spaṣṭārtham eva || 240–3 ||

 

_prakṣālanārtham arpitam |_

 

                    	**vasānas trīn paṇān dāpyo rajakas tu parāṃśukam |**

**              	vikrayāpakrayādhānayāciteṣu paṇān daśa || 2.244 ||**

 

parāṃśukam utkṛṣṭaṃ vastram | tatparidhāne rajakasya tripaṇo damaḥ | evaṃ madhyamādhameṣu paṇāpacayakalpanā | tathābhyāsāpekṣayā vyatirekakalpanā | vikrayādikaraṇeṣu tu svāmino mūlyaṃ, rājñe daṇḍaś cety avaseyam | bhāṇḍakenārpaṇam apakrayaḥ | ādhamanam ādhānam | spaṣṭam anyat || 244 ||

 

_evamādeyavyavahāraviṣaye tāvad daṇḍavyavasthoktā | bhrātrādikṛte tv anādeyavyavahare |_

 

                    	**pitāputravirodhādau sākṣiṇāṃ dviśato damaḥ |**

**              	sāntaraś ca tayor yaḥ syāt tasyāpy aṣṭaśato damaḥ || 2.245 ||**

 

sarvatra pitāputrādivirodhe 'nādeyavyavahāre sākṣino draṣṭāro vā ye syuḥ, sākṣivacanasya lakṣaṇārthatvāt, teṣāṃ dviśato damaḥ | yas tu pitāputrādīnāṃ sāntaraḥ viśleṣakaraḥ syāt, tasyāpy aṣṭaśatam | yad vā tayor eva pitāputrayor yaḥ sāntaraḥ syād vyājavyavahartety arthaḥ | dvayam apy etad avirodhād yuktam || 245 ||

 

_svābhipretavyavahārasiddhyartham |_

 

                    	**tulāśāsanamānānāṃ kūṭakṛn nāṇakasya ca |**

**              	ebhiś ca vyavahartā yaḥ sa dāpyo damam uttamam || 2.246 ||**

 

śāsanagrahaṇaṃ sarvalekhyalakṣaṇārtham | mānāni setikāprasthaprabhṛtīni | spaṣṭam anyat || 246 ||

 

_jānann api tu lobhādinā |_

 

                    	**akūṭaṃ kūṭakaṃ brūte kūṭaṃ yaś cāpy akūṭakam |**

**              	sa nāṇakaparīkṣī tu dāpyaḥ prathamasāhasam || 2.247 ||**

 

tuśabdaḥ suvarṇamāṇikyādāv atiriktadaṇḍajñāpanārthaḥ |

 

_ajñānād viparyayato vā |_

 

                    	**bhiṣaṅ mithyācaran dāpyas tiryakṣu prathamaṃ damam |**

**              	mānuṣe madhyamaṃ dāpya uttamaṃ rājamānuṣe || 2.248 ||**

 

paśavo varṇāpaśadāś ca tiryañcaḥ | viṭchūdrāḥ mānuṣam | kṣatriyā brāhmaṇāś ca rājamānuṣam | evaṃ mithācarato vaidyasya prathamasāhasādayo daṇḍāḥ | udāharaṇārthaṃ caitat | sarvathā cikitsyasvarūpaṃ pīḍāviśeṣaṃ ca vaidyakṛtam ālocya yathārthaṃ daṇḍakalpanety avaseyam || 248 ||

 

_varṇāparthikathayā (?) tu |_

** **

**              	abandhyaṃ yaś ca badhnāti bandhyaṃ yaś ca pramuñcati |**

**              	aprāptavyavahāraṃ ca sa dāpyo damam uttamam || 2.249 ||**

 

aprāptavyavahāro vyavahāreṇāspaṣṭīkṛtaḥ | spaṣṭam anyat || 249 ||

 

_akūṭenaiva kauśalāt |_

 

                    	**mānena tulayā vāpi yo 'ṃśam aṣṭakaṃ haret |**

**              	daṇḍaṃ sa dāpyo dviśataṃ vṛddhau hānau ca kalpitam || 2.250 ||**

 

etad api steyadravyasāratāpekṣayā vyavasthāpanīyam | spaṣṭam anyat || 250 ||

 

_sādṛśyādinā kretur bhramaṃ cikīrṣuḥ |_

** **

**              	bheṣajasnehalavaṇagandhadhānyagulādiṣu |**

**              	paṇyeṣu hīnaṃ kṣipataḥ paṇān dāpyas tu ṣoḍaśa || 2.251 ||**

 

hīnaṃ hīnamūlyaṃ | ṛjv anyat || 251 ||

 

_kretuḥ paṇyasvarūpājñatvam abhipretya |_

 

                    	**mṛccarmamaṇisūtrāyaḥkāṣṭhavalkalavāsasām |**

**              	ajater jātikaraṇād vikraye 'ṣṭaguṇo damaḥ || 2.252 ||**

 

mṛdādīnām ajātyaṃ jātyam iti kṛtvā vikrīṇann uktaṣoḍaśapaṇād aṣṭaguṇaṃ daṇḍyaḥ | spaṣṭam anyat || 252 ||

 

_yadi tu samudgakādisthaṃ darśayitvā samudgakāntaraparivartanena karpūrādisāradravyaṃ kṛtrimakaraṇena vā kaścid ādhānaṃ vikrayaṃ vā kuryāt, tasyāpi vyājavyavahāriṇaḥ |_

 

                    	**samudgaparivartaṃ ca sārabhāṇḍaṃ ca kṛtrimam |**

**              	ādhānaṃ vikrayaṃ vāpi nayato daṇḍakalpanā || 2.253 ||**

 

uktārthaḥ ślokaḥ || 253 ||

 

_<span style="text-decoration:underline;">kiṃ</span> svamatyaiva daṇḍakalpanā | <span style="text-decoration:underline;">nety</span> āha |_

 

                    	**bhinne paṇe tu pañcāśat paṇe tu śatam ucyate |**

**              	dvipaṇe dviśato daṇḍo mūlyavṛddhau tu vṛddhimān || 2.254 ||**

 

anirdiṣṭaviṣaye tu dravye mūlyānusāriṇī daṇḍakalpanety abhiprāyaḥ || 254 ||

 

_evaṃ tāvat pratyekavyatikrame 'nuśāsanam uktam | idānīṃ kārukādīnāṃ saṃbhūyavyatikrame 'nuśāsanam āha |_

 

                    	**saṃbhūya kurvatām arghaṃ sābādhaṃ kāruśilpinām |**

**              	arghasya hānau vṛddhau vā sāhasro daṇḍa ucyate || 2.255 ||**

 

saṃbhūyaikamatyena kāruśilpināṃ sābādhaṃ pīḍākaram anyaśilpijanasya tanniṣpāditadravyasya vā kurvatāṃ kārṣāpaṇasahasraṃ daṇḍaḥ śilpārghasya hānau vṛddhau vā kartavyaḥ | ye hi bhājanādīni dravyāṇi svayam eva kṛtvā vikrīṇanti, te śilpinaḥ kāṃsyakārādayaḥ | ye tu parakīyāny eva gṛhādīni niṣpādayanti, te kāravaḥ | teṣām āgantukaśilpijanasyānavakāśārthaṃ kārayitṛjanārthitātiśayād vā arghasya hāniṃ vṛddhiṃ vā yadā kuryuḥ, tadāyaṃ daṇḍa ity avaseyam || 255 ||

 

_uktād eva hetoḥ |_

 

                    	**saṃbhūya vaṇijāṃ paṇyam anargheṇoparundhatām |**

**              	vikrīṇatāṃ vā vihito daṇḍa uttamasāhasaḥ || 2.256 ||**

 

_kena tarhy argheṇa paṇyānāṃ vikraya iti | ucyate |_

 

                    	**rājani sthāpyate yo 'rghaḥ pratyahaṃ tena vikrayaḥ |**

**              	krayo vā**

 

kārya iti śeṣaḥ |

 

_yaś cāsau rājakulādhiṣṭhitanipuṇavaṇiṅnirūpito divasārghaḥ, tena krītānāṃ punar vikrayaḥ kasmāt, yasmāc ca |_

 

                                	**vikrayo vāpi vaṇījāṃ lābhataḥ smṛtaḥ || 2.257 ||**

 

smṛta iti vacanāl lābhenāpi vikrayo dharma iti jñāyate || 257 ||

 

_lābhakalpanā tu vaṇijāṃ kiṃ yadṛcchayaiva | nety ucyate | kathaṃ tarhi |_

 

                    	**svadeśapaṇye tu śataṃ vaṇig gṛhṇīta pañcakam |**

**              	daśakaṃ pāradeśye tu yaḥ sadyaḥ krayavikrayī || 2.258 ||**

 

yo yasya paṇyasya sadyaḥ krayavikrayī, sa tasya daśakaṃ pañcakaṃ vā gṛhṇīyād ity arthaḥ || 258 ||

 

_rājñā tu kiṃ yadṛcchayaivārghaḥ sthāpyaḥ | nety āha |_

 

                    	**paṇyasyopari saṃsthāpya vyayaṃ paṇyasamudbhavam |**

**              	argho 'nugrahakṛt kāryaḥ kretur vikretur eva ca || 2.259 ||**

 

 

 

**iti sāhasaprakaraṇam |**

** **

**atha vikrīyāsaṃpradānaprakaraṇam** |

 

 

_krayavikrayaprasaṅgād vikrīyāsaṃpradānam idānīm āha |_

 

**              	gṛhītamūlyaṃ yaḥ paṇyaṃ kretur naiva prayacchati |**

**              	sodayaṃ tasya dāpyo 'sau diglābhaṃ vā diśāṃ gate || 2.260 ||**

 

yadi dattvānyathā mūlyaṃ kretā paṇyaṃ na gṛhṇīyāt, tadā kretur eva doṣaḥ | anyathā tu vikretur evety abhiprāyaḥ || 260 ||

 

_gṛhitamūlye tu |_

 

                    	**rājadaivopaghātena paṇye doṣam upāgate |**

**              	hānir vikretur evāsau yācitasyāprayacchataḥ || 2.261 ||**

 

"mamedaṃ paṇyam arpaya" ity evaṃ yācitasyāpy anarpayato yas tatrāpacayaḥ, sa vikretur evety uktam | yadi tu rājakṛtād vyāsedhād daivikād vā parjanyādidoṣāt paṇyaṃ doṣavat syāt, tatra yā mūlyahāniḥ, sā vikretur evety avaseyam || 261 ||

 

_kretrā tūtsaṅkalitam eva hi |_

 

**              	anyahaste tu vikrītaṃ duṣṭaṃ vāduṣṭavad yadi |**

**              	vikrīyate damas tatra tanmūlyād dviguṇo bhavet || 2.262 ||**

 

yas tv anyatra kretrā tūtsaṅkalitam eva vikrītam api punar vikrīṇīyād, aduṣṭam iti vā kṛtvā duṣṭam api, tasya dravyamūlyād dviguṇo daṇḍaḥ | kretuś ca dravyamūlyaṃ vā pratyarpaṇīyam | spaṣṭam anyat || 262 ||

 

_idānīṃ krayavikrayānuśayasya viṣayaṃ pradarśayati |_

 

                    	**kṣayaṃ vṛddhiṃ ca vaṇijā paṇyānāṃ tu vijānatā |**

**              	krītvā nānuśayaḥ kāryaḥ kurvan ṣaḍbhāgadaṇḍabhāk || 2.263 ||**

 

candragatyādivaśena paṇyānām arghahānir vṛddhir vā bhavati | tac caivaṃ vijānatā vaṇijā kṣayaṃ vṛddhiṃ vā nirūpyāvirodhe sati krītvā vikrīya vā nānuśayaḥ kāryaḥ | kurvato vā paṇyamūlyaṣaḍbhāgo rājadaṇḍaḥ | spaṣṭam anyat || 263 ||

 

 

**iti vikrīyāsaṃpradānaprakaraṇam |**

** **

**atha saṃbhūyasamutthānaprakaraṇam** |

 

_vāṇijyaprasaṅgāt saṃbhūyotthānam āha |_

 

                    	**samavāyena vaṇijāṃ lābhārthaṃ karma kurvatām |**

**              	lābhālābhau yathādravaṃ yathā vā saṃvidākṛtā || 2.264 ||**

 

sarvaṃ lābham ekīkṛtya yathādravyaṃ vibhāgaḥ kāryaḥ | lābhasya mūlyānusāritvāt karmāpekṣayā vā yathā saṃvit paribhāṣā anyonyam ākṛtā maryādā kṛtety arthaḥ | spaṣṭam anyat || 264 ||

 

_evaṃ kṛtasamayānāṃ vyavahārāpetaṃ svācchandyāt |_

 

                    	**pratiṣiddham anādiṣṭaṃ pramādād yac ca nāśitam |**

**              	sa tad dadyād viplavāc ca rakṣitā daśamāṃśabhāk || 2.265 ||**

 

pratiṣiddham anādiṣṭam anyair vaṇigbhir ananuṣṭhitam iti śeṣaḥ | kiṃ ca pramādād yac ca nāśitaṃ, sa tad dadyāt | asyānapekṣayaiva | viplavāt tu rakṣitā daśamāṃśabhāg rakṣitadravyād rakṣitā lābhād daśamāṃśaṃ prāpnuyād ity artham || 265 ||

 

_idānīṃ rājabhāvyam nirūpayati |_

 

                    	**arghaprakṣepaṇāc chulkaṃ viṃśadbhāgaṃ nṛpo haret |**

**              	vyāsiddhaṃ rājayogyaṃ ca vikrītaṃ rājagāmi tat || 2.266 ||**

 

yo 'rgho rājñā prakṣiptaḥ sthāpitaḥ, tata evārghasyāpanād vikrītānāṃ viṃśatibhāgo rājabhāvyaḥ śuklaḥ kretṛvikretṛbhyām ubhābhyām anyonyam icchayānyatareṇa vā deyaḥ | yac ca rājñā vyāsiddhaṃ rājayogyaṃ ca hastyādidravyaṃ rājany anāvedyānākhyāya vikrītaṃ tad rājagāmy eva sarvam ity avaseyam || 266 ||

 

_rājabhāvyaśulkanimittaṃ ca paṇyadravyādeḥ  |_

 

                    	**mithyā vadan parīmāṇaṃ śulkasthānād apākraman |**

**              	dāpyas tv aṣṭaguṇaṃ yaś ca sa vyājakrayavikrayī || 2.267 ||**

 

_<span style="text-decoration:underline;">atha kiṃ</span> saṃbhūya vyavaharatām anyataravipattau tadīyaṃ dravyam anyair vaṇigbhir grahītavyam | <span style="text-decoration:underline;">nety</span> ucyate | kiṃ tarhi |_

 

                    	**deśāntaragate prete dravyaṃ dāyādabāndhavāḥ|**

**              	jñātayo vā hareyus tad āgatais tair vinā nṛpaḥ || 2.268 ||**

 

deśāntaragate prete āyavyayaviśuddhaṃ tadīyam aṃśaṃ yathāvibhajamānaṃ rikthino 'nye gṛhṇīyuḥ, tadabhāve tu rājā gṛhṇīyāt | kim arthaṃ punar idam ucyate, ṛṇadāne hi pratiṣedhāt | tathā ca gautamaḥ: "prātibhāvyavaṇikśulkamadyadyūtadaṇḍā na putrān adhyāvaheyuḥ" iti (GDh 12.41) | ṛṇavac ca dhanasaṃbandho 'pīti tadabhāktvam eva yuktam ity āśaṅkānivṛttyartham etat | spaṣṭam anyat || 268 ||

 

_saṃbhūya ca pravṛttānāṃ svāmikarmakarādīnām anyonyam ayaṃ vidhiḥ |_

 

                    	**jihmaṃ tyajeyur nirlābham aśakto 'nyena kārayet |**

**              	anena vidhinā khyātam ṛtvikkarṣakakarmiṇām || 2.269 ||**

 

anyonyaṃ svāmikarmakarasāmājikādayo jihmaṃ kuṭilaṃ vyabhicāriṇaṃ tyajeyuḥ, tathā lābhaśūnyam | pravṛttas tu svayam aśakto 'py anyenāvirodhinā svakāryaṃ sāmājikaṃ kārayet | yo 'yaṃ saṃbhūyotthāne vidhir uktaḥ, anenaiva vidhinā nirūpitam ṛtvigādyanuṣṭhānam api draṣṭavyam | smṛtyantarāt tu vaiśeṣikartvigādyanuṣṭhānaprapañco 'nveṣṭavyaḥ | spaṣṭam anyat || 269 ||

 

 

**iti saṃbhūyasamutthānaprakraṇam |**

** **

**atha steyaprakaraṇam |**

 

_yadi punaḥ pratyekaṃ pratigrahādinā saṃbhūyārtvijyādinā vā kṛcchrārjitaṃ dravyaṃ kaścid apahṛtya gacchet sa kathaṃ jñātavyaḥ | jñātasya vā kiṃ tasya kartavyam ity apekṣite stenasvarūpanirūpaṇāyāha |_

 

                    	**grāhakair gṛhyate coro loptreṇātha padena vā |**

**              	pūrvakarmāparādhād vā tathaivāśuddhavāsakaḥ || 2.270 ||**

 

apahṛtadravyasvāmibhiś coratvapratipādanena grāhakair gṛhyate coraḥ | atha vā loptreṇa apahṛtadravyeṇa, apaharaṇadeśād vā nipuṇair unnīyamānena padena, yad vā pūrvakarmaṇā saṃbhāvitacauryāparādhāt, tathānyair api smṛtyantaroktacoratvapratipādakair vakṣyamāṇair aśuddhavāsakādibhiḥ | aśuddho vāso yasyāsāv aśuddhavāsakaḥ kutastyo 'yam ity avijñāyamāno lubdhaveśyādigṛhanivāsī || 270 ||

 

_loptrādivac ca |_

 

                    	**anye 'pi śaṅkayā grāhyā jātināmādinihnavaiḥ |**

**              	dyūtastrīpānasaktāś ca śuṣkabhinnamukhasvarāḥ || 2.271 ||**

**              	paradravyagṛhāṇā ca pṛcchakā gūḍhacāriṇaḥ |**

**              	nirāyā vyayavantaś ca vinaṣṭadravyavikrayāḥ || 2.272 ||**

 

pramāṇāntarmūlatvād asyāḥ smṛtes tadanusāreṇaiva vivicya vyākhyā kāryā | padārthās tu nigadoktā eva || 271–272 ||

 

_uktanyāyānusāreṇa ca |_

 

                    	**gṛhītaḥ śaṅkayā caurye nātmānaṃ ced viśodhayet |**

**              	dāpayitvā hṛtaṃ dravyaṃ coradaṇḍena daṇḍayet || 2.273 ||**

 

smṛtyantarānusāreṇa yathārhaṃ daṇḍakalpanā || 273 ||

 

_loptrādibhiś caurye spaṣṭīkṛte |_

 

                    	**coraṃ pradāpyāpahṛtaṃ ghātayed vividhair vadhaiḥ |**

 

smṛtyantaroktadaṇḍaiḥ śārīraiś ca netrādyuddhāraṇalakṣaṇaiḥ prāṇaharaṇaśūlāropaṇādibhiś cety abhiprāyaḥ |

 

_evam abrāhmaṇam | brāhmaṇaṃ tu kathaṃ kuryāt |_

 

                    	**sacihnaṃ brāhmaṇaṃ kṛtvā svarāṣṭrād vipravāsayet || 2.274 ||**

 

sacihnaṃ śvapadādyaṅkitam | spaṣṭam anyat || 274 ||

 

_prayatnenānviṣyamāṇaghātakacorādyanupalabdhau tu katham iti |_

 

**              	ghātitāpahṛte doṣo grāmabhartur anirgate |**

 

padādau prayātacihna iti śeṣaḥ |

 

                    	**vivītabhartus tu pathi**

 

vivītādyupakaṇṭha iti śeṣaḥ | tuśabdo 'nyasyāpi samarthasya yathāsaṃnidhānaṃ doṣavattvajñāpanārthaḥ |

 

                                            	**     	coroddhartur avītake || 2.275 ||**

 

pūrvoktādyabhāve coroddhartur eva doṣaḥ | sarvathā cāpahṛtaṃ dravyaṃ prayatnenānviṣya rājñā labdhavyam ity abhiprāyaḥ | yad vā apahṛte dravye ghātite ca sadravyake core dravyānupalabdhau kasya doṣa ity apekṣite grāmabhartur anirgata ityādi samānam || 275 ||

 

_asaṃnihite tu grāmabhartari |_

 

                    	**svasīmni dadyād grāmas tu padaṃ vā yatra gacchati |**

**              	pañcagrāmī bahiḥ kṛṣṭād daśagrāmy api vā tathā || 2.276 ||**

 

svaśabdo dhanajñātyarthaḥ | yatra dvipadacatuṣpadādyanavarataṃ saṃcarati, sā svasīmā | spaṣṭam anyat || 276 ||

 

_corādiviśeṣe tu vadhaprakāram āha |_

 

                    	**vandigrāhāṃs tathā vājikuñjarāṇāṃ ca hāriṇaḥ |**

**              	prasahyaghātinaś caiva śūlam āropayen narān || 2.277 ||**

 

tathāśabdaḥ prakārārthaḥ | naravacanam abrāhmaṇārtham | spaṣṭam anyat || 277 ||

 

_dravyādiviśeṣāpekṣayā tu |_

** **

**              	utkṣepakagranthibhedau karasaṃdaṃśahīnakau |**

**              	kāryau dvitīye 'parādhe karapādaikahīnakau || 2.278 ||**

 

utkṣepakaḥ paṭākṣepakaḥ | granthibhedako granthibhettā | tāv ubhāv api karasaṃdaṃśahīnau prathame 'parādhe kāryau | karasaṃdaṃśo 'ṅgulayaḥ, taddhīnau yad vā karasaṃpuṭaḥ karasaṃdaṃśaḥ, taddhīnau | anyatarahastacchedanam ity arthaḥ | dvitīye 'parādhe tv eko hastaḥ pādaś ca | spaṣṭam anyat || 278||

 

_yaś cāyam uktaḥ śārīro daṇḍaḥ, yaś ca smṛtyantarokto dhanadaṇḍaḥ, tatra sarvatra sādhāraṇo 'yaṃ nyāyabījasaṃkṣepaḥ |_

 

                    	**kṣudramadhyamahādravyaharaṇe sārato damaḥ |**

**              	deśakālavayaḥśakti saṃcintyaṃ daṇḍakarmaṇi || 2.279 ||**

 

anyatrāpīti śeṣaḥ || 279 ||

 

_kiṃ ca |_

 

                    	**bhaktāvakāśāgnyudakamantropakaraṇavyayān |**

**              	dattvā corasya hantur vā jānato daṇḍa uttamaḥ || 2.280 ||**

 

coro 'yaṃ sāhasiko vā prasahya hantīty evaṃ jānataś corasāhasikayor bhaktādidānaṃ kurvato daṇḍa uttamasāhasaḥ | spaṣṭam anyat || 280 ||

 

_strīṣv aduṣṭāsu corayitum |_

 

                    	**śastrāvapāte garbhasya pātane cottamo damaḥ |**

**              	uttamo vādhamo vāpi puruṣaḥ strīpramāpaṇe || 2.281 ||**

 

brāhmaṇastrīśastrāvapatane garbhasya cāviśeṣeṇa vyāpattāv uttamo daṇḍaḥ kāryaḥ, vadha ity arthaḥ | uttamo vā brāhmaṇaḥ, adhamo vā śūdrādiḥ, apiśabdān madhyamo 'pi kṣatriyādiḥ puruṣaḥ strīpramāpaṇe vadhya evety abhiprāyaḥ | tathā ca kātyāyanaḥ |

                    	garbhasya pātane steno brāhmaṇyāṃ śastrapātane |

                    	aduṣṭāṃ yoṣitaṃ hatvā hantavyo brāhmaṇo 'pi hi || iti (KSm 806) || 281 ||

 

_steyavyatirekeṇāpi tu |_

 

                    	**viṣapradāṃ striyaṃ caiva puruṣaghnīm agarbhiṇīm |**

**              	setubhedakarīṃ cāpsu śilāṃ baddhvā praveśayet || 2.282 ||**

 

auṣadhādivyājena viṣapradāṃ striyam | caśabdāt puruṣaṃ ca | evakāro 'nyatra strīvadhābhāvajñāpanārthaḥ | vadhābhāve 'pi viṣādimṛtyunimittaprayoktrī hantavyety arthaḥ | puruṣaghnīṃ sāhasikaparapuruṣaprasaṅgātiśayāt puruṣamāraṇanimittabhūtām | jñātyādibhayāc ca garbhaṃ pātayitvāgarbhiṇy aham iti yā vadati (?), tām agarbhiṇīm āhuḥ | tathā ca smṛtyantaram |

                    	yā pātayitvā svaṃ garbhaṃ brūyād aham agarbhiṇī |

                    	tām apsu prakṣiped rājā jāraiś ca naramāriṇīm || iti |

setuḥ kulyāsaṃkramaḥ, maryādā vā | spaṣṭam anyat || 282 ||

 

_bhartrādīnāṃ tu viṣapradānādau vadhaprakāram āha |_

 

                    	**viṣāgnidāṃ patigurunijāpatyapramāpaṇīm |**

**              	vikarṇakaranāsoṣṭhīṃ kṛtvā gobhiḥ pramāpayet || 2.283 ||**

 

guruḥ śvaśurādiḥ | nijā bhrātrādayaḥ | spaṣṭam anyat || 283 ||

 

_viṣāgnidānena ca vadhasiddhāv ayaṃ māraṇavidhiḥ, bhartrādīnāṃ tv idānīṃ sāmānyenāvijñātakartṛkavadhaniṣpattāv anveṣaṇaprakāram āha |_

 

                    	**avijñātahatasyāśu kalahaṃ sutabāndhavāḥ |**

**              	praṣṭavyā yoṣito vāsya parapuṃsi ratāḥ pṛthak || 2.284 ||**

 

hantur avijñāne 'nantaram eva śīghraṃ hatasya putrāḥ svajanāś ca praṣṭavyāḥ kalahaṃ kena sahāsya kalaho bhūtapūrvaḥ | sākṣāraḥ ka enaṃ pratītyarthaḥ | yoṣitaś cāsya bhāryāḥ kiṃ kvāpi parapuruṣe saktā iti | evaṃ pṛthak pṛthag jñātayaḥ praṣṭavyāḥ | tatprātiveśyādau vā yāḥ parapuṃsi ratā yoṣitaḥ pṛthak ekaikaśaḥ praṣṭavyāḥ | tadīyabhāryā eva vā sapatnyaḥ parapuruṣaprasaktim anyonyaṃ praṣṭavyāḥ | pramāṇāntaramūlatvād asyārthasya tadanusāryanveṣaṇaṃ kāryam || 284 ||

 

_kiṃ ca |_

 

                    	**strīvṛttidravyakāmo vā kena vāyaṃ gataḥ saha |**

**              	mṛtyudeśasamāsannaṃ pṛcched vāpi janaṃ śanaiḥ || 2.285 ||**

 

stryādikāmo vāsya kīdṛśa ity evaṃ ca putrādayaḥ praṣṭavyāḥ | kim asya kvacit parastrīprasaṅga āsīt | kā vāsya vṛttiḥ | kiṃ vāsya dravyam abhipretaṃ, śarīralagnaṃ vā | kena vā sahāyaṃ gṛhān nirgataḥ | kena vāsya maitram | anekavidhatvād duṣṭajanacetasāṃ sarvam evamādi praṣṭavyam | yatra vāsau vyāpātitaḥ, taṃ deśam āsanno gopālādijanaḥ śanaiḥ praṣṭavyaḥ | ko 'tra tadānīṃ bhavadbhir dṛṣṭa ityevam anumānakuśalatayā ghātako 'nveṣṭavyaḥ | ghātakaś cātrodāharaṇārthaḥ | sarveṣām eva tv akāryakāriṇām evam anveṣaṇaprakāra ity avaseyam || 285 ||

 

_anviṣya ghātakās tathā vakṣyamāṇāś ca |_

 

                    	**kṣetraveśmagrāmavanavivītādeś ca dāhakāḥ |**

**              	rājapatnyabhigāmī ca dagdhavyās tu kaṭāgninā || 2.286 ||**

 

caśabdaḥ śrotriyādistryarthaḥ | spaṣṭam anyat || 286 ||

 

 

**iti steyaprakaraṇam |**

** **

**atha strīsaṃgrahaṇaprakaraṇam |**

 

_rājapatnyabhigamanaprasaṅgāt paraparigṛhītastrīmātrāśrayaṃ saṅgrahaṇavidhim āha |_

 

**              	pumān saṃgrahaṇe grāhyaḥ keśākeśi parastriyāḥ |**

**              	sādyair vā kāmajaiś cihnaiḥ pratipattau dvayos tathā || 2.287 ||**

 

puṃgrahaṇaṃ puṃso damātirekārtham | keśākeśigrahaṇaṃ yantrārūḍhagrahaṇārtham | sādyair vā kāmajair nakhadantakṣatādibhir cihnaiḥ, dvayor eva vā saṃpratipattau || 287 ||

 

_anumānakauśalāt prayakṣopalambhanād vā spaṣṭīkṛte saṃgrahaṇe |_

 

                    	**sajātāv uttamo daṇḍa ānulomye tu madhyamaḥ |**

**              	prātilomye vadhaḥ puṃsāṃ strīṇāṃ nāsādikṛntanam || 2.288 ||**

 

ānulomyādiviśeṣe smṛtyantrānusārād dhanadaṇḍavadhadaṇḍayor yathārhaṃ vyavasthā kalpanīyā | udāharaṇārthaṃ caitad ācāryeṇoktam ity avaseyam | ṛjv anyat || 288 ||

 

_anyatarānicchāyāṃ tu pumān yoṣid vā |_

 

                    	**nīvīstanaprāvaraṇanābhikeśāvamarśanam |**

**              	adeśakālasaṃbhāṣāṃ sahāvasthānam eva ca || 2.289 ||**

                    	**strī niṣiddhā śataṃ daṇḍyā kurvatī dviśataṃ pumān |**

**              	aniṣedhe tayor daṇḍo yathā saṃgrahaṇe tathā || 2.290 ||**

 

nīvyādisparśanādeśakālasaṃbhāṣaṇasahāvasthānādi puṃśā nivāritā strī kurvatī śatam daṇḍyā | striyā nivāritaḥ pumān dviśataṃ daṇḍyaḥ | dvayor api tv anyonyam icchayā saṃgrahaṇokta eva daṇḍaḥ | nīvī raśanāparivartikādeśaḥ | rahovivakṣayā saṃbhāṣaṇam adeśakālasaṃbhāṣaṇam | spaṣṭam anyat || 289–90 ||

 

_saṃgrahaṇaprāyatvāt kanyāharaṇam api prasaṅgād āha |_

 

                    	**alaṃkṛtāṃ haran kanyām uttamaṃ tv anyathādhamam |**

**              	daṇḍaṃ dadyāt savarṇas tu prātilomye vadhaḥ smṛtaḥ || 2.291 ||**

 

alaṃkṛtopakḷptavivāhā | spaṣṭam anyat || 291 ||

 

_kanyāsv eva |_

 

                    	**sakāmāsv anulomāsu na doṣas tv anyathādhamaḥ |**

**              	dūṣaṇe tu karaccheda uttamāyāṃ vadhas tathā || 2.292 ||**

 

icchantīṣu kanyāsu savarṇāsv anulomāsu vā pradūṣyāpahṛtāsu na doṣaḥ, gāndharvavivāhaviṣayatvāt | yas tv analaṃkṛtāpaharaṇe 'dhamo daṇḍaḥ, so 'nyathā niṣkāmāsv ity arthaḥ | dūṣaṇe tu kanyābhigamane karacchedaḥ, anicchāyām eva | anyathā tv aṅgulivicchedaḥ smṛtyantarānusārāt | prātilomyena tu kanyādūṣaṇe vadha eva | tathāśabdaḥ smṛtyantaroktaśūlārohaṇādiprakārārthaḥ | spaṣṭam anyat || 292 ||

 

_dūṣayitur daṇḍa uktaḥ | dūṣyā tu kanyā |_

 

                 	**śataṃ strī dūṣaṇe dāpyā dve tu mithyābhiśaṃsitā |**

**            	paśūn gacchan śataṃ dāpyo hīnastrīṃ gāṃ ca madhyamam || 2.293 ||**

 

strītvenopagamya dūṣitā kanyā strīty uktā | sā dūṣaṇe kṛte sataṃ daṇḍyā | yadi tv aduṣṭām eva dūṣiteyam iti brūyāt, tato mithābhiśaṃsitā dve śate daṇḍyaḥ | govyatiriktāśvādipaśugamane śataṃ daṇḍyaḥ | hīnāṃ tv anulomāṃ striyaṃ gāṃ ca gacchato madhyamo daṇḍaḥ | hīnastrīvacanaṃ gavādiṣv api strīvad daṇḍadānadṛṣṭāntatvena | anyathā tu prāg evoktatvāt punaruktataiva syāt | tasmāt paśvādiṣv api strīṣv iva gantur daṇḍādikalpanaṃ parigrahaviśeṣāśrayaṃ yojyam || 293 ||

 

_parigrahānusāreṇaiva ca |_

 

                    	**avaruddhāsu dāsīṣu bhujiṣyāsu tathaiva ca |**

**              	gamyāsv api pumān dāpyaḥ pañcāśatpaṇikaṃ damam || 2.294 ||**

 

bhujiṣyā karmakāriṇyo dāsyaḥ | tāsv api svāmikarmaparihāpaṇenākramy gacchato daṇḍaḥ | gamyāsv api śūdrādīnām uparatabhartṛkāsu bhrātṛbhāryāsu puṣpāñjalyādyanupanītāsu | puṃvacanam avaruddhādistrīṇām ardhadaṇḍyatvajñāpanārtham || 294 ||

 

_adattvaiva śulkam |_

 

                    	**prasahya dāsyabhigame daṇḍo daśapaṇaḥ smṛtaḥ |**

**              	bahūnāṃ yady akāmāsau dvirdvādaśapaṇaḥ pṛthak || 2.295 ||**

 

akāmābhigamane bahūnām ekasyām eva dāsyāṃ pratyekaṃ caturviṃśatipaṇo daṇḍaḥ || 295 ||

 

_aviśeṣeṇaiva tu |_

 

                    	**ayonau gacchato yoṣāṃ puruṣaṃ cābhimehataḥ |**

**              	dvirdvādaśapaṇo daṇḍas tathā pravrajitāgame || 2.296 ||**

 

āsyapādādau puruṣasya śiśnaprakṣepaṇaṃ puruṣamehanam | vyabhicāriṇītvād jñātibhis tyaktā strī pravrajitā | spaṣṭam anyat || 296 ||

 

_kāmatas tu traivarṇikānām |_

 

                    	**antyābhigamane tv aṅkyaḥ kabandhena pravāsayet |**

**              	śūdras tathāṅkhya eva syād antyasyāryāgame vadhaḥ || 2.297 ||**

 

antyaśabdo 'yaṃ śūdrān nikṛṣṭāpaśadavacanaḥ | tām antyām apaśadastriyaṃ gacchaṃs traivarṇikaḥ kabandhenāṅkayitvā svarāṣṭrād bahiṣkāryaḥ | śūdras tathāṅkya eva syāt, na bahiṣkāryaḥ | prāyaścittaṃ tv akurvataḥ kāmato vābhyāsād etad draṣṭavyam | tataś ca śūdrasyāpravāsanaṃ dāsatvajñāpanārtham | dāsīkṛtya ca prāyaścittaṃ kārayitavyam | antyasya tv apaśadasya śūdrādyāryastryabhigame vadha eva | anayā diśā saṃgrahaṇasvarūpaparijñānopāyadaṇḍaprapañcaḥ kāryaḥ || 297 ||

 

 

**iti strīsaṃgrahaṇaprakaraṇam |**

** **

**atha prakīrṇakaprakaraṇam |**

 

_yat pūrvaprakaraṇeṣv anuktaṃ tat pūrvanirṇītavyavahāraparipūraṇāyedānīm āha |_

 

                    	**nyūnam abhyadhikaṃ vāpi likhed yo rājaśāsanam |**

**              	pāradārikacorau vā muñcato daṇḍa uttamaḥ || 2.298 ||**

 

śāsanavacanaṃ sarvalekhyalakṣaṇārtham | lekhayitā lekhako vā nyūnātiriktādilekhyadoṣakartā, rakṣaṇārpitaṃ pāradārikādikaṃ moktukāma uttamasāhasaṃ daṇḍyaḥ || 298 ||

 

_yo rājaprasādādyavaṣṭambhāt prasahya sāhasikatvena |_

 

        	**abhakṣyair dūṣayan vipraṃ daṇḍya uttamasāhasam |**

**     	kṣatriyaṃ madhyamaṃ vaiśyaṃ prathamaṃ śūdram ardhikam || 2.299 ||**

 

upapatanīyābhakṣyair laśunādibhir ayaṃ daṇḍo 'vaseyaḥ | spaṣṭam anyat || 299 ||

 

_pracchannatāskaryayogāt tu |_

 

                    	**kūṭasvarṇavyavahārī vimāṃsasya ca vikrayī |**

**              	tryaṅgahīnās tu kartavyā dāpyāś cottamasāhasam || 2.300 ||**

 

dhūpitarañcitādi kūṭasvarṇam | śvasṛgālādiprabhavaṃ vimāṃsam | tadviśeṣāpekṣayaiva dhanadaṇḍaḥ | tryaṅgahīnatvaṃ ca vyastasamastatayā yojyam | dvau hastāv ekaś ca pādas tryaṅgāni | spaṣṭam anyat || 300 ||

 

_akāmatas tu pravṛttatvāt |_

 

                    	**catuṣpādakṛte doṣo nāpehīti prabhāṣataḥ |**

**              	kāṣṭhaloṣṭeṣupāṣāṇabāhuyuddhakṛte tathā || 2.301 ||**

 

"duṣṭo 'yaṃ balīvardādiḥ, apasarpaṇāya tvaryatām" ityevaṃvādinaḥ svāminaś catuṣpādakṛte 'parādhe na doṣaḥ | evam eva cāsyāsāv arthaḥ | kāṣṭhādi kṣipator bāhuyuddhena vā saṃrabdhayoḥ | tathāśabdād anabhikruṣṭe sadoṣataiveti gamyate || 301 ||

 

_anabhipretatvād eva ca |_

 

                    	**chinnanāsyena yānena tathā bhagnayugena ca |**

**              	paścāc caivāpasaratā hiṃsite svāmy adoṣabhāk || 2.302 ||**

 

nastādirahitabalīvardādiyuktaṃ chinnanāsyam | tathāśabdaḥ prakārārthaḥ | spaṣṭam anyat || 302 ||

 

_hiṃsataḥ parigṛhītasya balīvardādeḥ |_

 

                    	**śakto 'py amokṣayan svāmī śṛṅgiṇo daṃṣṭriṇas tathā |**

**              	prathamaṃ sāhasaṃ dāpyo vikruṣṭe dviguṇaṃ tathā || 2.303 ||**

 

tathāśabdo 'parādhaviśeṣānusāreṇa daṇḍaviśeṣakalpanāpratipattyarthaḥ | prasiddham anyat || 303 ||

 

_lobhādinā pracchannaṃ yadi tu |_

 

                    	**coraṃ corety ati vadan dāpyaḥ pañcaśataṃ damam |**

**              	upajīvya dhanaṃ muñcaṃs tad evāṣṭaguṇīkṛtam || 2.304 ||**

 

coram atikramyācoram evānyaṃ coreti vadataḥ pañcaśato damaḥ | dravyam upajīvya muñcatas tad evopabhuktaṃ dravyam aṣṭaguṇaṃ daṇḍaṃ cety uktam | ṛjv anyat || 304 ||

 

_prasahyakāritayā tu |_

 

                    	**rājño 'niṣṭapravaktāraṃ tasyaivākrośakaṃ tathā |**

**              	tanmantrasya ca bhettāraṃ chittvā jihvāṃ pravāsayet || 2.305 ||**

 

_sāhasikatayaiva tu |_

** **

**              	mṛtāṅgalagnavikretur guros tāḍayitus tathā |**

**              	rājaśayyāsanāroḍhur daṇḍo madhyamasāhasaḥ || 2.306 ||**

 

_kiṃ ca |_

 

                    	**dvinetrabhedino rājadviṣṭādeśakṛtas tathā |**

**              	vipratvena ca śūdrasya jīvato 'ṣṭaśato damaḥ || 2.307 ||**

 

dvinetragrahaṇaṃ kṛtsnendriyalakṣaṇārtham | etac ca paśuviṣayaṃ draṣṭavyam | rājā dviṣṭo yasya sa rājadviṣṭaḥ | spaṣṭam anyat || 307 ||

 

_yaś cāyaṃ vyavahāramārga uktaḥ, tatra sarvasminn evāyaṃ rājāśrayaḥ sādhāraṇo vidhiḥ |_

 

**                    	durdṛṣṭaṃ tu punar dṛṣṭvā vyavahāraṃ nṛpeṇa tu |**

**              	sabhyāḥ sajayino daṇḍyā vivādadviguṇaṃ pṛthak || 2.308 ||**

 

prāg asyoktatvāt punarārambho rājñaḥ svayaṃ draṣṭṛtvena prayatnātirekārthaḥ || 308 ||

 

_yathā vijito daṇḍyo mithyābhidhānāt, tathaiva |_

 

                    	**yo manyetājito 'smīti nyāyenāpi parājitaḥ|**

**              	tam āgataṃ punar jitvā dāpayed dviguṇaṃ damam || 2.309 ||**

 

spaṣṭārthaḥ ślokaḥ || 309 ||

 

_ṛṇādānādyakhilavyavahārasaṃbandhitayā yathāsthānaṃ yuktyāgamānusāreṇa prāpto 'pi hi |_

 

                    	**rājñā nyāyena yo daṇḍo 'gṛhīto varuṇāya tam |**

**              	nivedya dadyād viprebhyaḥ svayaṃ triṃśadguṇīkṛtam || 2.310 ||**

 

rājñā nyāyena prāpto 'pi hi yo daṇḍaḥ snehādinā kathaṃcid agṛhītaḥ, taṃ svayam eva triṃśadguṇīkṛtya, udakasaṃnidhau varuṇāya nivedya varuṇam uddiśyety arthaḥ | tato viprebhyaḥ prāguktadānavidhyanusāreṇa (deyam? dadyāt) | codanāmūlatvāc cāsyāḥ smṛter akaraṇe 'nyathākaraṇe vā pratyāvaya ityevaṃ vyākhyeyam | anyāyena vā yo daṇḍo rājñā gṛhītaḥ, taṃ svayam evānyenāśakyo 'pi kārayituṃ triṃśadguṇaṃ varuṇāya nivedya viprebhyo dadyād iti | yad vā nyāyenaiva rājñā yo daṇḍo gṛhītaḥ, tam eva sāmarthyāt svayam eva triṃśadguṇīkṛtaṃ viprebhyo dadyād it | sarvaṃ caitat śrutismṛtyanusārān nyāyyam evety avaseyam iti || 310 ||

 

                    	prathamodayānurakto nikhilam alaṃ maṇḍalaṃ nijaṃ kṛtvā |

                    	pālayati satatam urvīm atibalavān eṣa nṛpasavitā ||

                    	iti nirastanijavyasanaklamaḥ kṛtavipakṣacaritraviparyayaḥ |

                    	nṛpatir āśu samuddhṛtakaṇṭako harir iveṣṭatamāyatanaṃ sriyaḥ ||

 

**iti paramabhaṭṭārakayājñavalkyapraṇīte dharmaśāstre**

**viśvarūpakṛtavivaraṇabālakrīḍāyāṃ**

**dvitīyo 'dhyāyaḥ ||**

** **

 

 



 

 

**prāyaścittādhyāya**

 

**athāśaucaprakaraṇam |**

 

 

_śriyām avyabhicaritanirvyājaprāptihetutayā kaṇṭakoddharaṇaṃ rājadharmatvenānekadhā vyavahāraprakaraṇe viprakīrṇatayoktam | sarvavarṇānāṃ cāśramadvayasādhāraṇo dharma uktaḥ | athedānīm āśramāntaraṃ prasaktam apy utkṛṣya pūrvāśramaśeṣabhūtāṃ pretaśuddhim eva tāvat prastauti | kasmāt punaḥ prasaktam apy āśramāntarābhidhānam utkṛṣyate | varṇamātrasaṃbandhitayāpy ucyamānā pretakriyā tadvyatirekeṇaiva yathā syāt, pratipattyantaraṃ ca taccharīrasyāraṇyanayanādi | yathoktam: "etad vai paramaṃ tapo yat pretam araṇyaṃ nayanti" iti _(BāU 5.11.1)_ | tad adhunā vayo'vasthāviśeṣeṇaiva tāvat pretakriyām āha |_

 

**              	ūnadvivarṣaṃ nikhanen na kuryād udakaṃ tataḥ |**

**              	ā śmaśānād anuvrajya itaro jñātibhir mṛtaḥ || 3.1 ||**

 

ūnadvivārṣiko mṛtaḥ khātvā garte nikhātavyaḥ | na dāhādyudakakriyā kāryā | yataś codakakriyānivṛttis tata eva jñātibhir nānugantavya ity arthaḥ | itaras tūrdhvaṃ varṣadvayād ā śmaśānād anugantavyaḥ | dāhādyudakariyā tasya kāryety arthaḥ | yat tu svāyaṃbhuvam,

                    	ūnadvivārṣikaṃ pretaṃ nidadhyur bāndhavā bahiḥ |

                    	alaṃkṛtya śucau bhūmāv sthisaṃcayanād ṛte ||

                    	nāsa kāryo 'gnisaṃskāro nāpi kāryodakakriyā |

(nivṛttis tata eva jñatibhiḥ ?)

                    	araṇye kāṣṭhavat tyaktvā kṣapeyus tryaham eva tu || iti | (MDh 5.68)

tad āśaucakālaviśeṣavidhānārtham | etadanusārāc ca nidadhyur iti nikhananam eva tatrābhipretam | yat punas tatraivoktam,

                    	nātrivarṣasya kartavyā bāndhavair udakakriyā |

                    	jātadantasya vā kuryur nāmni vāpi kṛte sati || (MDh 5.70)

iti, tad etad vaikalpikatvena kṛtanāmakadehadāhādividhānaparatayaivāvaseyam | pāraskarīyaṃ tu "dvivarṣe prete mātāpitror evāśaucam" (PārG 3.10.2) iti, tad anugamanāṅgatvād aṅgasparśābhiprāyaṃ draṣṭavyam | yat tu svāyambhuve,

                    	nṛṇām akṛtacaulānām aśuddhir naiśikī smṛtā | (MDh 5.67)

iti, tad ūrdhvaṃ nāmakaraṇāt prāk saṃvatsarād vijñeyam | paratas tu kṛtacaulasyākṛtacaulasya vā trirātram eva prāg upanayanāt | tathā coktam |

                    	nirvṛttacaulakānāṃ tu trirātrāc chuddhir iṣyate | iti | (MDh 5.67)

vākyadvayārambhas tu vyavasthayā dāhavikalpārthaḥ | nāmakaraṇāc cordhvaṃ varṣadvayaṃ dāhavikalpaḥ | paratas tu naiyamiko dāhaḥ | spaṣṭam anyat || 1||

 

_yasya ca dāhādhikāraḥ |_

 

**              	yamasūktaṃ tathā gāthā japadbhir laukikāgninā |**

**              	sa dagdhavya upetaś ced āhitāgnyāvṛtārthavat || 3.2 ||**

 

yamadevatyaṃ sūktaṃ, tathā yamadevatyā gāthā ekaśo brāhmaṇapaṭhitāḥ, tadubhayaṃ japadbhir jñātibhiḥ | sa dāhādhikṛtaḥ | itaro laukikāgninā dagdhavyaḥ | upetaḥ upanītaḥ | sa cāhitāgnisaṃbaddhetikartavyatayā | arthavad anarthaluptatayā | yathāsambhavaṃ dagdhavyaḥ | smṛtyantarāt tu mantranivṛttiḥ | śālāgninā ca vidyamānatve dāhaḥ || 2 ||

 

_evaṃ ca yathādhikāraṃ dagdhvā tataḥ |_

 

                    	**saptamād daśamād vāpi jñātayo 'bhyavayanty apaḥ |**

**              	apa naḥ śośucad agham anena pitṛdiṅmukhāḥ || 3.3 ||**

 

ā saptamāt puruṣāt sapiṇḍatayā pratibaddhā ā daśamād vā samānodakatvena jñātayaḥ snānādyudakakriyānimittam apo 'vatīrya "apa naḥ śośucad agham" (RV 1.97) ity anena dakṣiṇāmukhāḥ snānaṃ kuryuḥ | abhyavayantīti codgharṣaṇādipratiṣedhena sakṛd āplavanamātrārtham | tathā ca śaṅkhaḥ: "dakṣiṇāmukhā apo 'vatīrya sakṛd āplutya nodgharṣaṇaṃ kuryuḥ" iti | yat tv anyatra "janmanāmnor avedane" iti (MDh 5.60) samānodakavidhitvenoktam, tad daśapuruṣavacanānusāreṇaucityānuvādamātratayāvaseyam || 3 ||

 

_samānodakatvābhāve 'pi hi yathā jñātīnām |_

 

**              	evaṃ mātāmahācāryaprattānāṃ codakakriyā |**

**              	kāmodakaṃ sakhiprattāsvasrīyaśvaśurartvijām || 3.4 ||**

 

mātāmahādīnām apy evam evodakakriyā kāryety arthaḥ | apariṇītādattāś ca kumāryaḥ prattāḥ, bhrātrādipatnyo vā | sakhyādīnāṃ tu kāmodakam iti | icchayā tūdakaṃ kāryam ity arthaḥ | prattāśabdaś cātra svavāsinīvacanaḥ | spaṣṭam anyat || 4 ||

 

_ye cāmī jñātaya udakakriyārtham apo 'avatīrṇāḥ, te snātvā smṛtyantarānusārāc ca saṃyuktādyabhyanujñātāḥ |_

 

**              	sakṛt prasiñcanty udakaṃ nāmagotreṇa vāgyatāḥ |**

 

spaṣṭārtham etat |

 

_sapiṇḍatve 'pi ca |_

 

**              	na brahmacāriṇaḥ kuryur udakaṃ patitā na ca || 3.5 ||**

 

brahmacāripatitaśabdau ca smṛtyantarānusārād vanasthādipāṣaṇḍādilakṣaṇatvena yathāyogaṃ draṣṭavyau || 5 ||

 

_kartṛtvenāpavādam uktvedānīṃ nimittatvenāpavādam āha |_

 

**              	pāṣaṇḍam āśritā stenā bhartṛghnyaḥ kāmagās tathā |**

**              	surāpya ātmatyāginyo nāśaucodakabhājanāḥ || 3.6 ||**

 

tathāśabdaḥ smṛtyantaroktavṛthāsaṃkarajātādyarthaḥ | pāṣaṇḍādīnāṃ nimittatvenāśaucabhāktvapratiṣedhād brahmacāryādīnāṃ kartṛtāmātreṇaiva pratiṣedho 'vaseyaḥ | spaṣṭam anyat || 6 ||

 

_ye tva adhikṛtā jñātayaḥ |_

 

**              	kṛtodakān samuttīrṇān mṛduśādvalasaṃsthitān |**

**              	snātān apavadeyus tān itihāsaiḥ purātanaiḥ || 3.7 ||**

 

kṛtodakān punaḥ snātān anye lokayātrikā yathoktadeśasaṃsthitān duḥkhopaśamanārtham apavadeyus tān abhimanyuvadhādibhir itihāsaiḥ purāvṛttaiś cetaramanuṣyasaṃbaddhaiḥ || 7 ||

 

_etam evāpavādaṃ prapañcayati |_

 

**              	mānuṣye kadalīstambhaniḥsāre sāramārgaṇam |**

**              	karoti yaḥ sa saṃmūḍho jalabudbudasaṃnibhe || 3.8 ||**

 

_kiṃ ca |_

 

**              	pañcadhā saṃbhṛtaḥ kāyo yadi pañcatvam āgataḥ |**

**              	karmabhiḥ svaśarīrotthais tatra kā paridevanā || 3.9 ||**

 

_paśya |_

 

**              	gantrī vasumatī nāśam udadhir daivatāni ca |**

**              	phenaprakhyaḥ kathaṃ nāśaṃ martyaloko na yāsyati || 3.10 ||**

 

_kiṃ ca |_

 

**              	śleṣmāśru bāndhavair muktaṃ preto bhuṅkte yato 'vaśaḥ |**

**              	ato na roditavyaṃ syāt kriyāḥ kāryāś ca śaktitaḥ || 3.11 ||**

 

pretam uddiśya svacodanānusāreṇeti śeṣaḥ || 11 ||

 

_anayā diśā lokayātrikair apavadanāyokte sādhv evaibhir uktam |_

 

**              	iti saṃcintya gaccheyur gṛhān bālapurogamāḥ |**

_ _

_bālān agrataḥ kṛtvā yatra pretas tadgṛhadvāraṃ yāvad gatvā tataḥ |_

_ _

**              	vidaśya nimbapatrāṇi niyatā dvāri veśmanaḥ || 3.12 ||**

 

vidaśya dantair avakhaṇḍyety arthaḥ || 12 ||

 

_abhyavahārābhāve 'pi ca |_

 

**              	ācamyāthāgnim udakaṃ gomayaṃ gaurasarṣapān |**

**              	praviśeyuḥ samālabhya kṛtvāśmani padaṃ śanaiḥ || 3.13 ||**

 

yathākaniṣṭham eveti śeṣaḥ | agnyādīnāṃ ca maṅgalārthatvāt saṃśabdāc ca samuccitānām evālambhanam | spaṣṭam anyat || 13 ||

 

_smṛtyantarāc ca gṛhaṃ praviśyāghaprastare tryaham anaśnanta evāsīran | tadaśaktau tu |_

 

**              	krītalabdhāśino bhūmau śayīraṃs te pṛthak pṛhak |**

_ _

_kiṃ ca |_

_ _

**              	pitṛyajñāvṛtā deyaṃ pretāyānnaṃ dinatrayam || 3.14 ||**

 

trirātrāvadhitvena krītvā saṃvyavahārādinā vā labdhvāśnīyuḥ | ekaśaś ca brahmcāriṇo bhūmau śayīran svapeyuḥ | putrādīnāṃ ca yathādhikāraṃ pratyāsattyanusārād etenaiva pitṛyajñoktāvanejanādītikartavyatayā śrāddham akṛtvaiva pretāyānnaṃ deyam | pretam evoddiśya "pretātra snāhi" (PārG 3.10.28) ity anena mantreṇa || 14 ||

 

**              	jalam ekāham ākāśe sthāpyaṃ kṣīraṃ ca mṛnmaye |**

 

pātra iti śeṣaḥ |

 

_saty api cāśaucanimitte 'nadhikāre sarvajñātibhiḥ |_

 

**              	vaitānikāśrayāḥ kāryāḥ kriyāś ca śrutidarśanāt || 3.15 ||**

 

spaṣṭārtham etat || 15 ||

 

yac coktam "ācamyāthāgnim udakam" (YDh 3.13) iti, etat |

 

**              	praveśanādhikaṃ karma pretasaṃsparśanām api |**

**              	icchatāṃ**

 

samānam itaraiḥ | icchatām iti chedaḥ |

 

**                       	     	tatkṣaṇac chuddhiḥ pareṣāṃ snānasaṃyamāt || 3.16 ||**

 

pareṣāṃ pretavāhakavyatiriktānugantṝṇām asamānodakānām | vakṣyamāṇasnānasaṃyamanāgnisparśanādes tatkṣaṇāt sadya eva śuddhir ity arthaḥ | kaṭadhāraṇānicchāyāṃ tu pretavāhakānāṃ pāraskaroktaṃ "pretaspṛśo grāmaṃ na praviśeyur ā nakṣatradarśanād rātrau ced ādityasya" iti (PārG 3.10.35–36) | dṛṣṭasnehakāraṇābhāve tu pretavāhakānāṃ sadyaḥ śaucam parāśaroktam |

                    	anāthaṃ brāhmaṇaṃ pretaṃ ye vahanti dvijātayaḥ |

                    	pade pade yajñaphalam ānupūrvyāl labhanti te ||

                    	na caiṣām aśubhaṃ kiṃcit pāpaṃ vā śubhakarmiṇām |

                    	jalāvagāhanāt teṣāṃ sadyaḥ śaucaṃ vidhīyate || iti (PSm 3.39–40) || 16 ||

 

_snehādināpi tu |_

 

                    	**ācāryopādhyāyapitṝn nirhṛtyāpi vratī vratī |**

**              	sa kaṭānnaṃ ca nāśnīyān na ca taiḥ saha saṃvaset || 3.17 ||**

 

ācāryam upādhyāyaṃ mātāpitarau vā nirhṛtyāpi pretadharmeṇa vratī brahmacārī vraty eva vratān na hīyata ity arthaḥ | ayaṃ tv asya viśeṣaḥ: kaṭānnaṃ nāśnīyāt taiś ca sapiṇḍādibhiḥ saha na saṃvaset | etasmād evānyatra vratahānir iti gamyate | ācāryādisapiṇḍais tu saha kaṭadhāraṇādi na kuryāt, tatkaraṇe vratalopa evety abhiprāyaḥ || 17 ||

 

_udakakriyādhikṛtānām api sapiṇḍasamānodakānāṃ yathāyogam |_

 

**              	daśarātraṃ trirātraṃ vā śāvam āśaucam ucyate |**

**              	ūnadvivarṣam ubhayoḥ sūtakaṃ mātur eva hi || 3.18 ||**

 

daśarātraṃ sapiṇḍānāṃ trirātraṃ samānodakānām | vāśabdaś cobhayatra smṛtyantaroktacaturahapakṣiṇyādikalpānusāreṇa yathāyogaṃ vikalpārthaḥ śavanimitto 'śucibhāvaḥ śāvam āśaucam | tataś ca prāg eva saṃskārān maraṇaprabhṛti daśarātram iti kecit | tad ucyata iti vadann ācāryo nirākaroti | kṛtodakānām apavadanānantaram anyair lokayātrikaiḥ śāvam āśaucaṃ prati sapiṇḍādibhiḥ pṛṣṭair daśarātrādikalpena kriyatām ity evam ucyata ity abhiprāyaḥ | tataś ca saṃskārādy eva syāt | tadabhāve tu smṛtyantarān maraṇādy eveti vyavasthā | anucyamānam api tu ūnadvivārṣikam ubhayoḥ sapiṇḍasamānodakayos tulyakalpam eva | syād iti śeṣaḥ | sūtakaṃ tu mukhyavṛttyā mātur eva yasmāt tasmāt tadanusāreṇaiva garbhasraṃsanādau garbhamāsatulyarātrādikalpas tadarthatayaiva yojya ity abhiprāyaḥ | yad vā ayam aṅgasparśāvadhividhānārthaḥ ślokaḥ | śūdrādikrameṇa brāhmaṇāntānām ātmīyāśaucakalpatṛtīyāṃśatvena daśarātrādināṅgasparśaḥ | tataś ca daśarātraṃ śūdrasya brāhmaṇasya trirātram | vāśabdāt pañcarātraṃ catūrātraṃ vaiśyarājanyayoḥ śavavad aṅgasparśābhāvenāśaucam ucyate | ūnadvivārṣikaṃ cobhayor mātāpitror evāśaucatribhāgatvenātmīyāśaucakalpatṛtīyāṃśatvena daśarātrādināṅgasparśābhāvaḥ | sūtakaṃ tu mātur eva | tathā ca vasiṣṭhaḥ |

                    	nāśaucaṃ sūtake puṃsaḥ saṃsargaṃ cen na gacchati |

                    	rajas tatrāśucikaraṃ tac ca puṃsi na vidyate || iti (VaDh 4.23) || 18 ||

 

_idānīm āśaucakālaparimāṇam āha |_

 

**              	brāhmaṇasya daśāhaṃ tu bhavati pretasūtakam |**

**              	kṣatrasya dvādaśāhāni viśāṃ pañcadaśaiva vā || 3.19 ||**

**              	triṃśad dināni śūdrasya pretasūtakam ucyate |**

**              	antarā janmamaraṇe śeṣāhobhir viśudhyati || 3.20 ||**

 

"brāhamaṇasya daśāhaṃ tu" ity adhikanivṛttyarthas tuśabdaḥ | pretaṃ ca sūtakaṃ ca pretasūtakaṃ, pretatvanimittaṃ janmanimittaṃ ca daśarātrāvadhi brāhmaṇasyāśaucaṃ bhavatīty arthaḥ | "viśāṃ pañcadaśaiva vā" iti vāśabdaḥ smṛtyantarokāvadhyantaravikalpārthatayā sarvatrāviśeṣeṇa draṣṭavyaḥ | śūdrasaṃbandhitayā ca punaḥ pretasūtakavacanam aśūdrāṇāṃ varṇāpaśadānāṃ nivṛttyartham | janmamaraṇayoś ca samānajātīyatvena punar antarā janmamaraṇe pūrvāśaucakālaśeṣeṇaiva śuddhiḥ | tathā ca smṛtyantaram: "janmamaraṇayos tulyopanipātaś ced ā trirātraśeṣaṇāt pūrveṇaiva śuddhiḥ, nyūne trirātrapūraṇaṃ, purodayād antye trirātram udite tu yathoktam" iti | spaṣṭam anyat || 19, 20 ||

 

_kiṃ cānayat |_

 

**              	garbhasrāve māsatulyā niśāḥ śuddhes tu kāraṇam |**

**              	proṣite kālaśeṣaḥ syāt pūrṇe dattvodakaṃ śuciḥ || 3.21 ||**

 

garbhasrāve māsasaṃkhyātāhorātrāṇi cāśaucam | etac ca mātṛviṣayam eva | sapiṇḍānāṃ tu trirātram eva, vasiṣṭhavacanāt: "garbhapatane sapiṇḍānāṃ trirātram āśaucam" iti (VaDh 4.34) | proṣite jñāte jñānaprabhṛtyavaśiṣṭakālam āśaucaṃ syāt | pūrṇe tu daśarātrādāv āśaucakāle dattvodakam udakadānasaṃbhandhivihitatrirātreṇaiva śuciḥ syāt | yad vā smṛtyantarānusārāt pūrṇe saṃvatsare dattvodakaṃ sadyaḥ śaucam iti yojyam || 21 ||

 

_aviśeṣeṇaiva tu sarvavarṇānām |_

 

**              	ahas tv adattakanyāsu bāleṣu ca viśodhanam |**

**              	gurvantevāsyanūcānamātulaśrotriyeṣu ca || 3.22 ||**

 

ahaḥśabdo 'horātravacanaḥ, anantaraśloke tad ahar iti tanmātrārthaṃ punar vacanāt | ahas tv adattakanyāsv ity adbhir vācā ca yad dānam, tadapekṣayāvaseyam | tuśabdaḥ kalpanāntarārthaḥ prattādiviṣayatvena | antevāsī śilpaśiṣyaḥ | tatsaṃnidhiyogāc ca tadgurāv eva guruśabdaḥ | anūcānaḥ anuvaktaivopādhyāyaḥ | mātulo mātuḥ sodaryaḥ śrotriyaś cānupasaṃpannaḥ, anāśritaprātiveśyādir ity arthaḥ | mukhyagurvādīnāṃ tu smṛtyantaroktaṃ draṣṭavyam || 22 ||

 

_sarvavarṇāvaiśeṣikatvenaiva ca |_

 

**              	anauraseṣu putreṣu bhāryāsv anyagatāsu ca |**

**              	nivāsarājani tathā tad ahaḥ śuddhikāraṇam || 3.23 ||**

 

anaurasavacanaṃ bījakṣetrasaṃbandhavyatirekaparatvād dattakādiviṣayaṃ draṣṭavyam | bhāryātvenānyasaṃbaddhāsu | āgatāsu avaruddhāsv iti yāvat | nivāsahetubhūte nyāyavṛtte kṣatriye rājani | tathāśabdād evamādyuktaprakāraniścayaḥ | eṣāṃ vipattau tad evāhaḥ śuddhikāraṇaṃ, nāhorātram ity arthaḥ || 23 ||

 

_sapiṇḍatayaiva prāptasya yathoktāśaucakalpasyāpavādārtham āha |_

 

**              	gonṛpabrahmahatānām anvakṣaṃ cātmaghātinām |**

**              	prāyānāśakaśastrāgniviṣādyair icchatāṃ svayam || 3.24 ||**

 

gavādibhir anicchatām api vyāpāditānām anvakṣam āśaucaṃ syāt | akṣam indriyaṃ tadupalabdhivṛttyā, yāvad darśanam ity arthaḥ | tataś cādarśanāc chuddhiḥ | aśuddhivacanāc ca darśanam apy akartavyam eveti jñāpayati | prāyādibhiś ca svayam icchatām ātmavyāpādane 'nvakṣam eva | svayam iti vacanaṃ brāhmaṇādyarthanivṛttyartham | prāyo mahāpathagamanam | āmnāyaś cecchayaiva jñaptyartham ātmavyāpādanābhyupagamaṃ darśayati: "yady u mā mārayiṣyati yajñaṃ vikṛṣṭam anu vikrakṣya" ityādi (ŚB 11.8.4.2) || 24 ||

 

_kāryāntaroparodhāc ca |_

 

**              	mahīpatīnāṃ nāśaucaṃ hatānāṃ vidyutā tathā |**

**              	gobrāhmaṇārthe saṃgrāme yasya necchati bhūmipaḥ || 3.25 ||**

 

mahīpatīnāṃ rājñāṃ pālanārtham āśaucābhāvaḥ | tadarthaṃ yasyāśaucābhāvam icchati rājā prāḍvivākādeḥ, tasyāpy āśaucābhāvaḥ | vidyudādihatānāṃ tu nirdoṣatve 'pi vacanāt, gobrāhmaṇādyarthe tv abhyudayātirekād evety avagantavyam || 25 ||

 

_anugantṝṇāṃ tv idānīm āha |_

 

**              	brāḥmaṇenānugantavyo na śūdro hi mṛtaḥ kvacit |**

 

kvacid ity āpady apy ananugamārtham |

 

_yas tv anugantavyo jñātir ajñātir vā sajātīyaḥ, tam api |_

 

**              	anugamyāmbhasi snātvā spṛṣṭvāgniṃ ghṛtabhuk śuciḥ || 3.26 ||**

 

ambhovacanaṃ bahiḥ snānakriyārtham | spaṣṭam anyat || 26 ||

 

_sapiṇḍatve 'pi ca |_

 

**              	ṛtvijāṃ dīkṣitānāṃ ca yājñe karmaṇi kurvatām |**

**              	satrivratibrahmacāridātṛbrahmavidāṃ tathā || 3.27 ||**

**              	dāne vivāhe yajñe ca saṃgrāme deśaviplave |**

**              	āpady api ca kaṣṭāyāṃ sadyaḥśaucaṃ vidhīyate || 3.28 ||**

 

ṛtvigdīkṣitavacanaṃ varaṇadīkṣāmātrapravṛttyaiva prāg eva yajñārambhād āśaucanivṛttyartham | "yājñe karmaṇi kurvatām" iti anṛtvijām api camasādhavaryvādīnāṃ parigrahārtham | satrī prasiddhaḥ | ādiṣṭaprāyaścittī vratī | brahmacārī upakurvāṇako naiṣṭhikaś ca | dātā satatapravṛttahiraṇyādidānaḥ | brahmavit tādarthyādhikārāt parivrājakaḥ, tadupāsanaikaniṣṭho vā | tathāśabdo vanasthādyarthaḥ | dānādau ca tatsaṃbandhabrāhmaṇābhimukhyakaraṇādyaṅgena prastute rāṣṭrabhaṅgādau ca deśaviplave anyasyāṃ vā nirvyājakaṣṭāyām āpadi | "sadyaḥśaucaṃ vidhīyate" iti vicikitsānivṛttyartham || 27–28 ||

 

_evaṃ śāvāśaucam abhidhāyedānīṃ sūtakāśrayaṃ viśeṣāpavādam āha |_

 

**              	pitros tu sūtakaṃ mātus tad asṛgdarśanād dhruvam |**

**              	tad ahar na praduṣyeta pūrveṣāṃ janmakāraṇāt || 3.29 ||**

 

mātāpitror bījaśoṇitasaṃbandhād aṅgasparśāyogyatvakaraṃ sūtakaṃ, na punaḥ sapiṇḍānām api, tadasaṃbhavāt | evaṃ cen mātur eva, tadasṛgdarśanāt | dhruvaṃ niścitam ity arthaḥ | tathā ca svāyambhuvam |

                    	sarveṣāṃ śāvam āśaucaṃ mātāpitros tu sūtakam |

                    	sūtakaṃ mātur eva syād upaspṛśya pitā śuciḥ || iti | (MDh 5.62)

śāvaśabdo 'ṅgasparśābhāvapratipattyarthaḥ | yad api cānayat sapiṇḍasāmānyaṃ dānādyanadhikāralakṣaṇam āśaucaṃ tadapekṣayāpi yasminn ahani putro jātas tadahar na praduṣyeta | kim artham | pūrveṣāṃ pitrādīnāṃ pitṝṇāṃ janmakāraṇāt | janmani śrāddhakāraṇād ity arthaḥ | praśabdāc ca bhoktṝṇām apy adoṣa iti gamyate || 29 ||

 

_ayaṃ tu sāmānyena puruṣamātradharmaḥ |_

 

**              	udakyāśaucibhiḥ snāyāt saṃspṛṣṭas tair upaspṛśet |**

**              	abliṅgābhir japec caiva sāvitrīṃ manasā sakṛt || 3.30 ||**

 

udakyā rajasvalā, āśaucino 'ṅgasparśānarhāḥ, taiḥ spṛṣṭaḥ snāyāt | kāmatas tu saṃgamya taiḥ spṛṣṭo 'bliṅgābhiḥ "āpo hi ṣṭhā" ityādibhiḥ snātvopaspṛśet | ācāmed ity arthaḥ | ācamya sāvitrīṃ manasā sakṛj japtvā śudhyatīty avaseyam |

        	idaṃ tv atra cintyam | anekadhā virodhinām āśaucavākyānāṃ kathaṃ viṣayakalpaneti | tad yathā: svayambhuvā "daśāhaṃ śāvam āśaucam" (MDh 5.59) ity atra catvāraḥ kalpāḥ pradarśitāḥ | daśāhaḥ, tathā "ā vā sañcayanād asthnām" (MDh 5.59) ity anena caturahaḥ, "tryaham ekāham eva vā" (MDh 5.59) ity anena tryahaikāhau | tathā parāśareṇa |

                    	brāhmaṇasya trirātraṃ tu śāvam āśaucam ucyate |

                    	kṣatriyasya daśāhāni vaiśyasaikādaśaiva tu || iti |

gautamenāpi: "śāvam āśaucaṃ daśarātram anṛtvigdīkṣitabrahmacāriṇāṃ sapiṇḍānām" ity upakramya, "ekādaśarātraṃ kṣatriyasya dvādaśarātraṃ vaiśyasya" (GDh 14.1–3) ity uktam | vasiṣṭhenāpy uktam: "brāhmaṇo daśarātreṇa pañcadaśarātreṇa kṣatriyo vaiśyo viṃśatirātreṇa" iti (VaDh 4.27–29) | śūdrasya tu māsa eva sarvatroktaḥ | tatra kecic chlokāntarārambhasāmarthyād vṛttasvādhyāyādyapekṣayā viṣayavyavasthāṃ varṇayanti |

                    	ekāhāc chudhyate vipro yo 'gnivedasamanvitaḥ | (PSm 3.5)

ityādi | tat tu nātīva samyak | yadi hi vṛttādyapekṣayaikāhādy ucyeta, tadā

                    	ubhayatra daśāhāni kulasyānnaṃ na bhujyate |

                    	dānaṃ pratigraho yajñaḥ svādhyāyaś ca nivartate ||

ityādy anupapannam eva syāt | gautamo 'pi ca dīkitādiparyudāsena daśarātraṃ vidadhad vṛttādimatām evaitad iti jñāpayati | evaṃ sarvasmṛtyantareṣu svādhyāyādyanadhikāra evāśaucam, taddhīnasya ca svabhāvasiddho 'nadhikāra iti kim āśaucaṃ kariṣyati | tathā dakṣeṇa sadyaḥśaucādidaśapakṣaṃ sūtakaṃ prakramyoktam |

                    	vyādhitasya kadaryasya ṛṇagrastasya sarvadā |

                    	kriyāhīnasya mūrkhasya strījitasya viśeṣataḥ ||

                    	vyasanāsaktacittasya parādhīnasya nityaśaḥ |

                    	śraddhātyāgavihīnasya bhasmāntaṃ sūtakaṃ bhavet || iti |

evaṃjātīyakānāṃ svabhāvasiddhānām ā maraṇād anapāyyevāśaucam, nāśaucavidhiviṣayabhāktvam eṣām ity abhiprāyaḥ |

        	<span style="text-decoration:underline;">kathaṃ tarhy</span> ayaṃ ślokaḥ: "ekāhāc chudhyate vipraḥ" iti (PSm 3.5) | nindārthavādatvena bhasmāntasūtakavacanavad etad api vṛttādipraśaṃsāmātrārthaṃ prakramānusārāt smṛtyantarād nyāyavirodhāc ca draṣṭavyam | na hi vedarahitasyāgnisaṃyogo 'sti | stutyarthatāyāṃ tv avirodhaḥ | evaṃ pārāśaryam api |

                    	nāmadhārakaviprāṇāṃ daśāhaṃ sūtakaṃ bhavet | (PSm 3.6)

ityādi yojyam | anye tu,

                    	dantajāte 'nujāte ca kṛtacaule ca saṃsthite | (MDh 5.58)

ity etacchlokānusāreṇa vayo'vasthāpekṣayā vyavasthām āhuḥ | jātā dantā yasya sa dantajātaḥ, tam anu paścād yo jātaḥ so 'nujātaḥ nāmakaraṇād ūrdhvaṃ (syāt?) prāg dantajananāt | parato nyūnatrivarṣo dantajātaḥ | paratas tu prāg upanayanāt kṛtacaulaḥ | caśabdāc ca kṛtopanayanaḥ | teṣu kṛtopanayanādiṣu saṃsthiteṣu daśāhādikalpavyavastheti | tad etat kṛtacaule trirātravidhānād itaratrāpi ca yathāyogaṃ vacanāntarārambhasāmarthyād ayuktam eva | svabuddhyanusārinyaś caitāḥ kalpanāḥ | na caitac codanālakṣaṇatve yuktam | kas tarhi prakāraḥ |

        	<span style="text-decoration:underline;">ucyate</span> | sapiṇḍoddeśenaiva hi catvāro 'pi kalpāḥ | sapiṇḍatāpi hi catuṣprakāraiva | yathoktam: "piṇḍanivṛttiḥ saptame pañcame vā" iti (GDh 14.13) | vṛtte vartamāne ceti cobhaythā sūtrārthayojanād etad āpadyete: pañcame ṣaṣṭhe vā saptame 'ṣṭame vā puruṣe piṇḍanivṛttir iti | ata evoktam |

                    	sapiṇḍatā tu puruṣe saptame vinivartate | iti | (MDh 5.60)

saptame vigate 'ṣṭame nivartata eva, na parataḥ pravartata ity arthaḥ | tad evaṃ catuṣprakārāṃ sapiṇḍatām ālocya, yathāsaṃnikarṣaṃ daśāhādikalpayojanā | tataś ca samānodakānāṃ catuṣprakārāṇāṃ tryahapakṣiṇyekāhasadyaḥśaucādikalpavyavasthāpy upapannā bhavati | piṇḍanivṛttikalpanāyām eva tu kathaṃ vyavastheti ced, uktam "piṇḍakaraṇe prathamaḥ pitṝṇāṃ pretaḥ syāt putravāṃś cet" ityupakramya, "nivartate caturthe" iti (PārG 3.10.50–51) | ataḥ pramītapitṛkasya pañcame piṇḍanivṛttiḥ, evaṃ jīvapitṛkasya ṣaṣṭhe, jīvapitāmahasya saptame, jīvaprapitāmahasyāṣṭama iti vyavasthā | sahanivasatāṃ ca pitṛnimittam eva putrāṇām āśaucam | pṛthaṅnivāse tu pratyātmikam | tathā ca parāśaro nivāsabhedābhiprāyeṇaivāha |

                    	saṃparkeṣu nivṛttānāṃ na pretaṃ naiva sūtakam | iti ||

evaṃ sarvavarṇāṇāṃ sapiṇḍasamānodakatvenāśaucakalpavyavasthā yojyā | brāhmaṇādijanmānusāreṇa vākyavyavasthā | "vaiśyavac chaucakalpaḥ syāt" (MDh 5.140) ity etadanusārāc ca śūdrasyāpy anekakalpaprasaṅge pūrvavad yojyam | "nyāyavartinām" (MDh 5.140) iti vacanād dvijātyāśritaśūdraviṣaya evāyam, itarasya tv aṣṭapauruṣy eva sapiṇḍatā | māsa evāsyaikaḥ śuddhiprakāraḥ | kṣatriyādīnāṃ tu brāhmaṇādijātaviṣayatayā ca brāhmaṇādīnāṃ tripuruṣam eva sapiṇḍatā | tathā ca śaṅkhaḥ: "piṇḍas tv āvartate triṣu" iti | āśaucakalpaś ca pratyātmika eva "ekapiṇḍāḥ pṛthakśaucāḥ" iti vacanāt | evaṃ ca pitṛvyatatputrādiviṣayaṃ svaputrādiviṣayatayā tu sahanivāsināṃ pitṛtulyam evāśaucam | tathā coktam |

                    	mṛte sūte tu dāsānāṃ putrāṇāṃ cānulominām |

                    	svāmitulyaṃ bhavec chaucam ṛte svāmini yautakam | iti |

pituḥ punaḥ |

                    	varṇāṇām ānulomyena strīṇām eko yadā patiḥ |

                    	daśāhaṣaṭtryahaikāhāḥ sūtake mṛtake tathā || iti |

anayā diśā sarveṣām āśaucakalpānāṃ viṣayakalpanā | yadi tv avaśyaṃ vṛttādyapekṣayāpi viṣayakalpanā, tato varam aśvastanatrai(ya)hikādivṛttiviśeṣāpekṣayaiva, dṛṣṭārthatvāt | yat tu gautamīyam "rājñāṃ ca kāryavirodhāt" (GDh 14.45) ityādisadyaḥśaucābhidhānaṃ tad dhetvabhidhānāt pravṛttabrahmayajñānāṃ tanmātra eva draṣṭavyam | adhyāpanapravṛtter vāśvastanikādivad eva svādhyāye | evaṃ satrivratiprabhṛtīnām api tanmātratayaivāśaucanivṛttir avagantavyety eṣā dik | sūtakam apy evam evātideśānusārād yojyam | anye tu daśāhamātrātideśaṃ sūtakaṃ manyante | tat punar aśābdatvād akiṃcit | yat tu mātur ekāhādiprasaṅgāt samācārāt smṛtyantaroktadaśarātrasamālambhanādivirodhāc ca daśāhātideśa iti, tan mātāpitroḥ sapiṇḍatāvadhiviśeṣāśrayacaturahādyaprasaṅgāt phalguprāyam eva syāt | ataḥ śāvāśaucavad atrāpy atideśānusāriṇy eva vyavasthākalpanety anavadyam | yat tu "sūtakaṃ mātur eva syāt" iti, tad aṅgasparśapratiṣedhārtham iti vyākhyātam eva | yat tu,

                    	nirasya tu pumāñ chuklam upaspṛśyaiva śudhyati |

                    	baijikād abhisaṃbandhād anurundhyād aghaṃ tryaham || (MDh 5.63)

iti, tac chūdraviṣayam avaruddhadāsīsaṃbandhena niyogasaṃbandhena vā draṣṭavyam | avaruddhadāsīviṣayatvena tu nirasya śuklaṃ putrajanmādāv upaspṛśya sadya eva śuciḥ | niyogapakṣeṇa tu "baijikād abhisaṃbandhāt tryaham" ity eṣā dik | kanyāviṣayaṃ tu vākyatrayaṃ viṣayavyavasthayaiva paṭhyata ity avirodhaḥ | tad yathā |

                    	aprauḍhāyāṃ tu kanyāyāṃ sadhyaḥśaucaṃ vidhīyate |

ityetadvākyānusārād akṛtacūḍāviṣayaṃ draṣṭavyam | "ahas tv adattakanyāsu" (YDh 3.22) ityetat kṛtacūḍāyām adattāyām | dattāyāṃ tu mānavaṃ, yebhyo dattā teṣāṃ trirātram evāstu yair dattā teṣāṃ caikāhādinā,

                    	yathoktenaiva kalpena śuddhyanti tu sanābhayaḥ | (MDh 5.72)

iti vacanāt | anye tu "yathoktenaiva kalpena" iti daśarātraṃ varṇayanti | yat tu svaśāstrānusāreṇa kliṣṭakalpanayā pratīyamānam api nyāyasamācārasmṛtyantarānusārād ayuktam eva | proṣitapretavākyāni tu trirātrapakṣiṇyekāhasadhyaḥśaucaviṣayāṇi sapiṇḍatāvidhiviśeṣānusāreṇaiva vyākhyeyāni | mātulādiviṣayatvena tu,

                    	viśudhyati trirātreṇa mātur āptāṃś ca bāndhavān | (MDh 5.101)

iti vacanān nirharaṇakartur eva trirātram, anyasya tu pakṣiṇy eva | ekāhas tu sāpatnādiviṣaya eva | sapiṇḍasamānodakavyatirekeṇa ca sarvatra kṣapaṇamātram anujjvalaveṣatālakṣaṇam āśaucasādṛśyād āśaucavacanaṃ draṣṭavyam, na tu yajñādyadhikāranivṛttiḥ,

                    	sabrahmacāriṇy ekāham atīte kṣapaṇaṃ smṛtam | (MDh 5.71)

iti prakramāt samācārāc ca | evaṃ sarvathā sarvavākyānāṃ vyavasthāsiddhir iti alaṃ prasaṅgena || 30 ||

 

_evaṃ tāvad vispaṣṭavijānanimittakaṃ sarvatra sarvathā cāśaucavidhim uktvā svabhāvopahatasyedānīṃ nisargajāvidyopaplavād ātmana indriyāṇāṃ śarīrasya tadupakaraṇasya vā samyak saṃśuddhikāraṇaṃ sāmānyenaivāha |_

 

                    	**kālo 'gniḥ karma mṛd vāyur mano jñānaṃ tapo jalam |**

**              	paścāttāpo nirāhāraḥ sarve 'mī śuddhihetavaḥ || 3.31 ||**

 

agnir iti tejasa udāharaṇam | mṛt pṛthivyāḥ | jalavāyvos tu svarūpeṇaivopādānam | etāni pṛthivyādīni catvāri mahābhūtāni etadātmakasya bāhyasyopakaraṇasya vyastasamastātmanā yathāyogaṃ śuddhisādhanāni, kālakarmaṇos tu bāhyasyābhyantarasya cātmana indryagrāmasya ca, mana indriyāntarāṇāṃ, manasas tu vakṣyati, avaśiṣṭāni jñānādīny ātmanaḥ | evaṃ yathāyogam aviśeṣeṇa vā sarvatra sarve 'mī śuddhihetava ity avaseyam | sarveṣāṃ svadeśadeśāntarābhihitasvaviṣayaśuddhisādhanānāṃ saṃkṣepeṇa punar vacanārthatayā vāyam upasaṃhārārtho 'nuvādaḥ || 31 ||

 

_etad eva spaṣṭayituṃ viṣayavyavasthayā prapañcayati |_

 

**              	akāryakāriṇāṃ dānaṃ vego nadyās tu śuddhikṛt |**

**              	śodhyasya mṛc ca toyaṃ ca saṃnyāso vai dvijanmanām || 3.32 ||**

**              	tapo vedavidāṃ kṣāntir viduṣāṃ varṣmaṇo jalam |**

 

varṣma śarīram | tathā ca svāyaṃbhuvaḥ: "mṛdbhir adbhiś ca gātrāṇi" iti (cf. MDh 5.109) || 32 ||

 

_kiṃ ca |_

 

**              	japaḥ pracchannapāpānāṃ manasaḥ satyam ucyate || 3.33 ||**

**              	bhūtātmanas tapovidye buddher jñānaṃ viśodhanam |**

**              	kṣetrajñasyeśvarajñānād viśuddhiḥ paramā matā || 3.34 ||**

 

trayaḥ ślokāḥ spaṣṭārthā vakṣyamāṇopaniṣatkāṇḍaprāyaścittakāṇḍayoḥ sūtrabhūtā draṣṭavyāḥ || 33–34 ||

 

**ity āśaucaprakaraṇam |**

 

 

**athāpaddharmaprakaraṇam |**

 

_"akāryakāriṇāṃ dānāc chuddhiḥ" _(YDh 3.32)_ ity asya vivekārtham āha |_

 

**              	kṣātreṇa karmaṇā jīved viṣāṃ vāpy āpadi dvijaḥ |**

**              	nistīryārthaṃ tam utsṛjya pāvyātmānaṃ nyaset pathi || 3.35 ||**

 

kṣātreṇa prajāpālanādikarmaṇā brāhmaṇavaiśyayoḥ vaiśyakarmaṇā vā pūrvayoḥ, akāryabhūtenāpi svavṛttyasaṃbhavalakṣaṇāyām āpadi jīvanaṃ dharmyam eva | dvijavacanāc ca kṣatriyavaiśyadharmān vācayatvena varṇatrayasādhāraṇyaṃ vyākhyātam | tathā ca nāradaḥ |

                    	utkṛṣṭaṃ cāpakṛṣṭaṃ ca tayoḥ karma na vidyate |

                    	madhame karmaṇī hitvā sarvasādhāraṇe hi te || iti | (NSm 1.54)

akāryatvāc cāpatkalpatvam | tena tām āpadaṃ nistīrya utsṛjya cāvaśiṣṭaṃ dravyaṃ dānena vidhivat pāvayitvā ātmānaṃ svavṛttilakṣaṇa eva pathi sthāpayet, na tasyām eva kṣatriyādivṛttau ratiṃ kuryād ity abhiprāyaḥ || 35 ||

 

_āpadgato 'pi ca |_

 

                    	**phalopalakṣaumasomamanuṣyāpūpavīrudhaḥ |**

**              	tilaudanarasakṣārān dadhi kṣīraṃ ghṛtaṃ jalam || 3.36 ||**

**              	śastrāsavaṃ madhūcchiṣṭaṃ madhu lākṣātha barhiṣaḥ |**

**              	mṛccarmapuṣpakutapakeśatakraviṣairakān || 3.37 ||**

**              	kauśeyanīlīlavaṇamāṃsaikaśaphahetavaḥ |**

**              	śākārdrauṣadhipiṇyākatūlagandhāṃs tathaiva ca || 3.38 ||**

**              	vaiśyavṛttyāpi saṃjīvan vikrīṇīta na karhicit |**

**              	dharmārthaṃ vikrayaṃ neyās tilā dhānyena tatsamāḥ || 3.39 ||**

 

vaiśyavṛttyāpi hi brāhmaṇakṣatriyayor āpadi jīvatoḥ phalādīni ślokatrayapaṭhitāny avikreyāṇi | tatpratiṣedhād vaiśyasyaitāny aniṣiddhānīti gamyate | phalāny āmrādīni | upalāḥ pāśāṇaśilādayaḥ padmarāgādayaś ca | kṣaumam atasīmayaṃ goṇyādi | somādīni prasiddhāni | vīrudha āraṇyā oṣadhayaḥ | apūpā maṇḍakāḥ | tilādīni spaṣṭāni | jalam ādhārastham uddhṛtaṃ vā | mūlyena tu yad udakāharaṇaṃ sasyaprasecanāya vapram āpādyārpaṇaṃ tadudakavikrayatvena kriyāntarārthatvān nāśaṅkanīyam | śastrāṇi khaḍgādīni | āsavaḥ kharjūrādirasaḥ | rasatvena ca niṣiddhasya punarvacanaṃ śabdāntarābhidheyatvāt prāyaścittaviśeṣārtham evety etad eva ca yuktataram arthānusāritvāt pratiṣedhasya | madhu madyam | ucchiṣṭaṃ prasiddham | madhu mākṣikaṃ mādanaṃ vā madhūcchiṣṭam ucyate | athaśabdo 'bhidheyānyatvapratipattyarthaḥ | barhiṣa iti tu ṣaṣṭhyantanirdeśo vyatyayapratipattyarthaḥ | tataś ca tṛṇamātravacano 'pi barhiḥśabdaḥ saṃskṛtatvānusāreṇāśeṣasrugādiyajñasādhanapratiṣedharthaḥ | mṛdādīni prasiddhāni | jalavyākhyānavac ca yojanā | arthāntaratvāc ca bhūmer na doṣaḥ | prakṛtivikārayoś cātra yāvaduktopādānam eva, kṣīratakrayoḥ pṛthagvacanāt | viṣairakā viṣam udakaṃ tatprabhavā matsyādayaḥ | kauśeyaṃ trasarīmayam | nīlī gulikā vastrādyanupraviṣṭā kevalā vā | lavaṇamāṃsādīni prasiddhāni | ekaśaphā ekakhurā aśvādayaḥ | hetavo vadhasādhanāni viṣādīni | śākānām anyatra vikrayopadeśād iha nālikādīny abhakṣyāṇi pratyetavyāni | ārdrauṣadhayas tv alūnāḥ kṣitisthāḥ, paraśastrādyupahatās tu na pratiṣidhyante | piṇyākaḥ khaliḥ | tūlaṃ śalmalyādiprabhavam | gandhāḥ karpūrādayaḥ | tathāśabdaḥ smṛtyantaroktaśāṇādyarthaḥ | tilās tv avaiśyavṛttisthenāpi dharmārthaṃ svakṛṣyādyutpannā vikreyāḥ, dhānyāntaraparivartanena vā vaiśyasyāpi ca | anyathā tilavikraye pratyavāyaḥ | tathā coktam |

                    	bhojanābhyañjanād dānād yo 'nyatra kurute tilaiḥ |

                    	kṛmībhūtaḥ sa viṣṭhāyāṃ pitṛbhiḥ saha majjati || iti | (MDh 10.91)

kāmaṃ vā svayaṃ kṛṣyotpādyaṃ tilān vikrīṇīyād iti vaiśyasya || 36–39 ||

 

_api ca |_

 

**              	lavaṇaṃ tanayā lākṣā patanīyāni vikraye |**

**              	payo dadhi ca madyaṃ ca hīnavarṇakarāṇi tu || 3.40 ||**

 

kathaṃ tarhi śunaḥśephādivikraḥ | śruteḥ pratiṣiddhatvād eva pitrādinindādvāreṇa śunaḥśephasya prasaṃsārtham | yad vā sarvathāpy āpadi svaprāṇaparirakṣaṇārtham ity arthaḥ || 40 ||

 

_tad eva spaṣṭayati |_

 

                    	**āpadgataḥ saṃpragṛhṇan bhuñjāno vā yatas tataḥ |**

**              	na lipyetainasā vipro jvalanārkasamo hi saḥ || 3.41 ||**

 

yathaiva jvalanaś caṇḍālādigṛheṣv api vartamāno 'rko vā sarvatra sāmyena vartamāno nirdoṣaḥ, evaṃ brāhmaṇo 'pi japādibhir āpadgataḥ pratilabhya śarīram ārjitaduritakṣapaṇasamartha ity ādityavad eva yadṛcchāpracāritvam aviruddham || 41 ||

 

_yataś caitad evam ataḥ |_

 

                    	**kṛṣiḥ śilpaṃ bhṛtir vidyā kusīdaṃ śakaṭaṃ giriḥ |**

**              	sevānūpo nṛpo bhaikṣam āpattau jīvanāni tu || 3.42 ||**

 

kṛṣyādīni yathāsaṃbhavam āpado nistaraṇahetutvenaikādaśa jīvanāni | etāni codāharaṇārthatvena, sarvathā tu na tad asti yad āpady akartavyam ity abhiprāyaḥ | kṛṣiḥ prasiddhā | śilpaṃ citrakarmādi | bhṛtir māsādivṛttyā parakīyakarmakaraṇam | vidyā mūlyenādhyāpanam | kusīdaṃ prāyogyam | śakaṭaṃ mūlyena śakaṭavāhanam | giriḥ parvataḥ tadīyatṛṇakāṣṭhādivikrayaḥ tadupajīvanam | sevā prasiddhā | anūpo nadyādikacchaḥ tadutpannaśākādivikrayaḥ tadupajīvanam | nṛpo rājā tatpratigrahānujīvanam | bhaikṣaṃ kṛtākṛtānnādibhedena dviprakāram || 42 ||

 

_dustaratvād eva cāpadām |_

 

                    	**bubhukṣitas tryahaṃ sthitvā dhanam abrāhmaṇād dharet |**

**              	pratigṛhya tad ākhyeyam abhiyuktena dharmataḥ || 3.43 ||**

 

svarūpaparimāṇādyavipratipattyety arthaḥ || 43 ||

 

_evaṃ ca rājābhiyuktasyāvipratipannatvena |_

 

                    	**tasya vṛttaṃ kulaṃ śīlaṃ śrutam adhyayanaṃ sutān |**

**              	jñātvā rājā kuṭumbāt svād dharmyāṃ vṛttiṃ prakalpayet || 3.44 ||**

 

tasya vṛttādīni vyastasamastatayā nirūpya guṇānusāreṇaiva rājā svāt svakīyād dhanabhāṇḍāgārād apy anyāni paribhāvya kāryāntarāṇi dharmyāṃ vṛttiṃ dharmāvirodhinīṃ yathā vṛttānusāreṇa dṛṣṭādṛṣṭārthāt svakarmaṇo na hīyate tathābūtāṃ śāśvatīṃ vṛttiṃ prakalpayed iti || 44 ||

** **

**ity āpaddharmaprakaraṇam |**

** **

**atha vānaprasthadharmaprakaraṇam |**

 

evaṃ tāvad āśramadvayam abhihitam | idānīṃ gṛhasthāśramam upabhujya valīpalitavato vidyamānasantānasya viṣayaviraktasya ca kramaprāptas tṛtīyo vānaprathāśrama ucyate | pūrvaṃ tu vedānuvacanātmakād brahmacaryād anantaraṃ "yam icchet tam āvaset" (VaDh 7.3) ity evaṃ nyāyāgamānusāreṇa vyutthānapakṣo 'bhihitaḥ | tatra samuccayapakṣas tv idānīm ucyate |

        	<span style="text-decoration:underline;">nanu</span> ca yuktaṃ yad vairāgyātiśayād dārāharaṇādyanapekṣasya vyutthāyāśramāntarāṅgīkaraṇam | kṛtadārasya tu kāmākṛṣṭacetaso yāvajjīvaśrutyavaruddhasya tadvirodhitayā cāpramāṇībhūtasmṛtyarthānusāriṇī duḥśliṣṭaivāśramāntarapratipattiḥ | atha punar vairāgyayogād evety ucyate |

        	<span style="text-decoration:underline;">tad asat</span> | pratipattikāla eva hi śāstrārtho nirūpyate, na tv anuṣṭhīyamānaprayogamadhye 'pi |

        	<span style="text-decoration:underline;">nanu</span> ca yathaiva kāmino 'dhikṛtasyāpavṛttakāmasya prayogamadhye 'py anadhikārād vyutthānam | evam atrāpi syāt | api ca jīvato 'pi prayogaparyanta evādhikāraḥ | tatra paurṇamāsyantare pūrvaprārabdhaprayogaparyavasānāt prayogāntare ca vairāgyātiśayād adhikārānavagateḥ |

        	<span style="text-decoration:underline;">maivam</span> | yuktaṃ hi kāminaḥ phalaṃ prati sādhanabhūta eva dhātvarthe 'dhikārāvagamād vītāyāṃ ca phalecchāyāṃ tadvyāvṛtteḥ jīvataḥ punar na vidhyarthād anyatra yāgādeḥ sādhanatvaṃ, na ca niyojyatvavyāvṛttiḥ jīvanānapāyāt, prayuktadāratvāc ca na tadgato 'pi viśeṣaḥ pūrvavad atra kaścic chakyate vaktum | prayogabhedābhedau tv adhikārahetvanapāyād akiṃcitkarāv eva | atra śrutivirodhāt krameṇāyukta eva vanasthāśramaḥ | ata eva ca gautamena "aikāśramyaṃ tv ācāryāḥ pratyakṣavidhānād gārhasthyasya" (GDh 3.36) ity uktam | tatrānye puruṣamedhānte vanasthādyāśramam āhuḥ, pratyakṣacodanānusārāt | tathā hi: "athātmany agnīn samāropya" iti prakṛtya, "anavekṣamāṇo 'raṇyaṃ gacchet" ityādi | tad apy aviśeṣeṇaiva vanasthādismṛtyārambhād anupayogiprāyam eva | jarāmaryavacanaṃ tu liṅgād, nyāyāntarāpekṣavacanavidhyanumānaṃ pratyakṣavidhivirodhāt | ato vaktavyam etat | atrābhidhīyate: kāmādibhiḥ prayuktadārāṇāṃ yāvajjīvaśrutir ity etat prāg apy uktam eva | apagatakāmatve ca tadaprayuktā naivāgnihotrādibhir dārāḥ prayoktuṃ śakyāḥ | tadabhāvāc ca kṛtadāreṣu caritārthatayā yāvajjīvaśrutyanadhikṛtānāṃ kim ity āśramāntaraṃ na syāt |

        	<span style="text-decoration:underline;">nanu</span> cotpattiṃ vidhayo na prayuñjate | utpannasya tu dārādeḥ svotpattihetvapāye 'pi svarūpānapāyāt tadapekṣatve 'py adhikāracodanānām avirodha eva | na hi kāmāpāye dārāṇām atathātvam, anyathānekapatnīkasyaikapatnīviṣayakāmāpagamād apatnīkatvaprasaṅgāt smṛtivirodho 'pi syāt |

        	<span style="text-decoration:underline;">naiva</span> vayam utpattinimittatvena kāmāpāyād apatnī(ka)tvaṃ brūmaḥ | kiṃ tarhi | svīkṛtaṃ hi strī dravyam | svīkaraṇahetur vivāhasaṃskāraḥ | svīkaraṇaṃ ca dravyāṇāṃ yāvatkāryaṃ yāvatsvarūpaṃ vā svīkartrabhiprāyānusāreṇa | tatra yady atyantakāmākṛṣṭacetanas tadādāv eva yāvajjīvacodanām ālocya svarūpāśrayatvenaivātyantāyodvāhakarmaṇā svīkuryāt, īṣatkāmākṛṣṭacetanas tu yāvadartham, ā valīpalitasaṃbhavāt santānārthatayā vā putrotpatter eva svīkaraṇadvāratvād uktāvadhyantataiva | dārābhāvāc cākṛtadārasyeva yāvajjīvaśrutir aniyoktry eva | atas tadvirodho 'py anāśaṅkanīyaḥ | svīkaraṇāvadhivyavasthāyāṃ tu jīvanaśruteḥ kṛtadārādhikāratvād evaudāsīnyam ity aviruddhā krameṇāpi catuḥsamuccayasmṛtiḥ | evaṃ ca jarāmaryavacanam apy apekṣitāvadhisamarpakatvāt smṛtimūlatvena sālambanaṃ bhavati, anyathā tu nirālambanatvād anarthakam eva syāt | gautamīyam api yāvajjīvapakṣāṅgīkaraṇenaiva "aikāśramyaṃ tv ācāryāḥ" (GDh 3.36) iti vyākhyeyam | pratyakṣeṇaiva kāmenātmasātkṛtadārān prati tathaiva vidhānād gārhasthyasyety abhiprāyaḥ | evaṃ cāvadhiparyavasānād dārābhāva eva | ataś cāsmin pakṣe putrādiṣu tatpālakatvenādhikṛteṣu svabhāryāṅgīkaraṇapravartiketi viṣayabhedena vikalpasaṃbhavād aviśeṣeṇaiva hi yāvajjīvaśrutiḥ | puruṣamedhayājinaś cecchāyāraṇyagamanopadeśād ubhayoś ca pratyakṣatvād viṣayavyavasthāśrayaṇam aviruddham | sapatnīkasya tu vaikhānasatvaṃ yāyāvarādikalpavac chrutyaviruddham eva | ataś cāsmin pakṣe sāgnikasyaivāraṇyāśrayaṇaṃ, na śrāmaṇakānusāreṇāgnyādhānam | yāvajjīvapakṣāṅgīkaraṇe tu jarādisaṃyogād bhāryāmaraṇe vāpavṛttakāmasya ca tadasaṃbhave kiṃ vanasthādhikāro 'stīti, utsannābhilāṣasya tāvad dārādyāharaṇahetvabhāvād asty eva, itarasya tu vicāryam |

        	<span style="text-decoration:underline;">apara āha</span>: udvāhakāla eva hi yenaiva nirūpitaṃ mayāśramāntaram apy āstheyam iti tasya tadavadhika evaṃ hi dārasaṃyoga iti tadanusārī ca jīvanādhikāro 'pi tadaivāpamṛjyate | yena tv ādāv evāmaraṇāntaḥ patnīsaṃyogo 'vadhṛtaḥ, tadanusāreṇa cāmaraṇād evāgnihotrādyadhikāraḥ | tasyotsannābhilāṣitve 'pi ca saṃkalpānapagamāj jīvanaśrutyavaruddhasya kutas tadāśrayāntarapratipattir iti | tathā ca smaranti |

                    	punar dārakriyāṃ kuryāt punar ādhānam eva ca | iti | (MDh 5.168)

        	<span style="text-decoration:underline;">tad etad vicāryam</span> | sarvathāśramasamuccayo 'stīti naḥ pakṣaḥ, sa caivam apy upapannaḥ, pūrvokta eva tu jyāyān iti saṃpradāyaḥ | "punar dārakriyām" ity etat tv apravṛttāśramāntaraviṣayam evety eṣā dik ||

 

_ubhayathāpi ca vanasthāśramapravṛttim avyāhatāṃ manyamānaḥ prastauti |_

 

**              	sutavinyastapatnīkas tayā vānugato vane |**

**              	vānaprastho brahmacārī sāgniḥ saupāsanaḥ kṣamī || 3.45 ||**

 

syād iti śeṣaḥ | "tapo vedavidāṃ śuddhisādhanaṃ kṣāntir viduṣām" (YDh 3.33) iti tad idānīṃ prapañcayati | vānapratha iti viśeṣāśramiṇo nāmadheyam | sa kadācit pūrvoktanyāyānusāreṇa sahaiva patnyā vanaṃ gacched, vinyasya vā sutādiṣu patnīm | yadā ca sapatnīkas tadā tayānugato 'pi vane vasan brahmacāry eva syād iti abhiprāyaḥ | pakṣāntare tu sāmarthyaprāptatvād avācyam evaitat | sāgnir iti vaitānikābhiprāyam | saupāsana āvasathyayuktaḥ | gatārtham anyat || 45 ||

 

_ayaṃ cāsya viśeṣaḥ |_

 

**              	aphālakṛṣṭenāgnīṃś ca pitṝn devātithīṃs tathā |**

**              	bhṛtyāṃś ca tarpayec chaśvac chmaśrulomabhṛd ātmavān || 3.46 ||**

 

sāgnikagamanapakṣe 'gnihotrādisādhanatvenāphālakṛṣṭavidhānam | pakṣāntare tu vaikhānasaśāstroktasyaivamādeḥ pradarśanārtha upanyāsaḥ | tathāśabdaś ca pakṣadvaye 'pi tacchāstrānusāreṇa dīkṣādiviśeṣaprakāraparigrahārthaḥ | spaṣṭam anyat || 46 ||

 

_atithipūjādyartham eva ca |_

 

**              	ahno māsasya ṣaṇṇāṃ vā tathā saṃvatsarasya vā |**

**              	arthasya nicayaṃ kuryāt kṛtam āśvayuje tyajet || 3.47 ||**

 

tathāśabdaḥ saṃvatsarād arvāg aniyamārtham || 47 ||

 

_kiṃ ca |_

 

**              	dāntas triṣavaṇasnāyī nivṛttaś ca pratigrahāt |**

 

apratyākhyeyatayā vihitād apīty abhiprāyaḥ ||

 

_sarvadaiva ca |_

 

**              	svādhyāyavān dānaśīlaḥ sarvasattvahite rataḥ || 3.48 ||**

 

_ātmabharaṇāya tu |_

 

**              	dantolūkhalikaḥ kālapakvāśī vāśmakuṭṭakaḥ |**

**              	śrautasmārtaṃ phalasnehaiḥ karma kuryāt kriyās tathā || 3.49 ||**

** **

dantair evolūkhalārthaṃ saṃpādayitā dantolūkhalikaḥ | satuṣānnabhoja ity arthaḥ | aśmakuṭṭako vā syād aśmanā saṃskṛtya vituṣaṃ bhakṣayitety arthaḥ | śaktyapekṣayā caivamādayaḥ sarva eva vikalpā yojyāḥ | kālapakvāśitāvacanam agnipakvārtham | nityatvenaivāpratiṣiddhākṣādiphalasnehais tv ājyasādhyaṃ śrautasmārtādikaṃ karma kuryāt | kriyāś ca vanasthaśāstravihitāḥ | tathā taduktaprakāreṇaivety arthaḥ || 49 ||

 

_svaśaktyanusariṇaiva ca |_

 

**              	cāndrāyaṇair nayet kālaṃ kṛcchrair vā vartayet sadā |**

**              	pakṣe gate vāpy aśnīyāt māse vāhani vā gate || 3.50 ||**

 

punar gata ity vacanam uktakālavyatirekeṇāpi yathāsāmarthyaṃ vikalpārtham | spaṣṭam anyat || 50 ||

 

_nityaṃ cāpramāditvena |_

 

**              	śucir bhūmau svaped rātrau divasaṃ prapadair nayet |**

**              	sthānāsanavihārair vā yogābhyāsena vā punaḥ || 3.51 ||**

 

rātrāv iti divānivṛttyartham | prapadair iti agrocchritapāda ity arthaḥ | sthānādīni spaṣṭāni | yogābhyāso vakṣyamāṇaḥ | punar iti prapadādibhiḥ | punaḥ punar viśramyety arthaḥ || 51 ||

 

_yathāsāmarthyaṃ ca |_

 

**              	grīṣme pañcāgnimadhyastho varṣāsu sthaṇḍileśayaḥ |**

**              	ārdravāsāś ca hemante śaktyā vāpi tapaś caret || 3.52 ||**

 

sthaṇḍilavacanam āvaraṇanivṛttyartham | ṛjv anyat || 52 ||

 

_sarvaprakārasya vanasthasyāyam evāśramasarvasvabhūtaḥ paramo dharmaḥ |_

 

**              	yaḥ kaṇṭakair vitudati candanair yaś ca limpati |**

**              	akruddho 'parituṣṭaś ca samas tasya ca tasya ca || 3.53 ||**

 

vitudati vividhaṃ kaṇṭakādibhir vyathayatīty arthaḥ | evam uktaprakāreṇaiva vanasthāśramaṃ pālayet || 53 ||

 

**              	agnīn vāpy ātmasāt kṛtvā vṛkṣāvāsī mitāśanaḥ |**

**              	vānaprasthagṛheṣv eva yātrārthaṃ bhaikṣam ācaret || 3.54 ||**

 

sapatnīkasya ca patnīmaraṇe patnyā evātmārdhabhūtāyā agnibhir yo dāhaḥ tad evātmasamāropaṇam anyasya tu pravṛttāśramasyāśaktau vā vairāgyātiśaye vāyaṃ vidhiḥ | anenaiva vādita eva pravṛttir ity avaseyam || 54 ||

 

_vānaprasthāntarābhāve tu |_

 

**              	grāmād āhṛtya vā grāsān aṣṭau bhuñjīta vāgyataḥ|**

 

āhṛtyeti bhikṣākālavyatirekeṇa grāmapreśanivṛttyartham | vāgyata iti grāmajanair asaṃbhāṣaṇārtham | bhojane tu vāgyamanasya prāptatvād avācyam ||

 

_vairāgyātiśaye jñānātiśaye vā |_

 

**              	vāyvaśanaḥ prāgudīcīṃ gacched vāvarṣmasaṃkṣayāt || 3.55 ||**

 

vāyvaśano niraśana ity arthaḥ | ā varṣmasaṃkṣayād iti | varṣma śarīram ā śarīrasaṃkṣayād ity arthaḥ | āśramasaṃbandhiphalaviśeṣānupadeśād duṣkaratvāc cāyam āśramo naiyamika ity avagamyate | yogābhyāsopadeśāc cāpavargasādhanatvāt kaivalyaprāptisādhanam | tathā cāmnyāyaḥ: "sarva ete puṇyalokā bhavanti brahmasaṃstho 'mṛtatvam eti" (ChU 2.23.1) iti || 55 ||

 

**iti vānaprasthadharmaprakaraṇam |**

** **

**atha yatidharmaprakaraṇam |**

 

_evaṃ yathoktavidhyarthānuṣṭhānāt pratiṣiddhārthopekṣaṇāc cotpannavairāgyatayā saṃjātasamyagvijñānaḥ paraṃ brahmāpipāyeṣuḥ nirastākhilasāṃsārikasukhāsvādābhilāṣaḥ svarucivaikalpikatvena |_

 

**              	gṛhād vanād vā kṛtveṣṭiṃ sarvavedasadakṣiṇām |**

**              	prājāptyāṃ tadante tān agnīn āropya cātmani || 3.56 ||**

**              	adhītavedo japakṛt putravān annado 'agnimān |**

**              	śaktyā ca yajñakṛn mokṣe manaḥ kuryāt tu nānyathā || 3.57 ||**

 

prājāpayteṣṭisvarūpaṃ samāropaṇaprakāraś ca saṃnyāsavidhānaśāstrād evāvaseyam | mokṣe manaḥ kuryāt caturtham āśramam āśrayed ity arthaḥ | tuśabdo 'dhītavedādikrameṇaivety avadhāraṇārthaḥ | nānyatheti tu sāmarthyaprāptatvāt praśaṃsārtho nityānuvādaḥ | tathā ca svāyaṃbhuvam |

                    	anadhītya dvijo vedān anutpādya tathātmajān |

                    	aniṣṭvā caiva yajñaiś ca mokṣam icchan vrajaty adhaḥ || iti | (MDh 6.37)

<span style="text-decoration:underline;">nanu</span> anadhītavedasya kāmaṃ mā bhūt pārivrājyaṃ, putrādyabhāve tu ko virodhaḥ | uktam etad: "rāgiṇāṃ eva gārhasthyam" iti | <span style="text-decoration:underline;">tad yadi</span> kṛtadāro 'pi putrādyutpattāv aprayatyaiva pārivrājam āśrayet tataś codanārthātikramān "mokṣam icchan vrajaty adhaḥ" iti yuktam eva | vītarāgaviṣayatayā tu "yam icchet tam āvaset" (VaDh 7.3) ity uktam eva | spaṣṭam anyat || 56–57 ||

 

                    	**sarvabhūtahitaḥ śāntas tridaṇḍī sakamaṇḍaluḥ |**

**              	ekārāmaḥ parivrajya bhaikṣārthaṃ grāmam āśrayet || 3.58 ||**

 

sarvebhyo 'pakāribhyo 'pi bhūtebhyo 'nabhidroheṇa hitaḥ sarvabhūtahitaḥ | yad vā ātmābhedadarśanena sarvabhūtaḥ sarvātmabhāvāc cānabhidrogdhā bhavaty eva | hitaḥ śānta iti viśeṣaṇaviśeṣyatvaṃ, bhavaty aśānto vyabhicārādinā hitaḥ sāṃkhyādiyogānusāreṇāhito 'pi śāntaḥ tadvyavacchedārthaṃ hitaḥ śānta iti | yad vā hito hiṃsānārambhakaḥ śānto 'nugrahānārambhakaḥ | tathā ca gautamaḥ: "hiṃsānugrahayor anārambhī" iti (GDh 3.24–25) | tridaṇḍī manovākkāyadaṇḍābhiprāyeṇa "vāgdaṇḍo'tha manodaṇḍaḥ" ityādi (MDh 12.10) | tridaṇḍasaṃyogenaiva kamaṇḍalvādisaṃbandha iti gamyate | eka evāramate yas tv ātmaratitvena, sa ekārāmaḥ | evaṃ grāmād ucchinnābhilāṣaḥ parivrajyāraṇyanityo bhūtvā bhikṣārtham eva grāmam āśrayet, nānyadā grāme muhūrtam ātiṣṭhed ity abhiprāyaḥ || 58 ||

 

                    	**apramattaś cared bhaikṣaṃ sāyāhne 'nupalakṣitaḥ |**

**              	rahite bhikṣukair grāme yātrāmātram alolupaḥ || 3.59 ||**

 

stryādisaṃdarśanād atyantajitendriyatve 'pi pramādī mā bhūd ity apramattaś caret | bhaikṣaṃ bhikṣāṇāṃ samūho bhaikṣam | tataś caikānnanivṛttiḥ | sāyāhno 'parāhṇaḥ, tasmin | anupalakṣitaḥ bhikṣālābhanimittena pāṇḍityādinātmānam aprakhyāpayann ity arthaḥ | aparāhṇe 'pi ca yadā sarvabhikṣukair grāmo rahitas tadā | yātrāmātraṃ śarīradhāraṇamātrārtham | alolupaḥ alampaṭaḥ | yad vā dvividhaparivrājakābhiprāyaṃ bhikṣāṭanadvaividhyam atrocyate | tatra apramattaś cared ity anenaikānnapratiṣedhena tridaṇḍādyupalakṣitasya bhaikṣopaseśaḥ | itareṇa tridaṇḍādyanupalakṣitasya jñānabhikṣor yātrāmātram ekānnopadeśaḥ | tenaiva ca rahite sopalakṣaṇabhikṣukair grāma iti kālāntaropadeṣaḥ | tathā ca gautamaḥ: "bhikṣārthī grāmam iyāj jaghanyam anivṛttaṃ caret" (GDh 3.14–15) ity ekānnābhiprāyeṇaivāha | anyathā tu bhaikṣārtīty evāvakṣyat | jaghanyam iti ca bhikṣukāntarāpekṣayaiva kālavacanam | yat tu saṃvartoktam,

                    	aṣṭau bhikṣāḥ samādāya prakṣālya niśi vāgyataḥ |

iti, tat sopalakṣaṇaviṣayam | itarasya tv ekabhikṣaṇam eva | tathā ca śrutiḥ: "athānyaḥ parivrāḍ ekaśāṭīparihito muṇḍa udarapātry araṇyanityo bhikṣārthī" iti | anenaitad eva spaṣṭīkroti || 59 ||

 

_yathāyogaṃ vyavasthayā tu |_

 

                    	**yatipātrāṇi mṛdveṇudārvalābumayāni ca |**

**              	salilaṃ śuddhir eteṣāṃ govālaiś cāvagharṣaṇam || 3.60 ||**

 

mṛnmayādīni yatipātrāṇi bhikṣārthaṃ bhojanārthaṃ ca | caśabdaḥ patrapuṭādyarthaḥ | spaṣṭam anyat || 60 ||

 

_evaṃ ca nityam utpannavairāgyaḥ pūrvoktakrameṇa vā pārivrājyam āsthāya tataḥ |_

 

                    	**saṃnirudhyendriyagrāmaṃ rāgadveṣau prahāya ca |**

**              	bhayaṃ hitvā ca būtānām amṛtībhavati dvijaḥ || 3.61 ||**

 

parabrahmaprāptir amṛtībhāvaḥ | dvijagrahaṇaṃ brāhmaṇārtham, teṣām eva saṃnyāsopadeśāt | ṛjv anyat || 61 ||

 

_kiṃ ca |_

 

                    	**kartavyāśayaśuddhis tu bhikṣukeṇa viśeṣataḥ |**

**              	jñānotpattinimittatvāt svātantryakaraṇāya ca || 3.62 ||**

 

āśayaḥ śarīraṃ tacchuddhiḥ pavanajayādinā kartavyā jñānabhikṣuṇāpi, viśeṣatas tv itareṇa bhikṣukeṇa | sopalakṣaṇaparivrājakeneti yāvat | jñānotpattinimittatvād viśuddhāśayasyaiva hi jñānotpattir ity abhiprāyaḥ | svātantryakaraṇāya ca parakāyapraveśādisiddhyartham || 62 ||

 

_atha kim āśayaśuddhyādinā svātantryakaraṇam evātra paramārthaḥ | nety ucyate | svātantryasyāhiraṇyagarbhalokamātrajayahetoḥ kṣayiṣṇutayā ca saṃsārahetutvād duḥkharūpataiva | ato niratiśayānandāvāptyarthaṃ svātantryakaraṇamātraparitoṣiṇā na bhavitavyam | kiṃ tarhi |_

 

                    	**avekṣyo garbhavāsaś ca karmajā gatayas tathā |**

**              	ādhayo vyādhayaś caiva jarā rūpaviparyayaḥ || 3.63 ||**

**              	bhavo jātisahasreṣu priyāpriyaviparyayaḥ |**

**              	dhyānayogena saṃdṛśyaḥ sūkṣma ātmātmani sthitaḥ || 3.64 ||**

 

garbhavāsādayo hy āhiraṇyagarbhavyāpinaḥ kleśāḥ, tāṃś cāvekṣya tatsvarūpālocanād virakto vyutthāya dhyānayogena vakṣyamāṇaprakāreṇa sūkṣmaḥ paramātmā vijñānātmany evāvyatirekeṇāvasthitaḥ samyag draṣṭavyaḥ | sarvam eva hi karmakāṇḍam asāratayā mantavyam ity abhiprāyaḥ | spaṣṭam anyat || 63–64 ||

 

_yataś caitad evam, ataḥ |_

 

**              	nāśramaḥ kāraṇaṃ dharme kriyamāṇo bhaved dhi saḥ |**

 

karmapakṣāntargater āśramaparigraho 'py asāra ity abhiprāyaḥ |

 

**              	ato yad ātmano 'pathyaṃ parasya na tad ācaret || 3.65 ||**

 

parasya prakṛṣṭasyādvaitasya paramātmano yad apathyaṃ saṃsārakāraṇaṃ karmādi na tad ācaret | dhyānayogenaiva tu nityaṃ paramātmano nididhyāsanaṃ kuryād ity arthaḥ | <span style="text-decoration:underline;">nanu</span> evaṃ sati yadṛcchāpracāritaiva prāpnoti, karmaṇo 'naṅgīkaraṇāt | <span style="text-decoration:underline;">maivam</span> | paralokārthatayā hi karmaṇo 'naṅgīkaraṇaṃ, kriyamāṇaṃ hi karma paralokārambhakaṃ mā bhūd iti vihitasyānanuṣṭhānam | niṣiddhaṃ punar anuṣṭīyamānam eva paralokārambhakam iti tatparijihīrṣayā niṣiddheṣu yathāniṣedham eva vartitavyam || 65 ||

 

_evaṃ cet karmasaṃnyāsinām api pratiṣiddhārthavarjam aviruddhaṃ manyamāna āha |_

 

                    	**satyam asteyam akrodho hrīḥ śaucaṃ dhīr dhṛtir damaḥ |**

**              	saṃyatendriyatā vidyā dharmaḥ sārva udāhṛtaḥ || 3.66 ||**

 

vidhisvarūpatve 'pi ca satyādīnām anṛtavarjanādirūpatayā pratiṣiddhapakṣīyatvam evety avirodhaḥ | hrīr lajjā | varjanīyatayā ca tadupanyāsaḥ punar ājananābhiprāyeṇa vā kartavyatāyām apy avirodhaḥ | mahaty eveyaṃ viduṣo lajjā yat pāratantryeṇa garbhavāsādikleśavaj janmasaṃgatiḥ | śaucaṃ tu trividham apy apavargānuguṇyāt kartavyatayaivopadiśyate | dhīḥ prajñā | dhṛtir dhāraṇā | damo dvandvasahiṣṇutā | saṃyatendriyatā spaṣṭaiva, rūpādiprapañcoparatidhyānaṃ vā | vidyā brahmaṇaḥ sākṣātkaraṇam | sarvaṃ caitat satyādi tadaṅgatayopadiśyamānaṃ karmasaṃnyāsinām apy aviruddham ity abhipretyāha: ayaṃ satyādiko "dharmaḥ sārva udāhṛtaḥ" iti | sarveṣām ayaṃ sārvaḥ | udāhṛta ity udāharaṇārtham etat | anyad api bhikṣāṭanādi sarvaviṣayam aviruddham ity avaseyam | ataś ca paramahaṃsānām api na kāmacāratety abhiprāyaḥ | ataḥ sūktaḥ sopalakṣaṇādibhedena parivrājakāśramaḥ |

        	<span style="text-decoration:underline;">atra kecid</span> imaṃ pārivrājyaprakārabhedam abhyasūyanta sopalakṣaṇam eva pārivrājyaṃ manyante | tathā coktaṃ dakṣeṇa |

                    	yastaital lakṣaṇaṃ nāsti prāyaścittī na cāśramī | iti |

vasiṣṭhenāpi: "parivrājakaḥ sarvabhūtābhayadakṣiṇāṃ dattvā pratiṣṭheta" (VaDh 10.1) ity upakramya taddharmakalāpam abhidhāyopasaṃhṛtam: "yajñopavīty udakamaṇḍaluhastaḥ śucir brāhmaṇo vṛṣalānnavarjī na hīyate brahmalokāt" iti (VaDh 10.31) | tridaṇḍasaṃyogenaiva kamaṇḍalvādisaṃgatir ity uktam eva | ato 'nupalakṣaṇaḥ parivrāḍ iti durbhaṇam | bhikṣāṭanaślokas tv anyathaiva vyākhyātaḥ | prasiddhasvāyaṃbhuvādiśāstravyatiriktāni tu smṛtyantarāṇy aspaṣṭamūlatvād evaitadvirodhe 'nādṛtyāny eva | kiṃ cehāpi śaucasya sarvadharmatvam, yajñopavītaṃ ca śaucāṅgam, atas tenāpi sarvārthenaiva bhāvyam | evaṃ cet kathaṃ tadabhāvaḥ parivrājakasyāśaṅkyeta | ato 'py ayuktataiva | samācāravirodhaś ca sthita evety eṣā dik |

        	<span style="text-decoration:underline;">atrābhidhīyate</span> | apavargārthaṃ hi pārivrājyaṃ jñānaikasādhanam | na tatra karmaṇā prayojanam ity uktam eva | yat tu vācanikatvena tridaṇḍādidhāraṇam, tad apy ādyapārivrājyaviṣayam eva | itarasya tv āśramaniyamānaṅgīkaraṇaṃ karmapakṣīyatvena | uktaṃ ca: "nāśramaḥ kāraṇaṃ dharme" iti | yat tu vāsiṣṭham: "yajñopavīty udakamaṇḍaluhastaḥ" (VaDh 10.1) iti, tad apy akarmasaṃnyāsiviṣayam eva | katham avagamyate: "muṇḍo 'mamo 'parigrahaḥ" (VaDh 10.6) ity upakramya tataḥ kalpāntaratvena, "brāhmaṇakule vā yal labheta tad bhuñjīta" (VaDh 10.24) iti viśeṣānukramaṇād, āditaś ca "muṇḍo 'mamo 'parigrahaḥ" (VaDh 10.6) ity anena karmasaṃnyasinām akhilayajñopavītādiparigrahapratiṣedhāt | ata eva cetarārthaṃ punar yajñopavītādipratiprasavaḥ | anyathā tv avirodhitayaiva prāptatvāt tadvacanam asamañjasaṃ syāt | na cāviśeṣeṇa pratiprasava ity āśaṅkanīyaṃ, kramabhedenopanyāsāt | anyathā hi "ekaśāṭīparihito 'jinena vā" (VaDh 10.9–10) iti vāsaḥpratiprasavānantaram etad apy uktam abhaviṣyat | prakārabhede tv avirodhaḥ | vāśabdasya ca vyavasthayaivopapannatvād anyāyyavikalpanā na syāt | smṛtyantare tu vispaṣṭaiva vyavasthāśramāṇām:


    athānyaḥ parivrāḍ ekaśāṭīparihito muṇḍa udarapātry araṇyanityo 'śaktau bhikṣārthī grāmaṃ praviśet susāyaṃ pradakṣiṇenāvicikitsan sārvavarṇikaṃ bhikṣācaraṇam abhiśastapatitavarjam ayajñopavītī śaucaniṣṭhaḥ kāmam ekaṃ vaiṇavaṃ daṇḍam ādadīta |

ityādi | āmnyāyaś ca: "vyutthāyātha bhikṣācaryaṃ caranti" (BāU 3.5.1) iti samastaiṣaṇāpratiṣedhena karmavyutthānaṃ darśayati | tathā ca: " bālyaṃ pāṇḍityaṃ ca nirvidyātha muniḥ" ity uktvā "tato vyutthāya maunaṃ cāmaunaṃ ca nirvidyeta" (BāU 3.5.1) ity amaunam āśramāntaravihitaṃ tadvihitaṃ maunaṃ ubhayam apy apāsya jñānaikaniṣṭho 'nantaram atha brāhmaṇaḥ paramahaṃsaḥ syād ity abhiprāyaḥ | tathā cāśramānavakḷptiṃ darśayati: "sa brāhmaṇaḥ kena syād yena syāt tenedṛśa eva bhavati" iti (BāU 3.5.1) | nātrāśramaniyamavyapadeśaḥ, karmapakṣīyatvād āśramavidhānasya | anyathā ca virodhād asamañjasataiva syāt | ataḥ sūktam "nāśramaḥ kāraṇaṃ dharme" ityādi | yat tu śaucāṅgatayā yajñopavītaprāptir iti, tad vidyamānopavītaviṣayatayaivāvaseyam, tadabhāve 'pi stryādīnāṃ śaucāvighātāt | yathā copavītādyaprāptis tathoktam eva | ataś caivamādayo 'pi nindārthavādā vidyamānaviṣayatayaiva draṣṭavyāḥ |

                    	vinā yajñopavītena muktakakṣyaśikho 'pi vā |

                    	akṛtvā pādaśaucaṃ ca nācānto 'pi viśudhyati || iti |

anyathā viśikhasya brahmacāriṇo 'py aśuddhiprasaṅgaḥ | tasmād vidyamānānām evopavītādīnāṃ śaucāṅgatvād anavadyam | anayā diśā sarvavākyāni yojanīyāni | smṛtyantarebhyaś ca viṣṇvādibhyo viśeṣataś caturvidhaḥ pārivrājyaprakārabhedo 'bhyupagantavyaḥ | evaṃ tāvan mokṣārthatvena pārivrājyam uktam |

        	<span style="text-decoration:underline;">idam idānīṃ cintyate</span>: kutaḥ punar ātmano baddhasya mokṣopadeśo 'yam | yadi tāvat svābhāviko bandhaḥ, tatas taducchedānupapatter duśliṣṭaiva | atha hetvantarāt, tad api śuddhatvād brahmaṇo 'nupapannam eva | kiṃ ca yadi śuddhasyāpy āgantuko bandhahetuḥ syāt, tato mokṣaprayatnānarthakyam eva syād, muktasyāpi tatsaṃbhavāt |

        	<span style="text-decoration:underline;">satyaṃ</span>, yadi hetvabhyupagamaḥ syāt | tattvāgrahaṇātmakatvenāvidyotthatvāt prapañcasyaivamādicodyānavakāśa eva | na cātmano vyatiriktaṃ vastvantaraṃ pramāṇāvagamyaṃ, yad bandhahetutayocyeta | ātmanaiva tv ātmano 'nupapanna eva bandhādivyavahāraḥ | bhavati tv ajñānād ekasminn apy agrahaṇanimittaś candra iva dvitvapratibhāsaḥ | tattvena brahmaṇo nānyad vastvantaram astīti brahmavidāṃ sthitiḥ | kathaṃ tarhi vijñānātmanāṃ nānevopalabdhiḥ, ajñānanimittaiva sety uktam || 66 ||

 

_imam evārthaṃ yogīndraḥ prapañcayann āha |_

 

                    	**niścaranti yathā lohapiṇḍāt taptāt sphuliṅgakāḥ |**

**              	sakāśād ātmanaḥ sarva ātmāno 'pi tathaiva hi || 3.67 ||**

 

<span style="text-decoration:underline;">nanu</span> evaṃ paramātmopādānatvaṃ vijñānātmanām uktam svābhāvikatvena | yathaivāgnivārṇāt taptāl lohapiṇḍād viṣphuliṅgāḥ svabhāvād eva nimittāntarānapekṣā niścaranti, evaṃ paramātmanaḥ sakāśād vijñānātmāno 'pīty asyārthaḥ |

        	<span style="text-decoration:underline;">maivam</span>, upādānapakṣasya pratyuktatvāt | kas tarhy asyārthaḥ | abhinnasyāpi brahmaṇo 'yam avidyotthaḥ prapañca iti | yathānityenābinnasyāpi tad agrahaṇāt piṇḍād viṣphuliṅgatayā bheda upādānopādeyatvaṃ ca pratibhāsate, evam evābhinnasyāpi paramātmano vijñānātmāno 'bhinnās tadupādānāś ca tattvāgrahaṇāt pratibhāsanta ity anavadyam | evam api yathā dvaitāśrayā dharmādharmādivyavasthopapadyate karmakāṇḍāvirodhitvaṃ ca, tathopariṣṭād vakṣyāmaḥ || 67 ||

 

_evaṃ tāvad avicchinno 'vidyayā vijñānātmānekaduḥkhahetau saṃsāre yathā parivartate, tathā prapañcayati |_

 

                    	**tatrātmā hi svayaṃ kiṃcit karma kiṃcit svabhāvataḥ |**

**              	karoti kiṃcid abhyāsād dharmādharmabhavātmakam || 3.68 ||**

 

tatra asmin dvaitaprapañce 'vasthito vijñānātmā svayam eva kiṃcit karma karoti yathā vihitānuṣṭhānaṃ, kiṃcit svabhāvato jātamātra eva stanapānādi, kiṃcid abhyāsād vyutthāyāraṇyavāsādi  | dharmādharmabhavātmakaṃ stanapānādi dharmādharmavyatiriktaṃ bhavātmakam | atha vā dharmādharmābhyāṃ nimittabhūtābhyāṃ saṃsārabījatvena bhavātmakam iti yojyam | dharmādharmayor apy vidyāntargatatvād bhrāntyaiva saṃsārabījatvaṃ niḥsaṅgatvād brahmaṇo 'vaseyam | kathaṃ punar niḥsaṅgaṃ brahmety avagacchāmaḥ, ajātatvād brahmaṇaḥ | <span style="text-decoration:underline;">nanu</span> jāyata evātmā | <span style="text-decoration:underline;">na hi</span>, prāg api janmano vidyamānatvāt || 68 ||

 

_kathaṃ tarhi jātavyapadeśaḥ kathaṃ vā prāg janmano bhāvaḥ | ucyate |_

 

                    	**nimittam akṣaraṃ kartā boddhā brahma guṇī vaśī |**

**              	ajaḥ śarīragrahaṇāt sa jāta iti kīrtyate || 3.69 ||**

 

kim idaṃ śarīragrahaṇād iti, śarīratayā vyatirekāvagamād ity arthaḥ | vyatirekāvagamanimittatvena cākṣaratve 'pi brahmaṇaḥ kartṛtvādyupapattiḥ, bhoddhṛtayā ca samyagjñānotpattyā paraprāptyā brahmatvaṃ, viparyayāc ca rāgadveṣādibhir guṇair vaśīkṛtasyāpy anucchinna eva janmasaṃbandhaḥ | tataś cājñānataḥ śarīragrahaṇāj jāta ity upapannam || 69 ||

 

_idānīm ajñānātirekāc charīragrahaṇaṃ prapañcayati |_

 

**              	sargādau sa yathākāśaṃ vāyuṃ jyotir jalaṃ mahīm |**

**              	sṛjaty ekottaraguṇāṃs tathādatte 'bhavann api || 3.70 ||**

 

yathaiva hi bhagavān prajāpatir mahāpralayottarakālam ādisarge prajāḥ sisṛkṣur mahābhūtāny ākāśādīni pṛthivyantāni śabdasparśarūparasagandhair ekadvitricatuṣpañcaguṇayuktāni jagannirvṛttyarthaṃ sṛjati, evam evāyaṃ pratijanmadharmādyanugṛhītaḥ svayam evādatte | abhavann api anutpadyamāno 'pi śarīranirvṛttyartham ity arthaḥ | <span style="text-decoration:underline;">nanu</span> ca mahāpralayasarjane naiva piṇḍitair iṣyete sraṣṭur anupasthānādidoṣaprasaṅgād iti vadadbhiḥ | pāramārthikatve saty evamādicodyaprasaṅgo 'pi syāt | ajñānalakṣaṇe tu prapañcavilāse 'nupapatticodyaṃ cācodyam eva | yadi ca svarūpe 'py āgamaḥ pramāṇaṃ, tadānanyaparāgamapratipanne 'rthe pramāṇāntaravirodhābhidhānam ayuktam eva | yad vā paramatanirāsāyaivāyaṃ ślokaḥ | yathaiva hi sraṣṭāram icchatāṃ sargādau prajāpatir ākāśādīni śarīravyavahārasiddhyartham utpādayati, evam evāsaty api sraṣṭari svayam evāvidyānibandhanaprapañcānusāreṇābhavann apy ajāyamāno janmavyapadeśāya ādatte gṛhṇātīty arthaḥ || 70 ||

 

_yathā cājñānanibandhana eva śarīraprapañco na vastunibandhanaḥ, tathā prapañcayati |_

 

                    	**āhutyāpyayyate sūryas tasmād vṛṣṭir athauṣadhiḥ |**

**              	tad annaṃ rasarūpeṇa śukaltvam upagacchati || 3.71 ||**

 

svādhikāranivṛttyartham eva hi hūyamānayānuṣaṅgikaphalatvena āhutyāpyāyyate sūryaḥ | tad uktaṃ jābālipraśne śrutāv api: "vettha yatheti vyomāhutyā" iti prakṛtya, "tasminn etasminn agnau devā reto juhvati tasyā āhuteḥ puruṣaḥ saṃbhavati" iti (ChU 5.3.1–9) || 71 ||

 

_nityānām eva cārthānāṃ kāryatayābhidhānāt prapañcamātram evaitad iti spaṣṭayati |_

 

                    	**strīpuṃsayoḥ saṃprayoge viśuddhe śuklaśoṇite |**

**              	pañca dhātūn svayaṃṣaṣṭhān ādatte yugapat prabhuḥ || 3.72 ||**

 

śuklaśoṇitaviśuddhir bhiṣakchāstrāt pūtigandhādivyudāsenāvaseyā | dhātuśabdo 'yam ākāśādimahābhūtavacanaḥ | tān pañca | svayaṃṣaṣṭhān ādatte | svayaṃṣaṣṭhān iti yathaiva hy atyantāvyatiriktasyaivātmano vyatirikavad upādānavyapadeśo bhrāntinibandhanaḥ, tathaivākāśādīnām apīty avaseyam || 72 ||

 

_asyaiva dārḍhyārthaṃ bhūyaḥ prapañcam āha |_

 

                    	**indriyāṇi manaḥ prāṇo jñānam āyuḥ sukhaṃ dhṛtiḥ |**

**              	dhāraṇāpreraṇe duḥkham icchāhaṃkāram eva ca || 3.73 ||**

**              	prayatnākṛtirūpāṇi svaradveṣau bhavābhavau |**

**              	tasyedam ātmajaṃ sarvam anāder ādim icchataḥ || 3.74 ||**

 

indriyādi sarvam evaitat tasyaivākalaṅkasya brahmaṇo 'nāder ādim icchato vyāmohātirekād ātmano 'vyatireky api vyatiriktavad ābhāsata ity arthaḥ | vijñānātmatām āpannasyāpi cātmīyadharmādharmānusāreṇātmajam evaitad vaicitryaṃ sukhaduḥkhādilakṣaṇam ity avaseyaṃ, yathendriyāṇi kasyacid avikalāni kasyacit tu viparyaya ity evaṃ sarvatra yojyam | indriyāṇi cakṣurādīni hastādīni ca | ubhayātmakatvāt tu manaso bhedenābhidhānam | prāṇādi prasiddham | sukhatve 'pi ca dhṛtes tatkāraṇatvopacārāt pṛthagvacanam | dhāraṇāpreraṇe śarīrasyārthāntarāṇāṃ vā | duḥkhaṃ prasiddham | icchāhaṃkārayoḥ samāsābhidhānaṃ tulyahetutvāt | prayatnaḥ svābhāvikī karmaviśeṣapravṛttiḥ | ākṛtirūpe prasiddhe | samāsakaraṇaṃ svābhāvikatvenaikarūpyāt | svaraḥ śabdaḥ tadgrahaṇaṃ ca sarvaviṣayāṇām upalakṣaṇārtham | bhavaḥ saṃsāraḥ abhavo mokṣaḥ | api ca yathādvaitavyavahārasya pāramārthikatvam apavargānuguṇyaṃ ca tathopariṣṭād vakṣyāmaḥ | vyāmohanibandhanatvāt tu tatpravṛtteḥ sarvatra prapañcābhidhānam aviruddham || 73–77 ||

 

_avidyāvacchinnasya ca brahmaṇaḥ śarīrasaṃbandhaṃ tatsvarūpaṃ ca prapañcayati |_

 

                    	**prathame māsi saṃkledabhūto dhātuvimūrcchitaḥ |**

**              	māsy arbudaṃ dvitīye tu tṛtīye 'ṅgendriyair yutaḥ || 3.75 ||**

 

niṣiktaṃ retaḥ prathame māsi saṃklinnam aghanībhūtaṃ yasya śarīriṇaḥ sa saṃkledabhūtaḥ | dhātavo mahābhūtāni viśeṣātmanābhivyaktāni vimūrcchitāni yasya saḥ dhātuvimūrcchitaḥ | evaṃ ca kalalādikrameṇārbudāvasthāṃ dvitīye prāpya tṛtīye pravibhaktāṅgendriyādhiṣṭhāno bhavati || 75 ||

 

_idānīm aṅgendriyayogaṃ vivecayati |_

 

                    	**ākāśāl lāghavaṃ saukṣmyaṃ śabdaṃ śrotraṃ tathā balam |**

**              	vāyos tu preraṇaṃ ceṣṭāṃ**[^11]** vyūhanaṃ raukṣyam eva ca || 3.76 ||**

**              	agnes tu darśanaṃ paktim auṣṇyaṃ rūpaprakāśanam |**

**              	rasebhyo rasanaṃ śaityaṃ snehakledanamārdavam || 3.77 ||**

**              	bhūmer gandhaṃ tathā ghrāṇaṃ gauravaṃ mūrtim eva ca |**

**              	ātmā gṛhṇāty ataḥ sarvaṃ tṛtīye spandate tataḥ || 3.78 ||**

 

ākāśādibhyo mahābhūtebhyo 'dṛṣṭānusārāl lāghavādīn guṇān śabdādīṃś ca viṣayān śrotrādīnīndriyāṇi ātmā saṃsāraṃ prapitsur ata evāvidyāprapañcānusārād gṛhṇāti | tasmād dvaitavyavahārāntaḥpātī karmānubaddhaḥ spandata ityādi yojyam | pramāṇāntaramūlatvāc cāsyārthasyāparatvāc ca smṛter indriyādīnāṃ bhautikatvāhaṃkāritvādivivekābhiniveśo na kāryaḥ | adhiṣṭhānāni cākāśādibhyaḥ | indriyaśaktayas tu jñānānupātitād ātmaviṣayatayaivāvaseyāḥ | spaṣṭam anyat || 76–78 ||

 

_bhiṣakchāstrānusāreṇaiva ca |_

 

**              	dauhṛdasyāpradānena garbho doṣam avāpnuyāt |**

**              	vairūpyaṃ maraṇaṃ vāpi tasmāt kāryaṃ priyaṃ striyāḥ || 3.79 ||**

 

dauhṛdo bhojanādiviśeṣābhilāṣaḥ | spaṣṭam anyat | pramāṇāntarānusāriṇo 'py atrābhidhānam akriyāyāṃ doṣatvajñāpanārtham || 79 ||

 

_evaṃ tṛtīye 'ṅgendriyayuktasya kramaśaḥ |_

 

                    	**sthairyaṃ caturthe tv aṅgānāṃ pañcame śoṇitodbhavaḥ |**

**              	ṣaṣṭe balasya varṇasya nakharomṇāṃ ca saṃbhavaḥ || 3.80 ||**

 

_kiṃ ca |_

 

                    	**manasā cetasā yukto nāḍisnāyusirātataḥ |**

**              	saptame cāṣṭame caiva tvacāvān smṛtimān api || 3.81 ||**

 

caśabdāt ṣaṣṭhe ca manaādisaṃyogo 'dṛṣṭavaśād bhavaty evety avagantavyam || 81 ||

 

_paripūrnendriyasyāpi tu yasmāt |_

 

**              	punar garbhaṃ punar dhātrīm ojas tasya pradhāvati |**

**              	aṣṭame māsy ato garbho jātaḥ prāṇair vimucyate || 3.82 ||**

 

yasya hi jantor anyasyāṃ dhātryāṃ mātari garbho niṣpannaḥ tasyaivāṣṭame māsi prasavaḥ syāt | tasya caujaḥ prāṇaḥ pūrvasmād garbhāt punar anyaṃ garbhaṃ pūrvāyāś ca dhātryā mātuḥ punar anyāṃ dhātrīṃ mātaraṃ pradhāvati saṃcarati yasmāt, tasmād aṣṭame māsi jātaḥ prāṇair vimucyate na jīvatīty arthaḥ || 82 ||

 

_nirvyūḍhe tv aṣṭame māsi kalyāṇataḥ |_

 

                    	**navame daśame māsi prabalaiḥ sūtimārutaiḥ |**

**              	niḥsāryate bāṇa iva yantracchidreṇa sajvaraḥ || 3.83 ||**

 

pramāṇāntaramūlatvān navamādigrahaṇaṃ māsāntarāṇān apy upalakṣaṇārtham | prabalaiḥ sūtimārutair iti parādhinatayā janmapradarśanaṃ lajjākaratvena vairāgyātiśayārtham | tathaiva spaṣṭayati yantracchidreṇa sajvara iti | evam uttaratrāpy asthisaṃkhyādyupavarṇanādau vyākhyeyam || 83 ||

 

_idam evāvidyāvilasitaṃ bhūyaḥ prapañcayati |_

 

**              	tasya ṣoḍhā śarīraṃ tat ṣaṭ tvaco dhārayanti hi |**

**              	ṣaḍaṅgāni tathāsthnāṃ ca saṣaṣṭiṃ vai śatatrayam || 3.84 ||**

 

māsmin śarīrake kāmopakaraṇatvāropeṇālīkamaṇḍanādiparipoṣaṇaṃ kṛthāḥ | naivaitad yathopalabhyamānaṃ vyāmohahetusamudāyātmakaṃ, kiṃ tarhi, tasyāvibhaktasya brahmaṇaḥ saṃsāragrahaṇāyāvacchedakam | ṣoḍhā ṣaṭprakāram avasthitaṃ pṛthivyādīny adṛṣṭaṃ cety evaṃ ṣoḍhā ṣaḍvikārabhūtaṃ ca pūyaśoṇitādiṣaṭtvacaḥ pracchādya dhārayanti yasmāt, tasmād atrāgraho na kārya iti hiśabdasyārthaḥ | kiṃ ca | ṣaḍaṅgāni śiro bāhū śarīrakāṇḍam ūrū ceti | tathāśabdaḥ prakārārthaḥ, tathābhūtaṃ kuṇapātmakam iti yāvat | ṛjv anyat || 84 ||

 

_idānīṃ ṣaṣṭyadhikaṃ śatatrayam asthnām upapādayati |_

 

                    	**sthālaiḥ saha catuḥṣaṣṭir dantā vai viṃśati nakhāḥ |**

**              	pāṇipādaśalākāś ca tāsāṃ sthānacatuṣṭayam || 3.85 ||**

 

sthālāni dantabandhanāny asthīni dvatriṃśad dantāś ca evaṃ catuḥṣaṣṭiḥ | nakhaviṃśatyā pāṇipādaśalākāviṃśatyā saha pāṇyādisthānacatuṣṭayena cāṣṭottaraśatam | pāṇyādiśalākā aṅgulīmūlāny asthīni tāni yasmin pratiṣṭhitāni tat sthanam | spaṣṭam anyat || 85 ||

 

_tathā |_

 


                            	**ṣaṣṭy aṅgulīnāṃ dve pārṣṇyor gulpheṣu tu catuṣṭayam |**


        **              	catvāry aratnyor asthīni jaṅghayor tāvad eva tu || 3.86 ||**

 

catvārīty arthaḥ | pāṇyoḥ pṛthagvacanād atrāratniśabdas tadvyatirekeṇa draṣṭavyaḥ | evaṃ pūrvaiḥ sahāśītiśataṃ dve ca || 86 ||

 

                    	**dve dve jānukapāloruphalakāṃsasamudbhave |**

**              	akṣaḥ sthālūṣake śroṇiphalake caiva nirdiśet || 3.87 ||**

 

ekaikasmin jānuni kapāladvayaṃ tathaikasminn ūrau phalakādvayam aṃsayor ekaikam akṣādīni caiva nirdiśet | dve dve ity etāni saṃkalitāni ṣoḍaśa pūrvaiḥ saha dvyūnaṃ śatadvayam | akṣaḥ kaṭyasthi | sthālūṣake tadbandhane | spaṣṭam anyat || 87 ||

 

                    	**bhagāsthy ekaṃ tathā pṛṣṭe catvāriṃśac ca pañca ca |**

**              	grīvā pañcadaśāsthīni jatrv aikyaṃ hi tathā hanuḥ || 3.88 ||**

 

etayā triṣaṣṭyā sahaikaṣaṣṭyadhikaṃ śatadvayam | bāhvaṃsayoḥ sandhir jatruḥ | prasiddham anyat || 88 ||

 

                    	**tanmūle dve lalāṭāsthi gaṇḍanāsāghanāsthikā |**

**              	pārśvakāḥ sthālakaiḥ sārdham arbudaiś ca dvisaptatiḥ || 3.89 ||**

 

tanmūle dve lalāṭasthy ekaṃ gaṇḍanāsāpratibandhakam evāsthi gaṇḍanāsāghanāstikety uktam | etāni catvāri dvisaptatyā saha ṣaṭsaptatiḥ || 89 ||

 

                    	**dvau śaṅkhakau kapālāni catvāri śirasas tathā |**

**              	uraḥ saptadaśāsthīni puruṣasyāsthisaṃgrahaḥ || 3.90 ||**

 

pūrvasaṃkalane yad uktam "saṣaṣṭiṃ vai śatatram" iti, tat pūrṇaṃ bhavati || 90 ||

 

_eṣām eva pṛthivyādyākāśāntānāṃ śarīrārambhakāṇāṃ mahābhūtānāṃ guṇāḥ |_

 

**              	gandharūpasparśaśabdās tu viṣayāḥ smṛtāḥ |**

 

_eṣām eva ca grāhakāṇi |_

 

**              	nāsikā locane jihvā tvak śrotraṃ cendriyāṇi tu || 3.91 ||**

 

śārīraprakramād buddhīndriyādhiṣṭhāneṣv ayam aupacārikas tacchabdaḥ śrotraśabdaś ca karṇavacanaḥ tuśabdasāmarthyāt | ṛjv anyat || 91 ||

 

_imāni tu |_

 

**              	hastau pāyur upasthaṃ ca mukhaṃ pādau ca pañcamam |**

**              	karmendriyāṇi jānīyān manaś caivobhayātmakam || 3.92 ||**

 

mukhagrahaṇaṃ tālvādivāgadhiṣṭhanābhiprāyam | pañcamavacanaṃ pāṇyādāv abhedajñāpanārtham | prasiddham anyat || 92 ||

 

_kiṃ ca _|

 

                    	**nābhir ojo gudaṃ śuklaṃ śoṇitaṃ śaṅkhakau tathā |**

**              	mūrdhā ca hṛdayaṃ kaṇṭhaḥ prāṇasyāyatanāni tu || 3.93 ||**

 

jīvanahetoḥ prāṇasyāyuṣo nābhyādīny āyatanāni | āśayaśuddhāv eṣāṃ parijñānopayogitā | evam uttaratrāpi yojyam | pravṛttarudhirādyārambho 'nnarasa ojaḥ | spaṣṭam anyat || 83 ||

 

_koṣṭhasaṃbandhitayā _|

 

                    	**vapā vapāvahananaṃ nābhiḥ kloma yakṛt plihā |**

**              	kṣudrāntraṃ vṛkakau vastiḥ purīṣādhānam eva ca || 3.94 ||**

**              	āmāśayo 'tha hṛdayaṃ shūlāntraṃ guda eva ca |**

**              	udaraṃ ca gudaḥ koṣṭhyo vistāro 'yam udāhṛtaḥ || 3.95 ||**

 

vapāvahananaṃ vapāntrabandhanam | klomayakṛdādīni tv abhidhānakośān māṃsavikrayibhyo bhiṣakcchāstrād vāvagantavyāni | yathāha |

                    	uśanti tilakaṃ kloma tālakhaṇḍaṃ yakṛt tathā | iti |

tathā |

                    	pakvāśayād adho nāber ūrdhvaṃ cāmāśayaḥ smṛtaḥ ||

ityādi || 94–95 ||

 

_avibhakte 'py avayavaśo vibhajyamāne |_

 

                    	**kanīnike 'kṣiṇī kūṭe śaṣkulī karṇaputrakau |**

**              	gaṇḍau śaṅkhau bhruvau dantāveṣṭāv oṣṭhau kakundarau || 3.96 ||**

**              	vaṅkṣaṇau vṛṣaṇau vṛkkau śleṣmasaṃghātike stanau |**

**              	upajihvikā sphijau bāhū jaṅghe corū sapiṇḍake || 3.97 ||**

**              	tālūdaraṃ vastiśīrṣaṃ cibukaṃ galagaṇḍikā |**

**              	avaṭuś caivam etāni sthānāny atra śarīrake || 3.98 ||**

 

kanīnike akṣitārake | avaśiṣṭe tv akṣiṇī | tacchādane carmaṇī kūṭe | karṇaśaṣkulī spaṣṭe | tacchidre karṇaputrakau | dantāveṣṭau dantānām āveṣṭanāni | kakundarau nitambakūpakau | ūrusaṃdhir vaṅkṣaṇaḥ | vṛṣaṇayor upari vṛkkau | jihvāmūle upajihvikā | abhito gudaṃ māṃsapiṇḍau sphijau | gudasyāntar mūtrādānaṃ vastiḥ | prasiddham anyat || 96–98 ||

 

_asminn eva śarīrake |_

 

                    	**akṣivartmacatuṣkaṃ ca paddhastahṛdayāni ca |**

**              	navacchidrāṇi tāny eva prāṇasyāyatanāni ca || 3.99 ||**

 

vartmacatuṣkam avabodhakam indriyacatuṣṭayaṃ śrotraghrāṇarasasparśānīty arthaḥ | etāny akṣyādīni pañca buddhīndriyāṇi | pāṇipādau karmendriyārthau | caśabdo 'vaśiṣṭānāṃ grāhakaḥ | hṛdayaṃ manaḥ | yāny etāny ekādaśendriyāṇi tāny eva pāṇyādivarjaṃ nava chidrāṇi ca | etāni prāṇasya prādhānyenāyatanāni | śirasi sapta pāyur upasthaṃ cety evaṃ nava cchidrāṇi || 99 ||

 

_kiṃ ca _|

 

                    	**sirāśatāni saptaiva nava snāyuśatāni ca |**

**              	dhamanīnāṃ śate dve tu pañca peśīśatāni ca || 3.100 ||**

 

rudhirasrāvicchidrāṇi sirā | snāyu prasiddham | vāyugrāhiṇyaḥ sirā eva dhamanyaḥ, yāsāṃ pūraṇe sthūlatā recane kṛśatā | medovāhinyaḥ sirā eva peśyaḥ | bhiṣakchāstropayogitvena sthūlaparimāṇam etat || 100 ||

 

_vāyuvijayārthaṃ tu sūkṣmaparimāṇālocanāyedānīm āha |_

 

                    	**ekonatriṃśataṃ lakṣās tathā navaśatāni ca |**

**              	ṣaṭpañcāśac ca nirdiṣṭāḥ sirā dhamanisaṃjñakāḥ || 3.101 ||**

 

nigadoktaḥ ślokaḥ || 101 ||

 

_yogaśāstrābhiprāyacaturaiḥ śarīratattvabubhutsubhiḥ |_

 

**              	trayo lakṣās tu vijñeyāḥ keśaśmaśru manīṣibhiḥ |**

 

romabhedasaṃkhyayeti śeṣaḥ |

 

_kiṃ ca |_

 

**              	aṣṭottaraṃ marmaśataṃ dve tu saṃdhīśate tathā || 3.102 ||**

 

vijñeye ity anuṣaṅgaḥ | tathāśabdaḥ śātrāntaroktakeśādiparimāṇavikalpadyotanārthaḥ sarvasmin saṃkhyāprakaraṇe vyakhyeyaḥ || 102 ||

 

_śāstrāntaroktaparimāṇavaikalpikatvenaiva ca |_

 

**              	romṇāṃ koṭyas tu pañcāśat tathā koṭicatuṣṭayam |**

**              	saptaṣaṣṭis tathā lakṣāḥ sārdhāḥ svedāyanaiḥ saha || 3.103 ||**

 

<span style="text-decoration:underline;">nanu</span> etat keśasaṃkhyādiparimāṇaṃ bādhakānupalambhamātreṇa yadṛcchayābhidhānāt parasparavyāghātāc ca dūrtanikhātapṛthivīmadhyalakṣaṇārthakīlāditulyam ivopalakṣyate | <span style="text-decoration:underline;">satyam evam</span>, śarīranindāparatvāt smṛteḥ | atiśayapuṇyakāribhiś ca purāṇair brahmavidbhir anvayavyatirekābhyām api saṃbhāvyamānatvād adoṣaḥ || 103 ||

 

_etad eva spaṣṭayati |_

 

**              	vāyavīyair vigaṇyante vibhaktāḥ paramāṇavaḥ |**

**              	yady anye ko nu vedaiṣāṃ bhāvānāṃ caiva saṃsthitim || 3.104 ||**

 

sanatkumārādayo vāyuśiṣyā vāyavīyāḥ, tais tāvad ye 'smābhir uktāḥ saṃkhyāviśeṣās te vigaṇyante | yadi tv etebhyo 'pi paramāṇavaḥ paramasūkṣmā anye saṃkhyāviśeṣā bhavanti, bhavantu, na doṣo yasmāt, tasmāt ko nu vedaiṣāṃ paramārthataḥ parimāṇam | śraddhāmātreṇa yathāvagamaṃ kiṃcid abhidhīyata ity abhiprāyaḥ | kiṃ ca bhāvānāṃ ca prāṇinām anekaprakārāṃ vicitrāṃ saṃsthitiṃ ko nu vedeti yojyam || 104 ||

 

_āgamānusāreṇaiva ca |_

 

                    	**rasasya nava vijñeyā jalasyāñjalayo daśa |**

**              	sapta caiva purīṣasya raktasyāṣṭau prakīrtitāḥ || 3.105 ||**

 

svasthasya caitan niṣpannasya dhātuparimāṇaṃ vijñeyam | yat tu kaiścid dhetvanusārād uktam "aniyataṃ mūtrapurīṣam" iti, tad ihāpariniṣpannajātamātraviṣayatvād acodyam || 105 ||

 

_añjalinaiva ca |_

 

                    	**ṣaṭ śleṣmā pañca pittaṃ tu catvāro mūtram eva ca |**

**              	vasā trayo dvau tu medo majjaikārdhaṃ ca mastake || 3.106 ||**

 

eko 'ñjalir majjā mastake cārdham, evam adhyardo 'ñjaliḥ || 106 ||

 

                    	**śleṣmaujasas tāvad eva retasas tāvad eva tu |**

**              	ity etad asthiraṃ varṣma yasya mokṣāya kṛty asau || 3.107 ||**

 

ojo vyākhyātam | tad eva śleṣmaṇaḥ kāraṇabhūtaṃ śleṣmaujaḥ, tasya (tāva?)d evādhyardho 'ñjalir ity arthaḥ | evaṃ retaso 'dhyardha eva | evaṃ yad vyākhyātam asthiram anityaṃ vināśi mahāghoraṃ durlakṣyaṃ saṃsāranimittaṃ varṣma śarīraṃ yasya kṣetriṇaḥ puṇyakṛtaḥ saṃjātavairāgyasyocchinnābhilāṣasya mokṣārthaṃ caturthāśramapratipattyarthaṃ syāt, kṛty asau kṛtakṛtya ity arthaḥ || 107 ||

 

_kaḥ punar atra mokṣaprakāro yeneha punarjanma na syāt, ucyate |_

 

                    	**dvisaptatisahasrāṇi hṛdayād abhiniḥsṛtāḥ |**

**              	hitā nāma hi tā nāḍyas tāsāṃ madhye śaśiprabham || 3.108 ||**

**              	maṇḍalaṃ tasya madhyastha ātmā dīpa ivācalaḥ |**

**              	madhye yas taṃ viditvā tu punar ājāyate na tu || 3.109 ||**

 

saṃsārāpanodanakṣamatvād dhitā ity anvarthasaṃjñaiveyam ity avagantavyam | hiśabdo hetvarthaḥ | yasmāt prāṇātmanaḥ saṃcaraṇārthatvenotkarṣanimittam, tasmād dhitā nāmeti | tāsāṃ madhye śaśiprabhaṃ maṇḍalaṃ hṛdayāntarvarti dhyānaikagamyaṃ yat, tasya madhyastha ātmā dīpa ivetyādinā dṛṣṭāntena spaṣṭīkṛtaḥ | yo 'yaṃ madhye hṛnmaṇḍalasyopalabhyas taṃ viditvā tu saṃsāracakre na punar ājāyate mucyata evety arthaḥ | <span style="text-decoration:underline;">nanu</span> cātmanaḥ sarvagatatvān niyatadeśābhidhānam ayuktam | <span style="text-decoration:underline;">maivam</span> | upalabdhimārgopadeśo 'yaṃ, nātmanaḥ svarūpopadeśaḥ | ata eva ca punar viśeṣābhidhānaṃ "madhye yas taṃ viditvā" iti | pradīpadṛṣṭāntas tv ananyaprakāśyatvād vyāpitvāc ca | yathaiva hy avibhaktasyāpi pradīpatejasaḥ pracitataratvenaikatropalambhād ihaivāyam iti vyavacchedābhidhānam, tathaivātmavyavacchedābhimāno 'pīty abhiprāyaḥ || 108–9 ||

 

_asyaiva tu samyag vivekārtham |_

 

**              	jñeyam āraṇyakam ahaṃ yad ādityād avāptavān |**

**              	yogaśāstraṃ ca matproktaṃ jñeyaṃ yogam abhīpsatā || 3.110 ||**

 

"ahaṃ yad ādityād" ityādinā bṛhadāraṇyakam iti jñāpayati | āraṇyakajñānopadeśāc ca vedād evāyam artho 'vagantavyaḥ nānyata ity avagamyate | vedād api cācāryato brahmacaryādhigatād ity "aham ādityād" ityādinā dyotitam | na caivaṃ sati smṛtyānarthakyam | kiṃ tarhi, vedārthopakaraṇatayā | yogasiddhim ābhimukhyena kartum icchatā "yogaśāstram api matproktaṃ jñeyam" evety abhiprāyaḥ | matproktaṃ vedārthānuguṇam, na tu tadviparītaṃ buddhādyuktam ity abhiprāyaḥ | tatha cōktaṃ svayambhuvā |

                    	ārṣāṃ dharma(pra)vacanaṃ vedaśāstrāvirodhinā |

                    	yas tarkeṇānusaṃdhatte sa dharmaṃ veda netaraḥ || iti | (MDh 12.106)

ṛṣayo brahmavidas teṣām idam ity ārṣaṃ brahmasvarūpapratipattyartham | spaṣṭam anyat || 110 ||

 

_tad idānīṃ vedānuguṇadhyānaprakāraṃ prapañcayati |_

 

                    	**ananyaviṣayaṃ kṛtvā manobuddhismṛtīndriyam |**

**              	dhyeya ātmā sthito yo 'sau hṛdaye dīpavat prabhuḥ || 3.111 ||**

 

nāsmād anyo vidyata ity ananya ātmā tadviṣayaṃ manobuddhismṛtīndriyaṃ kṛtvā anyaviṣayatāyā vyāvartyety arthaḥ | kva punaḥ śarīradeśe vartamānasya manobuddhyāder ananyaviṣayatā syāt, tad āha: "hṛdaye" iti | yadā hi bāhyaviṣayoparameṇendriyapravṛttayo hṛdi niyamyante, tadā mano 'pi tadanuvidhānāt svadeśavarty api svaviṣayāt sukhāder apavṛttam akalpakaṃ bhavati | tadadhīnatvāc ca smṛtibuddhyor ātmany avasthānātmano buddhismṛtīndriyasyātmaviṣayatvasiddhiḥ | ato hṛdaye saṃniruddhendriyagrāmam ātmaviṣayatayā pradīpavad abhinno 'pi bhedāvabhāsī vyāpitayā prabhur avyayaḥ paramātmā dhyeya ityādi yojyam || 111 ||

 

_<span style="text-decoration:underline;">nanu</span> etat durvāratvād indriyagrāmasya duḥśakam ivopalakṣyate | <span style="text-decoration:underline;">satyaṃ</span> duḥśakam, na tv aśakyam eva | yataḥ paśya |_

 

                    	**yathāvadhānena pumān sāma gāyaty avidhy ayam |**

**              	sāvadhānas tathābhyāsāt paraṃ brahmādhigacchati || 3.112 ||**

 

kim atrāśakyam, dṛṣṭaṃ hi praṇihitamanasāṃ sāmagānām ṛkto vivekena durlakṣyām api rathantarādigītim ṛgantarāropitām idam atra sāmety evam avibhāvyaṃ yamavinaṣṭaṃ sāmagānaṃ yathaiva ca pumān eva prasaktabāhyaviṣayamanā apy avidhy ayaṃ sāvadhānaḥ sāma gāyati, evam eva dhyānābhyāsāt param api brahmādhigacchaty eva | ato 'tra yatnavatā bhāvyaṃ nāśakyam evaitad iti parābhaṅgaḥ kāryaḥ | tathā coktam:

                    	utsekaṃ jaladher dṛṣṭvā tṛṇāgreṇaikabindunā |

                    	aśakyam iti mantavyaṃ na kiṃcit kṛtabuddhinā || iti || 112 ||

 

_ata eva cendriyanirodhakatvena parabrahmaprāptihetor yogasyopāyabhūtaṃ gānam iti manyamānā gītivedavido nāradādayaḥ smaranti |_

 

**              	aparāntakam ullopyaṃ madrakaṃ prakarīṃ tathā |**

**              	auveṇakaṃ sarobindum uttaraṃ gītikāni tu || 3.113 ||**

**              	ṛggāthā pāṇikā dakṣavihitā brahmagītikā |**

**              	geyam etat tadabhyāsakāraṇāc coktasaṃjñakam || 3.114 ||**

 

imāny aparāntakādīni prāyeṇa vastumātrāpādabhāgātmakāni svaviṣayaviśiṣṭāni sapta gītikāni gānaśāstrād evāvaseyāni | tad yathā |

                    	atha vastūni ṣaṭ sapta pañca vāpy aparāntakam |

ityādi | tathā |

                    	ādāv ullopyakasyātha mātrābhiḥ patanair yutā |

iti evamādi mahat tantraṃ granthagauravaprasaṅgād atra na prapañcyate | tathā vastumātrāpādabhāgādiviveko 'pi tat eva mṛgyaḥ | yathā: "svayaṃ vastuṣaṇmātrāḥ" ityādi | ṛggāthā ity atrāpi ca viśiṣṭā eva hy ṛco divyavīṇayā brahmanā gītāḥ | tathā gāthā kāśyapaprajāpatigītā | pāṇikā dakṣavihitā dakṣaprajāpatigītety arthaḥ | brahmastutyarthā gītikā brahmagītikā | sarvam etac coktasaṃjñakaṃ nāradādyuktalakṣaṇaṃ yogamārgopayogitvād geyam | anyaparatvāc copadeśaya nātyabhiniveśaḥ kāryaḥ | yad vā nāradādismaraṇād ihāpi ca prasaṅgābhidhānād vedamūlatvam evānumeyam ity anavadyam || 113–4 ||

 

_bhūyaś ca nāradādyabhiprāyeṇaivāha |_

 

                    	**vīṇāvādanatattvajñaḥ śrutijātiviśāradaḥ |**

**              	tālajñaś cāprayāsena yogamārgaṃ nigacchati || 3.115 ||**

 

śrutir dhvanyātmikā dvāviṃśatiprakārā svaraparimāṇaniyāmikā vijñeyā | jātis tv aṣṭādaśaprakārā ṣaḍjādyā | tālaḥ kālapātātmako mānaviśeṣaḥ | spaṣṭam anyat || 115 ||

 

_kiṃ ca |_

 

**              	gītijño yadi yogena nāpnoti paramaṃ padam |**

 

_tathāpi tu |_

 

**              	rudrasyānucaro bhūtvā tenaiva saha modate || 3.116 ||**

 

anena ca gānādhidevatā rudra ity etad jñāpitam || 106 ||

 

_prāsaṅgikam abhidhāyedānīm idam evātmatattvam atisauhṛdāt kṛtsnaṃ jīvalokam anujighṛkṣur ācāryaḥ spaṣṭayituṃ śāstrārambhaprayojakān eva munīn praṣṭṛtvenopanyasyati sma |_

 

**              	anādir ātmā kathitas tasyādiś ca śarīrakam |**

**              	ātmanaś ca jagat sarvaṃ jagataś cātmasaṃbhavaḥ || 3.117 ||**

 

"nimittam akṣaraṃ kartā" (YDh 3.69) ityādau kathita eveti śeṣaḥ || 117 ||

 

_evaṃ cānupapanne jagataś cātmanaś ca kāryakāraṇabhāve sati |_

 

                    	**katham etad vimuhyāmaḥ sadevāsuramānavam |**

**              	jagad utpannam ātmā ca kathaṃ nv asmin vadasya naḥ || 3.118 ||**

 

kathaṃ nu khalv ayaṃ viruddhaḥ kāryakāraṇabhāvaḥ | asmin virodhe parihārāya naḥ asmākaṃ vadasva kathayety arthaḥ || 118 ||

 

_idānīṃ yogīndras teṣām uttaram āha |_

 

**              	mohajālam apāsyedaṃ puruṣo dṛśyate hi yaḥ|**

**              	sahasrakarapannetraḥ sūravarcāḥ sahasraśaḥ || 3.119 ||**

**              	sa ātmā caiva yajñaś ca viśvarūpaḥ prajāpatiḥ |**

**              	virāṭ ca somarūpeṇa yajñatvam upagacchati || 3.120 ||**

 

grantharūpatayā praśnottarābhidhānaṃ kṛtavyākhyānam eva | māsmin vyāmohaṃ kṛthāḥ | kutārkikoktālīkakucodyānusārimohajālam apanīyākhilaprapañcarūpātirikto vakṣyamāṇayuktyanugrahāt pratyakṣeṇaiva pratyagātmany aparokṣarūpatayā nirastadvitayapratibhāsaḥ puruṣo yo dṛśyate anubhūyate | kathaṃlakṣanaḥ, sahasrakarapannetra ityādilakṣaṇaḥ | sa evātmā yajñaś ca, yajñaśabdaś ca tatkāraṇapṛthivyādimahābhūtavacanaḥ, pṛthivyādīny api sa evety arthaḥ | kathaṃ punaḥ sa evātmā yajñaś ca, yato viśvarūpaḥ prajāpatiś ca saḥ | sarvāṇi bhūtāny asyaivāvibhaktasyātmano rūpāṇi yasmāt, tasmād viśvarūpaḥ | ata eva coktaṃ sahasrakaracaraṇa ityādi | sahasraśabdaś ca bahvartho na saṃkhyārthaḥ, anantajātirūpasaṃbandhenābhinno 'pi ghaṭākāśādivad bhidyamānaḥ sahasraśo dṛśyate | sūryavarcāḥ svayaṃprakāśa ity arthaḥ | svayaṃ ca bhedena prajāsarjanāt prajāpatiḥ virāṭ ca | annaṃ sa eva bhūtvā somādirūpeṇa yajñatvaṃ yajñasādhanatvam upagacchati prāpnotīty arthaḥ || 119–20 ||

 

_tataś ca |_

 

                    	**yo dravyadevatātyāgasaṃbhūto rasa uttamaḥ |**

**              	devān sa saṃtarpya raso yajamānaṃ phalena tu || 3.121 ||**

**              	saṃyojya vāyunā somaṃ nīyate raśmibhis tataḥ |**

**              	ṛgyajuḥsāmavihitaṃ sauraṃ dhāmopanīyate || 3.122 ||**

 

yo 'yam āhutyātmako dravyadevatātyāgasaṃbhūto yājñaḥ somādidravyasya darśanānuvidhāyī sādhāraṇātmako jagatkāraṇabhūtaḥ sūkṣma uttamā rasaḥ sa devān samyak tarpayitvā viśeṣātmanā ca yajamānaṃ phalenānuṣṭhitaniyogatayā saṃyojya tataḥ sādhāraṇātmanā "samiṣṭayajuṣā svāhā vātedhā" ityevaṃ vidyādarśanād vāte prakṣiptaḥ sa vātena somaṃ somamaṇḍalaṃ nīyate | tataś ca saurair eva raśmibhir darśanānugrahād ṛgādimantrārthavādādipratipāditaṃ sauraṃ sthānam upanīyata ityādi | tad etad ṛcāpy uktam: "yam akṣitam akṣitayaḥ pibanti" (TS 2.4.14.1) ityādi || 121–22 ||

 

_yaś cāsau yājño rasaḥ sauraṃ dhāma prāpto jagatkāraṇatvena saṃbhṛtaḥ |_

 

**              	tanmaṇḍalam asau sūryaḥ sṛjaty amṛtam uttamam |**

**              	yajjanma sarvabhūtānām aśanānaśanātmanām || 3.123 ||**

 

(yo 'sau yājño rasaḥ ?) tanmaṇḍalam asau paramātmā sūryaḥ | tad uktam: "sūrya ātmā jagatas tasthuṣaś ca" (RV 1.115.1) iti | asau sūryas tad uttamam amṛtam udakaṃ jagatkāraṇabhūtaṃ sṛjati muñcatīty arthaḥ | tad evodakaṃ viśinaṣṭi: "yajjanma sarvabhūtānām" ityādi | "aśanānaśanātmanām" sthāṇujaṅgamānām ity arthaḥ || 123 ||

 

_yo 'sāv udakabhāvena yājño rasa iha prāptaḥ phalabhūto virāṭtvam annarūpatām āpannaḥ |_

 

                    	**tasmād annāt punar yajñaḥ punar annaṃ punaḥ kratuḥ |**

**              	evam etad anādyantaṃ cakraṃ saṃparivartate || 3.124 ||**

 

tasmād annāt pūrveṇaiva mārgeṇa punaḥ sādhāraṇātmā yajño niṣpadyate tasmāc ca yajñāt tenaiva vāyvādinā mārgeṇa punar virāṭ cānnam, tato 'pi cānnāt tathaiva punaḥ kratur yajñaḥ tataś ca punar apy annam ity evam etad anādinidhanaṃ viśvarūpasya brahmaṇaḥ saṃsārabījaṃ cakrakramāt parivartate | tataś cānyonyakāryakāraṇatve 'py avirodhaḥ || 124 ||

 

_idaṃ cānādinidhanaṃ cakraṃ parivartamānam ālocyāsmābhir uktaḥ |_

 

                    	**anādir ātmā saṃbhūtir vidyate nāntarātmanaḥ |**

**              	samavāyī tu puruṣo mohecchādveṣakarmajaḥ || 3.125 ||**

 

yady anādir ātmā kathaṃ jāyate mriyata iti vyavahārāḥ, uktam: "śarīragrahaṇāt sa jāta iti kīrtyate" iti (YDh 3.69) | paramārthatas tv anādir ātmā nāsyāntarā saṃbhūtir janma ity abhiprāyaḥ | śarīragrahaṇam evākalaṃkasya brahmaṇaḥ kasmād iti cet, naivākṣarasya paramātmanaḥ śarīrasaṃbandhaḥ, śarīrāsaṃsṛṣṭa eva hi saḥ | ayaṃ tv anya eva tato 'vicchinnaḥ śarīrasamavāyī puruṣaḥ avidyāvyāmohād icchādveṣābhyāṃ sādhāraṇaviśeṣātmakatvena ca karmaṇā saṃsṛṣṭo janmavyapadeśabhāg ity avaseyam || 125 ||

 

_ataś cāyaṃ parāvarātmako mūrtāmūrtarūpaḥ sa eva paramātmā |_

 

                    	**sahasrātmā mayo yo va ādideva udāhṛtaḥ |**

**              	mukhabāhūrupajjātās tasya varṇā yathākramam || 3.126 ||**

 

mukhenādhyayanabhojanādikāryasaṃyogāc chraiṣṭhyena ca prāthamyād brāhmaṇasya mukhajatvam evaṃ rakṣaṇādibāhukāryasaṃbandhād bāhujatvam ityādi brahmaṇaḥ pāramārthikamukhādyabhāvāt prapañcanīyam || 126 ||

 

_evam eva pratiṣṭhādipadādikāryayogāt |_

 

                    	**pṛthivī pādatas tasya śiraso dyaur ajāyata |**

**              	nastaḥ prāṇā diśaḥ śrotrāt tvaco vāyur mukhāc chikhī || 3.127 ||**

 

_mānasena darśanena cābhivyaṅgyatvāt |_

 

                    	**manasaś candramā jātaś cakṣuṣaś ca divākaraḥ |**

**              	jaghanād antarikṣaṃ ca jagac ca sacarācaram || 3.128 ||**

 

jaghanaśabdao nābhyādyarthaḥ | sacarācaraṃ jagat tasmād eva brahmaṇo jātam ityādi yojyam | ṛjv anyat || 128 ||

 

_evaṃ paramātmasvarūpe 'bhihite munayaś codayanti |_

 

                    	**yady evaṃ sa kathaṃ brahman pāpayoniṣu jāyate |**

**              	īśvaraḥ sa kathaṃ bhāvair aniṣṭaiḥ saṃprayujyate || 3.129 ||**

**              	karaṇair anvitasyāpi pūrvajñānaṃ kathaṃ ca na |**

**              	vetti sarvagatāṃ kasmāt sarvago 'pi na vedanām || 3.130 ||**

 

yady evam anādinidhano 'kṣaraḥ paramātmā, tato brahman pṛcchāmo bhavantaṃ kathaṃ pāpayoniṣu parādhīnavaj janma pratipadyate | atha mataṃ rāgādyaniṣṭasaṃprayogād iti tad api paryanuyogabhāg eva īśvaro 'py aparādhīnaḥ sa kathaṃ bhāvair aniṣṭaiḥ saṃprayujyata iti | athāyam abhiprāyaḥ saṃsāryātmatayā pūrvajñānanirodhād iti | tad apy asat | kathaṃ tasyākalaṃkasya saṃsāryātmatā, kathaṃ ca tadātmakatve 'pi śaktirūpair dṛṣṭyādyair anapāyibhiḥ karaṇair anvitasyāpi pūrvajñānaṃ nāsti | saṃsāryātmatayā vicchedād eveti cet, ajñatvaprasaṅgaṃ eva syāt | sarvagataparamātmasvarūpānapāyād jñānotpattir iti cet, evaṃ sati sarvago 'pi san sa devaḥ kasmāt sarvaśarīrāntargatāṃ vedanāṃ sukhādisaṃvidaṃ na vetti na jānātīty arthaḥ || 130 ||

 

_evaṃ munibhiḥ paricodite bhagavatottaram ucyate |_

 

                    	**antyapakṣisthāvaratāṃ manovākkāyakarmajaiḥ |**

**              	doṣaiḥ prayāti jīvo 'yaṃ bhavan jātiśateṣu ca || 3.131 ||**

 

yad uktaṃ pāpayoniṣu kathaṃ jāyata iti tatredam uttaraṃ manovākkāyakarmajair doṣair antyapakṣisthāvaratāṃ jātibhedeṣu ca śataśo bhavann utpadyamāno yātīti | etad eva tu prathamataraṃ vācyam āsīt, kathaṃ brahmaṇaḥ saṃsāryātmataiveti | tat tu sādhāraṇaviśeṣātmakatvenārambhakasya yajñādicakrasyānādinidhanatvābhidhānenaiva parihṛtaprāyatvāt kūpapatitasyevoddhāraṇaprakārārthinaḥ patanaprakārānveṣaṇavad anupayogitvān na parāmṛśyate || 131 ||

 

_kiṃ ca |_

 

                    	**anantā hi yathā bhāvāḥ śarīreṣu śarīriṇām |**

**              	rūpāṇy ap tathaiveha sarvayoniṣu dehinām || 3.132 ||**

 

vākkāyakarmaṇo 'pi hi kāraṇabhūtā mānasā eva bhāvāḥ | tathā cāmnāyo 'pi: "atha khalu kratumayo 'yaṃ puruṣaḥ" iti (ŚB 10.6.3.1) | te cānantāḥ śarīriṇā saṃsāryātmanāṃ śarīreṣu vartamānānāṃ yathaiva ca kāraṇabhūtā anantā bhāvāḥ, tathaiva ca kāryabhūtāni rūpāṇy apīha vartamānānāṃ dehinām api | ataś ca paramātmasvarūpavad anantamānasabhāvasaṃbandhāt saṃsāryātmanām apy anāditvasiddhiḥ || 132 ||

 

_<span style="text-decoration:underline;">yadi</span> karmato yonyantarasaṃbandhaḥ yasyāṃ tarhi tiryagādiyonāv anadhikāraḥ tato yonyantarsaṃbandho na prāpnoti | <span style="text-decoration:underline;">satyam</span> | yady aihikaphalāny eva vaidikāni karmāṇi syuḥ, tataḥ syād apy (?) evam | yadā tu khalu |_

 

                    	**vipākaḥ karmaṇāṃ pretya keṣāṃcid iha jāyate |**

**              	iha cāmutra caikeṣāṃ**

 

tadaitad acodyam iti śeṣaḥ |

 

_kiṃ ca naiva hi tatra karmaphalotpāde 'dhikārajñānasyopayogaḥ | kiṃ tarhi |_

 

                                                                    	**bhāvas tatra prayojakaḥ || 3.133 ||**

 

bhāvamātreṇāparijñātam api karma phalam utpādayaty evety abhiprāyaḥ | pretya vipākaḥ svargādiphalānām, ihaiva vṛṣṭyādeḥ, aniyataḥ paśvādīnām | ṛjv anyat || 133 ||

 

_tad idānīṃ karmajaṃ kāryakāraṇabhāvaṃ prapañcayati |_

 

                    	**paradravyāṇy abhidhyāyaṃs tathāniṣṭāni cintayan |**

**              	vitathābhiniveśī ca jāyate 'ntyāsu yoniṣu || 3.134 ||**

 

paradravyābhidhyānādibhir mānasair doṣair antyāsu caṇḍālādiyoniṣu jāyata ity mantavyam || 124 ||

 

_sa vāgdoṣais tu |_

 

                    	**puruṣo 'nṛtavādī ca piśunaś caiva mānavaḥ |**

**              	asaṃbandhapralāpī ca mṛgapakṣiṣu jāyate || 3.135 ||**

 

punar mānava iti puruṣavacanāt puruṣamātrāśrayam etd iti jñapayati | mṛgapakṣivacanaṃ cāśeṣatiryagjātilakṣaṇārtham | ṛjv anyat || 135 ||

 

_kāyikais tu karmadoṣaiḥ |_

 

                    	**adattādānanirataḥ paradāropasevakaḥ |**

**              	hiṃsakaś cāvidhānena sthāvateṣūpajāyate || 3.136 ||**

 

_sattvaguṇātiśayayogāt punaḥ |_

 

                    	**ātmajñaḥ śaucavān dāntas tapasvī niyatendriyaḥ |**

**              	dharmakṛd vedavid yāti**[^12]** sāttviko devayoniṣu || 3.137 ||**

 

ātmajñaḥ śaucādiniṣṭho vedavic ca yaḥ sa sāttviko devayoniṣu yāti karmaṇā devatvaṃ prāpnotīty arthaḥ || 137 ||

 

_atiśayarajaḥsaṃbandhāt tu |_

 

                    	**asatkāryarato 'dhīra ārambhī viṣayī ca yaḥ |**

**              	sa rājaso manuṣyeṣu mṛto janma prapadyate || 3.138 ||**

 

sacchabdo nityavacanaḥ | nityaṃ yat kāryam agnihotrādi tat sat kāryam | tato 'nyad asat kāryaṃ kāmyaṃ | tatpradhānaḥ adhīraś cañcalacittaḥ ārambhī sāṃdṛṣṭikārambhapradhānaḥ bhogādikāmaviṣayāsaktaś ca yaḥ sa rājaso manuṣyajātyāśrayaphalopabhoktṛtvān manuṣyeṣu jāyate mṛto martyaḥ amṛtatvalakṣaṇadevatvānarha ity arthaḥ || 138 ||

 

_apuṇyabhūyastvāt tu svabhāvata eva |_

 

                    	**nidrāluḥ krūtakṛl lubdho nāstiko yācakas tathā |**

**              	pramādavān bhinnavṛtto bhavet tiryakṣu tāmasaḥ || 3.139 ||**

 

yad ekaikatra sātvikādau svayaṃbhuvā traividhyam uktaṃ tad ihodāharaṇārthatayopanyāsān na prapañcitam || 139 ||

 

_evaṃ ca manobhāvamūlatvāt saṃsārasthiter mānasair eva |_

 

                    	**rajasā tamasā caiva samāviṣṭo bhramann iha |**

**              	bhāvair aniṣṭaiḥ saṃyuktaḥ saṃsāraṃ pratipadyate || 3.140 ||**

 

sattvālpatayā rajastamobhyāṃ samāviṣṭaḥ parādhīnatvād ihaiva saṃsāre bhraman bhūyaḥ saṃsāram evāniṣṭair mānasair bhāvaiḥ saṃyuktaḥ pratipadyate na vimucyata ity arthaḥ || 140 ||

 

_rajastamobhyām abhibhūtasattvaś ca sarvajñatve 'pi vijñānātmatayā vicchedāt |_

 

                    	**malino hi yathādarśo rūpālokasya na kṣamaḥ |**

**              	tathāvipakvakaraṇa ātmā jñānasya na kṣamaḥ || 3.141 ||**

 

saty api hy ālokasāmarthye malopaghātād yathaivādarśo rūpālokanāsamarthaḥ, tathaiva rajastamopaghātād apakvo 'paṭukaraṇo vijñānātmā samyag jñānasyāsamarthaḥ | ato yad uktaṃ kathaṃ karaṇavato 'pi pūrvajñānābhāva iti tat parihṛtam || 141 ||

 

_ataś cānucchinnakaraṇaśaktāv api |_

 

                    	**kaṭūrvārau yathāpakve madhuraḥ san raso 'pi na |**

**              	prāpyate**

iti chedaḥ |

                                	**ātmany api tathā nāpakvakaraṇe jñatā || 3.142 ||**

 

urvāruś cidbhiṭasadṛśaṃ phalam | spaṣṭam anyat || 142 ||

 

_yad uktaṃ "vetti sarvagatāṃ kasmāt sarvago 'pi na vedanām" _(YDh 3.130)_ iti, tat parihartum āha |_

 

                    	**sarvāśrayāṃ nije dehe dehī vindati vedanām |**

**              	yogī yuktas tu sarveṣāṃ yo nāvāpnoti vedanām || 3.143 ||**

 

bhogāyatanatvān nija eva dehe yasmād vijñānotpādaḥ tasmāt sarvagato 'pi sarvāśrayāḥ saṃvido na vibhāvayati | yadā tu yogī pariniṣpannayogajñānaḥ syāt tadā yuktaḥ samādhistho nija eva dehe 'vasthitaḥ sparśayogasāmarthyāt sarvāśrayāṃ dehāntaravartinīm api vijānātmāntareṇa bhedapratyayam apanīyātmavyavasthito vedanāṃ saṃvidaṃ vetti upalabhata ity arthaḥ | tuśabdasya cotkṛṣya nañā saṃbandhaḥ "na tv avāpnoti vedanām" iti | etad uktaṃ bhavati: upalabhata eva na tv avāpnoti vijñānaphalaṃ sukhādi nopabhuṅkte ity arthaḥ | kathaṃ punar jñātṛtvenābhinnasyāpi sukhādyabhoktṛtvam, karmasādhyatvāt phalopabhogasya bhedānupātinaś ca karmaṇo vijñānātmāśrayatvād ity avirodhaḥ || 143 ||

 

_kathaṃ punar ekasyaiva vibhaktāvibhaktatvaṃ tathaiva yuktyāgamābhyām upalambhanāt | tathā hi |_

 

                    	**ākāśam ekaṃ hi yathā ghaṭādiṣu pṛthag bhavet |**

**              	tathātmaiko hy anekaś ca jalādhāreṣv ivāṃśumān || 3.144 ||**

 

yathaiva hy ekatve 'py ākāśaṃ ghaṭādibhir avacchinnaviśeṣam ekatāpratyayaṃ bhidāṃ ca bibharti na ca bhedānupātidharmasaṃkaraḥ, tathā brahmaṇo 'pīty avaseyam | tathā cāha |

                    	yathaikasmin ghaṭākāśe rajodhūmādibhir yute |

                    	na sarve saṃprayujyante sukhaṃ duḥkhaṃ tathātmanaḥ || iti | (MāṇUK 3.5)

tathānyair api |

                    	dhūmapūrṇaghaṭānāṃ ca yasyaikasyaiva recanam |

                    	utpāṭya kriyate tatra jāyate vyoma nirmalam || iti || 144 ||

 

_yadi tarhi savitur ivābhinnasyāpi jalādhārādivad brahmaṇo bhedāvabhāsaḥ na tarhi bhedaḥ pramāṇavān vyāmohanibandhanatvād ityādikām āśaṅkāṃ nirākaroti |_

 

**              	brahma khānilatejāṃsi jalaṃ bhūś ceti dhātavaḥ |**

 

paramārthasatyā eveti śeṣaḥ | yad uktam,

                    	pañca dhātūn svayaṃṣaṣṭān ādatte yugapat prabhuḥ | (YDh 3.72 )

ity atra yathaite pañca dhātavaḥ paramārthasatyāḥ |

 

                    	**ime lokā eṣa cātmā tasmāc ca sacarācaram || 3.145 ||**

 

lokaśabdaḥ śarīravacanaḥ lokā śarīrāṇīty arthaḥ | tasmāc cātmano 'nanyatayaiva ghaṭādyākāśavat sacarācaraṃ bhedavyavahārānupāti jagad ity arthaḥ | kathaṃ punar abhinna evātmātmanaḥ śarīrādi kuryāt, uktaṃ bhāvaviśeṣānugrahād iti || 145 ||

 

_kiṃ ca |_

 

                    	**mṛddaṇḍacakrasaṃyogāt kumbhakāro yathā ghaṭam |**

**              	karoti tṛṇamṛtkāṣṭhair gṛhaṃ vā gṛhakārakaḥ || 3.146 ||**

**              	hemamātram upādāya rūpaṃ vā hemakārakaḥ |**

**              	nijalālāsamāyogāt kośaṃ vā kośakārakaḥ || 3.147 ||**

**              	karaṇāny evam ādāy tāsu tāsv iha yoniṣu |**

 

kāryagamyatvāt sāmagrīniyamasya taddarśanānusāriṇy eva kalpanety abhiprāyaḥ | yathā ca ghaṭagṛhādau sāmagrīvaicitryopalambhaḥ, kośakārādes tu kośādisarjanaṃ lālādikaraṇavataḥ tatsṛṣṭau tv ātmana eva kartṛtvakaraṇatve evaṃ brahmaṇo 'pi mahābhūtādijanyakarmādikaraṇavataḥ śarīrādisarjanaṃ karaṇādisṛṣṭau tv ātmana eva kartṛtvakaraṇatve || 146–7 ||

 

_tad darśayati,_

 

                    	**sṛjaty ātmānam ātmaiva saṃbhūya karaṇāni ca || 3.148 ||**

 

iti | saṃbhūya karaṇāni ca svayaṃ kartṛkaraṇabhūta ity arthaḥ |

        	<span style="text-decoration:underline;">nanu</span> cānyonyavyāhata evāyaṃ cetanācetanatvenaikabahutvānusārī parāvararūpaḥ paramārthānveṣaṇenātmapratyayaḥ | tathā hi, yadi tāvad yuktyāgamānusarād advayaṃ brahma, tato bhedavyavahāro jalapātreṣv iva savitur upādhito bhrāntinibandhanatayaiva syāt | atha bhedavyavahārasatyatā kutas tarhy ātmano vyatirekiṇaḥ śarīrasaṃbandhaḥ | na ca mahābhūtavyatirekeṇātmanaḥ svarūpaṃ paśyāmaḥ caitanyasya madaśaktivad bhūtasamudāyadharmatayāpy upapatteḥ | api ca mahābhūtāny api vijñānavādinaṃ prati sādhyāny eva jñānākāratayā nīlādyavabodhasaṃbhavāt | ato vaktavyam etat |

        	<span style="text-decoration:underline;">atrābhidhīyate</span> | pratīyate hi bāhyo 'rthaḥ katham asāv apahnūyate na jñānākāratayaiva tadupapattiḥ asaṃvitprasaṅgāt, na hy ātmanaivātmasaṃvitsaṃbhavaḥ | kiṃ ca grāhyagrāhakapratyayas tāvad bhedahetutāyām anapekṣaḥ | kalpyaṃ tv ekatvam āropyādvyākāratvam | na copalabdhivirodhinyaḥ kalpanāḥ saṃbhavanti | na ca svapnādivaitathyena jāgratpratyayavaitathyaṃ jāgratsvapnādibhidaivānyasiddheḥ, pramuṣitasmaraṇābhimānatve 'pi ca smārtatvena bāhyālambanatvam | athocyeta kathaṃ vyatirikto 'rthaḥ saṃvidaṃ janayet janane vā sarvārthasaṃvidavabodho vā syād iti | tad api hīndriyārthasaṃbandhānusārāt jñānotpādanasyācodyam eva | na ca sato 'pi brāhmasya kṣaṇikatvaṃ pratyabhijñānenaikatādhyavasānāt antarā ca vināśahetvanupalambāt sāmagryadhīnatvāc ca kāryotpādasya sthāsnutāyām api kramayaugapdyādinā tadasaṃbavādicodyānavakāśa evety eṣā dik | evaṃ ced yathopalambham arthasthiter mahābhūtāni tāvat satyāny eva | yat tu tatsatyatve tatsaṃghadharmatayā madaśaktivad vijñānotpattau nairātmyaprasaṅga iti tad api bāhyārthānubhūtivad ātmano 'py anubhavata eva siddher akiṃcit || 148 ||

 

_kiṃ ca |_

 

                    	**mahābhūtāni satyāni yathātmāpi tathaiva hi |**

**              	ko 'nyathaikena netreṇa dṛṣṭam anyena paśyati || 3.149 ||**

 

yathaiva hy anubhūyamānatvān mahābhūtāni pṛthivyādīni satyāni evam evānubhavitṛtvād ātmāpi satya evety abhiprāyaḥ | anyathā hi bhūtadarmatve jñānasyānubhavitāram antareṇa ekenākṣṇā dṛṣṭaṃ punas tad evedaṃ pūrvadṛṣṭam ity anyenākṣṇā kaḥ paśyet ko 'nusaṃdadhyād ity abhiprāyaḥ || 149 ||

 

_etad eva bhūyaḥ spaṣṭayati |_

 

                    	**vācaṃ vā ko vijānāti punaḥ saṃśrutya saṃśrutām |**

**              	atītārthasmṛtiḥ kasya ko vā svapnasya kārakaḥ || 3.150 ||**

 

prapañcārtham etat || 150 ||

 

_api cānubhavata evātmatattvāvagamaḥ kim atra yuktyā prayojanam | yo hy ayaṃ rajastamobhyām upaplutacetāḥ |_

 

                    	**jātirūpavayovṛttavidyādibhir ahaṃkṛtaḥ |**

**              	saktaḥ śabdādiviṣaye karmaṇā manasā girā || 3.151 ||**

 

sa evāparokṣasvasaṃvit nātmety abhiprāyaḥ || 151 ||

 

_kiṃ ca yas tāvad yogasaṃsiddhaḥ sa nirvikalpam aparokṣam advayaṃ brahmāvabudhyata eva | itaro 'pi kutārkikacodyābhimānī yaḥ |_

 

                    	**sa saṃdigdhamatiḥ karmaphalam asti na veti vā |**

**              	saṃplutaḥ siddham ātmānam asiddho 'pi hi manyate || 3.152 ||**

 

yo 'sau kutārkikamānī saṃdigdhamatis tamasā saṃpluto 'vaṣṭabdhaḥ so 'pi yadaivam atipāṇḍityād vikalpayati karmaphalam asti na veti tadā siddhaṃ niścitaṃ śarīravyatiriktam ātmānaṃ manyata eva | asiddho 'pi yogadarśanānapekṣo 'pīty arthaḥ | yat tv idam uktaṃ kathaṃ mahābhūtasatyatve vyatiriktasyātmanaḥ śarīratayā nibandha iti tan mahābhūtānām apy ātmasvarūpatvenāvyatirekitvād acodyam eva | yathānubhavānusāreṇa vijñānātmasatyatvāc codyam eveti cet | na, nimittāntarasya saṃbhavāt || 152 ||

 

_tathā hi |_

 

                    	**mama dārasutāmātyā aham eṣām iti sthitaḥ |**

**              	hitāhiteṣu bhāveṣu viparītamatiḥ sadā || 3.153 ||**

**              	jñe 'jñe ca prakṛtau caiva vikāre cāviśeṣavān |**

**              	anāśakāgnipraveśajalaprapatanodyamī || 3.154 ||**

**              	evaṃvṛtto 'vinītātmā vitathābhiniveśavān |**

**              	karmaṇā dveṣamohābhyām icchayā caiva badhyate || 3.155 ||**

 

evaṃ ślokadvayoktavṛtto 'līkakutārkikacodyābhiniveśavān avinītaḥ sādhāraṇaviśeṣātmakena karmaṇā mānasābhyāṃ ca dveṣamohābhyāṃ bhogātiviṣayecchayā ca vyatirikto 'pi badhyata ity abhiprāyaḥ | mama dāraputrādayo 'haṃ caiṣām ity anyonyam upakāryopakārakatayā yo 'vasthitaḥ hitāhiteṣau cādṛṣṭārthasāṃdṛṣṭikārtheṣu ca bhāveṣu yo viparītabuddhiḥ sāṃdṛṣṭika eva hitābhimānī ahitābhimānī cetaratra tathā jñe ca jñātari vedārthavidi ajñe ca kutārkikādau prakṛtau cātmani vikāre ca rajastamolakṣaṇe viśeṣānabhijñaḥ ataś ca dharmabuddhyabhimānād anāśakādāv udyukto yaḥ evaṃvṛttaḥ, sa badhyate iti vyākyātam etat || 153–155 ||

 

_evaṃ ca mahāghoraṃ saṃsāram āpannasyāyaṃ tanumocanaprakāropadeśaḥ |_

 

                    	**ācāryopāsanaṃ vedaśāstrasyārthavivekitā |**

**              	tatkarmaṇām anuṣṭhānaṃ saṅgaḥ sadbhir giraḥ śubhāḥ || 3.156 ||**

**              	stryālokālambhavigamaḥ sarvabhūtātmadarśanam |**

**              	tyāgaḥ parigrahāṇāṃ ca jīrṇakāṣāyadhāraṇam || 3.157 ||**

**              	viṣayendriyasaṃrodhas tandryālasyavisarjanam |**

**              	śarīraparisaṃkhyānaṃ pravṛttiṣv aghadarśanam || 3.158 ||**

**              	nīrajastamasaḥ sattvaśuddhir nispṛhatā śamaḥ |**

**              	etair upāyair saṃśuddhaḥ sattvayogy amṛtī bhavet || 3.159 ||**

 

ācāryopāsanādibhir etair adhyardhaślokatrayoktair upāyaiḥ samyak śuddhaḥ sāttviko yogaṃ prāpya kaivalyajñānād amṛtī bhaved brahmatvaṃ prāpnuyād ity arthaḥ | spaṣṭam anyat || 156–9 ||

 

_yogāt kaivalyam uktam | sa eva tu yogaḥ kathaṃ syād ity ucyate |_

 

                    	**tattvasmṛter upasthānāt sattvayogāt parikṣayāt |**

**              	karmaṇāṃ saṃnikarṣāc ca satāṃ yogaḥ pravartate || 3.160 ||**

 

tattvāni pṛthivyādīni teṣām āgamānuvidhānenātmābhedadarśanaṃ tattvasmṛtiḥ tasyās tattvasmṛter upasthānād udbhavāt nīrajastaskatvena ca sattvayogād janmāntarakṛtānāṃ ca dhyānādinā parikṣayāt karmaṇāṃ saṃnikarṣāc ca saṃbandhāt satāṃ sādhūnāṃ yogaḥ parānandaprāptilakṣaṇaḥ pravartata iti vyākhyeyam || 160 ||

 

_yady api ca kathaṃcid yuktasyāpi pramādāt paraprāptir na syāt, tathāpy ānuṣaṅgikaphalatayaiva tāvat |_

 

                    	**śarīrasaṃkṣaye yasya manaḥ sattvastham īśvaram |**

**              	aviplutasmṛtiḥ samyak sa jātismaratām iyāt || 3.161 ||**

 

śarīrasaṃkṣaye utkrāntikāle yasya mano viṣayānāsaktaṃ sattvastham īśvaram aparādhīnaṃ rāgādyanabhibhūtam, sa samyag avinaṣṭasmṛtiḥ pretya jātismaratām iyāt jātismaratāṃ prāpnuyāt | tataś ca punar api yogasaṃbandhād amṛtī bhavaty evety abhiprāyaḥ || 161 ||

 

_kiṃ ca svayaṃkṛtair eva śubhāśubhaiḥ karmabhir yujyamānaḥ |_

 

                    	**yathā hi bharato varṇair vartayaty ātmanas tanum |**

**              	nānārūpāṇi kurvāṇas tathātmā karmajas tanum || 3.162 ||**

 

upasaṃhārārthaḥ ślokaḥ | bharato naṭaḥ | sa yathā svāṃ tanuṃ bhūmikāviśeṣānusāreṇa varṇair vartayati, evaṃ karmajo 'pi vijñānātmā nānāvidhāni śubhāsubhāni karmāṇi kurvan vicitrāsu yoniṣu saṃbhūtiṃ nirvartayatīty arthaḥ || 162 ||

 

_<span style="text-decoration:underline;">nanu</span> ca jātismaratve 'py avikalāṅgasyaiva dharmādyanuṣṭhānasāmarthyāt tatraiva tāvad upāyo vaktavyaḥ | <span style="text-decoration:underline;">ucyate</span> | nātropāyābhidhānam upayujyate, svābhāvikatvād avikalāṅgatāyā | tathā hi |_

 

                    	**kālakarmātmabījānāṃ doṣair mātus tathaiva ca |**

**              	garbhasya vaikṛtaṃ dṛṣṭaṃ nāṅgahānaṃ hi janmataḥ || 3.163 ||**

 

kāladoṣaḥ pratiṣiddharātryupagamādikaḥ | garbhādhānādikarmaṇi vaiguṇyam akriyā vā karmadoṣaḥ | aniṣṭastryantarābhidhyānādikas tv ātmadoṣaḥ | alpatvādiko bījadoṣaḥ | parapuruṣābhidhyānaṃ mātṛdoṣaḥ | evamādibhir doṣair garbhavikriyāvairūpyaṃ, na tu janmataḥ svabhāvato 'ṅgahānam ity abhiprāyaḥ || 163 ||

 

_yat tv idam uktaṃ katham akṣarasya brahmaṇaḥ saṃsārāpattir iti, atrocyate |_

 

                    	**ahaṃkāreṇa manasā gatyā karmaphalena ca |**

**              	śarīreṇa ca nātmāyaṃ muktapūrvaḥ kadācana || 3.164 ||**

 

anya eva hy asau nityam avasthitaḥ paramānandarūpaḥ paramātmā | ayaṃ tv anya eva | tadavibhāge 'py anāditayaivāvacchinno vijñānātmāhaṅkārādibhiḥ śarīreṇa ca na viyuktaḥ | tasyaiva cāyaṃ parabrahmābhedaprāptyartho bhagavata āmnāyasya prayatnaḥ || 164 ||

 

_asyaiva ca paraprāptyupadeśamārgasya yadi paraṃ rogitayā vighātaḥ, tatrāpy etad ucyate |_

 

**              	dātā satyaḥ kṣamī prājñaḥ śubhakarmā jitendriyaḥ |**

**              	tapasvī yogaśīlaś ca na rogaiḥ paribhūyate || 3.165 ||**

 

nigadoktaḥ ślokaḥ || 165 ||

 

_<span style="text-decoration:underline;">nanu</span> ca sādhāraṇaviśeṣātmakasya karmaṇo 'nādinidhanatvād yathaivānādiḥ śarīrasaṃbandhaḥ, tathaivānanto 'pi | tataś cānirmokṣaprasaṅgāt tatpratipādanaprayāsānarthakyam eva syāt | <span style="text-decoration:underline;">ucyate</span> |_

 

                    	**vartyādhārasnehayogād yathā dīpasya saṃsthitiḥ |**

**              	vikriyāpi ca dṛṣṭaivam akāle prāṇasaṃkṣayaḥ || 3.166 ||**

 

ārambhakānāditayā hy ārabhyasyānāditaiva syān na tv anantatayānantatāpi | na hy avaśyaṃ kāraṇavināśād eva kāryavināśaḥ, tatsadbhāve 'py anyato nāśadarśanāt | tathā ca vartyādhārasnehayogāt tadārabhyasya pradīpāder yāvatkāraṇaṃ ca saṃsthitir dṛṣṭā nimittāntarād api vātādyabhighātād vikriyā | evam ātmano 'pi karmakāryaśarīrasaṃbandhinas tadanucchede 'py anyatas tattvāvabodhāder akāle prāṇasaṃkṣayaḥ sūkṣmāvacchedakaliṅgādisaṃkṣaya ity arthaḥ | sāṃsārikatve 'pi caivam eva tīvraphalakarmādisaṃnipātāt puruṣasya śarīrasaṃkṣayo yojyaḥ || 166 ||

 

_tad idānīṃ prāṇasaṃkṣayahetubhūtaṃ tattvāgamopāyaṃ prapañcayati |_

 

                    	**anantā raśmayas tasya dīpavad yaḥ sthito hṛdi |**

**              	sitāsitāḥ kadrunīlāḥ kapilāpītarohitāḥ || 3.167 ||**

 

yo 'sau pūrvavyākhyāto dīpavad hṛdi nididhyāsyatayāvasthitas tasya prāptyupāyās tadavabhāsakatayā anantā raśmayo nāḍyaḥ sitādivarṇāḥ | sitā cātra śuklā niṣkalaṃkā paraprāptir abhipretā | tadupāyatayā ca nāḍyāṃ tācchabdyam | evaṃ kadrvādiṣv api yojyam | sitaikaiva | anyāḥ sarvā asitāḥ | tatprapañcaḥ kadrunīlā ityādikaḥ | yathāviprakarṣaṃ yojyam | kadruśabdaḥ kutsitagatyartho nīlādiviśeṣaṇo na varṇavacanaḥ | kutsitagatyarthā nīlāḥ kadrunīlāḥ kadrupiṅgalā iti ca yojyam | āpītā haritāḥ | tathā cāmnāyaḥ: "tasmin śuklam uta nīlam āhuḥ piṅgalaṃ haritaṃ lohitaṃ ca" ityādi (BāU 4.4.9) || 167 ||

 

_paraprāptyupāyabhūtaś ca suṣumnākhyo hṛdayād ūrdhvam ṛjur mūrdhānam abhiprasthitaḥ śuklo raśmiḥ |_

 

                    	**ūrdhvam ekaḥ sthitas teṣāṃ yo bhittvā sūryamaṇḍalam |**

**              	brahmalokam atikramya tena yāti parāṃ gatim || 3.168 ||**

 

_kāmyopāsanayogād brahmārpaṇanyāyena vā yaḥ karmaṇy avasthitaḥ |_

 

                    	**yad asyānyad raśmiśatam ūrdhvam eva vyavasthitam |**

**              	tena devanikāyānāṃ sa dhāmāni prapadyate || 3.169 ||**

 

vasvādayo devanikāyāḥ | spaṣṭam anyat || 169 ||

 

_yas tu kāmātmako rājasaḥ khalu karmānusāreṇaiva |_

 

                    	**ye 'nekarūpāś cādhastād raśamayo 'sya mṛduprabhāḥ |**

**              	iha karmopabhogārthās taiś ca saṃcarate 'vaśaḥ || 3.170 ||**

 

kṛtavyākhyānaḥ ślokaḥ || 170 ||

 

_evaṃ caitat parāvaraṃ brahmaṇaḥ svarūpam ālocya sarvasyātmādhigamavyatiriktasya prayāsasya niṣprayojanatvād yathākathaṃcit svaśaktyanusāreṇātmānaṃ jñātum, he munayaḥ, prayatnaḥ kriyatām ity evaṃ yogīndro vaktum āha |_

 

                    	**vedaiḥ śāstraiḥ savijñānair janmanāmaraṇena ca |**

**              	ādhyā gatyā tathāgatyā satyena hy anṛtena ca || 3.171 ||**

**              	śreyasā sukhaduḥkhābhyāṃ karmabhiś ca śubhāśubhaiḥ |**

**              	nimittaśakunajñānair grahasaṃyogajaiḥ phalaiḥ || 3.172 ||**

**              	tārānakṣatrasaṃcāraiḥ jalajaiḥ svapnajair api |**

**              	ākāśapavanajyotirjalabhūtimirais tathā || 3.173 ||**

**              	manvantarair yugaprāptyā mantrauṣadhibalair api |**

**              	vittātmānaṃ vidyamānaṃ kāraṇaṃ jagataḥ sadā || 3.174 ||**

 

sarvaprakāraṃ vedādibhir mantrauṣadhibalāntair yathāsāmarthyam ātmānaṃ vitta vettuṃ prayatnino bhavatha | yathāśakti ātmajñānāya prayatnaḥ kriyatām ity abhiprāyaḥ | vedādyupāyāsaṃbhave 'pi janmamaraṇādibhir api nimittaśakunijñānādibhir api mantrauṣadhibalair api, na tv asaṃbhāvyopāyatayātmajñānāya śaithilyaṃ kāryam, avaśyaṃ cātmajñānaṃ kāryam ity evaṃparatvād ārambhasya | na mantrauṣadhyādāv atyabhiniveśaḥ karyaḥ | vedais tattvajñānopayabhūtaiḥ, śastraiḥ vyākaraṇādibhiḥ śāstraiḥ, savijñānaiḥ vividhetihāsādijñānasahitaiḥ | janmanā ihāvadhāraṇāśaktāv anyenāpi janmanety arthaḥ | āmaraṇena ca yāvajjīvam atyabhiyogenety arthaḥ | caśabdo janmāntaraśatair apy aparābhaṅgapradarśanārthaḥ | ādhyā mahatyāpi manaḥpīḍayā | gatyā deśāntaragamanena | agatyā ekāvasthānatayā | tathāśabdaś caivaṃbhūtaprakārāntarārthaḥ | satyenaikātmyadarśanena | anṛtena caturbhujādikalpitopāsanāprakāreṇa | śreyasā pārivrājyena | sukhaduḥkhābhyāṃ karmabhiś ca śubhāśubair iti caśabdena sukhādīnāṃ samuccayād gārhasthyenety arthaḥ | sukhaṃ gandhamālyādisevanam, asukhaṃ yamaniyamāvasthitiḥ, śubhaṃ karmāgnihotrādi, aśubhaṃ karma sarvasvārādi vihitatve 'pi maraṇasaṃbandhād aśubhatvam, asāmarthye ca jñānakṣamaśarīrāntotpādakatvāt prakṛtopayogitvam | nimittādijñānaiś ca abhyudayakālam upalakṣyānirvedena punaḥ punaḥ pravṛttyarthaṃ nimittaṃ dakṣiṇākṣispandanādi udagayanādi ca | śakunajñānaṃ vāyasarutādijñānam | grahasaṃyogaś candrabalādiḥ | tārānakṣatrasaṃcāraḥ krūragrahair janmanakṣatrādyapīḍanam | jalajāni tīrthayātrādīni | svapnajānīṣṭasvapnadarśanāni | apiśabdaḥ pūrvavad upāyatvasaṃbhāvanārthaḥ | ākāśadibhiś ca paramārthataḥ purāṇadarśanānusāreṇotpannair jāyamānais timiraiś ca tadanusāreṇaivādityarūpātmatattvāvarodhakaiḥ tathaiva taduktaprakāreṇaivāpanīyamānaiḥ | taddarśanād eva ca manvantarayugādiprāptyā kālacakrajñānenāpi | prajñāsthairyahetubhir mantrauṣadhibalair vittātmānam | kathaṃlakṣaṇaṃ, vidyamānaṃ sadā vidyamānaṃ kālatrayaparāmarśaśūnyam ity arthaḥ | kāraṇaṃ jagata ity uktārtham etat | na cāyam atiparokṣaḥ kevalāgamikatvamātreṇa śraddheya ātmalakṣaṇo 'rthaḥ, kiṃ tarhi, pramāṇāntaram atroktam eva "mahābhūtāni satyāni yathātmāpi tathaiva" (YDh 3.149) ity atra || 171–4 ||

 

_bhūyaś copasaṃhārārthaṃ sauhṛdāt tad eva spaṣṭayati |_

 

                    	**ahaṃkāraḥ smṛtir medhā dveṣo buddhiḥ sukhaṃ dhṛtiḥ |**

**              	indriyāntarasaṃcāra icchā dāraṇajīvite || 3.175 ||**

**              	svapnesargaś ca bhāvānāṃ preraṇaṃ manaso 'gatiḥ |**

**              	nimeṣaś cetanā yatna ādānaṃ pāñcabhautikam || 3.176 ||**

**              	yata etāni cihnāni dṛśyante paramātmanaḥ |**

**              	tasmād asti paro dehād dehī sarvaga īśvaraḥ || 3.177 ||**

 

medhā prajñātiśayaḥ | dhṛtir dhāraṇā | indriyāntaragṛhītasya parāmarśaḥ indriyāntarasaṃcāraḥ | icchayā yad dhāraṇaṃ śarīrasya tatparityāgaḥ tad icchādhāraṇam | svapne 'nekavidho vidyamānabhūtasargaḥ svapnesargaḥ | tathā cāmnāyo 'pi: "na tatra rathāḥ" ity upakramya, "atha rathān rathayogān pathaḥ sṛjate" ityādi (BāU 4.3.10) | preraṇaṃ tu manaso jāgadavasthāyām api | agatir manasaḥ suṣuptāvasthāyām | nimeṣaḥ sarvakāyikaceṣṭopalakṣaṇam | cetanā antarvartinī | prayatnaḥ sarvaprakāraḥ | ādānaṃ grahaṇaṃ trividhakarmānusāreṇa | pāñcabhautikaṃ pṛthivyādipañcabhūtaviṣayam | yataś caitāni bhūtadharmavailakṣaṇyena paramātmanaś cihnabhūtāny upalabhyante, tasmād asti dehād dehavartinaḥ kṣetrajñād vyatirikto 'nyo dehī kṣetrajñaḥ sarvagataḥ paraḥ paramātmā īśvaraḥ karmaṇā grahītum aśakyaḥ ānando 'jaro 'mṛta ity arthaḥ | atra ca jāgratsvapnasuṣuptāvasthānupāyitvaṃ mahābhūtādyādānopapattiś cāvyatirekābhiprāyeṇa paramātmaliṅgam | avaśiṣṭāni tu vijñānātmasādhāraṇāny api brahmaṇaḥ parāvarātmakatvasiddhyarthaṃ prasaṅgad upanyastānīty avagantavyam | spaṣṭam anyat || 175–7 ||

 

_idānīṃ kṣetrajñapatyor vivekaṃ parāvaratvaṃ ca brahmaṇaḥ kṣetrajñābhidhānānugamadvāreṇa spaṣṭīkaroti |_

 

                    	**buddhīndriyāṇi sārthāni manaḥ karmendriyāṇi ca |**

**              	ahaṃkāraś ca buddhiś ca pṛthivyādīni caiva ha || 3.178 ||**

 

buddhīndriyāṇi cakṣurādīni | eṣām arthā rūpādayaḥ | ahaṃkāraḥ pratyagātmany avamarśo 'nyakāraṇāsaṃsṛṣṭo buddhinimittakaḥ | buddhir anubhavahetuphalākriyā | caśabdād avyaktaṃ pradhānākhyam, tac ca na sāṃkhyābhimataṃ sattvādiguṇasāmyāvasthātmakam, kiṃ tarhi jagatkāraṇabhūtaṃ sādhāraṇātmakam | tad uktam: "yo dravyadevatātyāgasaṃbhūto rasaḥ" (YDh 3.121) ity atra | sattvādīnāṃ tv ātmaguṇatvam eva | spaṣṭam anyat || 178 ||

 

_etac caturviṃśatitattvātmakaṃ yat kṣetram |_

 

                    	**avyakta ātmā kṣetrajñaḥ kṣetrasyāsya nigadyate |**

**              	īśvaraḥ sarvabhūtānāṃ sann asan sad asac ca saḥ || 3.179 ||**

 

asya caturviṃśatitattvātmakasya vettādhiṣṭhātṛtvena phalabhoktṛtayā ceśvaro 'vyakte ca karmaṇy avasthitaḥ karmāvabaddho yaḥ kṣetrajña ity evaṃ brahmavidbhiḥ sa nigadyate | tathā ca vyāsaḥ |

                    	etad yo vetti taṃ prāhuḥ kṣetrajña iti tadvidaḥ | iti | (BhG 13.1)

yad vā ātmaviśeṣaṇatvenāvyakta ity etad yojanīyam | avyakto rūpādyasaṃsṛṣṭa ity arthaḥ | sarvabhāvānāṃ tu kṣetrakṣetrajñātmakānāṃ ya īśvarḥ sa paramātmā ity evam anayor bhedaḥ | bhūtaśabdo bhāvamātratayā kṣetrajñavacano 'pi | yaś cāyaṃ paramātmā san asan sad asac ca, saḥ san kṣetrajñatyā asan paramātmarūpatayā sadasad ity evaṃ vyapadeśāt | paramārthatas tu yat sad asac ca yat tat sarvaṃ sa eva sadasadātmakaḥ, tathaivopalambhāt | tathā cāmnāyaḥ: "dve vāva brahmaṇo rūpe mūrtaṃ cāmūrtaṃ ca" (BāU 2.3.1) iti || 179 ||

 

_idānīṃ kṣetrajñotpattikramaṃ darśayati |_

 

**              	buddher utpattir avyaktāt tato 'haṃkārasaṃbhavaḥ |**

**              	tasmāt khādīni jāyante ekottaraguṇāni tu || 3.180 ||**

 

suṣuptāvasthāyām eva tāvat sarvavijñānamahāpralaye saty avyaktād upabhoganimittāt karmaṇaḥ sakāśād buddher utpattiḥ | tataś ca prabodhāt pratygātmany avabodhād ahaṃkārasaṃbhavaḥ | tathaiva bāhyaviṣayaprasaṅgād ākāśādīny ekottaraguṇāny ekadvitricatuṣpañcaguṇānīty arthaḥ | tadgrāhakatvaprayuktāni ca tadvikārāpattyā tadātmakānīndriyāṇi manaś cādāv eva svaviṣayānusārāt sadasadātmakam ity eṣā prakriyā sṛṣṭipralayopavarṇanādau sarvatra purāṇādiṣv api yojyā || 180 ||

 

_yāni ca khādiny atrākāśapavanajyotirjalapṛthivyantāni ekottaraguṇatvena mahābhūtāny uktāni |_

 

                    	**śabdaḥ sparśaś ca rūpaṃ ca raso gandhaś ca tadguṇāḥ |**

 

uttaratra caśabdaḥ pūrvaguṇasamuccayārthaḥ rasaś cety atrāpi chandonurodhād anucyamāno 'pi draṣṭavyaḥ |

 

_sṛṣṭau ca |_

 

                    	**yo yasminn āśritas teṣāṃ sa tatraiva pralīyate || 3.181 ||**

 

bhūteṣu ca guṇānāṃ pralayāt paramātmano nirguṇatvasiddhiḥ || 181 ||

 

_idānīṃ pūrvoktam arthaṃ kārtsnyenopasaṃharati |_

 

**              	yathātmānaṃ sṛjaty ātmā tathā vaḥ kathitaṃ mayā |**

**              	vipākas triprakārāṇāṃ karmaṇām īśvaro 'pi san || 3.182 ||**

 

uktanigadārthaḥ ślokaḥ || 182 ||

 

_trirūpakarmavipākātmakam avyaktam adṛṣṭaṃ pradhānākhyaṃ saṃsārapravṛttibījaṃ na punar tantrāntarābhiprāyeṇa sattvādiguṇasāmyalakṣaṇaṃ, yato na sattvādayaḥ prakṛtiguṇāḥ | kiṃ tarhi |_

 

**              	sattvaṃ rajas tamaś caiva guṇās tasyaiva kīrtitāḥ |**

 

ātmano na prakṛter ity arthaḥ |

 

_yady evaṃ kathaṃ tarhi bandhamuktyādivyavasthā | ucyate |_

 

**              	rajastamobhyām āviṣṭaś cakravad bhrāmyte hi saḥ || 3.183 ||**

 

taducchedāt tu sattvaguṇayogāt svarūpāvasthiter mucyata evety abhiprāyaḥ || 183 ||

 

_idānīṃ parāvarabrahmopasaṃhartum āha |_

 

**              	anādimān ādimāṃś ca ya eṣa puruṣaḥ paraḥ |**

**              	liṅgendriyair upagrāhyaḥ savikāra udāhṛtaḥ || 3.184 ||**

 

mahadādibhir vikāraiḥ kṣetralakṣaṇamahadādisaṃbandhād ādimān kṣetrajñaḥ, yaś cānadir akalaṃkaḥ paramātmā ubhayarūpatvāl liṅgendriyopagrāhyatayā udāhṛtaḥ, sa eṣa bhagavān ubhayaprakāraḥ sadasadātmanā viśvarūpaḥ paramātmaivety avagantavyam | nātra vyāmohaḥ kārya ity abhiprāyaḥ | liṅgādīny ahaṃkārādīny ātmaviṣayatvena, indriyāṇi cakṣurādīni prakṛtiviṣayatvenety evaṃ yojanā || 184 ||

 

_yaś cāyaṃ kṣetrajñatayā pravibhaktaḥ tasyendriyopalabdhabāhyaliṅgasaṃsūcitam utkarṣāpakarṣahetumārgam āha |_

 

                    	**pitṛyāṇo 'javīthyāś ca yad agastyasya cāntaram |**

**              	tenāgnihotriṇo yānti prajākāmā divaṃ prati || 3.185 ||**

 

"yad asyānyad raśmiśatam" (YDh 3.169) ityādyanantaraṃ mārgābhidhānam, tasyaivedam upalakṣaṇatvena bāhyamārga(m?) ucyate: yad etad ajavīthyagastyayor antaraṃ sa pitṛyāṇaḥ panthāḥ | tenāgnihotriṇaḥ prajākāmāḥ karmamātraniṣṭhāḥ saṃvatsaropāsakā yānti | evaṃ mārgāntare 'pi yojyam | purāṇe hi bhagavataḥ savitur bahvyo vīthyo divi paddhatayaḥ śrūyante | tatrāgastyasyānantarā ajavīthī | spaṣṭam anyat || 185 ||

 

_kiṃ ca |_

 

                    	**ye 'pi dānaparāḥ samyag aṣṭābhiś ca guṇair yutāḥ |**

**              	te 'pi tenaiva gacchanti satyavrataparāyaṇāḥ || 3.186 ||**

 

dayā sarvabhūteṣu kṣāntir anasūyetyādayo 'ṣṭāv ātmaguṇāḥ | prasiddam anyat || 186 ||

 

_yaś cānena mārgeṇa dyurlokaḥ, tatra |_

 

**              	aṣṭāśītisahasrāṇi munayo gṛhamedhinaḥ |**

**              	punar āvartino bījabhūtā dharmapravartakāḥ || 3.187 ||**

 

tiṣṭhantīti śeṣaḥ | tasyāṃ hi janasthānasaṃjñāyāṃ divi gṛhamedhino gṛhasthāḥ karmaṇāgnihotrādinā lokajitaḥ saṃsārabījabhūtāḥ pralīyamānadharmoddhārapravartakāḥ aṣṭāśītisahasrās tatparimāṇā agnihotrādinā tatra yānti | punar dharmapravartanāyehābhimukhyena vartanta ity evaṃ tatpravartakāḥ punarāvartina iti vyākhyēyam || 187 ||

 

_devayānenāpy evam eva mārgeṇa |_

 

**              	saptarṣināgavīthyos tu devalokaṃ samāśritāḥ |**

**              	tāvanta eva munayaḥ sarvārambhavivarjitāḥ || 3.188 ||**

 

ayam api pūrvavat || 188 ||

 

_saptarṣināgavīthyor antarālena ca yo 'yaṃ lokaḥ |_

** **

**              	tapasā brahmacaryeṇa saṅgatyāgena medhayā |**

**              	yātās tatrāvatiṣṭhanti yāvad ābhūtasaṃplavam || 3.189 ||**

 

_<span style="text-decoration:underline;">nanu</span> ca kāryārthatvād vedasya pramāṇāntarasya cābhāvān nirmūlakam ivedaṃ mārgādinirūpaṇaṃ lakṣyate, | <span style="text-decoration:underline;">satyam</span>, yadi kāryārthatayaiva vedasya prāmāṇyaṃ syāt | svarūpe 'pi tu prāmāṇyam iṣyata eva |_

 

                    	**yato vedāḥ purāṇaṃ ca vidyopaniṣadas tathā |**

**              	ślokāḥ sūtrāṇi bhāṣyāṇi yat kiṃcid vāṅmayaṃ kvacit || 3.190 ||**

**              	vedānuvacanaṃ yajño brahmacaryaṃ tapo damaḥ |**

**              	śraddhopavasasātatyam ātmano jñānahetavaḥ || 3.191 ||**

 

yadi hi karmānuṣṭhānamātranimittatayā kriyaiva vedārthaḥ syāt, tataḥ svarūpaparatā na syāt | yadā tu niyogasiddhir eva vākyārthaḥ, tadā niyojyatvāvagama eva tatsiddhiḥ | pratipannātmasvarūpasyaiva nirvartitaniyogatā syāt | tataś cātmasvarūpāvagatir eva vedārtha iti svarūpa evāvasitaṃ vedasya prāmāṇyam | kiṃ ca kāryatayā vyutpatteḥ kārye prāmāṇyam uktam | na ca parārthasya kārytvopapattiḥ | ko hi parārthaṃ buddhipūrvakārī kuryāt | ataḥ svārtha eva kāryaṃ, na cānyo 'taḥ kaścid ātmano 'rtho 'nyatra svarūpajñānād iti tad eva kāryam avaśiṣyate | ataś ca pārmārthikaṃ tatraiva bhagavato vedasya prāmāṇyam | tathā coktam: "codanā hi bhūtaṃ bhavantaṃ bhaviṣyantam ityādyevaṃjātīyakam arthaṃ śaknoty avagamayitum" iti (TV on PMS 1.1.2, p. 15) | evaṃjātīyakam ātmasvarūpam ity arthaḥ | tathā cendriyāntarapratiṣedhas tadviṣayatayaivopadyate "nānyat kiṃca nedriyam" iti (TV on PMS 1.1.2, p. 15) | anyathā hi vidhyarthe tatprāptyabhāvād ākasmika eva pratiṣedhaḥ syāt | ato brahmasvarūpa evāmyāyasya prāmāṇyaṃ syāt | tad eva ca pāramārthikaṃ vidhyarthasatattvam | yat tu agnihotrādikāryāvabodhanaṃ, tad avāntaravākyārthatayā tadapekṣitāvidyāvyudāsaparatvena tadupāyatayaiva pramāṇāntarāviṣayatayā kāryavyapadeśabhāg ity avaseyam | evaṃ cen mārgādisvarūpapratipādane 'py aviruddhaṃ kāryavyapadeśitvam ity eṣā dik | tad darśayati: "yato vedāḥ purāṇaṃ ca" ityevamādayaḥ sarva evātmano jñānahetavaḥ, śabdapravṛttes tatparatayaiva vyutpattyavadhāraṇāt | tataḥ svarūpe 'py avyāhataṃ prāmāṇyaṃ vedasya | ataś ca mārgādismṛter apy anavadyaṃ vedamūlatvam ity abhiprāyaḥ | "purāṇaṃ ca" iti, itihāsārthaś caśabdaḥ | vidyā mīmāṃsādikā | upaniṣadāṃ pṛthagvacanaṃ vedabhāgāntarasya tādarthyapradarśanārtham | tathā ślokāḥ upaniṣatsūtrasthānīyā mantrā eva | "tad apy ete ślokāḥ: aṇuḥ panthā vitataḥ purāṇaḥ" ityādikāḥ (BāU 4.4.8) | upaniṣatsūtratāpratipattyartham eva teṣāṃ pṛthagvacanam | tadvivaraṇārthāny eva cārthavādādivākyāni bhāṣyāṇi | prādhānyāc cāyam upaniṣadām atiprapañcaḥ | kiṃ ca "yat kiṃcid vāṅmayaṃ kvacid" iti | loke hy apy ātmaparatayaiva śabdavyutpattir ity arthaḥ | evaṃ ca vedānuvacanādis tādarthyenaiva cāturāśramyaprayāsaḥ | tathāmnāyaḥ: "tam etaṃ vedānuvacanena brāhmaṇā vividiṣanti" ityādi (BāU 4.4.22) | gurūktasyānupāṭho vedānuvacanam | ādyaṃ brahmacaryam | yajñā iti gārhasthyopalakṣaṇam | brahmacaryaṃ naiṣṭhikatvam | tapo dama iti vānaprasthatvam | śraddopavāsasātatyam iti pārivrājyam, "aṣṭau grāsā muner bhaktam" (ĀpDh 2.9.13) iti vacanāt | laghvaśanārtho vāyam upavāsaśabdaḥ | vyākhyātam anyat || 190–1 ||

 

_yataś caitad evam ataḥ |_

 

**              	sa hy āśramair nididhyāsyaḥ samastair evam eva tu |**

 

sarvārambhāṇāṃ tatparatvād ity abhiprāyaḥ |

 

_kiṃ ca |_

 

**              	draṣṭavyas tv atha mantavyaḥ śrotavyaś ca dvijātibhiḥ || 3.192 ||**

 

dvijātivacanaṃ dvitīyasyopanayanajanmanas tādarthyapradarśanārtham | draṣṭavyaḥ

pratyakṣādinā | śrotavya āgamāt | mantavyas tarkeṇa | kramabhedaś chando'nurodhāt | nididhyāsyaḥ sākṣātkartuṃ yogamārgeṇa || 192 ||

 

_pūrvokamārgadvayānusāriṇaś ca |_

 

                    	**ya evam enaṃ vidanti ye cāraṇyakam āśritāḥ |**

**              	upāsate dvijāḥ satyaṃ śraddhayā parayā yutāḥ || 3.193 ||**

 

araṇyam evāraṇyakam | evaṃ vidantīti prakramānusārād iha hiraṇyagarbhādyavāntaraṃ brahmasvarūpam | spaṣṭam anyat || 193 ||

 

_ye caivaṃ viduḥ |_

 

                    	**kramāt te saṃbhavanty arcir ahaḥ śuklaṃ tathottaram |**

**              	ayanaṃ devalokaṃ ca savitāraṃ savaidyutam || 3.194 ||**

**              	tatas tān puruṣo 'bhyetya mānaso brahmalaukikān |**

**              	karoti punar āvṛttis teṣām iha na vidyate || 3.195 ||**

 

arcirādimārgo 'yaṃ paramātmaviṣayo yathopāsanāsāmarthyaṃ krameṇānekavidhalokajayahetuḥ paurāṇikaiḥ prapañcitaḥ | vaidyuta indro mānasād abhidhyānāt saṃstutaḥ | ayam evāntarātmā mānasaḥ puruṣaḥ | anāgamanaṃ cātra tadbhāvāpattiḥ | iha brahmāṇḍāntarvartini vikāre punarāvṛttyabhāvaḥ | spaṣṭam anyat || 194–5 ||

 

_ajavīthimārgāvasthityā ca |_

 

                    	**yajñena tapasā dānair ye hi svargajito narāḥ |**

**              	dhūmaṃ niśāṃ kṛṣṇapakṣaṃ dakṣiṇāyanam eva ca || 3.196 ||**

**              	pitṛlokaṃ candramasaṃ nabho vāyuṃ jalaṃ mahīm |**

**              	kramāt te saṃbhavantīha punar evaṃ vrajanti ca || 3.197 ||**

 

dhūmādikrameṇa candrāntayānantaroktanyāyena gatiṃ prāpya punar ākāśādikrameṇa pṛthivīṃ prāpnuvanti | tataś ca punar evotkṛṣyamāṇāś cakravat kramāt saṃsārabījabhāvaṃ pratipadyante ity avaseyam | ṛjv anyat || 196–7 ||

 

_rajastamobhyām atipariplavād apuṇyopahatacetāḥ |_

 

                    	**etad yo na vijānāti mārgadvayam ātmanaḥ |**

**              	dandaśūkaḥ pataṅgo vā bhavet kīṭo 'tha vā kṛmiḥ || 3.198 ||**

 

tasyāpi ca kṣīṇāśubhasya kathaṃcit puṇyodayād yajñādyupayogitāṃ prāpya punar utkarṣasiddhiḥ | dandaśūko daṃśanaśīlaḥ sarpādiḥ | spaṣṭam anyat || 198 ||

 

_idānīm atisauhṛdāt paramātmaprāptyupāyabhūtaṃ yogamārgasaṃpradāyam āha |_

 

                    	**ūrusthottānacaraṇaḥ savye nyasyetaraṃ karam |**

**              	uttānaṃ kiṃcid unnamya mukhaṃ viṣṭabhya corasā || 3.199 ||**

**              	nimīlitākṣaḥ sattvastho dantair dantān asaṃspṛśan |**

**              	tālusthācalajihvaś ca saṃvṛtāsyaḥ suniścalaḥ || 3.200 ||**

**              	saṃnirudhyendriyagrāmaṃ nātinīcocchritāsanaḥ |**

**              	dviguṇaṃ triguṇaṃ vāpi prāṇāyāmam upakramet || 3.201 ||**

 

yogaśāstrāntarānusārāt prāṇāyāmo recakādilakṣaṇo 'vaseyaḥ | spaṣṭam anyat | ete ca padmāsanādayo manaḥsamādhānahetutvenārthaprāptā eva yogāṅgatayā niyamyante | ataś cānyathāpy ekāgratā na virudhyata iti kecit | tathā ca dakṣeṇoktam: "na ca padmāsanodyogaḥ" ityādi | tat tu niyāmakatvāc chāstrasyāyuktam eva | dakṣavacanaṃ tv indriyajayapraśaṃsārthatvād aviruddham || 199–201 ||

 

_prāṇāyāmaiś cātmānaṃ saṃśodhya |_

 

                    	**tato dhyeyaḥ sthito yo 'sau hṛdaye dīpavat prabhuḥ |**

**              	dhārayet tatra cātmānaṃ dhāraṇāṃ dhārayan budhaḥ || 3.202 ||**

 

yo 'sau hṛdaye dīpavad ananyaprakāśyaḥ sarvasya prakāśakatvenāvasthitaḥ paramātmoparatabāhyaprapañcaḥ, sa eva dhyeyaḥ | hṛdaye cāvasthito darśanaśravaṇamananādibhir nididhyāsyatayā yas tatrāvasthitas tadviṣayatvenāpastabhedhāṃ dhāraṇāṃ prasaṃkhyānādikāṃ dhārayann ubhayātmakasyāpi brahmaṇaḥ kaivalyātmakatayaiva tatrātmānaṃ dhārayed budhaḥ pratipannobhayātmakāntaryāmirūpabrahmasvarūpaḥ paraṃ brahmoparatadhyātṛdhyeyātmasvarūpātmanātmānaṃ tatra dhārayaṃs taṃ cātmany akalaṃkam abhayam apunarāvṛttam aparokṣam ānandam apāstākhilavyapadeśaṃ paśyed ityādi prapañcanīyam || 202 ||

 

_pratipannāntaryāmisvarūpasya yogasiddhasya parabrahmaṇo nididhyāsanam uktam, tasyaiva tv adhikāriṇo lakṣaṇaṃ vācyam ity ata āha |_

 

                    	**antardhānaṃ smṛtiḥ kāntir dṛṣṭiḥ śrotrajñatā tathā |**

**              	nijaṃ śarīram utsṛjya parakāyapraveśanam || 3.203 ||**

**              	arthānāṃ chandataḥ sṛṣṭir yogasiddhes tu lakṣaṇam |**

**              	siddhe yoge tyajan deham amṛtatvāya kalpate || 3.204 ||**

 

antardhānaṃ parair anupalabhyatvam | smṛtiḥ samādhyavagatasyāvismaraṇam, nityaṃ tathaivāvyavadhānena pratipattir ity arthaḥ | kāntir aśanāyādyapagamaḥ | dṛṣṭir bhaviṣyadādāv avyāghātaḥ | śrotragrāhyatvāc chrotraṃ śabdaḥ, tadarthajñatvaṃ śrotrajñatā | tathāśabdād vedānusaṃdhānānapekṣatvenety arthaḥ | nijaṃ ca vaiśeṣikam asādhāraṇakarmārabhyaṃ śarīraṃ nijatayaivāsādhāraṇapratyayagrāhyatvenotsṛjya sadasadātmakatvena prāguktaviśvarūpātmakaparakāyapraveśanam ekatvāpattiḥ | yat punaḥ śarīratayaiva parakāyapraveśanam, tan mantravidyāsv apy astīti nātropayujyate ity evam eva vyākhyeyam | arthānāṃ mahadahaṃkārādīnāṃ chandataḥ icchātaḥ sṛṣṭir visarjanam utpādanaṃ vā | spaṣṭam anyat | evaṃ cāntaryāmyātmanā siddhe yoge tyajaṃs tathā parāvarabhāvātmakadhyeyadhyātṛvyapadeśabhāktvena dehaṃ paraṃ brahmarūpatayā amṛtatvāyāpunarāvṛttaye kalpate ghaṭata ity arthaḥ || 203–4 ||

 

_evam etatprāptiparyantaṃ pārivrājyam uktaṃ viśuddhasatattvānāṃ tattvavidām | yas tv atra manovākkāyikānām anyatamadoṣeṇāsamarthaḥ, taṃ pratīmam anyaṃ pārivrājaprakārabhedam āha |_

 

              	**atha vāpy abhyasan vedaṃ nyastakarmā sute vasan |**

**              	ayācitāśī mitabhuk parāṃ siddhim avāpnuyāt || 3.205 ||**

 

granthārtharūpatayā japānuvacanādinā vedam abhyasan parityaktāgnihotrādyanuṣṭhāno 'nupalakṣitaliṅgaviśeṣo bhaikṣeṇaiva varteta | atha vā tadaśaktāv ayācitāśī aṣṭagrāsādinā mitabhuk putragṛhādau vaset | evam api parāṃ siddhiṃ prāptyupāyalakṣaṇāṃ (?) brahmatvaṃ prāpnuyād iti || 205 ||

 

_yady api pārivrājyam adhikṛtyāyaṃ muktyupadeśaḥ, tathāpy āśramasyātantrataiva, yadṛcchayā pracāramātravyudāsahetutvād apavargasya ca jñānaikasādhyatvāt | yatas caitad evam ataḥ |_

 

**              	nyāyārjitadhanas tattvajñānaniṣṭho 'tithipriyaḥ |**

**              	śrāddhakṛt satyavādī ca gṛhastho 'pi vimucyate || 3.206 ||**

 

śrāddhaśabdaḥ samastagṛhasthadharmopalakṣaṇārthaḥ | spaṣṭam anyat || 206

 

 

**iti yatidharmaprakaraṇam |**

** **

**atha prāyaścittadharmaprakaraṇam |**

 

_evaṃ pratyātmikān sarvāśramāṇāṃ sādhāraṇāṃś ca dharmān abhidhāyedānīṃ naimittikān doṣanirghātārthān prāyaścittātmakān dharmān upadidikṣuḥ pratiṣedhātikramahetukaṃ doṣam evādau prapañcayitum āha |_

 

                    	**mahāpātakajān ghorān narakān prāpya garhitān |**

**              	karmakṣayāt prajāyante mahāpatakinas tv iha || 3.207 ||**

 

mahāpātakam upapātakaṃ vā kṛtvā prāyaścittam akṛtvā ye mriyante, te tannimittaprabhavān ghorān yamalokasaṃbandhinas tāmisrādīn ekaviṃśatinarakān atiśayena garhitān ekadvitrisāmastyādinānubhūya tīvrakarmaphalopabhogena kṣīṇe punas tadavaśiṣṭopabhogāyeha vakṣyamāṇaprakāreṇa mahāpātakino jāyante iti vyākhyeyam | yadi tu kṛtsnakarmakṣayād eveti vyākhyāyeta, tato mahāpātakinas tv ihety asaṃbaddhaṃ syāt | ataḥ karmakṣayād ity evaṃ vyākhyeyam || 207 ||

 

_tatra narakān vakṣyati | yathā tv iha jāyante tathā prapañcayati |_

 

**              	śvasūkaramṛgoṣṭrāṇām brahmahā yāti yoniṣu |**

**              	kharapulkasavenānāṃ surāpo nātra saṃśayaḥ || 3.208 ||**

**              	kṛmikīṭapataṅgatvaṃ svarṇahārī samāpnuyāt |**

**              	tṛṇagulmalatātvaṃ ca kramaśo gurutalpagaḥ || 3.209 ||**

 

śvādayaḥ prasiddhāḥ | sūkaraś cātra grāmyaḥ śvasaṃnidhānāt | mṛgaśabdo 'pi prakramānusārāt sṛgālādiṣu draṣṭavyaḥ | udāharaṇārthatvāc copanyāsasya nātrātīva smṛtyantaraiḥ saha viṣayavibhāgāya yatitavyam | mahāpātakajān ghorān narakān prāpyeti copakramāt kāmakṛtamahāpātakādiviṣayo 'yaṃ prapañco veditavyaḥ | ghoragarhitakarmajanyatayā kāraṇānurūpyeṇa kāryasaṃbandhaviśeṣasyārthavattvāt | itarathā tu narakaśabdād eva tatsiddher niṣprayojanatvaṃ syāt | tataś ca smṛtyantareṣv apy evam eva vyākhyeyam | tathā cāmnāyaḥ: "saha tata eva prāk pravavrāja" ity upakramya "itthaṃ vā ime 'muṣmin loke sacante tān vayam iha pratisacāmahe" (ŚB 11.6.1.3) iti kāmakṛta eva yātanāṃ darśayati | tathā ca vyāsaḥ:

                    	kāmakārakṛtaṃ pāpaṃ narakeṣūpabhujyate |

                    	ihaiva prāpnuyuḥ kleśān akāmakṛtapātakāḥ || iti |

ato yady api smṛtyantareṣu akāmakṛte 'pi kiṃcid yātanātiśayavacanaṃ syāt, tathāpy atyantavarjanārthaṃ nindāparatvena vyākhyeyam | "kharapulkasavenānāṃ surāpo nātra saṃśayaḥ" ity asaṃśayavacanaṃ nindārthavādāśaṅkānivṛttyartham | kharaśabdaś ca gardabhādisadṛśatiryagyonyupalakṣaṇārthaḥ | pulkasaḥ kṣatriyāyāṃ śūdrāj jātaḥ | veno naṭaḥ | kṛmikīṭāditvaṃ ca svarṇahārī samāpnuyāt | saṃśabdo 'tiśayaduḥkhapratipattyarthaḥ | tṛṇādikāṃś cānekavidhān sthāvabhāvān gurutalpagaḥ prāpnuyāt | kramaśa iti vadann ekenaiva nimittenānekavidhānekajanmaprāpyaṃ kleśasaṃbandhaṃ darśayati | spaṣṭam anyat || 208–9 ||

 

_evaṃ kramaśas tiryagyonitvam anubhūya tataś cāturvarṇyaviṣaye jāyante | tatrāpi tu |_

 

                    	**brahmahā kṣayarogī syāt surāpaḥ śyāvadantakaḥ |**

**              	hemahārī tu kunakho duścarmā gurutalpagaḥ || 3.210 ||**

 

kṣayo rājayakṣmā | śyāvadantādayaḥ spaṣṭāḥ | dauścarmyaṃ ca strīṇām api yathāsaṃbhavaṃ draṣṭavyam | akāmakṛte 'pi pāpe yaḥ prāyaścittaṃ samarthaḥ san na kuryāt, tasyāpy etā narakayātanāḥ svakarmānurūpyeṇa draṣṭavyāḥ | kṣayarogādīni ca liṅgāny aśaktyāpy akṛtaprāyaścittānāṃ bhavanty eva | tathā ca |

                    	iha duścaritaiḥ kecit kecit pūrvakṛtais tathā |

                    	prāpnuvanti durātmāno narā rūpaviparyayam || iti | (MDh 11.48)

iha duścaritair iti vacanād ihāpi janmani duścaritaiḥ prāyaścittaiḥ pūrvajanmakṛtaiś cācaritaprāyaścittaiḥ tathāśabdān narakādyupabhogānte kathaṃcin nimittāntarād akṛtaprāyaścittāḥ santo durācārātmāno virūpakaśarīrāḥ santaḥ svābhāvikaśukladantādiviparyayaṃ śyāvadantādikaṃ prāpnuvantīty arthaḥ || 210 ||

 

_evaṃ tāvac caturṇāṃ mahāpātakinām uktam, tatsaṃparke tu |_

 

**              	yo yena saṃpibaty eṣāṃ sa talliṅgo 'bhijāyate |**

 

yeṣāṃ patitānāṃ yo yena saṃpibati sa tadīyenaiva kṣayarogādinā liṅgena vyastasamastatayā saṃsargānurūpyeṇa jāyata ity arthaḥ | abhiśabdāc ca tadabhijanatvena kṣayarogādiyuktayor eva pitroḥ tadanurūpaliṅgo jāyata iti draṣṭavyam | yadi tu sa talliṅge 'bhijāyate iti pāṭhas tadā svayam anevaṃliṅgatve 'pi yo yalliṅge kule jāyate sa tathābhūtapatitasaṃsṛṣṭa ity avagantavyam | ataś ca tair api prāyaścittaṃ kartavyam evety uttaratrāpi yojyam |

 

_mahāpātakavyatirekeṇāpi rūpaviparyayā bhavanty evety etat prapañcayituṃ cauryaviṣaye tāvad darśayitum āha |_

 

**              	annahartāmayāvī syān mūko vāgapahārakaḥ || 3.211 ||**

**              	dhānyamiśry atiriktāṅgaḥ piśunaḥ pūtināsikaḥ |**

**              	tailahṛt tailapāyī syāt pūtivaktras tu sūcakaḥ || 3.212 ||**

 

āmayāvitvaṃ tu mandāgnitā | vāgapahārakaḥ yo garādi dattvā kuvaidyatayā vā mithyopacāreṇa vācam apaharati | adhītya vāpalāpaḥ anabhyanujñātādhyayanaṃ ca vāgapahāra ity anye | tat tu brahmasteyam ucyate na vāgapaharaṇam | yathāha manuḥ |

                    	brahma yas tv ananujñātam adhīyānād avāpnuyāt |

                    	sa brahmasteyasaṃyukto narakaṃ pratipadyate || iti | (MDh 2.116)

vikrayādyarthaṃ dhānyasyānyamiśrī dhānyamiśrī | piśunaḥ paraguṇāpahārī | pūtināsikaḥ kuthitanāsikaḥ | tailahṛt tailamātrasya hartā | tailapāyī kīṭaviśeṣaḥ | pūtivaktraḥ kuthitamukhaḥ | sūcakaḥ parasyārthalābhādiprasaṅge tadvināśāya vāgdoṣodbhāvakaḥ | spaṣṭam anyat || 211–2 ||

 

_tathā |_

 

                    	**parasya yoṣitaṃ hṛtvā brahmasvam apahṛtya ca |**

**              	araṇye nirjale deśe jāyate brahmarākṣasaḥ || 3.213 ||**

 

parasyotkṛṣṭasya jātito guṇato vā yoṣitaṃ strītvenopabhogyāṃ brahmasvaṃ ca brāhmaṇadravyaṃ jñātiṃ vāpahṛtya brahmarākṣaso bhavatīti vyākhyeyam | brahmaṇā vedātmakenāgnikalpenāntar bahiś ca dahyamāno 'tyantayātanāśarīro brahmarākṣasaḥ | vedādhyāyina evaitad brahmarākṣasatvaṃ sāmarthyād draṣṭavyam | ataś ca śrutādhyayanasaṃpannenāpi parasyotkṛṣṭasya bhāryā nopagantavyā | tathā cāmnāyaḥ: "tasmād evaṃvic chrotriyasya jāyayopahāsaṃ necched uta hy evaṃvit parābhavati" (BāU 6.4.12) iti | tathā "sa vā eṣa nirindriyo nirvīryaḥ kṣīṇasamastasukṛtaś ca mriyate tasya kim anyad īdṛśād brahmarākṣasatvād bhavet" iti | ataḥ sūktam araṇye nirudake brahmarākṣaso jāyata iti || 213 ||

 

**              	hīnajātau prajāyante ratnānām apahārakāḥ |**

**              	patraṃ śākaṃ śikhī hṛtvā gandhāṃś cucchundarī śubhān || 3.214 ||**

 

mānave tu:

                    	maṇimuktāpravālāni hṛtvā lobhena mānavāḥ |

                    	vividhāni ca ratnāni jāyante hemakartṛṣu || (MDh 12.61)

iti svarṇakāritvaṃ darśitam | iha tu hīnajātāv iti | tad manuvacanasyāntyalakṣaṇārthatvād aviruddham, svarṇakārajāter vātyantanikṛṣṭatvapratipattyartham | spaṣṭam anyat || 214 ||

 

                    	**mūṣiko dhānyahārī syād yānam uṣṭraḥ phalaṃ kapiḥ |**

**              	ajaḥ paśuṃ payaḥ kāko gṛhakāra upaskaram || 3.215 ||**

 

yānaṃ gantryādi | phalam āmrādikam | paśavo 'śvādayaḥ | payo dugdham | gṛhakāro mṛttikāsūkarikaḥ | spaṣṭam anyat || 215 ||

 

                    	**madhu daṃśaḥ palaṃ gṛdhro gāṃ godhāgniṃ bakas tathā |**

**              	śvitrī vastraṃ śvā rasaṃ tu cīrī lavaṇam eva ca || 3.216 ||**

 

madhu mākṣikaṃ madyaṃ vā | palaṃ māṃsam | gām iti cātra strī pratyetavyā, paśugrahaṇenaiva gomātrasyoktatvāt | tathāśabdo 'tra saṃskṛtaupāsanādiprakārabhedenāgniharaṇe 'nekavidhabakādijātipratipattyarthaḥ | tathottaratrāpi vastragataraktādiprakārabhedānurūpyeṇa śvitrasya raktaśuklādibhedapratipattyarthaḥ | śvā prasiddhaḥ | arasam iti vā, tulyatvāt saṃhitāyāḥ | nīrasaṃ paryuṣitādi hṛtvā śvayoniṃ prāpnuyāt | tuśabdo 'vadhāraṇārthaḥ | ādarārthaṃ caitat | yatra paryuṣitādiharaṇe 'pi śvā bhavati tatrābhyadhikaharaṇe na vidmaḥ kiṃ bhaviṣyatīti pradarśayitum | cīrī nāma nidāghakāle 'tavīṣu vāsyate kīṭaviśeṣaḥ || 216 ||

 

_idānīm upasaṃharati |_

 

**              	pradarśanārtham etat tu mayoktaṃ steyakarmaṇi |**

**              	dravyaprakārā hi yathā tathaiva prāṇijātayaḥ || 3.217 ||**

 

steyakarmaṇīty upalakṣaṇārtham | sarvatra vadhakarmaṇy abhakṣyakarmaṇi paradārābhigamanakarmaṇi ca svakarmānurūpyeṇa tiryagyoniṣu mānuṣye cānekavidhavairūpyavyādhidāridryabandhuviyogādir vadhabandhanādikleśaś ca prapañcanīyaḥ | etad eva prapañcayati | hriyamāṇadravyaprakārā hanyamānaprāṇiprakārā abhigamyamānaparadārādiprakārāś ca yathānekavidhāḥ, tathaiva tadupabhogāyānekavidhaprāṇijātayo 'pi | ataḥ svakarmānurūpyeṇa pratiṣiddhasevanād vihitānanuṣṭhānād anyatrāpi parivittyādau nimitte prāyaścittākaraṇāt tāsu tāsu duḥkhopabhogabahulāsu yoniṣu utpādakleśādiprāptiḥ prapañcanīyā || 217 ||

 

_etad eva spaṣṭayati |_

 

**              	yathākarma niṣevyaivaṃ tiryaktvaṃ kālaparyayāt |**

**              	jāyante lakṣaṇabhraṣṭā daridrāḥ puruṣādhamāḥ || 3.218 ||**

 

pāpakarmaṇo viśeṣānurūpyeṇa narakāṃs tiryagyonitvaṃ cānubhūya tataḥ kālaparyāyāt satpuruṣocitalakṣaṇarahitā daridrāḥ puruṣādhamāś ca jāyante, na teṣām utkarṣaḥ saṃbhavatīty abhiprāyaḥ | ato 'vaśyaṃ tair ihāpi janmani prāyaścittaṃ caritavyam | tathā ca vasiṣṭhenoktam: "kunakhī kṛcchraṃ dvādaśarātraṃ caritvātmānam uddharet" iti (VaDh 20.6) | ato 'nevaṃliṅgair api daridraiḥ puruṣādhamaiś ca prāyaścittaṃ kartavyam evety abhiprāyaḥ | yataś ca kaunakhyādilakṣaṇayogitvam api tiryagyonigrahaṇād eva gṛhītam, tataś ca kālaparyayāt tad apy anubhūya tair lakṣaṇaiḥ kaunakhyādibhir bhraṣṭāḥ santo daridrāḥ puruṣādhamāś ca jāyante | tataś ca prāyaścittaṃ kartavyam evety abhiprāyaḥ || 218 ||

 

_ye punaḥ kṛtvāpi pāpāni tadanurūpaprāyaścittāni samyag anutiṣṭhanti, teṣām apuṇyānuvṛttir manāg api yato nāsti |_

 

                    	**tato niṣkalmaṣībhūtāḥ kule mahati bhoginaḥ |**

**              	jāyante lakṣaṇopetā dhanadhānyasamanvitāḥ || 3.219 ||**

 

spaṣṭārthaḥ ślokaḥ | anye tu tata evāśubhakarmopabhogān niṣkalmaṣībhūtā iti vyācakṣate | tat tu mandaprayojanaṃ viparītārthaṃ ceti nādartavyam || 219 ||

 

_idānīṃ yasmin nimitte prāyaścittaṃ kartavyaṃ, tad darśayati |_

 

                    	**vihitasyānanuṣṭhānān ninditasya ca sevanāt |**

**              	anigrahāc cendriyāṇāṃ naraḥ patanam ṛcchati || 3.220 ||**

 

vihitasya smārtasya saṃdhyopāsanāṣṭakādeḥ śrautasya cāgnihotrāder ananuṣṭhānāt | ninditasya ca arthataḥ prāptau satyāṃ pratiṣiddhasya sevanāt | ata eva ca pratiṣiddhasyeti vaktavye ninditasyety uktam | anyathā hi śabdaprāptasyāpi ṣoḍaśīgrahaṇāder niṣiddhasya sevanāt patanaprasaṅgaḥ syāt | indriyāṇāṃ cānigrahāt prāyaścittākaraṇād ity arthaḥ | naragrahaṇaṃ sārvavarṇikatvapradarśanārtham | patanam ṛcchatīti ca patanaṃ prāyaścittārhatvam evābhipretaṃ na tu dvijātikarmabhyaḥ, tasya mahāpātakaviṣayatvāt | tathā ca mānave "prāyaścittīyate naraḥ" (MDh 11.44) iti prāyaścittārhatvam evoktam | <span style="text-decoration:underline;">nanu</span> ca prāyaścittākaraṇam api vihitānanuṣṭhānam eva | <span style="text-decoration:underline;">maivam</span> | doṣanirghātārthaṃ hi prāyaścittam, na tv agnotrādivan naimittikamātram | atas tadakaraṇād doṣanirghāta eva na syād na tv abhyadhikadoṣatvam | asminn anigrahāc cendriyāṇām iti vacane sati na kevalaṃ doṣanirghāto na bhavati, atiriktaṃ ca patanakāraṇam āpadyate | ataś ca tathāvidhasya gurutaro daṇḍaḥ prāyaścittaṃ ca gurutaraṃ yathā syād ity evamarthaḥ prayatnaḥ | mānave 'pi ca |

                    	akurvan vihitaṃ karma ninditaṃ ca samācaran |

                    	prasajaṃś cendriyārtheṣu prāyaścittiyate naraḥ || (MDh 11.44)

iti prāyaścittākaraṇam evendriyārthaprasajanaṃ vyākhyeyam | yadi tv avihitāpratiṣiddhaviṣayābhiprāyeṇātiprasaṅganivṛttyarthaṃ prasajaṃś cendriyārtheṣu ity ucyeta, tataḥ:

                    	dharmam arthaṃ ca kāmaṃ ca yathāśakti na hāpayet | (MDh 4.21)

ity anena virodhaḥ syāt, "kāmātmatā na praśastā" (MDh 2.2) ity anenaivātiprasaṅgasya nivāritatvāt | ataḥ pūrvaiva vyākhyā jyāyasī | spaṣṭam anyat || 220 ||

 

_yasmāc ca vihitasyānanuṣṭhānān ninditasya ca sevanāt prāyaścittākaraṇena cendriyāṇām anigrahāc ca gurutaraprāyacittārhatvena puruṣasya patanaprasaṅgaḥ |_

 

                    	**tasmāt teneha kartavyam prāyaścittaṃ viśuddhaye |**

**              	evam asyāntarātmā ca lokaś caiva prasīdati || 3.221 ||**

 

yasmin nimitte sati prāyaścittākaraṇāt patanaprasaṅgaḥ, tasmāt tena nimittavatā puruṣeṇa yathādhikāraṃ rahasyaṃ vā vakṣyamāṇena rahasyaprāyaścittamārgeṇa prakāśaṃ vā prakāśaprāyaścittaprakāreṇa prāyaścittam ātmaviśuddhyarthaṃ lokavyavahāraprasiddhyarthaṃ cāvaśyaṃ kartavyam | ihety ānantaryārtham | ihaiva, nimittānantarakāla ity arthaḥ | evaṃ ca sati asya pāpakṛto 'ntarātmā rahasyaprāyaścittakaraṇāl lokaś ca prakāśaprāyaścittānuṣṭhānāt prasīdati prasanno vyavahāraviṣaye bhavatīty arthaḥ || 221 ||

 

_itaś ca prāyaścittaṃ niyogataḥ kartavyam | yataḥ |_

 

**              	prāyaścittair apaity eno yad ajñānakṛtaṃ bhavet |**

**              	kāmato vyavahāryas tu vacanād iha jāyate || 3.222 ||**

 

prāyaścittair viśeṣavihitaiḥ prakāśarahasyātmakair niḥśeṣaṃ pāpaṃ yasmād abuddhipūrvakṛtaṃ buddhipūrvakṛtaṃ vāpagacchati, tasmāt prāyaścittāny avaśyakartavyānīti ślokasya samastasyārthaḥ |

 

        	<span style="text-decoration:underline;">nanu</span> ca kāmakṛtaṃ pāpaṃ naiva prāyaścittair apagacchati | yadi nāma vacanasāmarthyād[^13] ihānapagate 'pi saṃvyavahāryatvaṃ bhavati, bhavatu | ata evoktam: "kāmato vyavahāryas tu vacanād iha jāyate" iti | asmiṃl loke saṃvyavahāryatvaṃ bhavati, na tu pāpam apaitīty abhiprāyaḥ | tathā cāha manuḥ |

                    	iyaṃ viśuddhir uditā pramāpyākāmato dvijam |

                    	kāmato brāhmaṇavadhe niṣkṛtir na vidhīyate || iti | (MDh 11.89)

iti, tathā:

                    	akāmataḥ kṛte pāpe prāyaścittaṃ vidhīyate | (MDh 11.45)

iti svābhiprāyeṇoktam | tathā ślokottarārdhena paramatopanyāsaḥ kṛtaḥ |

                    	kāmakārakṛte 'py āhur eke śrutidarśanāt || iti | (MDh 11.45)

anyaparair vaidikair arthavādair vyāmohitāḥ kecit kāmakārakṛte 'pi prāyaścittam āhuḥ, na tu tan mamābhipretam iti bhagavato 'bhiprāyaḥ | tathā ca smṛtyantareṣv apy evaṃvidhāny eva vacanāni vāsiṣṭhādiṣu: "anabhisaṃdhikṛte prāyaścittam aparādhe" (VaDh 20.1) ityevamādīni | ataḥ svamatiparikalpitam idaṃ kāmakārakṛte 'pi prāyaścittāt pāpāpagama iti | kathaṃ tarhy ayaṃ ślokaḥ:

                    	enasvibhir anirṇiktair nārthaṃ kiṃcit samācaret | iti | (MDh 11.189)

asyāpy ayam evārthaḥ: yāvat prāyaścittaṃ na kurvanty enasvinaḥ, tāvat taiḥ saha na kaścid vyavahāraḥ kāryaḥ | ata eva coktam:

                    	kṛtanirṇejanāṃś caitān na jugupseta karhicit | iti | (MDh 11.189)

etad uktaṃ bhavati: yady api kāmakṛtaṃ pāpaṃ prāyaścittair nāpagacchati, tathāpy enān kṛtaprāyaścittān vyavahāraviṣaye na manāg api jugupseteti | anyathā hy anirṇiktair nācared ity ukte sāmarthyāt kṛtanirṇejanaiḥ sahācaraṇaṃ prāpnoty eva | tatra kṛtanirṇejanāṃś cainān ity etad anārabhyam eva syāt | tasmāt kāmakṛte saṃvyahāryatvamātraṃ na pāpāpagamaḥ | kiṃ ca yaḥ pratiṣedhaṃ dṛṣṭvā tadatikrameṇa pravartate, sa narakādyupabhogam aṅgīkṛtyaiva pravartate | tataś ca taṃ prati prāyaścittaṃ pāpakṣapaṇārthatvenānapekṣitatvād adṛṣṭārthaṃ syāt | ato vyākhyeyam etat kāmato vyavahāryas tv iti |

 

        	<span style="text-decoration:underline;">atrocyate</span> | prāyaścittaṃ tāvad doṣavati nimitte vidhīyamānaṃ phalāntarānupapatter doṣanirghātārtham eva pratīyate | tatra nimittagataḥ śrūyamaṇo 'pi viśeṣo "yasyobhayaṃ havir ārtim ārcchet" (cf. ŚabB on PMS 6.4.31) itivad avivakṣitaḥ | tenobhayatrāviśeṣeṇaiva brahmahatyādau prāyaścittopadeśaḥ | yat tu,

                    	kāmato brāhmaṇavadhe niṣkṛtir na vidhīyate | (MDh 11.89)

iti, tan nindārthaṃ maraṇāntikaprāyaścittārthaṃ vā na tu prāyaścittanivṛttyarthaṃ, pūrvārdhenaiva siddhatvāt, tathā saty ānarthakyaprasaṅgaḥ syāt | ata eva ca kāmakṛte 'pi jivaprāyaścittasiddhyarthaṃ kāmato vyavahāryas tv ity atroktam |

 

        	<span style="text-decoration:underline;">nanu</span> atra vyavahāryatvam iha loke vacanāt syād ity uktam, pāpaṃ tv ajñānakṛtam evāpaiti netarad apīti |

 

        	<span style="text-decoration:underline;">naitad</span> yuktam, śrutivirodhāt | yathoktam: "indro yatīn sālāvṛkebhyaḥ prāyacchat tam aślīlā vāg abhyāvadat sa prajāpatim upādhāvat tasmād etad upahavyaṃ prāyacchad" ity upakramya, "abhiśasyamanaṃ yājayet" ity uktam (PB 18.9–10) | ataś copakramasāmarthyāt kāmakṛta evaitad vijñāyate | tathā "etena hendro daivāpaḥ śaunako janamejayaṃ pārīkṣitaṃ yājayāñcakāra" ity upakramya, "sarvāṃ ha vai pāpakṛtyāṃ tat sarvāṃ brahmahatyām apahanti yo 'śvamedhena yajate" iti (ŚB 13.5.4.1) | sarvagrahaṇāt kāmakṛta evāśvamedho vijñāyate | ataḥ pāpāpanuttaye prāyaścittaṃ kartavyaṃ na saṃvyavahāryatvasiddhyartham | tathā cānantaram evoktam: "pārīkṣitā yajamānā aśvamedhaiḥ parāvaram ajahuḥ karma pāpakaṃ puṇyāh puṇyena karmaṇā" (ŚB 13.5.4.3) iti pāpāpanodanatvaṃ darśayati | puṇyāḥ puṇyena karmaṇety apuṇyamūlocchitim eva spaṣṭayati | ataḥ pratyakṣaśrutyānuguṇyenaiva smṛtivyākhyānaṃ yuktam | tathā ca manuḥ |

                    	akāmataḥ kṛtaṃ pāpaṃ vedābhyāsena śudhyati |

ity uktvā,

                    	kāmatas tu kṛtaṃ mohāt prāyaścittaiḥ pṛthagvidhaiḥ | iti | (MDh 11.46)

mohaś cātrāvaliptatayā śrutismṛtyor anādaro 'bhipreto na tūnmādādilakṣaṇaḥ, tathāvidhasyonmattādeḥ kāmaṛtākāmakṛtayor aviśeṣāt | yo hi pratyakṣādiviṣaye samyagvartamānaḥ śāstrārthaṃ ca jānann api nāstikyenātiśayasāṃdṛṣṭikaviṣayābhilāṣeṇa codito mohāc chāstram asamañjasaṃ manyate, tasya tatkāmato mohāt kṛtaṃ pāpaṃ prāyaścittaiḥ pṛthagvidhair atyantagurubhir apagacchatīty abhiprāyaḥ | tataś ca kāmakṛtabrahmahatyādau maraṇāntikair eva prāyaścittair apanodanaprasaktāv ācāryeṇoktam: kāmato 'pi pāpaṃ kṛtvā pratyakṣaśrutivacanād[^14] ihaiva janmany aśvamedhādibhiḥ pāpaṃ nirṇijya vyavahāryatvaṃ jāyata iti | kiṃ ca: yadi prāyaścittāt saṃvyavahārtvamātram eva syād na doṣanirghātaḥ, tato yena sakṛt kṛtaṃ prāyaścittaṃ, sa punaḥ kṛtvāpi brahmahatyām asaṃvyavahāryo na syāt | yadi prāyaścittaṃ doṣāpaghātārthaṃ bhavet, tataḥ kṛtaprāyaścittasyāpi punar doṣotpattes tannirghātāya prāyaścittaṃ prasajyeta | yadā tu kṛtaprāyaścittataiva saṃvyavahāryatve hetuḥ, tadā sakṛtkṛte 'pi kṛtapāyaścittatāyā yāvajjīvam anapagamāt kim ity asaṃvyavahāryaḥ syāt |

 

        	<span style="text-decoration:underline;">athocyeta</span> | apāpāpanodakatve 'pi prāyaścittasya naimittikatvāt punar api nimittotpāde sati prasajyata iti |

 

        	<span style="text-decoration:underline;">tad ayuktam</span> | naivedaṃ "bhinne juhoti" (TV 4.2.3) itivad brahmahatyādau nimitte naimittikaṃ prāyaścittam | kiṃ tarhi | asaṃvyavahāryatve 'pi sati saṃvyavahāryatvārtham | tatra ca yady ayaṃ vacanārthaḥ: yo brahmahatyādi kuryāt, tam akṛtaprāyaścittaṃ na saṃpibed iti | tato yena sakṛt kṛtaṃ tasyāmaraṇaṃ kṛtaprāyaścittatvam asty eveti nāsaṃvyavhāryatvaṃ syāt | atha yadā yadā brahmahatyā bhavati, tadā tadā prāyaścitte kṛte saṃvyavahārtvam iti | tathā sati kālārthaḥ saṃyogaḥ syāt | tataś ca yadi kathaṃcid dhananānantaraṃ na kṛtaṃ tataḥ kālasyāpagatatvād uditasaṃdhyopāsanādivan na kaścid upakāraḥ syāt | yadi ca naimittikaṃ prāyaścittaṃ na doṣanirghātārtham, tataś ca yāvanti prāyaścittāny upādiśyante sarvāṇi tāny aviśeṣāt kartavyāni syuḥ, vikalpasya viṣayavibhāgasya cābhāvāt | doṣanirghātārthatve hi sarvaprāyaścittānāṃ samānakāryatvād yukto vikalpaḥ | viṣayavibhāgakalpanā ca yuktā | tasyākāmakṛtanaimittikatve tu prayojanāntarābhāvād asaty ekasmin kāryavikalpo niṣpramāṇakaḥ syāt | yatrāpi caśabdokta eva vāśabdāt vikalpaḥ, yathā:

                    	haviṣyabhug vānusaret pratisrotaḥ sarasvatīm | (MDh 11.77)

ityādau, tatrāpi yaḥ kaścid aniyamenaikaḥ kalpaḥ syāt | na cātra gurutarakalpasyānarthakyaprasaṅgād yuktā, tasyākāmakṛte doṣanirghātārthatvena tadviśeṣārthatvasiddheḥ |

 

        	<span style="text-decoration:underline;">athocyeta</span> | patitasyānadhikṛtasya dvijātikarmasv adhikārasañjananārthāni prāyaścittanīty asty evaikakāryatvaṃ teṣām, ataś cātrāpy upapadyata eva viṣayakalpaneti |

 

        	<span style="text-decoration:underline;">tad apy ayuktam</span>, pūrvoktadoṣaprasaṅgād eva | kiṃ cādhikārārthatve 'pi kartur ayogyatvavyāvṛttiṃ yogyatāṃ vā prāyaścittaṃ kuryāt | tatrāyogyatvaṃ tāvad brahmahatyādinimittam | tac ca tajjanitadoṣavattayā kartṛtvamātreṇa vā syāt | yadi ca vadhakartṛtvamātraṃ tat kriyānantaram eva pralīnam iti na tadvyāvṛttyā projanam asti | atha tūttarakāle 'apy asti, tat prāyascittasahasreṇāpy aśakyam apanetum | atha tu doṣavattātmakam ayogyatvaṃ, tataḥ tadupākaraṇadvāreṇa śaktyā yogyatā kartum iti doṣanirghātārtham eva prāyaścittaṃ syāt | atha prāyaścittenānyad apūrvaṃ yogyatvaṃ janyate na tu doṣavattātmakam ayogyatvam apanīyat ity ucyeta | tathā saty anvārambhaṇiyāvat sakṛd eva karaṇaṃ syāt, karmāṅgatā ca prāyaścittānāṃ prasajyeta, atrāpi kratūpakārakatvaṃ tādarthyaṃ ca pramāṇaśūnyaṃ kalpyaṃ syāt | yadi ca kāmakṛte 'dhikāramātrārthatocyeta, tato maraṇāntikaṃ prāyaścittam akāmakṛta eva syād, jīvaprāyaścittany eva kāmakṛte syuḥ, mṛtasyādhikārāsaṃbhavāt, saṃvyavahāryatvaṃ hi jīvata evāpekṣitaṃ yataḥ | tatraivamādīni vacanāny asaṃbandhāni syuḥ | yathāpastambena "asyāsmin loke pratyāpattir vidyate kalmaṣaṃ tu nirhaṇyate" (ĀpDh 1.24.25) | tathā,

                    	matipūrvam anirdeśyaṃ prāṇāntikam iti sthitiḥ | (MDh 11.146)

ity ajñātaviṣaye ca viṣayopadeśaḥ | yathā "surāyāś cājñāne taptakṛcchraḥ" iti vāsiṣṭham (VaDh 20.19) | tathā,

                    	ajñānād vāruṇīṃ pītvā saṃskāreṇaiva śudhyati | iti | (MDh 11.146)

evaṃ sarvasmṛtiṣv evaṃjātīyakānām asāmañjasyaṃ syāt | rahasye ca prāyaścittaṃ na syāt |

 

        	ata evam ayaṃ yājñavalkīyaśloko vyākhyātavyaḥ: yathaiva prāyaścittavacanād ajñāte 'pi pratiṣiddhakarmaṇi pāpaṃ bhavati | tac ca prāyaścittair apaiti | evam eva kāmato 'pi kṛte pāpe na maraṇāntikam eva prāyaścittam, api tu "tarati sarvaṃ pāpmanam" (VaDh 22.6) ityādivacanād ihaiva saṃvyavahāryo niṣkalmaṣo jāyate ity alaṃ prasaṅgena || 222 ||

 

_etad evānantaraślokena spaṣṭayati |_

 

                    	**prāyaścittam akurvāṇāḥ pāpeṣu niratā narāḥ |**

**              	apaścāttāpinaḥ kaṣṭān narakān yānti dāruṇān || 3.223 ||**

 

ye hi kāmataḥ pravartante, pravṛttikāle nitarāṃ pāpeṣu ratiṃ badhnanti, te pāpeṣu ratāḥ santo yady apaścāttāpinaḥ syuḥ, tataḥ prāyaścittāny akurvāṇāḥ kaṣṭān duḥsahān narakān pratipadyante | kaṣṭavacanāt siddhe 'pi punar dāruṇān ity atiśayanindārtham | ye tv akāmāt kathaṃcit pāpaṃ kuryuḥ, te niyogataḥ paścāttāpino bhavanty eva | na ca teṣāṃ pāpaniratatvam | te yady api prāyaścittaṃ na kuryuḥ, tathāpy asminn eva manuṣyaloke yātanāṃ prāpnuyur asminn eva janmani janmāntare vā, na tu yamalokasaṃbandhiṣu tāmisrādiṣv ity etat purastād apy uktam eva | tathā ca mantravarṇaḥ: "no jihmāyanto narakaṃ patāma" iti | jihmāyantaḥ kauṭilyena pravṛttāḥ, kāmakārapravṛttā iti yāvat | ataś cākāmakṛte naiva narakaprāptiḥ | tathā ca vyāsaḥ |

                    	kāmakārakṛtaṃ pāpaṃ narakeṣūpabhujyate |

                    	ihaiva prāpnuyuḥ kleśān akāmakṛtapātakāḥ || iti |

ataś ca doṣanirghātārthatvāt prāyaścittasya, tadakaraṇe kaṣṭataranarakaprāptir upapannā || 223 ||

 

_tān idānīṃ narakān darśayati |_

 

                    	**tāmisraṃ lohaśaṅkuś ca mahānirayaśalmalī |**

**              	rauravaṃ kuḍmalaṃ pūtimṛttikaṃ kālasūtrakam || 3.224 ||**

**              	saṃghātaṃ lohitodaṃ ca saviṣaṃ saṃpratāpanam |**

**              	mahānarakakākolaṃ saṃjīvananadīpatham || 3.225 ||**

**              	avīcim andhatāmisraṃ kumbhīpākaṃ tathaiva ca |**

**              	asipatravanaṃ caiva tapanaṃ caikaviṃśakam || 3.226 ||**

 

atra dvābhyāṃ ślokābhyāṃ ṣoḍaś narakāḥ, tṛtīyena pañca | evam ekaviṃśatiḥ | tāmisro 'tyarthaṃ tamobahulaḥ | lohamayāḥ śaṅkavo yasmin anavarataṃ sarvagātreṣu nikhanyante, sa lokaśaṅkhuḥ | mahatā rayeṇa vegena nitarāṃ yatrājasraṃ kṣepaṇaṃ, sa mahānirayaḥ | tāmramayā agnivarṇāḥ śalmalidrumāḥ kaṇṭakino yatra pariṣvajyante, sa śalmaliḥ | yatrāsthīni bhittvā ruruvat taptāni lohaśṛṅgāṇy uttiṣṭhanti, sa rauravaḥ | kuḍmalam ity avikasitam ucyate | tad yathā padmādyavikasitaṃ piṇḍībhūtam āste, tadvad yatra sarvāṅgāni saṃpīḍya kuḍmalīkriyante, (sa) kuḍmalo nāma narakaḥ | pāṭhāntaraṃ ca: rauravaṃ kaśmalam iti, keśamalaprāyaḥ | pūtimṛttikaḥ spaṣṭaḥ | kṛṣṇasūtre protā yatrāntarikṣasthā (?) dhāryante, tac ca sūtraṃ nityaṃ cālyate, sa kālasūtrakaḥ | yathaiva dvau sumalinau saṃhatya taṇḍulādyavaghātaṃ kurutaḥ, evaṃ yatra saṃhanyante, sa saṃghātaḥ | sarveṣūdakakāryeṣu lohitaṃ yatra, sa lohitatodaḥ | saviṣāḥ phaṇino 'navarataṃ yatra bhakṣayanti, sa saviṣaḥ | prakarṣeṇāntar bahiś ca tāpanāt saṃpratāpanam | pāṭhāntaraṃ tu: ṛbīsaṃ saṃpratāpanam iti | tatrāntarudare nityaṃ garbhasthitāpacyante yasmin, sa ṛbīsaḥ | yam apekṣyānye narakāḥ kālasūtrādayo laghavaḥ, sa mahānarakaḥ | lohatuṇḍaiḥ kākolūkair aharniśaṃ tudyante yatra, sa kākolaḥ | saṃjīvya saṃjīvyānekavidhaiḥ prakārair yatra pramāpyante, sa saṃjīvanaḥ | vaitaraṇī nāma nadī pūyaprāyodakā, sā panthā yasya narakasya, sa nadīpathaḥ | adhomukhā gartāyām aṅgārapūrṇāyāṃ nikhātā dāvāgninā yatropajvālyante, so 'vīciḥ | andhasarpāḥ santas tāmisrāyām iva śakaṭaiḥ saṃcūrṇyante yatra, so 'ndhatāmisraḥ | kumbhīpākaḥ spaṣṭaḥ | khaḍgadhārāvat tīkṣṇāni patrāṇi yasmin tālavane, tasmin kṛṣyante yatra, so 'sipatravanaḥ | pracaṇḍaḥ savitaiva yatra tapati, na tv anyāni mahābhūtāni santi, sa tapanaḥ || 224–6 ||

 

_evam etān ekaviṃśatinarakān svakarmānurūpyeṇa |_

 

                    	**mahāpātakajair ghorair upapātakajais tathā |**

**              	anvitā yānty acaritaprāyaścittā narādhamāḥ || 3.227 ||**

 

ghoragrahaṇaṃ kāmakārapratipattyartham | kāmakṛtamahāpātakopapātakajanitaiḥ pāpair anvitā yuktāḥ santo ye prāyaścittaṃ nācaranti nāstikyātiśayāt, ta evaitān narakān yānti, na tv akāmakṛtapāpā apīty abhiprāyaḥ | mahāpātakopapātakatatsamātideśikavyatirekeṇātra kāmakṛte 'pi naiva narakaprāptiḥ, tiryaktvam eva tatra | yathāha manuḥ |

                    	yad vā tad vā paradravyam apahṛtya balān naraḥ |

                    	avaśyaṃ yāti tiryaktvaṃ jagdhvā caivāhutaṃ haviḥ || iti | (MDh 12.68)

balāt kāmakārād ity arthaḥ || 227 ||

 

_ke punas te mahāpātakina ity ata āha |_

 

                    	**brahmahā madyapaḥ stenas tathaiva gurutalpagaḥ |**

**              	ete mahāpātakino yaś caitaiḥ saṃpibet samām || 3.228 ||**

 

yo brāhmaṇaṃ svātantryeṇa prayojakatvena vā hanti ghātayati vā, sa brahmahā | madyaśabdaś ca paiṣṭyāṃ draṣṭavyaḥ | stenaś ca brāhmaṇasuvarṇastenaḥ | gurutalpagas tv ācāryasya pitur vā bhāryāṃ ya upagacchati, sa vijñeyaḥ | taiś ca vyastaiḥ samastair vā saṃpibet saṃgatya bhojanapānādy ācaret | kiyantaṃ kālam ity ata āha: samāṃ saṃvatsaram ity arthaḥ | tathā cāmnāyaḥ |

                    	steno hiraṇyasya surāṃ pibaṃś ca guros talpam āvasan brahmahā ca |

                    	ete patanti catvāraḥ pañcamaś cācaraṃs taiḥ || iti | (ChU 5.10.9)

hiraṇyaśabdaś ca viśeṣaṇāntarād ṛte suvarṇa eva prayujyate | sthitam etac chāndogye: "hiraṇyam iti jātarūpaṃ pratīyāt sarvatra" iti śrutiprasthānam evāṅgīkṛtya sūtrakārair uktam | tathā ca carakāḥ: "āgneyo vai brāhmaṇaḥ āgneyaṃ hiraṇyaṃ tasmād agnaye brāhmaṇasya hiraṇyaṃ dadyād yathāgnaya evāgnī(dhre ? dhe) hiraṇyaṃ deyam" iti prakṛtya, "na suvarṇaṃ brāhmaṇebhyo 'pahartavyaṃ mahad vā ena enam ārchati yo brāhmaṇebhyo 'pahṛtyāvarundhate" iti | ato brāhmaṇasuvarṇaharaṇaṃ steyam atrābhipretam | tathā ca vasiṣṭha ete eva śrutismṛtī upasaṃhṛtya mahāpātakādhikāre "brāhmaṇasuvarṇaharaṇaṃ ca" ity uktavān (VaDh 1.20) | "surāṃ pibaṃś ca" ity atrāpi paiṣṭy evābhipretā | tasyām eva mukhyaḥ surāśabdaḥ, gaulīprabhṛtiṣu tu madyasāmānyād gauṇaḥ | <span style="text-decoration:underline;">nanu</span> ca "vijñeyā trividhā surā" (MDh 11.94) iti sarvāsāṃ mukhyatvam | <span style="text-decoration:underline;">maivam</span> | na hy anekārthatvam asati pratibandhe nyāyyam | kathaṃ nirṇaya iti cet | paiṣṭyām eva hi vede prayogadarśanād vājapeye sautrāmaṇyāṃ ca surāgraheṣu | tathā agnīṣomīyabrāhmaṇe carakāṇām "atha yan malyam āsīt tat paścāt samadohat surā vai malyaṃ yan nāmānṛtaṃ pāpmā tamaḥ surā" ity evaṃ surāśabdaḥ paiṣṭyām eva prayuktaḥ | tatraiva copasaṃhāre "tasmād brāhmaṇaḥ surāṃ na pibet" ity uktam | ataḥ paiṣṭīpāna eva mahāpātakaṃ nānyatreti sthitam | guros talpam āvased ity atrāpi pitary ācārye vā guruśabdaḥ, pitary eva vā,

                    	niṣekādīni karmāṇi yaḥ karoti yathāvidhi |

                    	saṃbhāvayati cānnena sa vipro gurur ucyate || (MDh 2.142)

iti manuvacanāt | pitṛtvopacārāc cācārye gauṇatvam eva yuktam | yathoktam |

                    	tatrāsya mātā sāvitrī pitā tv ācārya ucyate | iti | (MDh 2.170)

evam anyatrāpi śabdārthavivekaḥ kāryaḥ | tathā cācāryānyāṃ vasiṣṭhena gurutalpātideśaḥ kṛtaḥ: "ācāryaputraśiṣyabhāryāsu caivam" iti (VaDh 20.15) | yat tu nāradenoktam:

                    	mātā mātṛṣvasā śvaśrūr mātulānī pitṛṣvasā |

                    	pitṛvyasakhiśiṣyastrī bhaginī tatsakhī snuṣā ||

                    	duhitācāryabhāryā ca sagotrā śaraṇāgatā |

                    	rājñī pravrajitā dhātrī sādhvī varṇottamā ca yā ||

                    	āsām anyatamāṃ gatvā gurutalpaga ucyate |

                    	śiśnasyotkartanāt tasya nānyo daṇḍo vidhīyate || (NSm 12. 72–74 )

iti, tat tu nyāyavirodhān manuvirodhāc ca daṇḍasāmyapratipattyarthaṃ na śabdaniyamāyety avagantavyam | yat tu ihaiva pitṛṣvasāṃ mātulānīm ityādi, tat svāvasare vakṣyāmaḥ | "brahmahā caite patanti catvāraḥ" (ChU 5.10.9) ity atra ātatāyisaṃgrāmavyatirekeṇa yo brāhmaṇam anyenāprayuktaḥ svātantryeṇa hanyād anyaṃ vā dravyadānādinā vaśīkṛtya ghātayati, sa pratyetavyaḥ | kuta etat | "ātatāyinaṃ hatvā nāsya prāṇān ācchettuḥ kilbiṣm āhuḥ" (VaDh 3.15) iti vacanāt | tathā |

                    	svādhyāyinaṃ kule jātaṃ yo hanyād ātatāyinam |

                    	na tena bhrūṇahā bhavati manyus taṃ manyum ṛcchati || iti | (VaDh 3.18)

tathā |

                    	guruṃ vā bālavṛddhau vā brāhmaṇaṃ vā bahuśrutam |

                    	ātatāyinam āyāntaṃ hanyād evāvicārayan || iti | (MDh 8.350)

ātatāyinam āyāntam iti vacanāt saṃgrāmābhyanujñāpy atraiva śloke | "api vedāntagaṃ raṇe" "jighāṃsantaṃ jighāṃsīyāt" (VaDh 3.17) ity evaṃ saṃgrāmādhikāre sarvatra smṛtiṣv anujñāvacanāni santi | yas tu dhanakrītaḥ paraprayukto hanyāt, tasya svāmigāmitvāt kriyāphalānām ṛtvijām iva brahmahatyājanyaphalasaṃbandho nāsty eva | <span style="text-decoration:underline;">nanu</span> ca "brāhmaṇo na hantavyaḥ" ity āmnāyavacanād dhanādikrītasyāpi brahmahatyāsty eva | <span style="text-decoration:underline;">śyenādivad</span> etad draṣṭavyam | yathaiva śyenādijanye vadhe nartvijāṃ doṣaḥ, tathātrāpi | yathāgnīṣomīyavadhe "na hiṃsyāt sarvā bhūtāni" iti ṛtvijāṃ pratiṣedho na bhavati, tathātrāpi | anye tu kutaścid āgamayyemaṃ ślokaṃ paṭhanti |

                    	rāgād dveṣāt pramādād vā svataḥ parata eva vā |

                    	yo hanyad brāhmaṇaṃ kaścit sa sarvo brahmahā bhavet || iti |

tat tv avijñātamūlatvād vicāryam | yady api ca syāt, tathāpy ātideśikatvān mahāpātakaṃ tāvan na bhavati | yathā, "sṛṣṭaś ced brāhmaṇavadhe hatvāpi rājanyavaiśyau cejānau" ityādi (cf. MDh 11.88) | tathā ca lokayātrikāḥ paṭhanti: "anyāyena gṛhītasvaś ca" ityādi | "tam āhur brahmaghātakam" ity aghātakam api vacanasāmarthyād ghātakam ity āhuḥ, evaṃ dhanakrītāder api syāt | ato ya eva svayam ananyaprayuktaḥ śastrādinā parikrayādibhir vā hantāraṃ svīkṛtya brāhmāṇaṃ hanti ghātayati vā, tasyaiva brahmahāśabdenātra grahaṇam | brāhmaṇasuvarṇastenādayaś catvāra iti pāṭhāt siddhe 'pi punaḥśrutiḥ pātakasaṃyojakādinivṛttyarthā | tad etad ācāryeṇāpy uktam: "ete mahāpātakinaḥ" iti | "pañcamaś cācaraṃs taiḥ" (ChU 5.10.9) ity atrāpi tair eva caturbhiḥ sahācaraṇe mahāpatakitvaṃ na tu tatsaṃsargino 'pi | pañcama iti cāsyaiva dārḍhyārtham uktam || 228 ||

 

_idānīṃ mahāpātakasamāni |_

 

                    	**gurūṇām atyadhikṣepo vedanindā suhṛdvadhaḥ |**

**              	brahmahatyāsamaṃ hy etad adhītasya ca nāśanam || 3.229 ||**

 

atra ca bahuvacanād ācāryādayo 'pi sarve guravaḥ pratyetavyāḥ | teṣāṃ "mahāpātakitvaṃ yuṣmākam asti" ity evaṃprakāro 'tiśayenādhikṣepo 'atyadhikṣepaḥ | tatra ca guruviśeṣāpekṣayā adhikṣepaviśeṣāpekṣayā ca prāyaścittakalpanā | <span style="text-decoration:underline;">nanu</span> agurāv api "brāhmaṇābhiśaṃsane doṣas tāvān | dvir anenasi" (GDh 21.17–18) ity asty eva pātakasamatvam | <span style="text-decoration:underline;">satyam</span> | prāyaścittāntaraṃ tu tatra | yathāha vasiṣṭhaḥ: "brāhmaṇam anṛtenābhiśasya patanīyenopapatanīyena vā māsam abbhakṣaḥ śuddhavatīr āvartayet" iti (VaDh 23.39) | atra tu brahmahatyāprāyaścittam eva yathā syād ity ārambhaḥ | mahāpātakavyatirikte tv adhikṣepe tadanurūpam eva prāyaścittaṃ veditavyam | vedanindā ca hetuśāstrāvaṣṭambhena śrutismṛtyor bādhitāntaḥkaraṇatayānuṣṭhānaparyantatvenānādaraḥ | tathā cāha manuḥ |

                    	yo 'vamanyeta te tūbhe hetuśāstrāśrayād dvijaḥ |

                    	sa sādhubhir bahiṣkāryo nāstiko vedanindakaḥ || iti | (MDh 2.11)

suhṛdvadhas tv abrāhmaṇaviṣayaḥ, tasya tatsamatvavacanāt | adhītanāśanaṃ tu pitrādyadhītāṃ śākhāṃ neyaṃ śobhaneti kṛtvā tatparityāgaḥ | anye tv adhītavismaraṇam evācakṣate | tat tv atiprasaṅgān nātīya yuktam | manunā tu surāpānasamatvena,

                    	brahmojjho vedanindā ca kauṭasākṣyaṃ suhṛdvadhaḥ |

                    	garhitānādyayor jagdhiḥ surāpānasamāni ṣaṭ || (MDh 11.56)

ity uktam | ataś ca prāyaścittavikalpaḥ | anyatrāpy anekapāṭhe saty evam eva vyākhyeyam | <span style="text-decoration:underline;">nanu</span> vedavirodhavan manuvirodho 'pi smṛtyantarāṇāṃ bādhanāya yuktaḥ | <span style="text-decoration:underline;">satyam</span>, yadi virodhaḥ syāt | iha tu mahāpātakatvāviśeṣād brahmahatyātideśamadhye suhṛdvadhasya surāpānasamamadhyapaṭhitasya punaḥ pāṭhād avirodha eva | vispaṣṭataraṃ tv etad upariṣṭād vakṣyāmaḥ || 229 ||

 

                    	**niṣiddhabhakṣaṇaṃ jaihmyam utkarṣe ca vaco 'nṛtam |**

**              	rajasvalāmukhāsvādaḥ surāpānasamāni tu || 3.230 ||**

 

niṣiddhasya laśunāder nāstikyātiśayān niṣedhaṃ jānata eva kāmakāreṇa bhakṣaṇam | yathāha manuḥ |

                    	chatrākaṃ viḍvarāhaṃ ca laśunaṃ grāmakukkuṭam |

                    	palaṇḍuṃ gṛñjanaṃ caiva matyā jagdhvā pated dvijaḥ || (MDh 5.19)

iti viśeṣābhidhānāt | aviśeṣābhidhāne 'pi caitāny eva gṛhyante, asmād eva manuvacanāt | jaihmyaṃ tu kauṭilyam ucyate | tad api yadi kaścit surāpānādipravṛttaṃ brāhmaṇaṃ nivāraṇasamartho 'pi kauṭilyenopekṣate, sa evātra pratyetavyaḥ | yathāha gautamaḥ: "durbalahiṃsāyāṃ ca vimocane śaktaś cet" iti (GDh 21.19) | hiṃsāvacanaṃ tatropalakṣaṇatvenaiva draṣṭavyaṃ sarvatraiva tu śaktasyopekṣaṇe pātakātideśārtham | jātibhraṃśakaramadhye ca jaihmyaṃ manunoktam (MDh 11.67) | tad etad upariṣṭād vakṣyāmaḥ | "utkarṣe ca vaco 'nṛtam" iti | etac ca manunā brahmahatyāsamatvenoktam (MDh 11.55) | tatraivaṃ vivekaḥ | brahmahatyāprasaṅge yad anṛtaṃ tasya tatsamatvam, surāpānaprasaṅge yad anṛtaṃ tasya surāpānasamatvam, yathā kaścit pakṣapātādinā brahmahaṇam eva svapakṣotkarṣārthaṃ nāyam evaṃvidha iti brūyād viparītaṃ vā | evam anyatrāpi yojyam | rajasvalā cātra surāpī vyākhyeyā nodakyā, tasyā upagamane 'py alpadoṣatvād, upagamanāṅgatvāc ca mukhāsvādasya | prakramānuguṇyāc caitad evaṃ yuktam || 230 ||

 

                    	**aśvaratnamanuṣyastrībhūdhenuharaṇaṃ tathā |**

**              	nikṣepasya ca sarvaṃ hi suvarṇasteyasaṃmitam || 3.231 ||**

 

aśvo 'tra yajñasādhanabhūtaḥ prādhānyena vā saṃgrāmasādhanabhūtaḥ pratyetavyaḥ | dhenur api yajñāṅgabhūtaiva | traivarṇikāś ca manuṣyāḥ | strī ca brāhmaṇaparigṛhītaiva | bhūmir api brāhmaṇasātkṛtaiva, nikṣepaś ca | tathāśabdo rajatādyarthaḥ | tathā ca manuḥ |

                    	nikṣepasyāpaharaṇaṃ narāśvarajatasya ca |

                    	bhūmivastramaṇīnāṃ ca rukmasteyasamaṃ smṛtam || iti | (MDh 11.57)

pūrvatra steyavacanaṃ suvarṇaviṣayam eveti jñāpitam | ataś ca nikṣepaḥ suvarṇavyatirekeṇeti vyākhyeyam || 231 ||

 

                    	**sakhibhāryākumārīṣu svayoniṣv antyajāsu ca |**

**              	sagotrāsu sutastrīṣu gurutalpasamaṃ viduḥ || 3.232 ||**

 

antyaḥ śūdraḥ tena pūrvavarṇeṣu triṣu jātā antyajāḥ svayoniṣv iti ca mātṛpitṛsaṃbandhāḥ pitṛṣvasrīyādayo gṛhyante | sutastriyaś cāsavarṇāḥ, snuṣābhaginyor uttaratrāmnānāt | spaṣṭam anyat | mānave 'pi ca "retaḥsekaḥ svayonyāsu" (MDh 11.58) ity atra cakaradvayasāmarthyād sagotropādānaṃ vyākhyeyam || 232 ||

 

_prāyaścittātirekārthaṃ tu bhedenāha |_

 

                    	**pitṛśvasāṃ mātulānīṃ snuṣāṃ mātṛṣvasām api |**

**              	mātuḥ sapatnīṃ bhaginīm ācāryatanayāṃ tathā || 3.233 ||**

**              	ācāryapatnīṃ svasutāṃ gacchaṃs tu gurutalpagaḥ |**

**              	chittvā liṅgaṃ vadhas tasya sakāmāyāś ca yoṣitaḥ || 3.234 ||**

 

atra evaśabdārthe tuśabdasyotkṛṣya yojanā gacchan gurutalpaga eveti | etad uktaṃ bhavati: yuktaṃ sakhibhāryādiṣu samatvavacanaṃ pitṛṣvasrādiṣu gurutalpaga eva, yathābhyarhite mantrāṇi kim ayaṃ rājasama ity ucyate dhruvam ayaṃ rājaiveti | evaṃ ca vadatā piṛṣvasrādiṣu gurutalpānyūnatvaṃ tatsamātirekaś ca darśito bhavati | <span style="text-decoration:underline;">anye tu</span> mukhyam eva gurutalpaṃ vyācakṣate | (tad ayuktaṃ ?) tat tv iha mātur anupādānād (ayuktam) | smṛtyantare ca "brahmahasurāpagurutalpaga" ity uktvā, "mātṛpitṛyonisaṃbandhāga" (GDh 21.1) ity uktam, "snuṣāyāṃ gavi ca tatsamo 'vakara ity eke" iti ca (GDh 23.12–13) | <span style="text-decoration:underline;">tad asamañjasaṃ syād</span>, ataḥ pūrvaiva vyākhyā jyāyasī | mātuḥ sapatnīti cāsavarṇābhipretā itarāsu tu gurutalpasamatvaṃ mukhyam eva yataḥ | spaṣṭam anyat || 233–4 ||

 

_idānīm upapātakāny ucyante |_

 

                    	**govadho vrātyatā stainyam ṛṇānāṃ cānapakriyā  |**

**              	anāhitāgnitāpaṇyavikrayaḥ parivindanam || 3.235 ||**

**              	bhṛtād adhyayanādānaṃ bhṛtakādhyāpanaṃ tathā |**

**              	pāradāryaṃ pārivittyaṃ vārdhuṣyaṃ lavaṇakriyā || 3.236 ||**

**              	strīśūdraviṭkṣatravadho ninditārghopajīvanam |**

**              	nāstikyaṃ vratalopaś ca sutānāṃ caiva vikrayaḥ || 3.237 ||**

**              	dhānyarūpyapaśusteyam ayājyānāṃ ca yājanam |**

**              	pitṛmātṛsuhṛttyāgas taṭākārāmavikrayaḥ || 3.238 ||**

**              	kanyāyā dūṣaṇaṃ caiva parivindakayājanam |**

**              	kanyāpradānaṃ tasyaiva kauṭilyaṃ brahmalopanam || 3.239 ||**

**              	ātmārthe ca kriyārambho madyapastrīniṣevaṇam |**

**              	svādhyāyāgnisutatyāgo bāndhavatyāga eva ca || 3.240 ||**

**              	indhanārthaṃ drumacchedaḥ strīhiṃsrauṣadhijīvanam |**

**              	hiṃsrayantravidhānaṃ ca vyasanāny ātmavikrayaḥ || 3.241 ||**

**              	asacchāstrādhigamanam ākareṣv adhikāritā |**

**              	bhāryāvikrayaṇaṃ caiṣām ekaikam upapātakam || 3.242 ||**

 

ete 'ṣṭau ślokā nigadoktāḥ | ekaikagrahaṇaṃ dvitrādyanuṣṭhāne prāyaścittagauravārtham | upapātakasaṃjñāpy evamarthaiva, upacayenopetya vā sevyamānaṃ pātakam eva syād iti | ata eva gautamena pātakamadhye ninditakarmābhyāso darśitaḥ (GDh 21) | evam etair aṣṭābhiḥ ślokair ekapañcāśadupapātakāny uktāni | anyāny api ca sūryābhyuditaḥ sūryābhinirmukta ityādīny atraiva tathāśabdādigṛhītatvena draṣṭavyāni | atha vā prāyaścittasāmyārtha eṣām iha pāṭho na tūpapātakasaṃjñāniyatyarthaḥ | tathā śaṅkhenāṣṭādaśaivopapātakāny uktāni | yathāha: "ata ūrdhvam upapatanīyāni | kanyādūṣī somavikrayī vṛṣalīpatiḥ kaumāradāratyāgy asurāmadyapāyī goghnaḥ śūdravadhī guroḥ pratihantā nāstikaḥ kṛtaghnaḥ kūṭavyavahārī vṛttighno mithābhiśaṃsī hiraṇyastenaḥ patitasaṃvyavahārī mitradhruk śaraṇāgataghātī pratikūlavṛttir ity etāny aṣādaśaivopapātakāni" iti | evaṃ sumantuḥ: "strīrajatagostainyaṃ goś ca gamanaṃ nāśakaṃ bhūmyanṛtaṃ kṣatriyavaiśyagoghnatā parivittitāvakīrṇitā pratirūpakavṛttiś cety upapātakāni" iti | śātātape tv aṣṭāv evopapātakāny uktāni: "athopapātakāny agnyutsādī" ityādīni | vāsiṣṭhe tu "sūryābhyuditaḥ sūryābhinirmuktaḥ" (VaDh 1.18) ity upakramya, upapātakinām enasvina ity evaṃ saṃjñā kṛtā, tanmadhye niḥsaṃdigdhopapātakināṃ parivittyādīnām anukramaṇāt | ato yathānirdiṣṭānām eva prāyaścittasāmyārtham iyaṃ saṃjñety evam eva vyākhyeyam | atra ca pāradāryasteyastrīvadhādīni mahāpātakatatsamātirekeṇa vyākhyeyātni || 235–42 ||

 

_idānīṃ yathānirdeśaṃ brahmahatyādīnāṃ prāyaścittāny āha |_

 

**              	śiraḥkapāladhvajavān bhaikṣāśī karma vedayan |**

**              	brahmahā dvādaśa samā mitabhuk śuddhim āpnuyāt || 3.243 ||**

 

śiraḥsaṃlagnam eva kapālaṃ dhvajaś cihnaṃ yasya sa evamuktaḥ | kapālagrahaṇaṃ cākhaṇḍaśirovāraṇārtham | spaṣṭam anyat | etac ca sārvavarṇikaṃ prāyaścittam | smṛtyantare tu kvacit sāmarthyān niyamaḥ | yathāha śaṅkah: "brahmahā pariṣadānumataḥ khaṭvāṅgī gardabhājinī mṛnmayapātrapatitaśiṣṭānnabhojī svakarma vikhyāpayaṃś cared baikṣam ekakālāhāraḥ śūnyāgāranadīparvataguhāvṛkṣamūlaniketanaḥ | sa evaṃ dvādaśe varṣe śuddhim āpnoti, antarā vā brāhmaṇaṃ maraṇān mocayitvā gavāṃ vā dvādaśānāṃ paritrāṇāt, sadya eva vāśvamedhāvabhṛthe snātvā pūto bhavati" ity upakramya, sarvāṇi prāyaścittany abhidhāya, punas tadante gosahasrapradānam uktvā, punar uktam:

                    	prāyaścittam upāsīno vāgyatas trir upaspṛśet |

                    	ekavāsārdravāsāś ca laghvāśī sthaṇḍileśayaḥ ||

                    	sthānaṃ vīrāsanaṃ maunaṃ mauñjī daṇḍakamaṇḍalū |

                    	bhaikṣacaryāgnikāryaṃ ca kūśmāṇḍībhiḥ sadā ghṛtam || iti |

na hy atraivarṇikasya kūśmāṇḍībhir agnikāryam upapadyate | atas traivarṇikasyaivaitat | kvacic copadeśād eva viśeṣaḥ | yathāha śātātapaḥ: "brāhmaṇo brāhmaṇaṃ hatvā tasya śiraḥkapālam ādāya" iti | atra kapālaniyamamātram eva viśeṣaḥ | evaṃ yatra sāmarthyāc chabdato vā kartṛlābhaḥ tan niyatakartṛkam | yatra tv aviśeṣābhidhānam, yathātraiva, tat sārvavarṇikam | evam anyatrāpi yojyam | na caikam evaitat sarvasmṛtisiddhaṃ dvādaśavārṣikaṃ vratam ity āśaṅkanīyaṃ, pratismṛti prayogabedasya "vaktāro dharmaśāstrāṇām" (YDh 1.4–5) ity atra śloke 'bhihitatvāt | ata eva ca yadi śaṅkhoktaṃ dvādaśavārṣikam ārabdham, tato 'ntarā brāhmaṇaṃ maraṇān mocayitvā gavāṃ vā dvādaśānāṃ paritrāṇāc chuddhiḥ | anyatra tu niyogataḥ parisamāpanam eva | aśvamedhāvabhṛthas tu śāṅkhe 'pi kalpāntaratayaiva vyākhyeyaḥ, śrutau nairapekṣyopadeśāt | evaṃ hi śrūyate:


                            	sa yadā rājānam unnetonnayati, athainasvina upatiṣṭhante 'ta upabruvate itthaṃ brāhmaṇam avadhiṣam itthaṃ guror jāyām abhyagām iti | niruktam eno yathā yathā tān ṛtvijo rājā ca brūyur aśvamedhāvabhṛthapūtā bhavatheti | te 'po 'bhyavayanti | yathāhis tvaco nirmucyate, evaṃ sarvasmāt pāpmano nirmucyante | tān na jugupseyuḥ | sa yāvantam aśvemedheneṣṭvā lokaṃ jayati, tris tāvantaṃ jayati | yasyaivaṃ viduṣa evam enasvino 'vabhṛtham abhyavayanti |

iti jābāliśrutiḥ | iyam eva hi kātyāyanenāpi nibaddhā: "utkrānte yajamāne pāpakṛto 'bhyavayanty acaritvā vratāny aśvamedhāvabhṛthākhyāsta" iti | ato nāsya smārtaprāyaścittārthatā ghaṭate | na hi smṛtiśeṣatvena śrutiḥ śakyā kalpayitum | yadi tu prakrāntadvādaśavārṣikasyaitat syāt, tataḥ śrutāv eva tadanuvādena vidhīyeta | na caivaṃ śrutir asti | api ca, yadi śrutau dvādaśavārṣikānuvādaḥ syāt, tato 'nyataḥ prāptyabhāvāt tad eva tāvad vidheyaṃ syāt | na hi tathā śravaṇe sati smṛter mūlāntarakalpanopapadyate yataḥ | tatrāśvamedhāvabhṛthasnānam aṅgatvena parisamāptyarthaṃ vā vidhīyeta | na ca nityasyānityaparisamāptir yuktā | yadi tu naimittikī parisamāptir ucyeta, tathā sati yadi kathaṃcin na snāyāt, tato dvādaśavārṣike kṛte 'pi na śudhyati | atha tu naimittikaṃ tadaṅgaṃ snānam ity ucyeta, tathā saty avabhṛthe snātvāpi dvādaśavārṣikaśeṣaṃ parisamāpanīyam eva syāt | ato 'śvamedhāvabhṛthasya svātantryakalpanaiva nyāyyā | ata eva ca vāsiṣṭhe bhrūṇahatyāprakaraṇam ullaṅghyānyatroktam: "athāparaṃ bhrūṇahatyāyā dvādaśarātram abbhakṣo dvādaśarātram upavased aśvamedhāvabhṛthaṃ vā gacchet" iti (VaDh 23.37) | laghutvād asyānyaśeṣatvāśaṅkāpi kasyacit syāt | ata eva śaṅkhenāpi: "sadya evāśvamedhāvabhṛthe snātvā pūto bhavati" iti sadya evety avadhāraṇād dvādaśābdākaraṇāc cāsya svātantryam eva darśitam | etac ca śaṅkhoktaṃ kṣatriyavaiśyayor evādhītavedayor anagnikayoś cākāmato guṇavadbrāhmaṇavadhe draṣṭavyam, kāmato hy etad eva gosahasradānopacitam | śūdrasāpy etad dānasahitaṃ mantravarjaṃ vākāmakṛta eva | kāmakṛte tu śūdrasya maraṇāntikam eva | pratilomānāṃ tv akāmato 'pi maraṇāntikam eva | kuta etat | śaṅkhavacanād eva: "ata ūrdhvaṃ patanīyāni" iti prakṛtya, "niṣkṛtis teṣāṃ vihitā sadbhir akāmakṛte" ity uktam | kṣatriyavaiśyayoś caitat | anyatra svalpetikartavyatāyuktaṃ brāhmaṇasyopadiṣṭaṃ yataḥ "brāhmaṇo brāhmaṇaṃ ghātayitvā tasya śiraḥkapālam ādāya tīrthāny anucared ātmanaḥ pāpaṃ saṃkīrtayan dvādaśe varśe śuddhim āpnoti, athāśvamedhaṃ paśyati tasya darśanād eva śuddhim āpnoti" iti [śātātapaḥ] | tac ca svaśabdopādānād brāhmaṇasyaiva | na caitat kāmakṛtaviṣayaṃ brāhmaṇasyāpīti vaktuṃ śakyam, akāmakṛta iti vacanāt | ataḥ kṣatriyavaiśyayor evaitad iti yuktam | śūdrasya tv asāmarthyān naitad yuktam | anagnikayor iti kuto labdham, kevalasya puṃso 'vidhānāt, patnyadhīnatvāc cāgnisādhyānāṃ karmaṇām, tasyāś ca patanakāraṇābhāvāt | yatraivobhayoḥ patanam, tatraiva vaitānikasaṃbaddhāni prāyaścittāni | anyatarapatane tu śarīramātrasādhyair evādhikāraḥ | na cātra kiṃcid aupāsanādisaṃbaddhaṃ karmāsti | yat tu kūśmāṇḍībhir agnikāryam, tat samidādhānaṃ brahmacārisaṃbandhivat pratyetavyam | tac ca laukika evāgau yuktam | gardabhājinopadeśāc cātrāvakīrṇipaśur api yadi prāpnoti, so 'pi laukika evāgnau yuktaḥ | ato 'nagikasyaivaitad iti sthitam | <span style="text-decoration:underline;">nanu</span> evam api yadi nāmāgner atropayogo na syāt, na tv anagnikasyaiva prāyaścittam iti | <span style="text-decoration:underline;">stayam</span> | yady atrāpy agnisaṃbandhaṃ prāyaścittāntaraṃ na syāt | tad api tu śrūyata eva | tad yathā: "yajeta vāśvamedhena" (MDh 11.74) ityādi mānavam | tatrāśvamedho rāṣṭrādhipater eva, "tasmād rāṣṭry aśvamedhena yajeta" iti śruteḥ | svarjidādayas trayāṇām api varṇānām iṣṭaprathamayajñānāṃ bhavanti | na ca teṣām anyat prāyaścittam asti, sāpekṣatvena viṣamaśiṣṭavikalpāsaṃbhavāt | tadanadhikṛtānām evānyat prāyaścittaṃ yuktam, tasyānanyaviṣayatvād iṣṭaprathamayajñasya | ananyaviṣayatvād aniṣṭaprathamayajñasyāpy āhitāgner agniṣṭoma eva prāyaścittam | gautamenāśvamedhāvabhṛtham uktvā, "anyayajñe 'py agniṣṭudantaś cet" ity uktam (GDh 22.9–10) | na cāgniṣṭudantaḥ kaścit kratur asti, satrāhīnayoḥ prāyaśo 'tirātrāntatvāt | yatrāpi kvacid atirātrāntatā nāsti, tatrāpy agniṣṭudantatā nāsty eva | ato 'yam agniṣṭucchabdo 'nvagniṣṭomastotravacano draṣṭavyaḥ | tadantaś cāgniṣṭoma eva bhavati | yasya cānyaprayuktasyāpy avabhṛte snātvā śuddhir bhavati, tatra svayaṃpravṛtter daṇḍāpūpanyāyena siddher agniṣṭomasyāsty eva vidhānam | kāṭhake 'py aśvamedhavad agniṣṭomasyāpi "bhrūṇahatyāyā vā eṣo 'timucyate, yo 'gniṣṭomasaṃsthaṃ yajate" ity āhitāgner agniṣṭoma evāniṣṭaprathamayajñasya | itarasya tu svarjidādayo draṣṭavyāḥ | yasya tv aupāsanamātram, tasyānyat prāyaścittaṃ śāṅkha evoktam | tatra prāyaścittam akāmāvāptau | kāmakṛte 'py eke:


                            	patito hy ātmānam uddharet | saṃvatsaraṃ taptakṛcchram ācaret | kṛtavāpanaḥ śucir apo 'bhyaveyāt trir ekārdravāsāḥ kāṣṭhamaunī vīrāsanam āsīta rātrau, divā tiṣṭhed yukto 'gnikāryaparaḥ sāvitrīṃ savanānugāṃ japet, svayaṃ vratam abhyupagamya kuśacīraphalakavāsā mauñjī mekhalī darbhapavitrapāṇir haviṣyaṃ śrapec caruṃ bhaikṣam aduṣṭaṃ vā yātrikam aśnīyād dvādaśarātraṃ copavāso brāhmaṇatarpaṇaṃ gavāhnikam ity evaṃ vyavahāryo 'nyathā patitaḥ śiṣṭair asaṃbhāṣyaḥ | iti

yady api caitad "na vikrīṇīyād avikreyāṇi" iti prakṛtya, "tilamadhugulaghṛtatailetyādinīlīparyantavikrayāt sadyaḥ patati" ity uktvoktam, tathāpy etan na tadviṣaytvena prāyaścittaṃ yuktam, "patito hy ātmānam uddharet" iti śruteḥ | na caiṣā pūrvatropayujyate, prakṛtatvenaiva siddhatvāt, prāyaścittasya cātigurutvena mahāpātakocitatvāt | ataḥ śruteḥ sāmarthāc ca prakaraṇasya bādhitatvān mahāpātakaprāyaścittam eveti vyākhyātṛsaṃpradāyāvicchedāt siddham | tathā ca sumantunā:


                            	rāgadveṣād alabhymāne prāyaścitte japahavanādhyayanabrahmacaryaparo bhaikṣāśī daṇḍī mekhalī triṣavaṇy adhaḥśāyī svayam eva mahad aśubhaṃ punāti | na brāhmaṇasya patanam icchanty ācāryāḥ, kilbiṣy upagataḥ pātavya ity āṅgirase | iti |

brāhmaṇagrahaṇaṃ cātra pradarśanārtham | yatra ca svayam abhyupagamya saṃvatsarāc chuddir iṣyate, tatrāvaśyaṃ tato 'dhikaṃ pariṣadā na dātavyam | tathā cānenaivoktam: "brahmahasurāpagurutalpagasuvarṇasteyināṃ mahāpātakināṃ vakṣyāmaḥ prāyaścittam" iti |


                            	brahmahā saṃvatsaraṃ kṛcchraṃ cared adhaḥśāyī svakarmācakṣāṇo bhaikṣāhāro divyanadīpulinaśāyī sadgrāmāśramagauṣṭhaparvataprasravaṇataponavavihārī syāt | saṃvatsare pūrṇe hiraṇyamaṇigovṛṣānnatilabhūmisarpīṃṣi brāhmaṇebhyo dattvā pūto bhavaty aśvamedhāvabhṛtasnānena vā sadyaḥ | iti |

"ato 'rdham ardhaṃ kṣatriyavaiśyavadhe vyākhyātam" iti japahavanasvādhyāyaparatādi pūrvoktaṃ ca samuccīyate | kṛcchraśabdaś cāyaṃ taptakṛcchre draṣṭavyaḥ | tad etan nāsaty aupāsane bhavati, "karma smārtaṃ vivāhāgnau" (YDh 1.96) iti niyamāt |

        	<span style="text-decoration:underline;">nanu</span> etad apy apatnīkasya patane naiva yuktam, "jāyāpatyor na vibhāgo vidyate | pāṇigrahaṇād dhi sahatvaṃ karmaṇas taddravyaphaleṣu ca" (ĀpDh 2.14.16–18) iti smaraṇāt | na ca patnyāḥ patanaṃ,

                    	ā śuddheḥ saṃpratīkṣyo hi mahāpātakadūṣitaḥ | (YDh 1.76)

ity uktatvāt |

        	<span style="text-decoration:underline;">satyam</span> evam, vaitānike patnyā vinā karmānuṣṭhānāsaṃbhavāt | smārtāni tu kṛtāvasathyasyaiva kaivalyasaṃbandhīny api karmāṇy aupāsane bhavanti | yathā brahmayajñasaṃbandhīni prāyaścittāni | na hi brahmayajñe sapatnīkasyādhikāra iti śakyaṃ vaktum | na ca tadgate 'py apacāre mahāvyāhṛtihomādyadhikāraḥ | evam upākarmaṇy api | yathā ca tatra, tathaupāsane yuktatvād dhomānāṃ kevalasyāpi patane pravṛttir avyāhataivety alaṃ prasaṅgena |

        	ataḥ sthitam etat kṣatriyavaiśyayor anagnikayor adhītavedayoś ca guṇavadbrāhmaṇavadhe śaṅkhotaṃ dvādaśavārṣikam iti | śūdrasya ca brāhmaṇamātravadhe āpastambena dvādaśavārṣikam uktam | śūdrāpekṣayā ca kṣatriyavaiśyayor alpaṃ prāyaścittam ity etad darśayiṣyāmaḥ | ata idaṃ guṇavadbrāhmaṇavadha ity uktam | kākakṛte tu gosahasradānasahitam | kuta etat | śaṅkhavacanād eva: "caturṣu varṇeṣu pramāpya dvādaśa saṃvatsarān ṣaṭ trīn saṃvatsaraṃ ca vratam ādiśet, teṣām ante gosahasraṃ tatho 'rdhaṃ tasyārdhaṃ tadardhaṃ ca dadyāt, sarveṣām ānupūrvyeṇa" iti | śūdrasya caitat prāyaścittaṃ sāmarthyāt vijñeyam | na hy utkṛṣṭavarṇānām apakṛṣṭavadha etat saṃbhavati | evaṃ hy uktam: "sarveṣām anyonyāpakṛṣṭavadhe cāndrāyaṇam" iti | ataḥ śūdrasyaiva vittavata idaṃ prāyaścittam | niḥsvasya tv āpastamboktam, vaiśyasya vā samastaṃ coktam | tataś ca kṣatriyavaiśyayoḥ kāmakṛta etat syāt, śaṅkhavacanād eva, yathāpakṛṣṭaṃ ca yad akāmakṛte kāmakṛte tad yathotkṛṣṭam iti, ataḥ kāmakṛte gosahasrasahitam ity eṣā dik |

        	āpastamboktaṃ tu śūdraviṣayam:


                            	pūrvayor varṇayor vedādhyāyinaṃ hatvā savanagataṃ vābhiśastaḥ | brāhmaṇamātraṃ ca | garbhaṃ ca tasyāvijñātam | ātreyīṃ ca striyam | tasya nirveśaḥ | araṇye kuṭiṃ kṛtvā vāgyataḥ śavaśirodhvajo 'rdhaśāṇīpakṣam adhonābhy upari jānvor ācchādya | tasya panthā antarā vartmanī | dṛṣṭvāryam atikrāmet | khaṇḍena lohitena śarāveṇa grāmaṃ pratiṣṭheta | tato 'bhiśastāya bhikṣām iti karmācakṣāṇaḥ saptāgārāṇi caret | sā vṛttiḥ | alabdhopavāsaḥ | gāś ca rakṣet | tāsāṃ niṣkramaṇapraveśane dvitīyo grāme 'rthaḥ | dvādaśa varṣāṇi caritvā siddhaḥ sadbhiḥ saṃprayogaḥ | ājīpathe vā brāhmaṇagavyupajigīṣamāṇas triḥ pratirāddho 'vajitya vā muktaḥ | āśvamedhikaṃ vāvabhṛtham upetya mucyate | dharmārthasaṃnipāte arthagrāhiṇa etad eva | iti | (ĀpDh 1.24.6–23)

atra ca pūrvayor varṇayor iti śūdrāpekṣayā kṣatriyavaiśyāv uktau, brāhmaṇamātraṃ ceti vacanād na brāhmaṇakṣatriyau pūrvavarṇāv iti ghaṭate | tenaitac chūdrasyeti draṣṭavyam | na cātra japahomādi kiṃcic chrutam, yena traivarṇikaviṣayatvam āśaṅkyeta | anenaivānyatrāpi jātikṛtā guṇakṛtā ca vyavasthā vyākhyeyā | dvādaśasu ca smṛtiṣu dvādaśa vāriṣikāṇi paṭhyante | tāny evaṃ vivektavyāni | tatra mānavaṃ yājñavalkīyaṃ ca sarvavarṇānām | tatra ca brāhmaṇasya kāmakṛte guṇavadbrāhmaṇavadhe, kṣatriyavaiśyayor akāmakṛte nirguṇavadhe, śūdrasya tv akamakṛte brāhmaṇamātravadhe, evaṃ vaiśyasyāpi kṣatriyāpekṣayā sarvatra ca gurutaraṃ prāyaścittaṃ prayojyam || 243 ||

 

_brahmahatyāyām evedam anyat prāyaścittam |_

 

**              	lomabhyaḥ svāheti hi vā lomaprabhṛti vai tanum |**

**              	majjāntaṃ juhuyād vāpi mantrair ebhir yathākramam || 3.244 ||**

 

hiśabdavaiśabdau pādapūraṇārthau | vāśabdaś cājyāpekṣayā lomādidravyavikalpārthaḥ | tanuḥ śarīram | tad lomaprabhṛti lomāni tvacaṃ ca lohitaṃ medo māṃsaṃ snāyv asthi majjānam ity evamantam | lomabhyaḥ svāhety etair yajurvedapaṭhitair āśvamedhikair dvirabhyastair mantrair juhuyāt | ājyaṃ vā dvirabhyastaiḥ pratyekaṃ ṣoḍaśabhir juhuyāt | vāpīty ayaṃ tu dvitīyo vāśabdaḥ pūrṇaprāyaścittāpekṣayā vikalpārthaḥ | sa naikakartrapekṣayā | brahmahatyāyām ekasyām eva yathādhikāraṃ kartṛbhir dvādaśavārṣikam idaṃ vā kartavyam ity arthaḥ | tataś caitat sāmarthyād adhītavedasyāgnimataś ca syāt | lomaprabhṛtīnāṃ cātra caturthyā māntravarṇikaṃ devatātvam | tataś ca ya eva lomatvagādīnām adhyātmādhidaivādhiyajñavit, tasyaivādhikāraḥ | tadadhigamaviśeṣāpekṣayā ca dravyavikalpavyavasthā vyākhyeyā | na cātra śarīradāhaḥ, vacanābhāvāt | lomādīnāṃ kārtsnyena hotum aśakyatvād avaśyam ekasmād evāṅgulyāder avayavād dhotavyāḥ | tena naitan maraṇāntikam iti vyākhyeyam | vāsiṣṭhe 'py evam eva: "bhrūṇahāgnim upasamādhāya juhuyāt, 'lomāni mṛtyor juhomi, lomabhir mṛtyuṃ vāsaye prathamām" ity ārabhya, "majjānaṃ mṛtyoḥ" ityevamantam (VaDh 20.25–26) | tatrāpi homamātram eva, śarīraprakṣepasyānupadeśāt | ye tv alpatvāt prāyaścittasya, smṛtyantare ca,

                    	prāsyed ātmānam agnau vā samiddhe trir avākśirāḥ | (MDh 11.73)

iti śarīratyāgadarśanād, atrāpi śarīratyāgaṃ varṇayanti, te saṃhitādhyayane kim ity ā maraṇād āvṛttir na kurvanti: "triḥ saṃhitām adhītyāto niyataṃ bhuktvā punas triḥ" iti | evaṃ sarveṣāṃ jīvaprāyaścittānām alpatvād yathāsaṃbhavaṃ maraṇāntikaiḥ saha tulyatāsiddhyarthaṃ kalpanā prasajyeta | atha kathaṃcit teṣu viṣayakalpanā, tato 'trāpi tad eva yuktam, na tv aśruta evāgnau śarīraprakṣepaḥ | ataś ca vāsiṣṭhe 'pi homa eveti sthitam | yad api "bhrūṇahāgnim upasamādhāya juhuyāt" (VaDh 20.25) iti homavacanād eva prāptasyāgneḥ punarvacanam, tad api na laukikāgniprāptyartham, adṛṣṭakalpanāprasaṅgāt | bhrūṇahatayā (??) vā kasyacin mandabuddheḥ saṃskṛtāgnivināśāśaṅkā mā bhūd ity evaṃ vyākhyeyam, na tu vacanaprāptasyāgneḥ saṃskṛtasya jñāpakamātreṇa tyāgakalpanety eṣā dik | spaṣṭataraṃ tu viṣayakalpanāṃ prāyaścittaprakaraṇasyānte vakṣyāmaḥ || 244 ||

 

_tathedam anyad vaikalpikam |_

 

**              	brāhmaṇasya paritrāṇād gavāṃ dvādaśakasya vā |**

**              	tathāśvamedhāvabhṛtasnānād vā śuddhim āpnuyāt || 3.245 ||**

 

brāhmaṇagrahaṇaṃ cātra guṇavati draṣṭavyaṃ na jātimātre, samāsākaraṇāt | samāse hi liṅgānabhivyakter jātimātrapratipattiḥ syāt | <span style="text-decoration:underline;">nanu</span> evam api puṃsa ity eva labhyate, na tu guṇavata ity api | <span style="text-decoration:underline;">satyam evam</span> | kiṃ tv evaṃ sati strītvanivṛttyarthatvāt parisaṃkhyā syāt | liṅgavac caikatvasyāpi vivakṣitatvād brāhmaṇadvayaparitrāṇe vaiguṇyaṃ prasajyeta | athātantraṃ liṅgaṃ tatsahacaritādhyayanādiguṇaprāptyarthaṃ bhavet | tato na kaścid doṣaḥ | tena guṇavato brāhmaṇasya paritrāṇād ity eva yuktam | pariśabdāc ca sarvataḥ svaprāṇaparityāgenāpīty arthaḥ | gavāṃ dvādaśakasya vety atrāpi guṇavato brāhmaṇasya svabhūtānām ity adhikārāl labyate | tathāśabdaḥ prakārārthaḥ | yathā "śiraḥkapālī" ityādinā śuddhim avāpnuyāt, tathā gobrāhmaṇaparitrāṇād apy anyānapekṣād evety arthaḥ | tathā ca manunā:

                    	kṛtavāpano vā nivased grāmānte govraje 'pi vā |

                    	āśrame vṛkṣamūle vā gobrāhmaṇahite rataḥ || (MDh 11.78)

ity uktvoktam:

                    	brāhmaṇārthe gavārthe vā sadyaḥ prāṇān parityajan |

                    	mucyate brahmahatyāyā goptā gobrāhmaṇasya ca || iti | (MDh 11.79)

tena jñāyate prāyaścittāntaram idaṃ na tu prakrāntadvādaśavārṣikasya | tadviṣayatvena "gobrāhmaṇahite rataḥ" ity anenaiva siddhatvāc chlokāntarārambo niṣprayojanaḥ syāt | na cānena prakāreṇa hite rataḥ syād ityevamarthaḥ ślokāntarārambha iti yuktam, vāśabdavaiyarthyāt, "goptā gobrāhmaṇasya vā" iti ca punarabhidhānāt | ataḥ svatantram evedaṃ prāyaścittāntaraṃ bhagavato 'bhipretam | ata eva ca niḥsaṃdighenāśvamedhāvabhṛthasnānenāsya vaikalpikatvam ācāryeṇoktam:

                    	tathāśvamedhāvabhṛtahsnānād vā śuddhim āpnuyāt | iti |

yathā cāśvamedhāvabhṛthasyānyatrānupraveśo na saṃbhavati, tathā pradarśitam eva | śaṅkhotasya ca "antarā vā brāhmaṇān maraṇān mokṣayitvā" iti tad uktadvādaśavārṣikaviṣayaṃ na sārvatrikam ity etad vyākhyatam eva || 245 ||

 

_tathedam anyat vaikalpikam |_

 

                    	**dīrghatīvrāmayagrastaṃ brāhmaṇaṃ gām athāpi vā |**

**              	dṛṣṭvā pathi nirātaṅkaṃ kṛtvā vā brahmahā śuciḥ || 3.246 ||**

 

āmayo rogaḥ | tena dīrgheṇa cirakālaprarūḍhatayātyarthaṃ kṛcchrasādhyena tīvreṇa ca rājayakṣmamahākuṣṭhādinā grastam ekāntato bhuktam | brāhmaṇam ity atrāpi puṃlliṅganirdeśo 'dhyayanādiguṇapratipattyartha eva, na strītvanivṛttyarthaḥ | athaśabdasyotkṛṣya vāśabdena saha yojanā: atha voktaviśeṣaṇāṃ gām apīti | apiśabdaś caikasaṃkhyāpekṣayā saṃbhāvanārthaḥ: brāhmaṇajātīyaṃ nirguṇam api, tathaikam api, kim uta guṇavanto bhūyāṃso vety abhiprāyaḥ | pathi dṛṣṭvety abhisaṃdhinivṛttyartham | nirātaṅkaṃ niḥśeṣarogacchedān nirbhayaṃ vyapagatākūtaṃ svasthaṃ kṛtvā | vāśabdād ā maraṇād vā sarvātmanā sarvasvenāpi svaprāṇoparodhenāpi śuśrūṣitvā | brahmahā śuciḥ syād iti prakṛtatve 'pi brahmahā śucir iti punar vacanaṃ sarvādhikārapratipattyartham, sarvatrāmatipūrve kāmakṛte ca traivarṇikānām idaṃ paricaryamāṇabrāhmaṇaguṇāpekṣayā bhūyastvāpekṣayā paricārakaśaktigunāpekṣayā ca yojyam | śūdrasyāpy amatipūrva etad bhavaty eva paritrāṇaṃ tadātvaviṣayam | yathā pradīpte veśmany antar brāhmaṇaṃ godvādaśakaṃ vā niḥsaraṇāsamarthaṃ svamaraṇam aṅgīkṛtya praviśyātivāhayed yaḥ, sa tatparitrāṇād maraṇād vā śudhyatīti | atra tu ā nirātaṅkabhāvād ā maraṇād vā paricaryeti punarārambhaḥ || 246 ||

 

_tathedam anyad vaikalpikaṃ brahmahatyāyām eva |_

 

                    	**ānīya viprasarvasvaṃ hṛtaṃ ghātita eva vā |**

**              	tannimittaṃ kṣataḥ śastrair jīvann api viśudhyati || 3.247 ||**

 

sarvasvavacanaṃ bahutvopalakṣaṇārtham, bhūyaso hy apahṛtasya pratyānayanaṃ duṣkaraṃ yataḥ | sarvasvaṃ tu kadācit ghaṭamātram api bhavati | tac cālpenāpi prayāsena śakyam āhartum | tatra ghātitavacanaṃ nātīva samañjasaṃ syāt | ghātita eveti caivakāreṇa yatra hṛtapratyāharaṇe maraṇam evaucityāt prāpnoti tat sarvasvam iti spaṣṭayati | tataś ca tadāharaṇanimittaṃ yathāśaktyāghātito 'pi punaḥ punar utthāya vyāyacchann anekaśaḥ śastraiḥ kṣato yadi jīvati, tathāpy anāhṛte 'pi dravye viśudhyaty eva | etac cākṣatriyasyāharaṇasaṃbhāvanāyuktasya ca prāyaścittam | kṣatriyasya tv etan nityatvād anupadeśyam eva | yasyāpy udāharaṇasaṃbhāvanāsti, tasyāpy ānīyety etan nātīva samañjasam | tena saṃbhāvitasyākṣatriyasya ceti sthitam | śastragrahaṇaṃ ca pratipakṣasya durjayatvaṃ pradarśayitum | tenāśastrair api pāṣāṇādibhir niśceṣṭīkṛtaḥ kṣatam antareṇāpi śudhyatīty avaseyam || 247 ||

 

_tathedam aparaṃ prāyaścittadvayam |_

 

                    	**araṇye niyato japtvā triṣkṛtvo vedasaṃhitāṃ |**

**              	śudhyeta vā mitāśītvā pratisrotaḥ sarasvatīm || 3.248 ||**

 

grāmān niṣkramyāraṇye sthitvā nitarāṃ yataḥ tadarthānusaṃdhānaikaniṣṭhaḥ trirāvṛttyā vedasaṃhitāṃ, mantrabrāhmaṇam ity arthaḥ | saṃhitāgrahaṇaṃ cāramaṇathāneṣv evāramaṇaniyamārtham | padakramādīnāṃ tu puruṣakṛtatvād eva vyāvṛtter na tannivṛttyarthaṃ saṃhitāvacanam | trir ity etāvatā ca siddhe triṣkṛtva ity uktaṃ kṛtvasujviṣayāvṛttisiddhyartham[^15] (?) | tena pañcakṛtvaḥ ṣaṭkṛtvaḥ ity evamādy apy atrānubandhaguṇāpakṣayā yojyam | mānave 'pi |

                    	japed vā niyatāhāras trir vai vedasya saṃhitām | iti | (MDh 11.77)

vedasya trir iti saṃbandhād ekasya trir japtvā tato vedāntarasya trir ity evaṃ yojyam, asmād eva kṛtvasucprayogāt | vaiśabdena ca prasiddhārthadyotakenaitad eva dyotitam: smṛtyantarasaṃpradāyāpekṣaḥ ślokārtho grāhya iti | etac ca vidvadviṣayatvād vedārthajñasyaiva prāyaścittaṃ tadviśeṣāpekṣayā yojyam | anye tv araṇya eva yo niyataḥ sa japtvā triṣkṛtvo vedasaṃhitāṃ śudhyatīty evaṃ vanasthasyaivaitad iti vyācakṣate | tat tv araṇyasya mānave 'nupadeśād aviśeṣābhidhāne 'pi ca tatsiddher nāvaśyam aṅgīkartavyam | "śudhyeta vā mitāśītvā": mitāśī ca yathāśramocitam "aṣṭau grāsā muner bhaktam" (ĀpDh 2.9.13) ityevamādi, na pathi śrānto 'pi gotṛptyā vartetety arthaḥ | mitāśī itvā gatvety arthaḥ | śroto 'bhimukhaḥ someśvarād ārabhyāplakṣam | mānave tu "haviṣyabhug vā" (MDh 11.77) ity uktam | tac ca yatibrahmacāriṇor yathoktalakṣaṇaṃ bhaikṣam eva | itarayos tu svadharmānusāreṇaupāsanaśrāmaṇakāgnisaṃskṛtavrīhiyavaśyāmākanīvārādi pratyetavyam | <span style="text-decoration:underline;">nanu</span> ca patitasyāśramavyavasthā naivāsti, patitatvād eva, "dvijātikarmabhyo hāniḥ patanam" (GDh 21.4) iti gautamavacanāt | <span style="text-decoration:underline;">satyam evam</span>, prāk prāyaścittapravṛtteḥ | prāyaścittapravṛttau tu yathāvarṇaṃ yathāśramaṃ ca prāyaścittāvirodhena vartitavyam | yadi tu patitatvenāśramavyavasthāpagamaḥ syāt, tataḥ patitasyāhavanīyādyagnivināśād agniṣṭudādicodanā duḥśliṣṭā eva syuḥ | tena saty api patane gṛhasthatvasyānapagamād agīnām avināśaḥ | ataś cānyatarapatane sūtakādāv ivānyatareṇāgnayo dhāryāḥ | śuddhyanantarakāle ca karmapravṛttiḥ | ubhayapatane tv aparityajyaivāgnīṃs tatpālanam ubhābhyāṃ kartavyam | prāyaścittaṃ ca tatsaṃbandhāparityāgena japahomādilakṣaṇaṃ pratyetavyam | tena sarasvatīprāyaścittam api haviṣyabhojananiyamād yathāśramaṃ svadharmānusāreṇa vyākhyeyam | anagnikasya tu snātakasyāpi bhikṣāhāratvam "bhaikṣāhāro vā sarasvatīṃ pratisrotasam" iti hārītavacanād, ity eṣā dik || 248 ||

 

_tad etad aparaṃ kṣatriyasyaiva prāyaścittam |_

 

**              	saṃgrāme vā hato lakṣabhūtaḥ śuddhim avāpnuyāt |**

 

kiṃ maraṇāntikam evedaṃ prāyaścittam, pravṛttis tāvat kṛtamaraṇaniścayasyaiva |

 

_tathā pravṛttas tu saḥ |_

 

                    	**mṛtakalpaḥ prahārārto jīvann api na śudhyati || 3.249 ||**

 

saṃgrāmavacanaṃ kṣatriyādhikārapratipattyartham | lakṣabhūta ātmano rakṣām akurvan saṃnahanādirahitaḥ parakīyaśastrāṇy akavacayan sāṃgrāmikavidhinā rājārthe gavārthe brāhmaṇārthe vābhimukho ghātitaḥ | tathā ca vasiṣṭhaḥ: "rājārthe brāhmaṇārthe gavārthe vā saṃgrāme 'bhimukha ātmānaṃ ghātayet" iti (VaDh 20.27) | asvāmī ca rājā pratyetavyaḥ | śuddhim āpnuyād iti saṃśayavyudāsārtho liṅprayogaḥ | tathā cāha manuḥ |

                    	lakṣaṃ śastrabhṛtāṃ vā syād viduṣām icchayātmanaḥ | (MDh 11.73)

viduṣāṃ śastravidāṃ saṃgrāmanipuṇānām | ātmana icchayā na svāmyādeḥ | śaravedhyakam ivātmānam agopāyan yuddhābhimukho bhavet | nātra saṃśayaḥ kārya ity atrāpi saṃśayavyāvṛttyartha eva liṅprayogaḥ |

                    	prāsyed ātmānam agnau vā samiddhe trir avākśirāḥ | (MDh 11.73)

ity etad api brāhmaṇavyatirekeṇaiva | steyādhikāre "brāhmaṇas tapasaiva ca" (MDh 11.100) iti brāhmaṇas tapasaiva pāpam apanayed, na maraṇāntikeneti | etac ca steyādhikāroktam api viśeṣavacanād ṛte sarvaviṣayaṃ draṣṭavyam | tathā cāpastambena "gurutalpagaḥ sūrmīṃ jvalantīṃ praviśyātmānaṃ dahet" ity upakramya, "mithyaitad iti hārīto yo hy ātmānaṃ paraṃ vābhihanyate 'bhiśasta eva saḥ" ity anena vidhinā "ottamād ucchvāsāc caret" (ĀpDh 1.28.16–18) ity abrāhmaṇābhiprāyeṇaiva darśitam | ācāryeṇa tv agnipraveśo noktaḥ, pratyakṣaśruticoditatvāt | evaṃ hi kāṭhake śrūyate: "anāśakena karśito 'gnim ārohet trir avākśirāḥ" iti | ata evāśvamedhasvarjidādīnām apy atrānupadeśaḥ | mānave tu śrautasmārtānām ekīkṛtyopanyāsaḥ samānārthatayaiva smārtānāṃ bādhāśaṅkānivṛttyarthaḥ | <span style="text-decoration:underline;">evaṃ tarhi</span> bādha eva smārtānāṃ yukta iti vyartho bhagavataḥ prayatnaḥ | <span style="text-decoration:underline;">satyaṃ</span>, yady ekaviṣayatā syāt | ata eva viṣayabhedena vyākhyātam | itarathā hi vāśabdād ekanimittasaṃbandhāc ca yadṛcchāvikalpa eva syāt | yan nāmāviśeṣeṇaiva prāpnoti, tatraiva kalpāntarānarthakyād viṣayavyavasthā | yathā darśitam: "yo 'śvamedhena yajate, ya u cainam evaṃ veda" iti (cf. Śab on PMS 1.2.4) | na hy anadhītyāśvamedhena yaṣṭuṃ kaścic chaknuyāt | ata eva, "arke cen madhu vindeta kim arthaṃ parvataṃ vrajet" iti, "tenaiva pathā madhvarthinaḥ parvataṃ gaccheyuḥ" iti ca śābare (Śab on PMS 1.2.4) darśitam | na cātrālpatvamahattve vidyete | kasyacid dhi kleśāsahiṣṇoḥ sāttvikasya dvādaśavārṣikāmaraṇam eva sukaram | anyasya tu kleśasahiṣṇoḥ sattvahīnasyetarat | evam udāratṛṣṇāparāpekṣayā maraṇasarvasvadānayos tulyatā | vidvanmūrkhayoś ca saṃhitādhyayanamaraṇadvādaśavārṣikādiṣv evam eva | na ca yasyāviśiṣṭaṃ trayodaśasv api sāmarthyaṃ, tam evaikaṃ puruṣam aṅgīkṛtya mānava ārambhaḥ | tathā sati samaviklpa eva syāt | ato viṣayavyavasthayaiva śrautasmārtānāṃ parasparavyākhyānam upadeśabalenaivānusartavyaṃ na tv anyānarthakyena ity eṣā dik || 249 ||

 

_vittavatas traivarṇikasyedam anyat prāyaścittaṃ pūrvokavaikalpikatvena |_

 

                    	**pātre dhanaṃ vā paryāptaṃ dattvā śuddhiṃ nigacchati |**

**              	ādātuś ca viśuddhyartham iṣṭir vaiśvānarī smṛtā || 3.250 ||**

 

pātre vidyāvṛttatapaḥsaṃpannāya svājanyavidviṣṭābhisaṃdhirahitaṃ dhanaṃ gobhūtilahiraṇyādi paryāptaṃ tadīyebhyo nityatayā prāptebhyaḥ śrautasmārtakarmabhyo yad bhavati, tad dattvā śuddhiṃ nitarāṃ gacchati | sarvaprāyaścittānām idam evābhyarhitam ity abhiprāyaḥ | mānave tu dānaprakārāpekṣaḥ prapañco na deyaviśeṣāpekṣaḥ | deyaṃ tv etāvad eva | tatra kadācit sarvasvam etan mamety evaṃ niḥśeṣam arpayet | yadi tu nityānuṣṭhānasaṃpradānasaṃbandhi kārtsnyenālocyātiriktam api dātuḥ svaṃ syāt, tato yāvajjīvanasaṃbandhivihitaśrautasmārtānuṣṭhānāya yat paryāptaṃ, tāvad eva dadyāt | kadācit tāvanmātreṇa dravyeṇa pūrayitvā saparicchadaṃ gṛhaṃ vā dadyād iti | atra dātur icchāvikalpaḥ, na dravyaparimāṇe kaścid bhedaḥ | etac ca kāmakṛte guṇavadbrāhmaṇavadhe draṣṭavyaṃ, pātre dātavyam iti vacanāt | na hy alpena prayāsenaivaṃbhūto brāhmaṇaḥ śakyo grāhayitum | yo hi samyag granthato 'rthataś cānupūrvyeṇa nyāyānusārataś ca vedaṃ kārtsnyena vetti, prāyaścittopadeśāt sāgniḥ svakarmānuṣṭhānanirataḥ sa katham iva pratigṛhṇīyāt | kiṃ vā tādṛśe pātre etāvad dravyaṃ dattvā pāpān nāpagacchet | ato gurutara eva prāyaścittaṃ yuktam | tac ca darśitam | tasya cādātuḥ pratigṛhṇānasya viśuddhyarthaṃ vaiśvānaro dvādaśakapālaḥ puroḍāśaḥ | caśabdād dātuś cāhitāgner eva mahādhanasya tāvanmātradhanasyaiveti sthitam | śrautatve 'pi ceṣṭer "iṣṭir vaiśvānarī smṛtā" iti smṛtatvavacanaṃ mānave 'nuktatvād apasmṛtitvāśaṅkānivṛttyartham | saty api tatrāvacane manunaivāyam artha smṛta ity avagantavyam ity abhiprāyaḥ | tatrāsyānabhidhānaṃ dātur aniyamo yathā syād ity evamartham | tenānāhitāgner api sarvasvaṃ vā vedavida ity etat prāyaścittam asty evety eṣā dik |

        	<span style="text-decoration:underline;">nanu</span> caitāni prakrāntadvādaśavārṣikasyaivāśaktau parisamāptyarthānīti yuktam | tathā ca manunā: "brahmahā dvādaśābdaṇi" ity upakramya, "lakṣaṃ śastrabhṛtāṃ vā syāt" ityādi "japed vā niyatāhāraḥ" ity evamantam uktvā (MDh 11.72–77), punar dvādaśavārṣikasaṃbandhitayaivoktam:

                    	kṛtavāpano vā nivased grāmānte govraje 'pi vā |

                    	āśrame vṛkṣamūle vā gobrāhmaṇahite rataḥ ||

                    	brāhmaṇārthe gavārthe vā sadyaḥ prāṇān parityajan |

                    	mucyate brahmahatyāyā goptā gobrāhmaṇasya vā ||

                    	tryavaraṃ pratirāddho vā sarvasvam avajitya vā |

                    	viprasya tannimitte vā prāṇālābhe vimucyate || (MDh 11.78–80)

ity evaṃ brāhmaṇārthaprāṇatyāgādinā dvādaśavārṣikasya parisamāptim uktvopasaṃhṛtam:

                    	evaṃ dṛḍhavrato nityaṃ brahmacārī samāhitaḥ |

                    	samāpte dvādaśe varṣe brahmahatyāṃ vyapohati || iti | (MDh 11.81)

evam upakramopasaṃhārābhyām ekam evedaṃ prāyaścittaṃ sopaskaram avagamyate | tathā cottaratra:

                    	hatvā garbham avijñātam etad eva vrataṃ caret | iti | (MDh 11.87)

etad eva prakṛtaṃ dvādaśavārṣikam iti sāmañjasyaṃ syād, itarathā caitad eveti na jñāyate kasyāyaṃ nirdeśa iti | ānantaryād vāśvamedhāvabhṛthasyaiva syāt | tatra tasyāsaṃbavaḥ kādācitkatvāt prāyaścittasya ca nityatvenāpekṣitatvāt | ataḥ pūrvaparisamāptāv eva viṣayavyavasthayā "lakṣaṃ śastrabhṛtām" (MDh 11.73) ityādīni draṣṭavyāni, na svātantryeṇa | na ca maraṇāntikaṃ prāyaścittaṃ yuktam, kāryavirodhāt | śuddhyarthaṃ hi tad iṣyate, jīvataś ca śudddhyā kāryaṃ yataḥ | na ca jīvaprāyaścittasyetareṇa vikalpo ghaṭate, vaiṣamyāt | svecchayā cetarasaṃbhave maraṇāntikam adhyavasyata ātmaghātadoṣo 'pi prasajyeta | ata evāpastambena: "gurutalpagaḥ sūrmīṃ jvalantīṃ praviśyātmānaṃ dahet" ity upakramya, "mithyaitad iti hārītaḥ" iti, "yo hy ātmānaṃ paraṃ vābhihanyate abhiśasta eva saḥ" iti (ĀpDh 1.28.15–17) | ato 'pi maraṇāntikam ayuktam | yatra ca savanasthavipravadhādau dviguṇaṃ vratam ucyate, tatra dvir maraṇāsaṃbhavāt tadanupapattir eva syāt | ata ekaprāyaścittakalpanaiva yukteti | na tv idam atīva nyāyyam | yat tāvad upakramopasaṃhārabalam ālocyaikatvam uktam, tac chrautair āśvamedhādibhir vyavadhānād ayuktam eva | na hi dvādaśasaṃvatsaroddeśenāśvamedhasvarjidādivacanāny avakalpante | avaśyaṃ hy eṣāṃ pratyakṣaśrutimūlatvaṃ vācyam | smṛtau caitāni tu | kramānupapattes tatra ca dvādaśavārṣikaṃ brahmahatyoddeśena prakṛtya ya etat samāpayituṃ na śaknuyāt, sa etenāśvamedhādinā yajetety evaṃ kratavo vidhātavyāḥ, phalādyarthatayā vā kratūn prakṛtya dvādaśavārṣikāśaktāv api yajetety evam | ubhayathāpi cāyuktam, dampatyor adhikārāt, kevalasya ca pravṛttatvāt | na ca bhartur aśaktyā patny api pravartatām iti yuktam, patnīśabdasya svāmivacanatvād aṅgini dvādaśavārṣike tasyā anadhikārāt | tatra yadi vā saha patane dvādaśavārṣikam, yadi vā kratūnāṃ tatrānanupraveśaḥ, vidhānād dvādaśavārṣikasya jayāhomeneva kṛṣyādīnām āhavanīyādisaṃyuktaiḥ karmabhir saṃbandhāt tādarthyakalpanānupapattiḥ | ato 'vaśyaṃ kratūnāṃ svātantryam eva vaktavyam | tathā cāmnāya: "sarvāṃ brahmahatyām apahanti, yo 'śvamedhena yajate | agniṣṭutābhiśasyamānaṃ yājayet | bhrūṇahatyāyā vā eṣo 'timucyate, yo 'bhijitā yajeta" iti (cf. ŚB 13.5.4.1; GDh 19.10) | etāni ca pratyakṣāṇy atikramya nānupalabdhavākyāntarakalpanāyāṃ pramāṇam asti | ato 'śvamedhādicodanās tāvat pūrvaprakramānapekṣā eva | tābhir vyavahitāḥ sarvasvadānādayas tadvyavahitena dvādaśābdena na saṃbandhaṃ labhante | smṛtyantareṣu tu "agnau saktir brahmaghnas trir avacchātasya, lakṣaṃ vā syāj janye śastrabhṛtāṃ, khaṭvaṅgakapālapāṇir vā" (GDh 22.2–4) iti ca prakramālocanayā maraṇāśaktāv eva dvādaśavārṣikaṃ lakṣyate | vāsiṣṭhe 'pi: "brahmahāgnim upasamādhāya" iti prakṛtya, "rājārthe brāhmaṇārthe vābhimukha ātmānaṃ ghātayet trirañjito[^16] vā pratirāddhaḥ pūto bhavatīti vijñāyate" ity uktvoktaṃ dvādaśavārṣikam: "dvādaśavarṣāṇy ātmanā vratam ādiśya na grāme nāraṇye vaset khaṭvāṅgakapālapāṇiḥ" iti (VaDh 20.25–28) | atrāpi ca prakramānusārāt pūrvānadhikṛtasyaiva dvādaśābdikam ity avagamyate | anyāsu tu dvādaśābdikasyānupadeśa eva | vāsiṣṭhe ca "vijñāyate" iti, tryavaraṃ "pratirāddhaḥ" ity asya pratyakṣaśrutivihitatvena dvādaśābdānanupraveśaḥ spaṣṭīkṛta eva | ataḥ svātantryeṇaiva viṣayavyavasthayā sarvāṇi vyākhyeyāni vyākhyātāni ca | yas tūpasaṃhāraḥ, sa pūrvoktāpekṣayā yojyo na tu tadpakṣeyā pūrvoktam | uktasya hy upasaṃhāraḥ, nopasaṃhārād uktatā | tena "kṛtavāpano vā nivaset" (MDh 11.78) ityevamādeḥ pūrvoktasamastaprāyaścittaśeṣatvam | sarvatra cāyam aviruddha eva niyamakalāpaḥ | pratyuta dvādaśābdika eva "araṇye kuṭiṃ kṛtvā" (ĀpDh 1.24 11) ity anena virodhād asyānanupraveśaḥ | na ca vikalpaḥ saṃbhavati, tatkalpanāyāṃ dvādaśābdānanupraveśo 'yuktaḥ | yau tv anantarau ślokau, tābhyāṃ prāyaścittāntaratvena gobrāhmaṇārthe prāṇatyāgādīny upadiśyante na tu prakrāntadvādaśābdikasya, pramāṇābhāvād, vāsiṣṭhe ca "trirañjito vā" ity atra "vijñāyate" ity anena śrautatvasya darśitatvāt | yas tāvad upasaṃhāraḥ "evaṃ dṛḍhavrato nityam" (MDh 11.81) iti, ayam api sarvaśeṣa eva | evam uktena prakāreṇāmunā prāyaścittena mayātmanā niyamena śodhanīya ity evaṃrūpaṃ dvādaśābdaśastrabhṛllakṣabhāvāgnipraveśakratvanuṣṭhānādi yad vratam, tatra dvādaśābdādau samāpte vrate brahmahatyāṃ vyapohatīty evaṃ yojyaḥ | tathā ca paramopasaṃhāraḥ samañjaso bhavati:

                    	ato 'nyatamam āsthāya vidhiṃ vipraḥ suyantritaḥ |

                    	brahmahatyākṛtaṃ pāpaṃ vyapohetātmavattayā || iti | (MDh 11.86)

anyathaikatvād "anyatamam āsthāya" ity asaṃbaddham eva syāt | na cānyatamam agnipraśādikaṃ dvādaśābdasamāptividhim āsthāyeti yuktam, tathā sati guṇatvāt prādhānyena nirdeśo na syāt | na ca tatsamāptyarthatā saṃbhavatīty uktam eva | yad apy anantaram:

                    	hatvā garbham avijñātam etad eva vrataṃ caret | (MDh 11.87)

iti, atrānantaryād eva "anyatamam āsthāya vidhiṃ" (MDh 11.86), "brahmahatyāvrataṃ caret" (YDh 3.254) ityādi yojyaṃ na tu dvādaśavārṣikam, vyavadhānena sarvanāmaparāmarśāsaṃbhavāt |

                    	turīyo brahmahatyāyāḥ kṣatriyasya vadhe smṛtaḥ |

                    	vaiśye 'ṣṭamo 'ṃśo vṛttasthe śūdre jñeyas tu ṣoṣaśaḥ ||

                    	akāmatas tu rājanyaṃ vinipātya dvijottamaḥ |

                    	ṛṣabhaikasahasrā gā dadyāc chuddyartham ātmanaḥ ||

ity uktvoktam:

                    	tryabdaṃ cared vā niyato jaṭilo brahmahavratam |

                    	vasan dūratare grāmād vṛkṣamūlaniketanaḥ || iti | (MDh 11.126–28)

tac ca turīyavacanād eva siddhe saty asaṃbaddhaṃ syāt | yadi turīyavacanāt sarvasvacaturthabhāgadānam api prāpnoti, tato mahādhanasyākāmakṛte gosahasradānopedeśaḥ, traivārṣikaṃ vā vratam ādiśyeta | itarathā hi pūrvaślokāt kāmakṛte 'pi traivārṣikasyāpi prāptatvād akāmakṛte tadvacanam asamañjasaṃ syāt | ato yathoktaiva vyākhyā yuktā | yat tu kāryavirodhān maraṇāntikam ayuktam iti, tad api "bhaikṣaṃ cātmaviśuddhyartham" (cf. MDh 11.73) ity ātmaviśuddhyarthaṃ prāyaścittaṃ na śarīraśuddhyartham | ātmadravyam eva prāyaścittena saṃskriyate | tac ca maraṇāntike itaratra cāviśiṣṭam | yat tu vaiṣamyād vikalpo maraṇāntikasyetareṇāyukta iti, tat puruṣāṇāṃ buddhivaicitryād akāraṇam evety uktam | yat tu svecchayā prāyaścittāntare saṃbhavati maraṇam adhyavasyata ātmaghātakatvaprasaṅga iti, tat paśvekādaśinyām apy ekena paśunā saha vikalpenopadiṣṭāyām anekaprāṇivadhe doṣotpattiḥ prasajyeta | surāyāś cāgnivarṇair udakagomūtrādibhiḥ saha vaikalpikatve svecchayopādāne doṣaḥ syāt | dvādaśābdasamāptyarthatve 'pi cāyaṃ tulyo doṣaḥ | viṣayavibhāgakalpanā cobhayatra tulyaiva | āpastambavacanaṃ tu brāhmaṇasya maraṇāntikanivṛttyarthaṃ prakārāntareṇa vā maraṇāntasyopadeśārtham "ottamād ucchvāsāt" iti (ĀpDh 1.24.24) | anyathā maraṇāntasyopadeśānām aprāmāṇyam eva syāt | gurutalpāvasare ca nipuṇataraṃ vakṣyāmaḥ | yat tu dviguṇaṃ vratam iti dvirmaraṇānupapattiḥ, tatra sāmarthyāj jīvaprāyaścittānāṃ prayogāvṛttikalpanā na tu dvādaśābdikamātrasaṃbandhitā ity alaṃ prasaṅgena || 250 ||

 

_idānīm ātideśikāny āha |_

 

**              	yāgasthakṣatriyaviḍghāte cared brahmahaṇo vratam |**

**              	garbhahā ca yathāvarṇaṃ tathāreyīniṣūdakaḥ || 3.251 ||**

 

yāgavacanaṃ prayogamadhya eva doṣa ity evamartham | yāgaśabdaś cāyaṃ somayāga eva draṣṭavyaḥ, "savanagatau ca rājanyavaiśyau" (VaDh 20.34) iti smṛtyantarāt | tathā cāmnāyaḥ: "tasmād āhur na savanagataṃ hanyād enasvī haiva savanakṛteti" (ŚB 3.2.1.40) jyotiṣṭomaprakaraṇe caitad dīkṣito 'yaṃ brāhmaṇa ity āvedanaśeṣatvena | ataś cāvedanottarakālaṃ doṣa iti kecit | ṛtvigvaraṇaprabhṛty eva tu yuktam, savanagata ity atra bhūtārthasyāvivakṣitatvāt, kratupravṛttir eva vivakṣyate yataḥ | itarathā tu nirvṛttayāgasyaiva syāt | yat tu "āvedanena hi brāhmaṇo jāyate, yo yajñāj jāyate" iti, arthavādamātraṃ tat | mānave tu "rājanyavaiśyau cejānau" (MDh 11.87) iti kartṛtvamātravivakṣayaiva, na kṛtayāgatvavivakṣayety evaṃ yojyam | atha vā savanakṛcchruter ījānāv iti manuvacanād iṣṭavator eva doṣaḥ | iha sthavacanāc ca prayogamadhye 'pīti vyākhyeyam | "brahmahaṇo vratam" (MDh 11.101) ca dvādaśābdikādiparyāptadhanadānāntaṃ pūrvavad viṣayavyavasthayā yojyam | garbhahantā ca yad yasya varṇasya vadhe prāyaścittam, tad eva tadīyagarbhavadhe kuryāt | tathātreyīṃ[^17] hatvā tadvarṇavihitaṃ kuryāt | ātreyī ca rajodarśanād ārabhyāṣoḍaśāny ahāny ucyante | tasyāś ca saṃnihite bhartari prāk saṃprayogād etad draṣṭavyam, vāsiṣṭhe "atra hy eṣyad apatyaṃ bhavati" (VaDh 20.36) iti śrutyupanyāsāt | anye tu "tathātreyīniṣūdakaḥ" ity atra "cared brahmahaṇo vratam" (MDh 11.101) ity etad yojayanti, na tv anantaraṃ yathāvarṇam iti, ātreyīṃ cātrigorāṃ varṇayanti | tad api yuktam eva | tathā cāmnāyaḥ: "tato 'triḥ saṃbabhūva" ity uktvā, "tasmād apy ātreyyā yoṣitainasvinam āhuḥ" (ŚB 1.4.5.13) | tenobhe samyag vyākhyāte[^18] eva | spaṣṭam anyat || 251 ||

 

_idaṃ cānyad ātideśikam eva |_

 

                    	**cared vratam ahatvāpi ghātārthaṃ cet samāgataḥ |**

**              	dviguṇaṃ savanasthe tu brāhmaṇe vratam ācaret || 3.252 ||**

 

avaśyam asmābhir asau brāhmaṇo hantavyaḥ ity evaṃ ghātārthaṃ bahūnāṃ samāgatānāṃ niṣpanne ca brāhmaṇavadhe yenāpy asau na ghātitaḥ, so 'pi pūrvoktaviṣayavyavasthākalpitaṃ vrataṃ cared eva | prahṛte ca saty etad draṣṭavyam | aprahṛte tu:

                    	bahūnāṃ samavetānāṃ brāhmaṇādivadhaṃ prati |

                    	yasya prahārād vyāpattiḥ sa duṣyen netaras tathā ||

iti hārītopadeśāt | tathāśabdāc ca tadvat patito bhavati, na tu na duṣyatīty gamyate | savanasthe dviguṇam ity atrāpi na prāyaścittābhyāsaḥ | kiṃ tarhi, gurutaraṃ tatra prāyaścittam | tataś ca yathāpastambenoktam "etenaiva vidhinā ā uttamād ucchvāsāc caret" (ĀpDh 1.24.24) ityevamādi draṣṭavyam | prāyaścittadvayaṃ vā: "sarvasvaṃ dattvā dvādaśābdikaṃ vā kṛtvā tato maraṇāntikam" ityādinā prakāreṇa | itarathā tu dvir vratam ādiśed ity evāvakṣyad, na tu dviguṇam iti | savanasthe ca yajamāna evedaṃ nartvijīti | tatrāpi tu doṣātireko 'sty eva | prāyaścittaṃ tu tatra tadanurūpaṃ kalpyam | anye tu anyathemaṃ ślokaṃ varṇayanti:

                    	cared vratam ahatvāpi ghātārthaṃ cet samāgataḥ |

samyag buddhipūrvaṃ vadhaprayojanaṃ vastu kṛtveti yāvat | yena kṛtenātiśayena brāhmaṇasya svayam eva vadhe pravṛttir bhavati, tat krodhotpādanaṃ dravyaharaṇādi | yady api brāhmaṇo mriyatām ity anayā buddhyā na kṛtaṃ, tathāpi tasmin dravyāpaharaṇādau kāmataḥ kṛte yadi nimittāntarānapekṣiṇī brāhmaṇasya prāṇavipattiḥ syāt, tadā vrataṃ brahmahatyāsaṃbandhi yat, tad ahatvāpi cared iti | etad eva mānave 'py uktam:

                    	uktvā caivānṛtaṃ sākṣye pratirabhya guruṃ tathā |

                    	apahṛtya ca nikṣepaṃ kṛtvā ca strīsuhṛdvadham || iti | (MDh 11.88)

yatrānṛte sākṣye brāhmaṇasya svato 'nyato va prāṇavipattiḥ, tathāpi tathāvidham anṛtam uktvā tatprakāreṇaivābhiśāpādinā guruṃ pratirabhya prakopayitvā saṃyojya vā brahmahatyāvrataṃ cared eva | gurau cābrāhmaṇe 'py etad draṣṭavyam | nikṣepaṃ ca maraṇahetubhūtaṃ brāhmaṇasyāpahṛtya, striyaṃ vā brāhmaṇasya, maraṇahetubhūtām abrāhmaṇīm api hatvā, suhṛdaṃ cābrāhmaṇam apy evaṃbhūtaṃ hatvā, brahmahatyāvrataṃ kārtsnyena cared ity abhiprāyaḥ | tathāśabdaś cātra prakārārthaḥ | anyad apy evaṃprakāraṃ maraṇakāraṇaṃ brāhmaṇasyotpādyety evam arthaḥ | tathā ca gautamaḥ: "durbalahiṃsāyāṃ cāpi mocane śaktaś cet" (GDh 21.19) ity evamartham evāha | etac ca kṣatriyādiṣv api yojyam | savanasthe caitad eva dviguṇam ity eṣā dik || 252 ||

 

_idānīṃ surāṃ praty āha |_

 

                    	**surāmbughṛtagomūtrapayasām agnisaṃnibham |**

**              	surāpo 'nyatamaṃ pītvā maraṇāc chuddhim ṛcchati || 3.253 ||**

 

surāṃ pānīyaṃ gavyaṃ vā ghṛtaṃ payo vā gavyam agnisaṃnibhaṃ dahanakṣamaṃ pītvā tenaiva nirdagdhaḥ surāpo maraṇāc chuddiṃ gacchatīti ślokārthaḥ | atra ca paiṣṭyām eva surāśabda ity etad ity etad "brahmahā madyapaḥ stenaḥ" (YDh 3.228) ity atroktam eva | trayāṇāṃ ca varṇāṇāṃ matipūrve surāpāna evaitat prāyaścittam, brāhmaṇyāś ca | kṣatriyavaiśyayoṣitāṃ punar naitat prāyaścittam:

                    	surāṃ pītvā dvijo mohād agnivarṇāṃ surāṃ pibet | (MDh 11.90)

iti dvijasyaiva prāyaścittopadeśāt, strīṇāṃ cādvijatvāt | kathaṃ tarhi brāhmaṇyāḥ:

                    	patilokaṃ na sā yāti brāhmaṇī yā surāṃ pibet | (YDh 3.256)

iti, ārambhasāmarthyāt | gautame ca: "surāpasya brāhmaṇasyoṣṇām āsiñceyuḥ surām āsye mṛtaḥ śudhyet" (GDh 23.1) ity atra stryartham eva brāhmaṇagrahaṇaṃ kṛtam | anyathā tu dvijasyety evāvakṣyat | na ca kṣatriyavaiśyavyāvṛttyarthaṃ tad iti yuktam, mānave dvijavacanāt | nopasaṃhārārthaṃ, pratiṣedhaśloke trayāṇāṃ pṛthagupādānāt:

                    	surā vai malam annānāṃ pāpmā ca malam ucyate |

                    	tasmād brāhmaṇarājanyau vaiśyaś ca na surāṃ pibet || iti | (MDh 11.93)

tena gautamīye brāhmaṇasyeti prāyaścittasya brāhmaṇajātimātrasaṃbandhārtham | na ca puṃlliṅganirdeśāt puṃso brāhmaṇasyeti yuktam, upādānānarthakyaprasaṅgād ity uktam | ata eva mānave pṛthak pratiṣedhaślokārambhaḥ | anyathā tu brahmahatyāyām iva prāyaścittopadeśād eva siddher anarthakaḥ syāt | tenātra surāpa ity aviśeṣābhidhāne 'pi smṛtyantarānusārād evaṃ vyākhyeyam | gaulamādhvyos tu brāhmaṇasaṃbandhitayaiva pratiṣedhād dvijasaṃbandhitvāc ca prāyaścittasya nedaṃ prāyaścittam, surāsaṃbandhena copadeśāt "surāṃ pītvā dvijo mohāt" iti | itarayoś cāsurātvāt | ato gaulīmādhvyoḥ kāmataḥ pāne vāsiṣṭham: "madyapāne tv asurāyāḥ surāyāś cājñāne kṛcchrātikṛcchrau ghṛtaprāśaḥ punaḥ saṃskāraś ca" iti (VaDh 20.19) | evam anyāny api surāpānavākyāni yojyāni || 253 ||

 

_evaṃ kāmakṛte tv abhyāse maraṇāntikaṃ prāyaścittam uktam | adhunā kāmakṛta evānabhyāse prāyaścittam āha |_

 

                    	**vālavāsā jaṭī vāpi cared brahmahaṇavratm |**

**              	piṇyākaṃ vā kaṇān vāpi bhakṣayīta samāṃ niśi || 3.254 ||**

 

brahmahatyāvrataṃ samāṃ cared ity evaṃ yojyam | na ca prāyaścittadvayopadeśabhrāntiḥ kartavyā, mānavaikavākyatvāt:

                    	kaṇān vā bhakṣayed abdaṃ piṇyākaṃ vā sakṛn niśi |

                    	surāpānāpanuttyarthaṃ vālavāsā dhvajī jaṭī || iti | (MDh 11.92)

                    	surāṃ pītvā dvijo mohād agnivarṇāṃ surāṃ pibet | (MDh 11.90)

ity etasmāt prakṛte 'pi punaḥ surāpānāpanuttyartham iti sakṛtpānāyaiva bhagavatoktam | ataḥ kāmakṛta eva sakṛt surāpāne etad iti sthitam | śāṅkhe 'pi: "surāpo 'gnitaptam aspṛṣyam udakaṃ pibet sa tena nirdagdhakāyaḥ śuddhim āpnoti" iti kāmakṛtābhyastapānavivakṣayābhidhāya, tata āha: "atha vā vālacīravāsāḥ surāpaḥ khaṭvāṅgī gurutalpagaś ca brahmahatyāvratam eva careyātām, tau tāvatā kālena śuddhim āpnutaḥ" ity etad eva sāṃvatsarikam uktam, na tu dvādaśābdikam | tatra "tāvatā kālena" ity etad avaktavyam eva syāt | ato yat pūrvaṃ "patito hy ātmānam uddharet, saṃvatsaraṃ taptakṛcchram ācaret" (cf. on YDh 3.243) ityādi brahmahatyāvihitam, tad evācared ity abhiprāyaḥ | evaṃ manunā sahaikavākyatā sidhyati | anyathā tu tadvirodhāt praijñātārthavirodhaḥ syāt | yad uktam:

                    	samīkṣya nipuṇaṃ dharmam ṛṣibhyo manubhāṣitam |

                    	āmnāyāt samyag uddhṛtya śaṅkhaś ca likhitas tathā || iti |

sāṃvarte 'py etad evoktam:

                    	vatsaraṃ vā kaṇān aśnan sarvānnarasavarjitaḥ | iti |

atra viśeṣo "vālavāsā jaṭī kaṇapiṇyākayor anyatarad rātrau sakṛd aśnan" iti | āpastamboktaṃ tu: "surāṃ pītvā steyaṃ kṛtvā gurutalpaṃ ca gatvā brahmahatyām akṛtvā caturthakālaṃ mitabhojinas trir apo 'bhyavayantas tribhir varṣaiḥ śudhyante" (ĀpDh 1.25.10) iti | etac ca samucchitaviṣayam | anyathā brahmahatyām akṛtvā ity etad avacanīyaṃ syāt | atas tritayam apy abuddhipūrvaṃ kathaṃcit kṛtvāpastamboktam | yady apy āṅgirase vajrākhyaṃ vrataṃ prakṛtyoktam:

                    	mahāpātakasaṃyuktā varṣaiḥ śudhyanti te tribhiḥ |

iti, tad brahmahatyāviṣayam eva dvādaśābdikavaikalpikaṃ viduṣāṃ brāhmaṇānām eva draṣṭavyam | surāpāne tu:

                    	kālasya tu yathoktasya brāhmaṇā eva kāraṇam |

iti tatraiva yad uktaṃ tad draṣṭavyam | "brāhmaṇā eva kāraṇam" iti vadan smṛtyantarādhīnaḥ kālaniyama ity etad eva jñāpayati | evam anyāny api smṛtyantaroktāni surāpānaprāyaścittāni yojyāni || 254 ||

 

_evaṃ matipūrve 'bhyāse maraṇāntam anabhyāse ca saṃvatsaraṃ brahmahatyāvrataṃ kaṇādibhojanayuktam uktvā, athedānīm amatipūrve vaktum āha |_

 

                    	**ajñānāt tu surāṃ pītvā reto viṇmūtram eva vā |**

**              	punaḥ saṃskāram arhanti trayo varṇā na saṃśayaḥ || 3.255 ||**

 

ajñānād iti | pratiṣedhājñānaṃ yadi syāt | tathā retoviṇmūtreṣv api | tatas trayo varṇāḥ saṃskāram upanayanaṃ kṛtopanayanāḥ santo 'pi punar apy arhanti | na cātra svalpam idaṃ prāyaścittam, ato 'nyad api kiṃcit kalpyam ity etad "na saṃśayaḥ" ity anena spaṣṭīkṛtam | yas tu pratiṣedhaṃ jānāti, sureyam iti jñātvā pibati, tasyāpy anabhyāse vāsiṣṭham (VaDh 20.19) | evaṃ mūtrādiṣv api yojyam | prāgupanayanāt tv ajñātasurāpāne tenaivopanayanasaṃskāreṇa śuddhiḥ | tathāha manuḥ |

                    	ajñānād vāruṇīṃ pītvā saṃskāreṇaiva śudhyati | iti | (MDh 11.146)

atra punaḥśabdābhāvād ādya eva saṃskāro 'bhipretaḥ | tathā cānyatra punaḥśabdaḥ kṛtaḥ |

                    	ajñānāt prāśya viṇmūtraṃ surāsaṃspṛṣṭam eva ca |

                    	punaḥsaṃskāram arhanti trayo varṇā dvijātayaḥ || iti | (MDh 11.150)

dvijātivacanāt punaḥśabdāc ca kṛtopanayanānām evaitaj jñāyate | ataś ca "saṃskāreṇaiva śudhyati" ity etad ādyasaṃskāraviṣayaṃ draṣṭavyam | gautamīyāt tu pratiṣedhāt "madyaṃ nityaṃ brāhmaṇaḥ" (GDh 2.20) iti prāg apy upanayanād doṣo 'sti, na tu tatra prāyaścittāntaram, "saṃskāreṇaiva śudhyati" iti vacanāt | ataś caitad api ślokārdham anupanītasyaiveti kecit:

                    	matipūrvam anirdeśyaṃ prāṇāntikam iti sthitiḥ | iti | (MDh 11.146)

ayam asyārthaḥ | yady anupanītaḥ sann ajñānād akāmato vāruṇīṃ paiṣṭīṃ surāṃ pibet, tataḥ saṃskāreṇaiva śudhyatīti, matipūrvaṃ tv anirdeśyaṃ pītvā prāṇāntikaṃ tasyāpi prāyaścittam iti sthitiḥ iti, nātra prāyaścittāntaram ālocyam ity abhiprāyaḥ | anirdeśyam ity etat pānaviśeṣaṇam, tāvad anekaśaḥ kāmakāreṇa pibati yāvan nirdeṣṭuṃ na śakyate, katikṛtvaḥ kiyatparimāṇāṃ veti yāvat | anye 'py etad aviśeṣeṇaiva varṇayanti: nānupanitasyaiveti, tat tu "surāṃ pītvā dvijo mohāt" (MDh 11.90) ity anenaiva siddhatvān nātīvopayujyata iti pūrvavyākhyaiva yuktā | surāsaṃspṛṣṭapāśane copanītasya saṃskāropadeśāḍ daṇḍāpūpikayā siddher nātīva tadviṣayatā syāt | ato 'pi yathoktaiva viṣayakalpanā ity eṣā dik || 255 ||

 

_brahmaṇyā apy etad eva surāpāne prāyaścittaṃ saṃskṛtāsaṃskṛtaviṣayatvena yathārhaṃ kalpyam ity etat pratipādayituṃ nindārthavādopanyāsenāha |_

 

                    	**patilokaṃ na sā yāti brāhmaṇī yā surāṃ pibet |**

**              	ihaiva sā śunī gṛdhrī sūkarī vopajāyate || 3.256 ||**

 

pativratātvenārjitam api patilokaṃ na sā gacchati, yā brāhmaṇī surāṃ pibet | surāśabdaś cāyaṃ madyamātropalakṣaṇārtho na mukhyasurāpratipattyarthaḥ, arthavādagatatvāt | yadi hi vidhāyakavākyagataḥ syāt, tato mukhyārtha eva gṛhyeta | arthavāde tu madyamātraṃ nindituṃ surāśabdenocyate | <span style="text-decoration:underline;">nanu</span> cābuddhipūrvaprabhavatvād vedasyārthavādatvena vyākhyānaṃ yuktam, pauruṣeyeṣu punarvacaneṣv arthavādatvam abuddhipūrvakāritām evāvahati | <span style="text-decoration:underline;">satyaṃ</span>, yady arthavādamātravivakṣayaiva prayujyeta | smṛtikārās tu na prarocanāmātraparyavasāyitvenārthavādān prayuñjate, kiṃ tarhi, kāryaviśeṣapratipattyartham eva | ata eva prāyaścittavidhānārtha evāyaṃ śloka iti vyākhyātam | lakṣaṇavyākhyānasiddhyartham arthavādaprakāreṇopanyāsaḥ | ataś ca patilokaṃ na sā yātīti vacanād bhartur nirdoṣatvam iti gamyate | yat tu smṛtyantaram:

                    	pataty ardhaṃ śarīrasya bhāryā yasya surāṃ pibet |

                    	patitārdhaśarīrasya niṣkṛtir na vidhīyate || (VaDh 21.15)

iti, tad bhāryāśabdaśravaṇād aparityajataḥ patitasaṃprayogād draṣṭavyam | iha tu bhartrā parityaktā satī yā pibati, sā patilokaṃ na yātīti vyākhyeyam | sā hi ghorān narakān anubhūya punar apīhaiva loke śunī gṛdhrī grāmasūkarī cety evaṃvidhāsu tiryagyoniṣv ā pralayāt punaḥ punar utpādyate notkṛṣyate ity abhiprāyaḥ | evaṃ brāhmaṇyā matipūrve 'nyatra vā sakṛdabhyāse surāpāne madyapāne ca brāhmaṇavat prāyaścittakalpanā | kṣatriyavaiśyayos tu mukhyasurāpāne sumantunoktam: "surāpasya prāyaścittaṃ ṣaṇmāsaṃ vṛtasamudraukaḥsnānaṃ sāvitryā daśasahasrasaṃpātaḥ śirasy ante sāntapanaṃ sarvakṛcchreṇa śuddho bhavati" | asyārthaḥ: surāṃ yaḥ pītavān prakarṣeṇa matipūrvaṃ ca sa surāpaḥ | asādhāraṇye hi samāso bhavati | atas tatsiddhyarthaṃ buddhipūrve 'bhyāse cety uktam | tasya surāpasya prāyaścittaṃ ṣaṇmāsam | "vṛtasamudraukaḥsnānam" oko nivāsaḥ samudra oko nivāso yāsāṃ nadīnāṃ tāḥ samudraukasaḥ, samudragāminya ity arthaḥ | vṛtāś ca samudraukasaś ca vṛtasamudaukasaḥ, tāsu snānaṃ vṛtasamudraukasaḥsnānam | vṛtāś ca kaṭādibhiḥ pariveṣṭitāḥ | samudragāminyāṃ kaṭādipariśrite gupte snānam ity arthaḥ | ṣaṇmāsasya cānte daśabhir gāyatryāḥ sahasraiḥ śirasi udakamokṣaḥ sāntapanaṃ ca | ekasminn ahani pañcagavyaṃ pītvopavāsaḥ, anyasminn apītvety etat | nātra mahāsāntapanam, ṣaṇmāsam api kṛcchreṇa prājāpatyena taptakṛcchreṇa vāvasthānam | etac ca yady apy aviśeṣeṇoktam, tathāpi kṣatriyavaiśyayoṣitām eva draṣṭavyam | kutas tat,

                    	prāyaścittārdham arhanti striyo vyādhita eva ca | (ViDh 54.33)

iti smṛtyantarāt | kṛcchrābdaṃ ca dvijānāṃ vihitaṃ tadardhaṃ caitat | ataḥ puṃsām asaṃbhavāt strīṇām evaṃvidhānāṃ ca bālavṛddhāturāṇāṃ ca | evaṃ ca pariśritasnānasya stryādisaṃbandhād aucityaṃ samarthitaṃ syāt | atrāpi ca brāhmaṇyāḥ puruṣavat prāyaścittopadeśād itarayor ity eṣā dik | sakṛtpāne tu matipūrve kṛcchraṃ cāndrāyaṇaṃ ca | amatyā kṛcchram eva | yathāha manuḥ |

                    	etad eva vrataṃ kuryād yoṣitsu patitāsv api |

                    	vastrānnam āsāṃ deyaṃ tu vaseyuś ca gṛhāntike || iti | (MDh 11.188)

anyasyātrānantarasya vratasyānupadeśāt patitaparityāgoddhāraślokavyavahitam api strīsaṃbandhitayaiva vihitaṃ vratam "etad eva vrataṃ kuryāt" ity anena nirdiśyate | tatra coktam:

                    	sā cet punaḥ praduṣyeta sadṛśenopamantritā |

                    	kṛcchraṃ cāndrāyaṇaṃ caiva tad asyāḥ pāvanaṃ smṛtam || iti | (MDh 11.177)

atra caśabdaivaśabdābhyāṃ vyastasamastatayā prayogo vijñāyata iti viṣayavyavasthayā vyākhyātam iti | evam anyāny api surāpaprāyaścittāni vyākhyeyāni | kecit tu strīṇāṃ madyapāne naiva doṣa iti varṇayanti:

                    	yakṣarakṣaḥpiśācānnaṃ madyaṃ māṃsaṃ surāsavam |

                    	tad brāhmaṇena nāttavyaṃ devānām aśnatā haviḥ || (MDh 11.95)

iti pratiṣedhe puṃyuktasaṃyogaśravaṇāt | tat tu jātimātravivakṣayaiva na liṅgavivakṣārtham, brāhmaṇasyāvidheyatvād brāhmaṇajātyupalakṣitasya pānānuvādena pratiṣedho vidhīyate | na ca lakṣyamāṇasya viśeṣaṇaṃ vivakṣyata iti nyāyavidaḥ | anye tu brāhmaṇaśabdam apy upalakṣaṇaṃ manyamānāḥ śudrasyāpi pānapratiṣedhaṃ varṇayanti, hetuvan nigadānām aviśeṣāt |

                    	amedhye vā paten matto vaidikaṃ vāpy udāharet | iti | (MDh 11.96)

śūdrasyāpy etat kila saṃbhavaty eva | api ca tasyaiva vaidikodāharaṇe doṣaḥ svasthāvasthāyām | atas tasyaiva mattasya satas tatprasaṅgo mā bhūd iti sutarāṃ hetuḥ samañjaso bhavatīti | atrāpy upalakṣaṇatve hetur vaktavyaḥ | surāśabdasyāpy annamātropalakṣaṇatvaṃ kim iti na syāt, tasyāpy atyaśanād viṣūcikādinā bhavaty evāyaṃ hetur "amedhye vā paten mattaḥ" iti | ato yat kiṃcid eva | uttaraśloke ca:

                    	yasya kāyagataṃ brahma madyenotplāvyate sakṛt |

                    	tasya vyapaiti brāhmaṇyaṃ śūdratvaṃ ca nigacchati || (MDh 11.97)

iti yad uktam, tac chūdrasya nopapadyata iti kṛtvā vicāraṇīyam | "devānām aśnatā haviḥ" ity etat tu kṣatriyavaiśyayor api vaitānikāgnisaṃskṛtabhakṣaṇapratiṣedād anupapannam | kim uta dravyasya | atha pākayajñasaṃbandhena kṣatriyavaiśyayoḥ śūdrasyāpi pākayajñīyaṃ yad devānāṃ havis tad aśnatā ity ucyeta, tathā sati vyāvartyābhāvād anarthakam eva syāt | ato yat kiṃcid eva | tathānye madyaśabdaṃ madayoganimittaṃ vyācakṣate | tataś ca saṃdhānānantaram anutpannāyāṃ madaśaktau paścād vāpagatāyāṃ brāhmaṇasyāpy adoṣa eveti | tathā ca kila kvacid evam ācaranti | yatra tu nācaryate, tatra madyabhāṇḍasthitam iti kṛtvā (MDh 11.147) | tat tu madanīye 'pi kodravaudanādāv aprayogād viśiṣṭasāmagrījanyatayaiva parigrāhyaṃ madasyotpādakaṃ kiṇvādisāmagryupalakṣitam | saṃdhānadvāreṇaiva madyaśabdasya prayogo laukikānām | lokaś ca śabdārthādhigamahetur iti nātīva kleśanīyam | yathaivāryāvartanivāsiśiṣṭavyavahārasthitiḥ, tathaiva smṛtyartho 'nusartavyo na tadviparyayeṇa | viśeṣas tu mahāpātakādhikāre ity alaṃ prasaṅgena || 256 ||

 

_idānīṃ kramaprāptaṃ suvarṇasteyaprāyaścittaṃ vaktum āha |_

 

                    	**brāhmaṇ	asvarṇahārī tu rājñe musalam arpayet |**

**              	svakarma khyāpayaṃs tena hato mukto 'pi vā śuciḥ || 3.257 ||**

 

brāhmaṇasātkṛtaṃ svarṇam apaharati yaḥ sa ātmano viśuddhyarthaṃ rājāntikaṃ svayam eva musalaṃ gṛhītvā gacchet | tataś ca svakarma yathāvṛttaṃ niḥśeṣaṃ nirvyājaṃ ca khyāpayitvā tan musalaṃ rājñe samarpayet: "anena mā bhavān śāstum arhati" iti | tato rājñā tena musalena hataḥ śudhyet | yadi vā kathaṃcin maraṇāntikaprāyaścittānarho 'yam iti kṛtvā kṛpayā vā na hanyāt, tathāpi rājñā mukto visarjito daṇḍena vā muktaḥ śucir eva syāt, naiva prāyaścittāntaraṃ kuryād ity abhiprāyaḥ | tuśabdāc ca suvarṇaharaṇamātram eva kṛtvaitat | yena tv apahṛtyopayuktam, na ca pratiniryātayituṃ kṣamaḥ, tasyaitan naiva śuddhisādhanam ity abhiprāyaḥ | śrautaṃ tu tasyāpi bhavaty eva | yathāha vasiṣṭhaḥ: "brāhmaṇasuvarṇaharaṇe prakīrya keśān rājānam abhidhavet, steno 'smi bhoḥ śāstu mā bhavān iti | tasmai rājaudumbaraṃ śastraṃ dadyāt | tenātmānaṃ ghātayed maraṇāt pūto bhavatīti vijñāyate | niṣkālako vā ghṛtāktaḥ karīṣāgninā pādāt prabhṛty ātmānaṃ dāhayed maraṇāt pūto bhavatīti vijñāyate" iti (VaDh 20.41–42) | atra vijñāyata iti śrutyupanyāsād etadvyatirekeṇa smṛter viṣayakalpanā nyāyyā | tatra tuśabdābhāvād upayogaparyanta eva haraṇa iti gamyate | "brāhmaṇasuvarṇahārī tu" iti tuśabdasāmarthyāt pratiniryātanaśaktasyaiva haraṇe saty etad ity avagamyate, rājābhigamanecchātaḥ sarvavarṇānām | rājñā tv abrāhmaṇānām eva vadhaḥ kāryaḥ, brāhmaṇas tu daṇḍena moktavya iti kecit | tat tv ayuktam, brāhmaṇoddeśenaivāsyoktatvāt | tathā cāha manuḥ |

                    	suvarṇasteyakṛd vipro rājānam abhigamya tu |

                    	svakarma khyāpayan brūyān mā bhavān anuśāstv iti ||

                    	tato musalam ādāya svayaṃ hanyāt tu taṃ nṛpaḥ |

                    	vadhena śudhyati steno brāhmaṇas tapasaiva vā || iti | (MDh 11.99–100)

na cātra vipragraṇasyānyārthatvaṃ śakyate vaktum, ānarthakyaprasaṅgād, antareṇāpi vipragrahaṇaṃ stenamātrasya labdhatvāt | na ca rājābhigamanamātraṃ viprasyoktaṃ vadhas tv anyaviṣaya iti yuktam,

                    	tato musalam ādāya hanyāt tu taṃ nṛpaḥ |

ity atra śāstv iti vacanāt tam eva prakṛtaṃ vipram iti gamyate | yat tu brāhmaṇas tapasaiva vety evakārasāmarthyād brāhmaṇasya tapa eva, anyasya tu vadhas tapo veti varṇayanti, tad apy anyasyātrāprakṛtatvān niryuktakam eva syāt | evakāras tu tapaso vadhena sahātulyārthatvāt kalpāntaraprasaṅganivṛttyarthaḥ, tapasaiva vā kevalena śudhyati, vadhena vā rājāntikagamanadvāreṇeti | tataś cecchan brāhamaṇo rājānam upagacchet, tena hato mukto vā śudhyet, yad vā rājāntikam gatvaiva tapaḥ kuryāt | tac ca tapaḥ saṃvartoktam |

                    	svatantras tu sa saṃtāpya suvarṇasteyajaṃ malam |

                    	cīravāsā dvijo 'raṇye cared brahmahaṇavratam || iti |

araṇyavāsāc ca liṅgād dvādaśavārṣikam eva syād | yad vā sarvabrahmahatyāvratātideśa evāyam | tathā copasaṃhāre "etair vrataiḥ" (MDh 11.102) iti bahuvacanam upapannaṃ bhavati | anyathā tu dvivacanam eva syāt | dvijagrahaṇāc copanītasyaivaitat | anupanītasya tv adoṣa evety abhiprāyaḥ | yat tu kṣatriyādīnāṃ prāyaścittāntarānupadeśād vipragrahaṇam upalakṣaṇam iti vyācakṣate | te "brāhmaṇo na hantavyaḥ" "surā na peyā" ity evamādiṣv api brāhmaṇādiśabdān hanyamānamātropalakṣaṇārthān yan na varṇayanti, tat kim apy āścaryam | rājānam abhigamyeti atra vā rājaśabdam anuśāsakamātralakṣaṇayācāryādyarthaṃ kim iti na vyācakṣate | ye tu brāhmaṇavadho rājño na yukta iti kṣatriyādīnām evaṃjātīyakam iti bruvate, te nūnaṃ codanāvyāpāranirapekṣā eva svayaṃ dharmādharmau jānantīty apratisamādheyā evety alaṃ prasaṅgena || 257 ||

 

_idānīm atraiva prāyaścittāntaram āha |_

 

                    	**anākhyāya nṛpe śuddhyai surāpavratam ācaret |**

**              	ātmatulyaṃ suvarṇaṃ vā dadyād vā vipratuṣṭikṛt || 3.258 ||**

 

anivedyaiva rājñe surāpavratena śudhyed iti | atra,

                    	vālavāsā jaṭī vāpi cared brahmahaṇo vratam |

                    	piṇyākaṃ vā kaṇān vāpi bhakṣayīta samāṃ niśi || (YDh 3.254)

ity etat surāpavrataṃ vijñeyam | tataś ca tadvad eva matipūrve svalpasuvarṇaharaṇa eva syāt | svalpaṃ cārvāk suvarṇāt, suvarṇaśabdasya dravye  tatparimāṇe cāviśeṣāt | na cānekārthagrahaṇe 'pi doṣaḥ, suvarṇagata eva parimāṇe darśanāt | ataś ca parimāṇavacana evātra grāhyaḥ, arthato dravyāvagatiḥ | tathā ca vyāsaḥ |

                    	suvarṇasyāpaharaṇe māṣakenāpi pātakam |

                    	niṣkaṃ pādaṃ tu harato na vidmaḥ kim bhaviṣyati || iti |

tathā:

                    	suvarṇam ekaṃ gām ekāṃ bhūmer apy ekam aṅgulam |

                    	apahṛtya dvijāgrebhyo (nāsthirā ? nacirād) vadhyate dhruvam ||

iti prāksuvarṇād alpadoṣatāṃ darśayati | tathā:

                    	deyasya parimāṇena pātrasya ca yathottaram |

                    	dāne 'paharaṇe ca syāt phalaṃ madhyādhamottamam || iti |

ato 'pi hriyamāṇadravyaviśeṣāpekṣayā parigrahaviśeṣāpekṣayā ca prāyaścittakalpanā yujyata eva | tataś ca suvarṇād ūrdhvaṃ dravyaparmāṇāpekṣayā brahmahatyāprāyaścittānāṃ viṣayakalpanā | suvarṇaśatam apaharato brāhmaṇasya rājāntikagamanam | tatra ca rājñā musalena hataḥ,

                    	yadi jīvati sa stenas tataḥ pāpāt pramucyate |

iti saṃvartavacanāc chudhyet | yadi tu rājāntikaṃ na gacchet, tadā ātmatulyam ātmanā samatulitaṃ suvarṇaṃ brāhmaṇāya dadyāt | atha vā tāvataḥ suvarṇasyānyat prativastu grāmādikaṃ viprasya tuṣṭikaraṃ dadyāt | kṣatriyādīnāṃ tu suvarṇaśatātirekeṇa haraṇe vāsiṣṭham eva prāyaścittadvayaṃ vikalpena syāt | āpastamboktam api:

           	steyaṃ kṛtvā surāṃ pītvā gurutalpaṃ ca gatvā brahmahatyām akṛtvā |

           	caturthakālaṃ mitabhojinaḥ syur apo 'bhyaveyuḥ savanānukalpam |

           	sthānāsanābhyāṃ viharanta ete tribhir varṣais tad apahanti pāpam || iti | (ĀpDh 1.25.10)

tat prāk suvarṇād amatipūrve 'paharaṇe gurutalpe cāmatipūrve sakṛdgate surāyāś cāmatipūrva evābhyavahārasaṃyogamātre yugapat kathaṃcid abhinirvṛtte ity etad vyākhyātam eva | āṅgirasoktam api brahmahatyāprāyaścittaiḥ saha viṣayavyavasthayā yojyam:

                    	mahāpātakasaṃyuktā varṣaiḥ śudhyanti te tribhiḥ | iti |

guṇavatas tu hartuḥ suvarṇād arvāṅ matipūrve sumantuvihitam: "suvarṇasteyī māsaṃ sāvitryāṣṭasahasram ājyāhutīnāṃ juhuyāt | sarvakṛcchreṇa ca pūto bhavati" iti | evam anyad api | yadi steyaprāyaścittaṃ smṛtyantare syāt, tato 'nenaiva mārgeṇa yojyam | suvarṇasteye ca guṇavadbrāhmaṇasaṃbandhiny eva mahāpātakaṃ syāt | tasyaiva dravyaṃ praty anaupacārikaṃ svāmitvam | itarasya tu saṃvyavahāramātreṇaupacārikam, prabhutvamātrāpekṣayā svaśabdo yataḥ | atha kasmān nirguṇānām api svatvaṃ na bhavati, śāstragamyatvāt svatvasaṃbandhasya | yadi hi parigrahaṇamātreṇa prabhutvamātreṇa vā syāt, tataḥ sarvasya syāt | tathā ca sati cauryeṇāpi tatsaṃbhavād apaharaṇam eva na syāt | śāstragamyatve vā nirguṇasya kim iti neṣyate, pratigrahādīnām evārjanopāyatvena niyamān nirguṇasya ca tadasaṃbhavāt | yathoktam:

                    	vidyātapobhyāṃ hīnena na tu grāhyaṃ pratigrahaḥ | iti | (YDh 1.200)

evaṃ yājanādhyāpanayor api | yathāha kātyāyanaḥ |

                    	avidvān yājako vā syāt pravaktā cānavasthitaḥ |

                    	tāv ubhau coradaṇḍena vinīya sthāpeyet pathi || iti | (KSm 828)

evam anyāny apy anekaśaḥ pratigrahādyanadhikāraṃ pratipādayanti | tataś ca tadabhāvāt svatvābhāva eva | siloñchādivṛttayas tu yāyāvarāṇām eva | kṛṣivāṇijyakusīdādīni tv adhikṛtasyaivārjitavataḥ pratigrahādīnām anvācayatvenaiva vyākhyātāni | evaṃ pitṛpitāmahādyārjitam api prāk samāvartanāt pitrādyabhāve rājñā pālanīyam | paratas tu guṇavataḥ pratipannakarmādhikārasyaiva tat tasya bhavati | yasya tv anyaḥ kaścid guṇavān dāyādo 'sti tad guṇavadbrāhmaṇadravyam eva | ata eva ca nāradenāpi traividhyaṃ dhanasyoktam:

                    	śuklaṃ ca śabalaṃ caiva kṛṣṇaṃ ca trividhaṃ dhanam |

                    	śuklaṃ nyāyārjitaṃ dharmyam itarad vyāvahārikam || iti | (cf. NSm 1.40)

mānave 'pi:

                    	dhanaṃ yad yāgaśīlānāṃ devasvaṃ tad vidur budhāḥ |

                    	ayajvanāṃ tu yad vittam asurasvaṃ tad ucyate || iti | (MDh 11.20)

na tāvad devānāṃ tat svaṃ, tathā sati yāga eva na syāt | na hi devasvaṃ yajamānaḥ śaknuyāt tyaktum | ato yathāvidhaṃ devān uddiśya tyajyate, tathāvidhaṃ devasvam | ato yāgaśīlānām eva dravye svatvaṃ mukhyam, gauṇam itareṣām ity etad evānena darśitam | tataś cāyajvanāṃ yad vittaṃ parigrahamātreṇa sāṃvyavahārikaṃ kāmabhogamātraupayikaṃ tad asurasvam, tatra teṣāṃ svatvaṃ nāstīty abhiprāyaḥ | tathā ca mantravarṇaḥ: "kiṃ te kṛṇvanti kīkaṭeṣu gāvaḥ" ity apariharaṇīyam evaitad iti jñāpayati | ato nirguṇabrāhmaṇānām aupacārikatvāt svatvasya na tadapaharaṇe mahāpātakayogaḥ | prāyaścittaṃ tu tatrāpi parigrahītṛsaṃbandhopayogādyapekṣayāpaharaṇaprayojanāpekṣayāpahartṛguṇāpekṣayā ca kalpanīyam | tac ca bhūyaso 'paharaṇe dyūtādiprayojane ca śaṅkhoktam: "hiraṇyastenaḥ patitasaṃvyavahārī mitradhruk śaraṇāgataghātī pratirūpakavṛttir ity ete jalaśayanaṃ pañcatāpam abhrāvakāśaṃ cānutiṣṭheyur grīṣmavarṣāhemanteṣu" iti etad eva | tāny aniyatakālatvāt saṃvatsaraṃ dvau trīn vā yathārhaṃ kalpanīyam | yadi tu guṇavān apahartā alpaṃ cāpahṛtaṃ pramādāt tu guṇavato 'py asadupayogaḥ, tataḥ śaṅkhoktam eva pūrvasyaivānantaropadiṣṭam: "māsaṃ vā gomūtrayāvakaṃ pibeyur evaṃ śudhyehuḥ" iti | evaṃvidhāny anyāny api nirguṇabrāhmaṇasuvarṇaviṣayatayā yathārhaṃ yojyāni | daṇḍas tu yo rājapuruṣair balād ānīyate | yathoktaṃ daṇḍaprakaraṇe:

                    	rājā stenena gantavyo muktakeśena dhīmatā |

                    	ācakṣāṇena tat pāpam evaṃkarmāsmi śāstu mām ||

                    	skandhenādāya musalaṃ laguḍaṃ vāpi khādiram |

                    	śaktiṃ vobhayatas tīkṣṇām āyasaṃ daṇḍam eva vā ||

                    	śāsanād vā vimokṣād vā stenaḥ steyād vimucyate |

                    	aśāsitvā tu taṃ rājā stenasyāpnoti kilbiṣam || iti | (MDh 8.314–6)

etac ca rājapuruṣair eva nīyamānasya draṣṭavyaṃ na tu svayaṃ prāyaścittārtham āgatasya, tatra hi tato musalam ādāyeti vadhasyaiva niyatatvāt | iha tv aparādhāpekṣayā śāsanaṃ vā vividhair vāgdaṇḍādibhir vadhaparyantair mocanaṃ vā kathaṃcin niraparādhasyaivāvimṛśyānītasya | ata eva "śāsanād vā vimokṣād vā" ity uktam | prāyaścittārthaṃ tu pariṣadā vimṛśyānumatasya kuto vimocanāśaṅkā | ataś ca yājñavalkye 'pi "hato mukto 'pi vā śuciḥ" (YDh 3.257) ity etat saṃvartaikavākyatayā rājñā hato yadi jīvati, tato daṇḍam agṛhītvaiva rājñā mukto viśudhyatīty evaṃ vyakhyeyam | tathā ca mānave rājño daṇḍaprakaraṇe 'pi doṣa uktaḥ: "śāsanād vā vimokṣād vā" iti | etad uktaṃ bhavati: vimokṣād api steno doṣān mucyate | kiṃ tv aśāstivā yadi rājotsṛjet, tatas tasya yat kilbiṣaṃ tad āpnotīty arthaḥ | kena | śāsanārhaḥ śāsyaḥ | tatra ca brāhmaṇasya na śarīradaṇḍaḥ | kiṃ tu prāyaścittārthaṃ caitad eva | nātra vadhadaṇḍo 'pi:

                    	na jātu brāhmaṇaṃ hanyāt sarvapāpeṣv avasthitam | (MDh 8.380)

iti pratiṣedhāt | pāpa eva yo 'vasthitaḥ prāyaścittārthaṃ rājābhigamanaṃ necchati, na balād ānītya taṃ hanyād ity arthaḥ | na śārīro brahmaṇadaṇḍa iti daṇḍasyaiva pratiṣedho na tu prāyaścittārthatayāgatasyety eṣā dik || 258 ||

 

_idānīṃ gurutalpaprāyaścittāny āha |_

 

                    	**tapte 'yaḥśayane sārdham āyasyā yoṣitā svapet |**

**              	gṛhītvotkṛtya vṛṣaṇau nairṛtyāṃ cotsṛjet tanum || 3.259 ||**

**              	prājāpatyaṃ caret kṛcchraṃ samāṃ vā gurutalpagaḥ |**

**              	cāndrāyaṇaṃ vā trīn māsān abhyasan vedasaṃhitām || 3.260 ||**

 

atra pūrvaśloke gurutalpagrahaṇaṃ na kṛtam, mahāpātakoddeśādhikāra evoktatvāt, "pitṛṣvasāṃ mātulānīm" ity upakramya, "chittvā liṅgaṃ vadhas tasya sakāmāyāś ca yoṣitaḥ" (YDh 3.233–4) iti | na ca rājñas tad upadiśyate, prakaraṇavirodhāt | ataḥ chittvā liṅgaṃ savṛṣaṇaṃ vadha evātmanas tasya prāyaścittaṃ nānyad iti tasyārthaḥ | ataś ca yadi sakāma etāḥ striyo 'bhyāsena vā gacchet, tata etat prāyaścittam, sakāmāyāś ca yoṣito 'py anicchantam evaṃvidhaṃ gacchantyā abhyāsena vā niṣkāmāyā api | caśabdasāmarthād etad eva prāyaścittam | tenātra prāyaścittāntaropadeśārtham uttaraśloka eva gurutalpagrahaṇaṃ kṛtam | pūrvaśloke pūrvoktaliṅgacchedanasaṃbandhād eva jñāyata eveti punar noktam | ataś ca pūrvopadiṣṭasyaiva liṅgotkartanasya vadhasya ca prakāranirdeśa iha kṛtaḥ | evaṃ ca sati yady akāmāṃ pitṛṣvasrādīnāṃ kāṃcid balāt pramathya pratārayitvā vābhyāsena gacchet, tataḥ pūrvaṃ tapte 'yaḥśayane sārdham āyasyā yoṣitā svaped ity etad draṣṭavyam | dvayos tulyāyāṃ pravṛttāv uttaram "sakāmāyāś ca yoṣitaḥ" iti smaraṇāt | aviśeṣeṇa vobhayam astu | sarvathā kāmakṛte 'bhyāse caitat prāyaścittadvayaṃ veditavyam | tapte 'gnivarṇe lohaphalake tanmadhye vā agnivarṇayābhigamyamānayā yoṣitpratirūpayā saiveyam iti snehenānurakta ivāliṅgya svaped ity arthaḥ | yoṣidgrahaṇaṃ ca pradarśanārtham | ataś ca yoṣitāpi pumān evaṃvidha evāliṅganīyaḥ | yad vā gṛhītotkṛttavṛṣaṇaḥ san nairṛtyāṃ diśi tanuṃ śarīram utsṛjet, maraṇāc chudyatīty arthaḥ | svayam utkṛtya kṣurādinā śastreṇa hastābhyāṃ vṛṣaṇau gṛhītvā pratyagdakṣiṇāṃ diśaṃ gacched akuṭilena ca mārgeṇa | yady antare kūpādi bhavati tato na parihṛtya gantavyam | yadi tu kenacid vṛkṣādināntare pratihanyeta, tatas tatraiva ā maraṇād āsīta | vṛṣaṇagrahaṇaṃ copalakṣaṇam atra | ataś ca savṛṣaṇasyaiva liṅgasyoddhāraḥ | tathā ca vasiṣṭhaḥ: " gurutalpagaḥ savṛṣaṇaṃ śiśnam utkṛtyāñjalāv ādhāya dakṣiṇāmukho gacchet | yatraiva pratihanyāt tatraiva tiṣṭhed ā pralayāt" iti (VaDh 20.13) | tathā: "niṣkālako vā ghṛtāktas taptāṃ sūrmiṃ pariṣvajed maraṇāt pūto bhavatīti vijñāyate" iti (VaDh 20.14) | niṣkālakaḥ kālānapekṣaḥ, sadyo maraṇam icchann iti yāvat | śarīragataṃ vā kālaṃ keśalomādyapanītaṃ yasmāt sa niṣkālakaḥ, kālaśabdasya kṛṣṇaparyāyatvāt | pūrvaṃ tu yuktataram | sūrmī cātra pratikṛtir āyasī, pariṣavjed iti liṅgāt | ṛjv anyat | dakṣiṇādigvacanaṃ copalakṣaṇārthaṃ vikalpārthaṃ vā | spaṣṭam anyat | śāṅkhe 'py evam eva | kṣureṇa tu śiśnotkartanam iti viśeṣaḥ | yathāha: "gurutalpagas taptam āyasaṃ śayanam upasaṃviśet, kṣureṇa vā śiśnaṃ savṛṣaṇam utkṛtyāñjalāv ādhāya nairṛtīṃ diśam anavekṣamāṇo vrajed ā śarīrapātāt pūto bhavati" iti | evam "mātulānīpitṛṣvasāsnuṣābhaginīduhitṛgamaneṣv ācāryaduhitari ca" iti | atra caśabdād ācāryabhāryāyāṃ ceti gamyate | gamaneṣv iti bahuvacanād abhyāse kāmataś cety etal labhyate | bhedena ca mātulānīduhitrādyabhidhānād mukhyagurutalpo 'nyatra jananyāḥ kāmakṛte sakṛdgamane jananyāṃ tv akāmata evaitad iti jñāyate | mukhyatvaṃ ca pitṛsavarṇāsv eva pitṛbhāryāsu, pitur evānaupacārikaṃ gurutvaṃ yataḥ | tathā cācāryabhāryāyām ātideśikaṃ darśitam | vāsiṣṭhe ca "ācāryaputraśiṣyabhāryāsu caivam" (VaDh 20.15) iti spaṣṭa evātideśaḥ | ataś ca sūktā viṣayakalpanā | jananyāṃ punar ajñānād api sakṛdgamana evaitat syāt | yathāha saṃvartaḥ:

                    	mātaraṃ yo 'bhigacchet tu sutāṃ vā puruṣādhamaḥ |

                    	bhaginīṃ vā nijāṃ mūḍho niṣkṛtir nāsya vidyate || iti |

jīvaprāyaścittābhiprāyeṇa coktam, gurutalpaprāyaścittasyānyathā nirviṣayatvaprasaṅgāt | yathā tenaivoktam:

                    	gurutalpagas tu śayane tapte svapyād ayomaye |

                    	anvagūheta vā dīptāṃ striyaṃ kṛṣṇāyasīkṛtām || iti |

tathā ca hārītaḥ:

                    	pitṛbhāryāṃ tu vijñāya yo 'bhigacchati mānavaḥ |

                    	jananīṃ vāpy abhijñāya nāmṛtaḥ śuddhim āpnuyāt || iti |

evaṃ smṛtyantarāṇy api vyākhyeyāni | samānārthatvāt tu nodāhriyante | yadi tv ajñānato jananīvyatirekeṇa savarṇāsu pitṛbhāryāsu sakṛd gamanaṃ syāt, tadā

                    	prājāpatyaṃ caret kṛcchraṃ samāṃ vā gurutalpagaḥ | (YDh 3.260)

ity etat | samāṃ samvatsaram ity arthaḥ | cared iti khaṭvāṅgādiprāptyartham | yathāha manuḥ:

                    	khaṭvāṅgī cīravāsā vā śmaśrulo nirjane vane |

                    	prājāpatyaṃ caret kṛcchram abdam ekaṃ samāhitaḥ || iti | (MDh 11.105)

asavarṇāsu tu sakṛd avijñātagamane:

                    	cāndrāyaṇaṃ vā trīn māsān abhyased vedasaṃhitām | iti | (MDh 11.106)

etac ca vedādhyayana eva syāt, sāmarthāt | yas tu vedābhyāsāsamarthaḥ, sa catvāri cāndrāyaṇāni kuryāt "trīṇi catvāri vā punaḥ" iti | punaḥśadāc cāmatipūrve punargamane saty etad eva punaḥ punaḥ kuryād ity abhiprāyaḥ | tataś cākāmata upagamanasaṃkhyayāsyaiva vratasyābhyāsaḥ | kāmataś ca sakṛd gamane sāṃvatsarikam | abhyāse ca maraṇāntikam eva |

                    	yathākathaṃcit piṇḍānāṃ catvāriṃśac chatadvayam | (MDh 11.220)

ity etac cāndrāyaṇam, na yavamadhyādi, māsān iti māsagrahaṇasāmarthyād vāśabdadvayāc ca | smṛtyantaropasaṃhārād iyaṃ viṣayakalpanā | yāvac ca guroḥ parigrārhāḥ, tāvat gurutalpaprāyaścittānām avasaraḥ | yadā tu vyabhicāriṇyaḥ, tadā pāradāryaprāyaścittam eva syāt | tac ca cāndrāyaṇaṃ goghnaprāyaścittaṃ vety uttaratra vakṣyaty eva | vyabhicāritve 'pi yadi guruṇā na parityaktā, tathāpy asty eva gurutalpateti kecit | tat punar yadi guruṇā vā vyabhicāritvaṃ na jñātam, tannimittaṃ vā prāyaścittaṃ kārayitum ārabdham, tadaitad evaṃ syāt | yadā tu gurur apy anarhām evāṅgīkuryāt, tadānyad eva sāmānyavihitaṃ guror aparityāgakāranānurūpyeṇa kalpyam | <span style="text-decoration:underline;">kecit</span> tu parityaktāsu pāradāryaprāyaścittaṃ naivecchanti, saṃbandhinimittatvād dāraśabdasya | <span style="text-decoration:underline;">tathā ca sati</span> vidhavāsv api pāradāryaṃ na syāt | na ca vyabhicārādibhis tasyāpagamo yuktaḥ, saṃskāranimittatvād dāraśabdasya, tasya ca patane 'py anapagamāt | ata eva patitā yoṣitaḥ kṛtaprāyaścittāḥ punar na saṃskriyante | anyathā tu patanena saṃskārasyāpagamāt kṛtaprāyaścittā apy adārāḥ syuḥ | ato vyabhicāriṇīṣv apy asty eva pāradāryam | prāyaścittāntaraṃ tu svairiṇītvanimittaṃ viśeṣavihitatvāt tāsu bhavaty eva | yathāha śaṅkhaḥ: "svairiṇyāṃ vṛṣalyām avakīrṇaḥ sacelaḥ snātvodakumbhaṃ dadyāt brāhmaṇāya | vaiśyāyāṃ caturthakālāhāro brāhmaṇān bhojayet | kṣatriyāyāṃ trirātropoṣito yavāḍhakaṃ dadyāt | brāhmaṇyāṃ ṣaḍaham upoṣya ghṛtapātraṃ dadyāt | prakīrṇāsv evam | asvatantrāsv anyathā" iti | etac cāyonisaṃbandhācāryādisamastagurvasaṃbandhāsu gurvīsakhyādivyatiriktāsv avarṇottamāsu cākāmato gamane veditavyam | kāmatas tūpapātakaprāyaścittam eva | tac ca gautamīyam "dve paradāre trīṇi śrotriyasya" (GDh 22.29–30) ity etat pratyetavyam | aparityaktāsu tu vyabhicāriṇīṣv akāmato vāsiṣṭham: "brāhmaṇaś ced aprekṣāpūrvakaṃ brāhmaṇadārān abhigacched, nivṛttadharmkarmaṇaḥ kṛcchro 'nivṛttadharmakarmaṇo 'tikṛcchraḥ" (VaDh 21.16) ity etat syāt | kāmatas tu cāndrāyaṇaṃ goghnaprāyaścittaṃ vā | tatra yadi vyabhicāritvam aparijñāyāparityāgaḥ, tadā cāndrāyaṇam | yadi tu prāyaścittaṃ kārayitum ārabdhā tadā goghnaprāyaścittam, "enasi gurūṇi gurūṇi laghūni laghūni" (GDh 19.19) iti vacanāt | avyabhicāriṇīṣu tv akāmato 'tiśayena guṇavatāṃ brāhmaṇādīnāṃ savarṇāsu guṇavatīṣu ca gamane śaṅkhoktam: "aprakīrṇāsu tv anyathā vaiśyāyām avakīrṇaḥ saṃvatsaraṃ triṣavaṇam anutiṣṭhet | kṣatriyāyāṃ dve brāhmaṇyāṃ trīṇi trīṇi vaiśyāvac ca śūdrāyām" iti | śūdrāyāṃ ca brāhmaṇajātāyām utkṛṣṭabhāryāyāṃ caitat syāt | kāmatas tv abhyāsena ca gamane gurutalpaprāyaścittam | yathā nāradena daṇḍaprakaraṇe 'bhihitam:

                    	mātā mātṛśvasā śvaśrūr mātulānī pitṛśvasā |

                    	pitṛvyasakhiśiṣyastrī bhaginī tatsakhī snuṣā ||

                    	duhitācāryabhāryā ca sagotrā śaraṇāgatā |

                    	rājñī pravrajitā dhātrī sādhvī varṇottamā ca yā |

                    	āsām anyatamāṃ gatvā gurutalpaga ucyate || iti | (NSm 12.72–74)

tena sādhvyāṃ gurutalpagavacanāt tadīyaprāyaścittaprasaṅgaḥ | mātṛpitṛsaṃbandhāyāṃ yathāsaṃnikarṣaṃ prāyaścittagurutvam | tac ca pitṛsaṃbandhi gurutvam aṣṭamāt puruṣād ārabhya mātṛsaṃbandhi ca ṣaṣṭād vivāhavad āśaucakalpavac ca vivektavyam | tathā tatsakhīṣv api saṃnikṛṣṭaviprakṛṣṭatvena prāyaścittaviśeṣakalpanā | jananīvyatiriktapitṛbhāryāṇāṃ tu bhrātaro mātulāḥ tadbhaginyaś ca mātṛṣvasāraḥ | tathā bhaginīsapatnyaś ca bhaginyaḥ, tadapatyaṃ ca bhāgineyaḥ | ataś ca tatrāpi nijamātulānyādyapekṣayā kiṃcin nyūnaṃ pṛyaścittaṃ syāt | tathā ca sumantuḥ: "pitṛpatnyaḥ sarvā mātaras tadbhrātaro mātulās tad bhaginyaś ca mātṛṣvasāraḥ, tathā bhaginīsapatnyaś ca bhaginyas tad apatyaṃ ca bhāgineyaḥ | ato 'nyathā saṃkarakārakāṇi kṛtvā yāpyāḥ patitāś ca bhavanti" ity ātideśikam eva vyapadeśaṃ darśayati | ataś ca prāyaścittālpatvasiddhiḥ | evam anyeṣām apy etadviṣayāṇāṃ prāyaścittānāṃ vivekah kāryaḥ | viśeṣavihitānāṃ tu kāmakārādivyavasthayaiva viṣayakalpanā | yathā tāvan mānave:

                    	paitṛṣvaseyīṃ bhaginīṃ svasrīyāṃ mātur eva ca |

                    	mātuś ca bhrātur āptasya gatvā cāndrāyaṇaṃ caret || iti | (MDh 11.171)

tathā saṃvarte:

                    	guror duhitaraṃ gatvā svasāraṃ mātur eva ca |

                    	tasyā duhitaraṃ caiva carec cāndrāyaṇaṃ vratam ||

                    	mātulānīṃ tathā śvaśrūṃ sutāṃ vai mātulasya ca |

                    	etā gatvā striyo mohāt parākeṇa viśudhyati ||

                    	pitṛvyadāragamane bhrātṛbhāryāgame tathā |

                    	gurutalpavrataṃ kuryān niṣkṛtir nānyathā bhavet ||

                    	kumārīgamane caiva vratam etad vinirdiśet |

                    	sakhibhāryāṃ samāruhya snuṣāṃ mātṛśvasuḥ sutām |

                    	ahorātroṣito bhūtvā taptakṛcchradvayaṃ caret || iti |

tathā sumantunā sāmānyenaivoktam: "agamyāgamanastrīvadhacaṇḍālasaṃparkeṣu kṛcchratrayaṃ caret" iti | viśeṣeṇa coktam: "mātṛpitṛṣvasṛsnuṣābhaginībhāgineyīgocaṇḍālīgamaneṣu taptakṛcchratrayaṃ sāntapanaṃ ca tiryagyonigamane prāṇayāmaḥ" iti | tathā gautame "sakhisayonisagotrāśiṣyabhāryāsu snuṣāyāṃ gavi ca talpasamaḥ, avakara ity eke" (GDh 23.12–13) ity uktam | avakaro 'vakīrṇiprāyaścittam | evaṃ smṛtyantareṣv api prāyaścittāni viśeṣataḥ sāmānyataś caivaṃprakārāṇy eva paṭhyante, samānārthatvāt tu na likhyante | tad etat sarvaṃ kāmakṛtādivyavasthāyāṃ yathāyathaṃ yojyam | sarvatra cānāmnātaprāyaścitte gautamīye "kṛcchrātikṛcchrau cāndrāyaṇam iti sarvaprāyaścittam" (GDh 19.20) ity etad vyastasamastatayā yojyaṃ, sarvaprāyaścittavacanāt | itiśabdasya ca prakārārthatvāt pāpaviśeṣāpekṣayā tasyaivāvṛttiḥ kalpanīyā ity eṣā dik |

 

        	strīṇām apy evam eva prāyaścittakalpanā | yac chūdrasya brāhmaṇīnāṃ gamane, tad eva brāhamaṇyāḥ śūdragamane syāt | evaṃ kṣatriyādiṣv api | yonisaṃbandhagamane 'py evam eva | tathā cāha manuḥ:

                    	vipraduṣṭāṃ striyaṃ bhartā nirundhyād ekaveśmani |

                    	yat puṃsaḥ paradāreṣu tac caināṃ cārayed vratam || iti | (MDh 11.176)

kṛtaprāyaścittā yadi bhūyaḥ pravarteta, tato yat puruṣasya pāradāryaprāyaścittaṃ, tat kārayitvā punar anubandhādyapekṣayā kṛcchram, tac ca kevalaṃ cāndrāyaṇottaraṃ vā | yathāha manuḥ:

                    	sā cet punaḥ praduṣyeta sadṛśenopamantritā |

                    	kṛcchraṃ cāndrāyaṇaṃ caiva tad asyāḥ pāvanaṃ smṛtam || iti | (MDh 11.177)

etac ca yasyāsau rakṣaṇīyā sa yadi saṃgrahītum icchati tataḥ prāyaścittam ekagṛha eva niruddhāṃ kārayet, yadi tu na saṃgṛhṇīyāt tato vipraduṣṭāṃ parityajato na doṣaḥ ity etad bhartṛgrahaṇāl labhyate | anyathā tu "nirundhyād ekaveśmani" ity etāvataiva siddhatvād bhartṛgrahaṇam anarthakam eva syād, anyasyaivaṃvidhaprayatnāsaṃbhavāt | na cāyaṃ rājña upadeśaḥ, anyatra daṇḍaprakaraṇe 'bhihitatvāt | tato bhartṛgrahaṇād yadi bhartum icchati, tata etat kārayed iti gamyate | vāsiṣṭhāni tu prāyaścittādikāroktāny api sāmarthyād rājña evopadiśyante: "śūdraś ced brāhmaṇīm abhighacced, vīraṇair veṣṭayitvā śūdram agnau prāsyed, brāhmaṇyāḥ śirasi vapanaṃ kārayitvā" ityādīni (VaDh 21.1) | yadi tu svayam eva striyaḥ prāyaścittaṃ kuryuḥ, tato "manasā bhartur aticāre trirātraṃ yāvakaṃ kṣīraudanaṃ vā bhuñjānādhaḥ śayīta | ūrdhvaṃ trirātrād apsu nimagnāyāḥ sāvitryāṣṭaśatena śirobhir juhuyāt pūtā bhavatīty vijñāyate | vāksaṃbandha etad eva māsaṃ caritvordhvaṃ māsād apsu nimagnāyāś caturbhir sāvitryāṣṭaśataiḥ śirobhir juhuyāt pūtā bhavatīti vijñāyate | vyavāye tu saṃvatsaraṃ ghṛtapaṭaṃ dhārayet gomayagarte kuśaprastare vā bhuñjānādhaḥ śayīta | ūrdhvaṃ saṃvatsarād apsu nimagnāyāḥ sāvitryāṣṭasahasreṇa śirobhir juhuyāt pūtā bhavatīti vijñāyate" iti (VaDh 21.6–8) | etac ca traivarṇikayoṣitāṃ traivarṇikaviṣayaṃ sarvatrāviśeṣeṇaiva syād, viśeṣānupadeśād eva, śūdragamane cotttaratra prāyaścittavacanāt |

                    	brāhmaṇakṣatriyaviṣāṃ striyaḥ śūdreṇa saṃgatāḥ |

                    	aprajātā viśudhyanti prāyaścittena netarāḥ || (VaDh 21.12)

ity uktvā, prāyaścittaṃ yad aprajātānāṃ śūdragamane, tad darśitam:

                    	pratilomaṃ careyus tāḥ kṛcchraṃ cāndrāyaṇottaram || iti | (VaDh 21.13)

atra ca traivarṇikastrīṇām aviśeṣopadeśāt pūrvatrāpy aviśeṣa eveti jñāyate | kartavyatāniścaye cānyenāpratāritāyāḥ svayam eva dṛḍhe manasy avasthite mānasaṃ, vācikam apy evam eva, vyavāye caivaṃvidha evaitat syāt | śūdraprasaṅge ca etat kṛtvā "pratilomaṃ careyuḥ" ity etat syāt, abhigamanasaṃkhyayā ca prāg garbhotpatteḥ | garbhe tu gurutalpaprāyaścittam evety eṣā dik | akāmatas tu pratāritāyā hṛdayena savyalīkena yadi kathaṃcid vyabhicāraḥ syāt, tataḥ saṃvartoktāni prāyaścittāni pratyetavyāni | yathāha:

                    	brāhmaṇī brāhmaṇaṃ gatvā kṛcchram eva samācaret |

                    	evaṃ śuddhiḥ samākhyātā saṃvartavacanaṃ yathā ||

                    	yadi tu brāhmaṇī gacchet kṣatriyaṃ vaiśyam eva vā |

                    	gomūtrayāvakāhārā daśarātreṇa śudhyati ||

                    	brāhmaṇyāḥ śūdrasaṃparke kathaṃcit samupāgate |

                    	cāndrāyaṇena śuddhiḥ syāt tad asyāḥ pāvanaṃ param || iti |

atra paraṃ kṛcchrāt cāndrāyaṇaṃ pāvanam ity evaṃ vyākhyeyam | spaṣṭam anyat || 260 ||

 

              	**rajakavyādhaśailūṣaveṇucarmopajīvinaḥ |**

**          		brāhmaṇy etān yadā gacchet kṛcchraṃ cāndrāyaṇaṃ caret || 3.261 ||**[^19]

 

vyādho lubdhakaḥ | śailūṣo naṭaḥ | atrāpi kṛcchraṃ cāndrāyaṇaṃ, kṛcchraṃ cāndrāyaṇe, kṛcchraṃ cāndrāyaṇāni | spaṣṭam anyat || 261 ||

 

                    	**śvapākaṃ pulkasaṃ mlecchaṃ caṇḍālaṃ patitaṃ tathā |**

**              	etāṃs tu brāhmaṇī gatvā carec cāndrāyaṇatrayam || 3.262 ||**

 

śvapāko marukuntikaḥ | pulkaso meyaḥ | mlecchāḥ pulindāḥ tārjikādayaḥ | atrāpi tathāśabdaḥ pūrvaślokoktaprakāraprāptyarthaḥ | tataś ca kṛcchrapūrvāṇy etāni pratyetavyāni, ekaikagamane ca sarvatra bahuvacanasyāvivakṣitatvāt | yadi tu kathaṃcid balāt pramathyātiśayaduḥkhārtā bhujyate, tato hārītoktaṃ draṣṭavyam:

                    	balāt pramathya bhuktā yā gṛhyamāṇena cetasā |

                    	prājāpatyena śudhyeta caṇḍālapatiteṣv api ||

yadi tu bhartāyaṃ madīya evety evaṃ manyamānā sakāmaivopabhuktā syāt, tato yadā vijñānaṃ, tadā,

                    	striyaḥ pavitram atulaṃ naitā duṣyanti karhicit |

                    	māsi māsi rajo hy āsāṃ duṣkṛtāny apakarṣati ||

ity evamādīnām arthavattā | yadi tu paścāt kathaṃcit sāmānyataḥ parapuruṣeṇāhaṃ bhuktety etāvad evāvagacchet, tato vāsiṣṭham:

                    	balātkāropabhuktā vā corahastagatāpi vā |

                    	svayaṃ vipratipannā vā yadi vā vipravāditā |

                    	na tyājyādūṣitā nārī nāsyās tyāgo vidhīyate || (VaDh 28.2–3)

ity uktvoktam:

                    	puṣpakālam upāsīta ṛtukālena śudhyati || (VaDh 28.3)

ayam asyārthaḥ: yadi tu svayam eva nāyaṃ mama bhartā bhrāntyaivāyaṃ mayā tadbuddhyā gṛhīta ity evaṃ pūrvasmāt tathātvāvagamād vipratipannā, atha vānyena kenacin nāyaṃ tvadīyo bhartety evaṃ tadbuddher vipravāditā, balātkāreṇa vā kenacit savarṇenopabhuktā, pararāṣṭropaplavādau vā kathaṃcic corahastagatā hīnavarṇopabhuktāpy atyājyā syāt | kasmād, yatas tena prakāreṇa sādūṣitaiva | nārītvaṃ hi yā pratipadyate, sā dūṣyate | yā tv anārītvena tiryagvidhinā bhujyate, na tasyās tyāgo 'bhyāsena vāpy upabhuktāyāḥ vidhīyate, saṃgrāhyaivāsāv ity abhiprāyaḥ | vidhīyata iti vacanād arthalakṣaṇas tyāgo bhartur icchayā na pratiṣidhyate, svecchayā parigraho 'py aduṣṭaḥ ity abhiprāyaḥ | idaṃ tu tasyāḥ prāyaścittam: "puṣpakālam upāsīta" ityādi | puṣpaśabdena ṛtukāla ucyate | pūrvoktena yāvakakṣīraudanādi gomayagarte bhuñjānā adhaḥśāyinī ghṛtapaṭaṃ dhārayanty āsīta yāvat puṣpakālam | tatas taduktayaiva vratacaryayā trirātrānte snātāpy āsīta yāvat ṣoḍaśa rātrayaḥ | evam ṛtukālena śudhyatīti | etad eva ca purastāt pradarśitam | "tasyā uktaṃ prāyaścittaṃ rahasyeṣu" iti hārītoktena kṛcchreṇa sahāsya vikalpaḥ | pratilomavyabhicāre 'py evaṃvidhasyaivābhyāsakalpanā ity alaṃ prasaṅgena | puruṣasyāpi svabhāryābuddhyaivābhigamane eṣaiva prakriyā yojyā | ata eva ca gautamenokam: "na strīṣv agurutalpaṃ patatīty eke" iti (GDh 21.8) | gurutalpe tu svabhāryābuddhyāpi patanam evety abhiprāyaḥ | yac ca manunoktam:

                    	yat puṃsaḥ paradāreṣu tac caināṃ cārayed vratam | (MDh 11.176)

iti, tatra caśabdād yac ca strīṇāṃ parapuruṣe 'bhihitaṃ tat puṃsa ity evaṃ vyākhyeyam | tataś ca hārītoktaṃ kṛcchraṃ tenaiva prakāreṇa puṃso 'pi bhavaty evety eṣā dik || 262 ||

 

_evaṃ tāvac caturṇāṃ gurutalpaparyantānāṃ mahāpātakānāṃ prāyaścittāny abhidhāyedānīṃ tatsaṃsargiṇaḥ prāyaścittāvasare 'rthāntaropadeśadvāreṇa prāyaścittam āha |_

 

                    	**ebhis tu saṃpibed yo vai vatsarāt so 'pi tatsamaḥ |**

**              	kanyāṃ samudvahed eṣāṃ sopavāsām akiṃcanām || 3.263 ||**

 

mahāpātakoddeśe "yaś caitaiḥ saṃpibet samām" (YDh 3.228) iti mahāpātakitvam uktam | idaṃ tu prāyaścittārthaṃ tatsamatvavacanam | ya ete brahmahaprabhṛtaya uktāḥ pātakinaḥ ebhir yaḥ saṃvatsaraṃ saṃpibet sahabhojanādy ācaret, so 'pi saṃvatsarāt tatsamaḥ, tadaviśiṣṭaprāyaścittārha ity abhiprāyaḥ | samaśabdaś cātra tad evāsya prāyaścittaṃ samam anyūnāna(ti?)riktaṃ pūrvoktayaiva viṣayavyavasthayā yathā syād ity evamarthaḥ | ataś ca samaśabdād īṣannyūnatvaṃ nāśaṅkanīyam | tathā ca mānave:

                    	yo yena patitenaiṣāṃ saṃsargaṃ yāti mānavaḥ |

                    	sa tasyaiva vrataṃ kuryāt tatsaṃsargaviśuddhaye || (MDh 11.181)

iti prāyaścittasāmyam evoktam | vatsarād iti pañcamyantaṃ parata ity adhyāhṛtya yojyam, saṃvatsarāt paratas tadīyaprāyaścittārha ity arthaḥ | prāk tv anyad eva prāyaścittaṃ darśayiṣyāmaḥ | asyāpavādaḥ: kanyām akṣatayonikāṃ samyaṅ nirviciktsam udvahet | ayaṃ tu viśeṣaḥ: "sopavāsām akiṃcanām" | upavāsaśabdo 'tra prāyaścittopalakṣaṇārtha iti kecit | upavāsamātram eva prāyaścittam iti yuktataram, upalakṣaṇatve hetvabhāvāt | akiṃcanatvaṃ ca puṣpamālāmātram api tadīyaṃ na grāhyam ity abhiprāyam | tathā ca hārītaḥ: "patitasya tu kumārīṃ vivastrām āplāvyāhorātropoṣitāṃ prātaḥ śuklenāhatena vāsasācchādya 'nāham eteṣāṃ na mamaite' iti trir uccair abhidhāya tīrthe svagṛhe vodvahet" iti | yat tu manunoktam:

                    	saṃvatsareṇa patati patitena samācaran |

                    	yājanādhyāpanād yaunān na tu yānāśanāsanāt || iti | (MDh 11.180)

yājanādhyāpanādinā nimittena yāni yānāśanāsanādīni, na taiḥ saṃvatsareṇa patati | kiṃ tarhi, arvāg eva saṃvatsarāt | yani tu lokasaṃvyavahāreṇa yānādīni, taiḥ saṃvatsareṇety abhiprāyaḥ | yājanādhyāpanayoś caikavadbhāvo yaunāpekṣayā nyūnatvārthaḥ | yājanādhyāpanād dhetoḥ patitena samācarann ity evaṃ padānāṃ yojanā | tataś ca yājanādhyāpanayor api patanam eveti gamyate | yatra ca yājanādi kārayiṣyāmīty evaṃ tannimitte yānāsanādāv api prāg eva saṃvatsarāt patanam, tatra tadācaraṇe sadya evety etat sāmarthyasiddham evety abhiprāyaḥ | tataś ca yadi prakārāntareṇa yonisaṃbandho bhavati, tataḥ patanam | yathoktena tu prakāreṇa sopavāsām akiṃcanāṃ codvahato nirdoṣatvam ity anavadyam | yad api gautamena patitātyāginaḥ patitatvam uktam (GDh 21.2), tad api yaunādidvārakam eva, anyatra "taiś cābdaṃ samācaran" (GDh 21.3) ity ārambhāt | ato yājanādinā ye patitena saha vyavaharanti, te "patitātyāginaḥ" (GDh 21.1) | ye tv aucityāt prasaktam api yājanādy apatitasyaiva patito 'yam iti kṛtvā na kurvanti, te tv "apatitatyāginaḥ" (GDh 21.1) | ye tu grāhyavacanatvena saṃbhāvitāḥ krodhādinā saṃdehamātre 'pi pariṣadi niyuktāḥ santo niḥsaṃdigdhaṃ patitatvaṃ samarthavāditayā samarthayanti, te "pātakasaṃyojakāḥ" (GDh 21.2) | taiś ca mukhyapatitair iva saṃvatsaraṃ ya ācaret, so 'pi saṃsargapatitaḥ, "taiś cābdaṃ samācaran" (GDh 21.3) iti vacanāt | ye tu saṃvatsaraṃ vyavaharantaḥ patitā bhavanti, tatsaṃparke 'nyeṣāṃ patanaṃ nāsti | tad uktam: "pañcamaś cācaraṃs taiḥ" (āmnāya under 3.228) iti, pañcamagrahaṇasyādhikanivṛttyarthatvād ity eṣā dik | atra ca vasiṣṭhoktam: "patitasaṃprayoge tu brāhmeṇa yaunena vā yās tebhyaḥ sakāśān mātrā upalabdhās tāsāṃ tyāgas taiś ca na saṃvased udīcīṃ diśam upaniṣkramyānaśnan saṃhitādhyayanam adhīyānaḥ pūto bhavatīti vijñāyate" iti (VaDh 20.45–46) | "tebhyaḥ sakāśāt" iti vacanād yās tv apatitebhyas tadīyebhyo jñātisakhiprabhṛtibhyas tenaiva hetunopalabdhās tāsām atyāga eva | mātrāgrahaṇaṃ ca tāmbūlāder api tadīyasya tyāgo yathā syād ity evamartham | upalabdhā iti cāsaṃcetitāsv adoṣārthaṃ, saṃcetitānāṃ ca svarūpanāśe 'pi tattulayasyānyasya tyāgārtham | taiś ca na saṃvased iti prāyaścittārambhād eva siddhatvād ekagrāmavāsanivṛttyartham antikavāsanivṛttyarthaṃ vā | spaṣṭam anyat | śaṅkhenāpy uktam: "patitasaṃvyavahāriṇo jalaśayanaṃ pañcatāpam abhrāvakāśaṃ cānutiṣṭheyur grīṣmavarṣāhemanteṣu māsaṃ vā gomūtrayāvakaṃ pibeyur evaṃ śudhyanti" iti | tathā mahāpātakamadhye "taiś ca saha saṃprayogaś ca sa pañcamaḥ pātakaḥ" ity uktam, na ca tatra prāyaścittam uktam | ato yat sāmānyenoktam "patito hy ātmānam uddharet saṃvatsaraṃ taptakṛcchram ācaret" ityādi brahmahtyāprakaraṇe vyākhyātam, tad eva saṃprayogiṇo 'bhipretam iti gamyate | tathā saṃvarte 'pi caturṇāṃ mahāpātakānāṃ prāyaścittāny uktvoktam:

                    	ebhiḥ saṃparkam āyāti yaḥ kaścit pāpamohitaḥ |

                    	ṣaṇmāsam abdam ekaṃ vā pūrvoktānāṃ vrataṃ caret || iti |

atra caibhiḥ ṣaṇmāsam abdam ekaṃ vā ya saṃparkam āyāti, sa pūrvoktānāṃ vrataṃ cared iti kecid yojayanti | tathā saty abdagrahaṇāt siddhe saty ekaṃ vety avaktavyaṃ syāt | ataḥ prāyaścittakālopadeśo 'yaṃ na saṃparkakālasya | tenāyaṃ ślokārthaḥ: ya ebhir brahmahaprabhṛtibhiḥ smṛtyantarānusāreṇa "saṃvatsareṇa patati" (MDh 11.180) ityādinā saṃparkam ābhimukhyena yāti, sa eṣāṃ pūrvoktānāṃ yad vrataṃ dvādaśābdādy uktaṃ tad eva ṣaṇmāsam ekaṃ vābdaṃ cared iti | vāśabdāc ca dvau vā trīn vā ity etad api gamyata eva | tathā ṣaṇmāsaṃ trīn vā māsān iti | evaṃ sumantunāpi suvarṇasteyasyoktvā "suvarṇasteyī māsaṃ sāvitryāṣṭasāhasram ājyāhutīr juhuyāt sarvakṛcchreṇa ca pūto bhavati" iti, tata uktam: "yaś caitaiḥ saha yaunamukhyabrāhmāṇāṃ saṃbandhānām anyatamena saṃparkaṃ kuryāt, tasyāpy etad eva prāyaścittaṃ vidadhyāt" iti | ānantaryāc caitad eva steyasaṃbaddham iti gamyate, na tu yena saṃparkas tadīyam evety evaṃ yojanopapadyate | śātātape tu: "patitasaṃvyavahārī taptakṛcchreṇa śudhyati" ity evam | smṛtyantareṣu tu patitasaṃparkaprāyaścittāni mānavenaikārthāny eva:

                    	yo yena patitenaiṣāṃ saṃparkaṃ yāti mānavaḥ |

                    	sa tasyaiva vrataṃ kuryāt tatsaṃsargaviśuddhaye || iti | (MDh 11.181)

sarvathātrāyaṃ siddhāntaḥ: patitasaṃprayoge kāmakṛte yājanādhyāpanādau "yo yena patitena" ity etaduktayaiva viṣayavyavasthayā syāt | tatrāpi ca saṃparke maraṇāntikaṃ naiva bhavati, "tatsaṃsargaviśuddhaye" ity ārambhāt | anyathā tv ayam antyaḥ ślokapādo 'narthaka eva syāt | ataḥ patitasaṃparkaṃ viśodhayitum apatitaiḥ saha saṃparkasiddhyarthaṃ tasyaiva yaj jīvaprāyaścittaṃ tat kuryād iti | maraṇāntikārheṇāpi saṃparke gurutaraṃ kalpyaṃ na maraṇāntikaṃ dvādaśābdaṃ vā, "ṣaṇmāsam abdam ekaṃ vā" iti saṃvartavacanāt | nāpy asya dvādaśābdaṃ yuktam, maraṇāntikena tulyakalpatvāt | na ca dvādaśābdārheṇāpi saṃparke svayaṃ tadanarhasya tad yuktam | na ca yathāvidho 'nubandho hantuḥ, tathāvidhaḥ saṃsarge saṃbhavati | hantā hi vidyāvṛttatapaḥsaṃpannaṃ savanagataṃ ca brāhmaṇaṃ tasyaiva mahāsatīṃ yoṣitam apahartuṃ kāmato hanyāt | na ca tena saha saṃsarge tathāvidho 'nubandhaḥ saṃbhavati | ataḥ saṃsargahetvapekṣayaiva tasya prāyaścittaṃ kalpyam, na ca tatkalpanāyāṃ kalpāntarasyānupraveśaḥ, yena pūrvoktā kalpanā syāt | tato yāny etāni smṛtyantareṣu saṃsargoddeśena viśeṣavihitāni, tair eva saha sāmānyopadiṣṭānāṃ viṣayakalpanā yuktā | na ca taiḥ saha dvādaśābdikaṃ maraṇāntikaṃ vā śakyaṃ kalpayitum | ato 'pi yāny eva sarasvatīgamanasaṃhitājapasaṃvatsarakaṇapiṇyākabhakṣaṇatulyāni, tāny eva kāmakṛte saṃsarge ghoratarānubandhe ca sarasvatyādyarhasaṃparke ca viśeṣavihitāni pūrvam udāhṛtāni pratyetavyāni | parasparaṃ tu viṣayakalpanā jñātaivety alaṃ prasaṅgena | caṇḍālasaṃparkaprāyaścittāny apy anenaiva mārgeṇa vyakhyeyāni | tatrāpi,

                    	caṇḍālāntyastriyo gatvā bhuktvā ca pratigṛhya ca |

                    	pataty ajñānato vipro jñānāt sāmyaṃ tu gacchati || (MDh 11.175)

iti mānave patitatvavacanāt patitaprāyaścittāni sarvāṇi prasajyante | "jñānāt sāmyaṃ tu gacchati" iti ca prāyaścittābhāva evaivaṃvidhasya kāmato vyavaharata ity evamarthaḥ | ataś ca patitasaṃparkād gurutaras tatsaṃparka iti jñāyate, na tv abhāva eva prāyaścittasyety abhiprāyaḥ | tenātra dvādaśābdikaṃ maraṇāntikaṃ ca prāpnoty eva | saṃparkakālasya cānabhidhānāt pūrvaprakṛta eva kālo 'trāpi draṣṭavyaḥ:

                    	saṃvatsareṇa patati patitena samācaran | (MDh 11.180)

iti, sparśādhikāre ca:

                    	divākīrtym udakyāṃ ca patitaṃ sūtikāṃ tathā | (MDh 5.85)

ity ekaprakaraṇapāṭhāt | ataḥ saṃvatsarāt parataḥ kāmasaṃsarge maraṇāntikam, arvāk prāyaścittāntarāṇi mahāpātakaprakaraṇoktāni viṣayavyavasthayā yojyāni | tathā smṛtyantareṣv api caṇḍālasaṃkare, yathā vāsiṣṭhe: "gurvīsakhyādigamane kṛcchābdapādaṃ caret" ity uktvoktam: "etad eva caṇḍālapatitānnabhojaneṣu" iti (VaDh 20.16–17) | atra ca kṛcchragaṇanayā sapta sārdhāni kṛcchrāṇi | tenaitat saptarātraṃ bhuktvā kuryāt | kuta etat:

                    	bhuktvāto 'nyatamasyānnam amatyā kṣapaṇaṃ tryaham |

                    	matyā bhuktvā caret kṛcchraṃ reto viṇmūtram eva vā || (MDh 4.222)

iti manuvacanāt, tanmadhye ca patitasyoktatvāt:

                    	abhiśastasya ṣaṇḍasya puṃścalyā ḍāṃbikasya ca | iti | (MDh 4.211)

yadi tu abhiśasto 'ntareṇāpi patanaṃ mahāpātakābhiśasto gṛhyate, tathāpi daṇḍāpūpikayā mahāpātakināṃ bhedenānabhidhānenaivābhojyatvasiddheḥ sakṛdbhojane matyā kṛcchram | tataś cāvṛttiviṣayatvād vāsiṣṭam: "kṛcchābdapādaṃ caret" (VaDh 10.16) ity etat saptāhaviṣayam iti sthitam | caṇḍālabhojanaṃ tu yady api patitabhojanāviśeṣeṇa paṭhyate, tathāpi lokopacārān mānavāc ca jñāpakād gurutaram eva | ataś cākāmataś caṇḍālānnabhojane kṛcchraṃ, kāmatas tu sakṛdbhojane 'pi patanam eva, "jñānāt sāmyaṃ tu gacchati" (MDh 11.175) iti manuvacanāt | ajñānatas tu saṃvatsareṇa patanam | prāk tu saṃvatsarāt patitasaṃparkavad viṣayakalpanā | yatra tv ajñātaś caṇḍālādiḥ kasyacid gṛhe 'vatiṣṭhate, tena ca sahānye vyavaharanti na tu sākṣāt tena caṇḍālādinā, teṣāṃ prāk saṃvatsarād ūrdhaṃ ca ṣaṇmāsāt saṃvartoktam:

                    	caṇḍālasaṃkare vipraḥ śvapāke pulkase 'pi vā |

                    	gomūtrayāvakāhāro māsenaikena śudhyati || iti |

atra saṃkaramātram uktam, na tu sākṣātsaṃbandhe | tathā ca kāśyapaḥ: "caṇḍālaśvapākapulkasādisaṃkare saṃvyavadhāne ṣaṇmāsān gomūtrayāvakāḥ pañcāhakālaṃ pātavyāḥ | evaṃ pratimāsavṛddhyā vṛddhir ā parivṛtteḥ sūryasya | iti | sūryaparivṛttiś ca ṣaṇmāsena bhavati | ataḥ prāk ṣaṇmāsād ity ayam asyārthaḥ | vipragrahaṇāt tu brāhmaṇasyaivaitat | itareṣāṃ tu kṛcchratrayam | tac ca prājāpatyaṃ syāt | yathāha sumantuḥ: "agamyāgamane strīvadhacaṇḍālasaṃkare ca kṛcchratrayaṃ caret" iti | sākṣāt tu yasya gṛhe sthitaḥ, tasya parāśaroktam:

                    	avijñātas tu caṇḍālo nivased yasya veśmani |

                    	vijñānenopasannasya viprāḥ kurvanty anugraham ||

                    	ṛṣivaktracyutān dharmān paṭhanto dharmapāṭhakāḥ |

                    	patantam uddhareyus taṃ dharmaśāstraviśāradāḥ ||

                    	dadhikṣīraghṛtair yuktaṃ kṛcchraṃ gomūtrayāvakam |

                    	bhuñjīta sahito bhṛtyais trisaṃdhyam avagāhayan ||

                    	dadhnādau triyahaṃ pūrvaṃ sarpiṣā ca tataḥ param |

                    	kṣīreṇa triyahaṃ bhojyam ekaikena punas tathā ||

                    	tiṣṭhed dināni yāvanti tāvanty evaṃ samācaret |

                    	bhāvaduṣṭaṃ na bhuñjīta prakṛtyā gorasaplutam ||

                    	tripalaṃ tu dadhi kṣīraṃ palamātraṃ tu sarpiṣaḥ |

                    	aśaktāv upavāsena phalamūlāśanena vā ||

                    	ākareṣu bhavec chuddhis taijasānām aśeṣataḥ |

                    	jalaśaucena vastrāṇāṃ mṛnmayāni parityajet ||

                    	kusuṃbhaṃ gulakārpāsaṃ lavaṇaṃ tailasarpiṣī |

                    	dvāre kurvīta dhānyāni dadyād veśmani pāvakam ||

                    	sa pūtaḥ sahito bhṛtyaiḥ kuryād brāhmaṇabhojanam |

                    	viṃśad gāvo vṛṣaṃ caikaṃ brāhmaṇebhyo nivedayet |

                    	evaṃ sa śuddhim āpnoti parāśaramataṃ yathā || iti | (PSm 6.34–41)

kṛcchram iti gomūtrayāvakaviśeṣaṇam | tataś ca yathā kṛcchro durabhyavahāryo bhavati, tathā kevale gomūtre kartavyaḥ | sa yathoktaparimāṇair dadhyādibhir upasikto bhoktavyaḥ | saṃparkānurūpyeṇa ca bhṛtyānāṃ gṛhapateś ca kālaniyamaḥ | dvādaśarātrāc ca prāg vijñāne saty etat prāyaścittam | paratas tv etad evāhaḥsaṃkhyayābhyasitavyam | dakṣiṇā tv etāvaty eva | saṃvatsarāt tu parato brahmahatyāyām eva syāt | varṣatrayāt tu parato maraṇāntikam eva | anyeṣāṃ tu tatsaṃsargiṇāṃ saṃvatsarād ūrdhvaṃ patitasaṃparkavad viṣayakalpanety alam atiprasaṅgena | caṇḍālaparigṛhītodakapāne tu kṣullakaṃ sāntapanam,

                    	gomūtraṃ gomayaṃ kṣīraṃ dadhi sarpiḥ kuśodakam |

                    	ekarātropavāsaś ca śvapākam api śodhayet ||

iti vacanāt |

                    	caṇḍālāvarjite cānne spṛṣṭvā cainaṃ viśeṣataḥ |

                    	bhuktvā kṛcchram avijñāte jñātvā cāndrāyaṇaṃ caret ||

ity atrivacanaṃ spaṣṭārtham eva | yathā:

                    	caṇḍālaparigṛhītā apaḥ kiṃcit pibed yadi |

                    	ahorātroṣitaḥ snātvā pañcagavyena śudhyati ||

                    	caṇḍālena ca saṃspṛṣṭaṃ pibet kiṃcid akāmataḥ |

                    	atra sāntapanaṃ kṛcchraṃ carec chuddhyartham ātmanaḥ ||

                    	antāvasāyinām annam aśnīyād yas tu kāmataḥ |

                    	sa tu cāndrāyaṇaṃ kuryāt taptakṛcchram athāpi vā ||

ity āṅgirasāḥ ślokāḥ | tatra caṇḍālena ca sākṣāt yat spṛṣṭaṃ tat tadīyaṃ cājñānāt kathaṃcit pibati yas tasya mahāsāntapanam | yas tv akāmata eva tatparigṛhītakūpādau, tasya kṣullakasāntapanam | yas tu jñātvā tadīyam evānnaṃ svayaṃ saṃskṛtya bhuṅkte, tasya cāndrāyaṇam | yas tv ācamanārhāṇāṃ pratilomānāṃ kāmataḥ pakvānnaṃ bhuṅkte, tasya taptakṛcchram | yas tv akāmatas tasya prājāpatyam:

                    	bhuktvā tu pratilomānāṃ sūtādīnām akāmataḥ |

                    	prājāpatyaṃ caret kṛcchraṃ trirātraṃ tv āhṛtāśanaḥ ||

ity atrivacanāt | mānave 'pi ca |

                    	bhuktvāto 'nyatamasyānnam amatyā kṣapaṇaṃ tryaham | (MDh 4.222)

iti tadīyaṃ pakvānnam āhṛtam eva bhuktvā pratyetavyam | tadīyagṛhabhojane tu yājñavalkyoktaṃ caturaham ity eṣā dik |

        	<span style="text-decoration:underline;">anye</span> tu "bhuktvāto 'nyatamasyānnam" ity evamādīny arthavādatvena vyācakṣate, prāyaścittaprakaraṇa eva yat paṭhyate tad eva prāyaścittārthaṃ bhavati, aprakraṇe tv arthavādataiva yukteti vadantaḥ | <span style="text-decoration:underline;">tathā sati</span> śatapathe madhyamakāṇḍe prāyaścittaprakaraṇe pauroḍāśike kāṇḍe 'bhihitam: "skannam abhimṛśati bhūpataye svāhā" (ŚB 1.3.3.17) ityādi, tasyāpy arthavādatvaṃ syāt | na ca smṛtāv arthavādānāṃ tanmātraparyavasānaṃ yuktam ity uktam eva | na cātra kiṃcid arthavādasārūpyam asya syāt | ato 'rthavādo nāma vākyaprakāro 'sti, tam apy ahaṃ jānāmīty etāvān evābhiprāya ity upekṣaṇīyam || 263 ||

 

_evaṃ pañcānām api mahāpātakānāṃ prāyaścittam uktam | idānīṃ jātita utkṛṣṭānāṃ jātito 'pakṛṣṭānāṃ vadhe prāyaścittam āha |_

 

                    	**cāndrāyaṇaṃ caret sarvān apakṛṣṭān nihatya tu |**

**              	śūdro 'dhikārahīno 'pi kālenānena śudhyati || 3.264 ||**

 

brāhmaṇaḥ kṣatriyādīn, kṣatriyo vaiśyādīn, vaiśyo rathakārādīn, śūdraś ca pratilomādīn ātmano nikṛṣṭān nihatya cāndrāyaṇaṃ kuryāt | <span style="text-decoration:underline;">nanu</span> ca śūdrasya japagrāsānumantraṇānadhikāra eva | <span style="text-decoration:underline;">satyam evam</span> | kiṃ tu "adhikārahīno 'pi śūdraḥ kālenānena śudhyati" | māsaṃ mayūrāṇḍakapramāṇān ekopacayādinā grāsān aśnan mantrarahito viśudhyatīty abhiprāyaḥ | <span style="text-decoration:underline;">anye</span> tu kṣatriyādivadhe prāyaścittāntarasya vakṣyamāṇatvāt pratilomavadha evaitat prāyaścittam iti vyacakṣate | <span style="text-decoration:underline;">tathā sati</span> "sarvān apakṛṣṭān" ity atra sarvaśabdo 'narthakaḥ syāt | tathā hi śaṅkhaḥ: "sarveṣām anyonyāpakṛṣṭavadhe cāndrāyaṇam" ity aviśeṣeṇaivāha | aviśeṣābhidhāne 'pi ca kṣatriyavadha eva brāhmaṇasya cāndrāyaṇam | vaiśyavadhe tu nyūnam anyat kalpyam | anyonyāpakṛṣṭavadha iti vacanāc cāndrāyaṇaprakārāpekṣayā vyavasthā kalpyā | yat tu kṣatriyādīnāṃ vaiśeṣikam, tan nikṛṣṭasyaiva hantur utkṛṣṭavadhe vijñeyam | tatraiva ca viśeṣaṃ vakṣyāmaḥ || 264 ||

 

_yadi tv apakṛṣṭe 'pi kṣatriyādau deśāntaragate vyāpādite svayaṃ kṣatriyo 'yam ity evaṃ jānann api dveṣād brāhmaṇo 'yam anena vyāpādita ity evaṃ mithyaiva kaścid abhiśaṃset, tasyāpi kiṃ doṣaḥ prāyaścittaṃ vā bhaved uta neti, tathā yathāvasthitam apy avijñātaṃ loke brāhmaṇādivadham anyad vā pāpaṃ yo 'bhiśasya khyāpayati, tasyāpi kim ity ata āha |_

 

                    	**mithyābhiśaṃsino doṣo dviḥ samo bhūtavādinaḥ |**

**              	mithyābhiśastapāpaṃ ca samādatte mṛṣā vadan || 3.265 ||**

 

yas tāvan mithyaivābhiśaṃset tasya dvirdoṣaḥ, dviguṇam ity arthaḥ | yas tu bhūtam evārtham aprakhyātam abhiśasya prakhyāpayati, tasyābhiśasyamānena tulyadoṣatvam | kasmāt punar mithyābhiśaṃsino dviguṇadoṣatvam, yasmād abhiśaṃsanāt pātakasaṃyojakatayā patitatvopadeśāt tulyatvaṃ tāvad asty eva | anyac ca: yat tasya mithyābhiśastasya pāpaṃ, tac cāsau samyag ādatte mṛṣā nirdoṣasyaiva doṣavattāṃ vadan | tasmād yato na tāvat tasya doṣo 'sti, ato yaś cādhyāropitaḥ, yaś cādhyāropakatvena prāptaḥ, tau dvāv api tasyaiva doṣāv ity upapannam | dviguṇadoṣatvaṃ tāvat pūrvoktenaiva prakāreṇa siddham | kiṃ ca anyad api yat kiṃcit tena pāpaṃ kṛtam, tad apy asāv eva mithyābhiśaṃsanād ādatte | tataś cābhiśastaḥ pūrvakṛtād api pāpān mucyate ity abhiprāyaḥ | yuktaṃ caitat, duḥkhopabhogasya pāpakṣayahetutvāt | yat tv abhiśastasya prāyaścittāvadhānam, tad uttaratra vakṣyāmaḥ || 265 ||

 

_evaṃ mahāpātakaprāyaścittāni saprapañcam abhidhāyedānīm uddeśakramāpekṣayaivopapātakaprāyaścittānām avasaraḥ | tatra prāthamyād govadhasyāha |_

 

                    	**pañcagavyaṃ piban goghno māsam āsīta saṃyataḥ |**

**              	goṣṭheśayo go'nugāmī gopradānena śudhyati || 3.266 ||**

 

pañcagavyaṃ cātra bhojanārtham | tataś ca gomūtrādīni pañcāpi tulyapramāṇāny ekatrāloḍya pratyahaṃ sakṛd bhoktavyāni | saṃyamaś cātra cāndrāyaṇetikartavyatāvasthāna(ṃ?) smṛtyantaroktaṃ vā gocarmadhāraṇagomūtrasnānādi | saṃyamavacanād iha tu vaktavyam evam | goghno māsaṃ pañcagavyam aśnan goṣṭha eva gor upasaṃnidhau śayanaṃ rātrau kurvan divā ca go'nugāmī yathā ca gāvaḥ svecchayā sukhena gacchanti tathā gacchantīnāṃ paricārakatvenānugāmī syād ity arthaḥ | tato 'nte gopradānaṃ kṛtvā śuddhaḥ syāt | liṅgasya cānabhivyaktatvād ṛṣabhadhenudānaṃ ca yathāliṅgaṃ yojyam || 266 ||

 

_tathedam anyad govadha eva |_

 

                    	**kṛcchraṃ caivātikṛcchraṃ ca cared vāpi samāhitaḥ |**

**              	dadyāt trirātraṃ vopoṣya ṛṣabhaikādaśās tu gāḥ || 3.267 ||**

 

atra "kṛcchraṃ caiva" ity evakārād apiśabdāc caikaikam api prāyaścittam iti gamyate | ataś caitāni prāyaścittāni trīṇi kṛcchram atikṛcchram ubhayaṃ ca | samāhitaśabdaś ca pūrvavat smṛtyantaroktadharmaprāptyarthaḥ | tathedam anyat: trirātropoṣito daśa gā ekādaśam ca ṛṣabhaṃ dadyāt | evam etāni pañca goghnaprāyaścittāni ślokadvayoktāni viṣayavyavasthayā yojyāni | <span style="text-decoration:underline;">kecit</span> trīṇy evaitānīti vyācakṣate, kṛcchrātikṛcchrayoḥ samuccitayor eva prāyaścittatvāt | tathā sati trīṇy api samānatvād icchayaiva vikalpyante | <span style="text-decoration:underline;">anye</span> tu pañcagavyaṃ piban māsaṃ kṛcchraṃ caivātikṛcchraṃ ca cared ity ekam evecchanti | apiśabdāc ca api vā pūrvānapekṣaṃ kṛcchraṃ caivātikṛchraṃ cety evaṃ yojayanti, smṛtyantarānusārāt | tathā ca hārīto mānavaṃ traimāsikam abhidhāyāha |

                    	pañcagavyena vā māsaṃ sthitvā kṛcchradvayaṃ caret | iti |

aviśeṣābhidhāne 'pi caitadanusārād eva dvitīyam atikṛcchraṃ pratyetavyam || 267 ||

 

_etad evopapātakāntareṣv api prāyaścittāntaraiḥ saha vaikalpikatvenātidiśati |_

 

**                    	upapātakaśuddhiḥ syād evaṃ cāndrāyaṇena vā |**

**              	payasā vāpi māsena parākeṇāpi vā punaḥ || 3.268 ||**

 

sarvasyaivopapātakamadhyapaṭhitasyāyājyayājanapāradāryāder upapātakasyaivaṃ pūrvaślokadvayoktair goghnaprāyaścittaiḥ śuddhiḥ syāt | yad vā cāndrāyaṇena | yad vā māsaṃ payovratatvena | yad vā parākeṇa | parāko dvādaśarātropavāsaḥ | punaḥśabdāc ca vyastasamastatayā prayogo 'bhyāsena ca | smṛtyantarānusārāc ca vyavasthā kalpanīyā | atra ca smṛtyantareṣv anekaprakārāṇi goghnaprāyaścittāni paṭhyante | tathopapātakāntareṣv api | vaiśeṣikāṇi ca bahuṣu bahūni paṭhyante | teṣām api tu prasaṅganirūpaṇā yuktaiva kartum | yathā tāvan mānave:

                    	etair vratair apoheyur mahāpātakino  malān |

                    	upapātakinas tv evam ebhir nānāvidhair vrataiḥ ||

ity uktvoktam:

                    	upapātakasaṃyukto goghno māsaṃ yavāṃ pibet |

                    	kṛtavāpano vased goṣṭhe carmaṇā tena saṃvṛtaḥ ||

                    	caturthakālam aśnīyād akṣāralavaṇaṃ mitam |

                    	gomūtreṇācaran snānaṃ dvau māsau niyatendriyaḥ ||

                    	divānugacchet tā gās tu tiṣṭhann ūrdhvaṃ rajaḥ pibet |

                    	śuśrūṣitvā namaskṛtvā rātrau vīrāsanī vaset ||

                    	tiṣṭhantīṣu ca tiṣṭheta vrajantīṣv apy anuvrajet |

                    	āsīnāsu tathāsīta niyato vītamatsaraḥ ||

                    	āturām abhiṣaktāṃ ca coravyāghrādibhir bhayaiḥ |

                    	patitāṃ paṅkalagnāṃ ca sarvaprāṇair vimokṣayet ||

                    	uṣṇe varṣati śīte vā mārute vāti vā bhṛṣam |

                    	na kurvītātmanas trāṇaṃ gor akṛtvā tu śaktitaḥ ||

                    	ātmano yadi vānyeṣāṃ kṣetre gehe 'tha vā khale |

                    	bhakṣayantīṃ na kathayet pibantaṃ caiva vatsakam ||

                    	anena vidhinā yas tu goghno gā anugacchati |

                    	sa gohatyākṛtaṃ pāpaṃ tribhir māsair vyapohati ||

kecit tu "tribhir varṣaiḥ" iti paṭhanti |

                    	ṛṣabhaikadaśā gās tu dadyāt sucaritavrataḥ |

                    	avidyamāne sarvasvaṃ vedavidbhyo nivedayet ||

                    	etad eva vrataṃ kuryur upapātakino dvijāḥ |

                    	avakīrṇivarjaṃ suddhyarthaṃ cāndrāyaṇam athāpi vā || iti | (MDh 11.107–117)

āṅgirasenāpy evam evoktam |

                    	upapātakasaṃyukto goghno bhuñjīta yāvakam |

                    	akṣāralavaṇaṃ rūkṣaṃ ṣaṣṭhe kāle 'sya bhojanam ||

                    	kṛtavāpano vased goṣṭhe carmaṇā tena saṃvṛtaḥ |

                    	dvau māsau snānam apy asya gomūtreṇa vidhīyate ||

                    	pānaśaucakriyākāryam adbhiḥ kurvīta kevalam |

                    	vratavad dhārayed daṇḍam amantrāṃ caiva mekhalām ||

                    	gāś caivānuvrajen nityaṃ rajas tāsāṃ pibet sadā |

                    	gomatīṃ ca japed vidyām oṃkāraṃ vedam eva ca ||

anyat tu sarvaṃ mānavenāviśiṣṭam | ayaṃ tu viśeṣaḥ:

                    	anena vidhinā yas tu goghno gā anugacchati |

                    	sa gohatyākṛtaṃ dvābhyāṃ māsābhyāṃ vai vyapohati || iti |

tathā "dakṣināyām avidyamānāyāṃ tadvarṇaṃ talliṅgaṃ vopapādayet" iti | saṃvartas tu |

                    	goghnaḥ kurvīta saṃsthānaṃ goṣṭhe gor upasaṃnidhau |

                    	tatraiva śayanaṃ cāsya māsārdhaṃ kṣitiśāyinaḥ ||

                    	saktuyāvakabhaikṣāṇi payo dadhi ca saṃyataḥ |

                    	etāni kramaśo 'śnīyān naras tatpāpamokṣakaḥ ||

                    	śudhyate so 'rdhamāsena nakharomavivarjitaḥ |

                    	snānaṃ triṣavaṇaṃ kuryāt saṃyato vītamatsaraḥ ||

                    	gāyatrīṃ ca japen nityaṃ pavitrāṇi ca sarvaśaḥ |

                    	pūrṇe caivārdhamāse tu sa viprān bhojayet tataḥ ||

                    	bhuktavatsu tu vipreṣu gā dadyāc chaktito dvijaḥ | iti |

tathā kaśyapena govadham evādhikṛtyoktam: "prāyaścittam akāmāvāptau, kāmakṛte 'py eke" | dogdhryādīnāṃ prāyaścittaṃ dogdhrīdhamanadānena | tadāmayāśaṅkāyāṃ ca ghaṇṭābharaṇabhūṣaṇayojane vā pānatailauṣadhabheṣajakriyābhir viniyogair vyāpannānāṃ prāyaścittam: "brāhmaṇebhyo nivedayitvā saśikhaṃ vapanaṃ kṛtvā prājāpatyaṃ kṛcchram ācaret | cīrṇānte (?) dhenuṃ tiladhenuṃ dadyāt" iti kāśyapaḥ | athānyo varṇaḥ: "tena carmaṇā prāvṛto māsaṃ goṣṭhe vaset | triṣavaṇasnāyī nityaṃ pañcagavyāhāraḥ ṣaṣṭhānnakālaṃ payobhakṣī vā gacchantiṣv anugacchet tāsu stabdhāsu nopaviśet | nātiplavaṃ gacchet | na viṣameṇāvatārayet, nālpodake nālpayavase vā | ante brāhmaṇatarpaṇaṃ kuryāt | dhenuṃ tiladhenuṃ vā dadyāt" iti kāśyapaḥ | tathā śāṅkhe 'pi: "goghnaḥ pañcagavyāhāraḥ pañcaviṃśatirātraṃ tiṣṭhet | saśikhaṃ vapanaṃ kṛtvā gocarmaṇā prāvṛto gā anugacchet | goṣṭhe vaset | gopradānaṃ ca kuryāt" iti | vāsiṣṭhe tu: "gāṃ ced dhanyāt, tasyāś carmaṇārdreṇa prāvṛtaḥ ṣaṇmāsaṃ kṛcchraṃ taptakṛcchraṃ vānutiṣṭhet | tayor vidhiḥ" (VaDh 18–19) iti tatsvarūpam uktvā, "ṛṣabhavehatau ca dadyātām" (VaDh 22) ity uktam | paiṭhīnasināpi: "goghno yavāgūṃ prasṛtitaṇḍulaśṛtāṃ māsaṃ buñjāno gobhyaḥ priyaṃ kurvāṇaḥ śudhyet" iti | sumantus tu: "goghnasya goṣṭhe śayanaṃ dvādaśarātraṃ pañcagavyabhojanaṃ gavām anugamanaṃ ca" iti | tathā yamo 'pi |

                    	pādapāśanibandhād vā atiyoktrātivāhanāt |

                    	nadīkāntārasantāraśvabhrabhṛgvadripātanāt ||

                    	evaṃ gaur mriyate yatra tatra śuddhir vidhīyate |

                    	saśikhaṃ vapanaṃ kṛtvā maunī kaupīnavastradhṛk ||

                    	gomūtrayāvakaṃ māsam aśnan gobhiḥ samaṃ vrajet | iti |

tathātraivāparam |

                    	upapātakasaṃyukto goghno bhuñjīta yāvakam | (cf. MDh 11.108)

ity āṅgirasenaivāviśiṣṭaṃ granthato 'rthataś ca | ayaṃ tu viśeṣaḥ |

                    	gāyatryā daśasāhasraṃ japyaṃ kurvīta cāhnikam |

                    	gomatīṃ ca japed vidyām |

ityādi ca | tathā |

                    	gosahasraṃ śataṃ vāpi dadyāt sucaritavrataḥ |

                    	avidyamāne sarvasvaṃ vedavidbhyo nivedayet || iti | (cf. MDh 11.116)

gautame ca "gāṃ ca vaiśyavat" (GDh 22.18) ity atideśaḥ kṛtaḥ | vaiśyavadhe ca "prākṛtaṃ traivārṣikaṃ brahmacaryam ṛṣabhaikādaśāś ca gā dadyāt" (GDh 22.15) ity evam | bṛhaspatinā tu |

                    	dvādaśāhena goghātī tasmāt pāpāt pramucyate |

                    	kṣīrāhāro bhavet tatra kṣīradadhyaśano 'pi vā ||

tathedam anyat |

                    	gāyatryā daśasāhasraṃ japed vā yāvakāśanaḥ |

                    	nirmuṇḍaṃ vapanaṃ kṛtvā maunī kaupīnavastradhṛk ||

                    	gavāṃ madhye vased goṣṭhe divā tābhiḥ samaṃ vrajet |

                    	cīrṇānte tu dvijātibhyo dadyād gāṃ hemam eva ca ||

tathedaṃ tatraivānyat: "dvādaśarātraṃ pañcagavyāhāraḥ ṣaḍrātraṃ vā yāvakāhāro goṣṭhe vaset | deśakālaśarīraśaktyanurūpaṃ vā bhavet | śmaśrunakhādyapanayanaṃ kṛtvā brāhmaṇān praṇipatyānujñāto 'nte gāṃ vṛṣaṃ vā tadvadhe dadyāt | brāhmaṇān bhojayitvā śudhyed ity āha bṛhaspatiḥ" iti | śātātape tu: "trīn kṛcchrān prājāpatyādīn ācared gomatīṃ ca japet" iti | pārāśare tu:

                    	gavāṃ bandhanayoktreṣu bhaven mṛtyur akāmataḥ |

                    	akāmataḥ kṛtaṃ pāpaṃ brāhmaṇebhyo nivedayet || (PSm 8.1)

ity upakramya,

                    	saśikhaṃ vapanaṃ kṛtvā trisaṃdhyam avagāhanam |

                    	gavām madhye vased rātrau gobhiḥ samaṃ vrajet || (PSm 8.31)

ityādigo'nugamanaprakāram uktvā, prājāpatyaṃ kṛccharam uktam: "tataś cīrṇānte brāhmaṇabhojanam anaḍutsahitadhenudānaṃ ca" iti | evaṃ smṛtyantareṣv apy evaṃvidhāny eva govadhaprāyaścittāni | atra ca svayaṃbhuvā:

                    	upapātikinas tv evam ebhir nānāvidhair vrataiḥ | (MDh 11.107)

ity uktvoktam: "upapātakasaṃyukto goghnaḥ" ityādi (MDh 11.108) | tena jñāyate asty upapātakavyatirekeṇāpi goghnatvam | anyathā tu viśeṣaṇānarthakyam eva syāt | tac ca dvividham: kiṃcidupapātakasaṃyogād atiriktaṃ pātakāntaḥpāti, kiṃcic copapātakād nyūnam | tatra yad "upapātakasaṃyukto goghnaḥ" ity evam upakramya paṭhyate yathāṅgirase, tasya mānavena vaikalpikatvam | yat tu mānavād gurutaram asaṃyuktaṃ ca yathā gautamīyam, yathā yāmye:

                    	gosahasraṃ śataṃ vāpi dadyāt sucaritavrataḥ |

iti, tatra ca "upapātakasaṃyukto goghnaḥ" ity evaṃrūpatvād upakramasya etad mānavenāviśiṣṭhatvād vaikalpikatvena vyākhyeyam | anyat tu sahasradakṣiṇātmakaṃ pātakocitatvād gautamīyavaikalpikatvena | śatadānam api tasminn eva viṣaye 'nubandhādyapekṣayā yojyam | yāni tu nyūnāni śaṅkhayājñavalkyapracetaḥprabhṛtiṣu, tāny upapātakasaṃyuktatvenānupadeśād alpatvāc ca prāg upapātakād draṣṭavyāni | tatra ca kratvarthānāṃ gavāṃ vadhe mānavād abhyadhikānāṃ viṣayaḥ | itaratra tu vadhāyaiva pravṛttasya yo vadhaḥ, sa upapātakasaṃyogaḥ | yas tv anyārthaṃ pravṛttasya bhavati, sa yady upapātakamadhye paṭhyate, tathāpi nyūna eva, "upapātakasaṃyukto goghnaḥ" iti viśeṣaṇasāmarthyāt | na cātra parigrahālocanayā viṣayavyavasthā yuktā, tasya vadhaṃ praty anupayogāt | yat tu brāhmaṇasaṃsthagoharaṇe daṇḍabhūyastvam uktam:

                    	goṣu brāhmaṇasaṃsthāsu sthurikāyāś ca bhedane |

                    	pasūnāṃ haraṇe caiva daṇḍaḥ kāryo 'rdhapādikaḥ ||

iti, tat tasminn eva steyaprakaraṇe yuktam | tatra hi yadīyaṃ yac ca dravyaṃ hriyate, tatsvarūpāpekṣayaiva daṇḍaviśeṣanirūpaṇāt | iha tu yady apy ātmīyā hanyate, tathāpi tāvad evābhyadhikaṃ vā prāyaścittaṃ syāt | ato 'tra kasyeyaṃ gaur ity etan nopayujyate | tataś ca hīnasātkṛtāyā uttamasātkṛtāyāś ca vadhe hantṛgatānubandhāpekṣayaiva viṣayakalpanā | vacanāt tu kratvarthahiṃsāyāṃ doṣātirekāvagatiḥ, yathāha śaṅkhaḥ:

                    	mārutāḥ paśavo yājñāḥ daivīś ca maruto diśaḥ |

                    	vaiśyahatyāvrataṃ kuryād atas teṣāṃ pramāpaṇe || iti |

yady api cātra paśumātra uktam, tathāpi gautamīyād "gāṃ ca vaiśyavat" (GDh 22.18) iti vacanād goviṣayam evaitad iti draṣṭavyam | anyatrāpi ca mahatāṃ prāyaścittānām eṣaiva prakriyā yojyā | yathā svāyambhuve:

                    	mārjāranakulau hatvā cāṣaṃ maṇḍūkam eva ca |

                    	śvagodholūkakākāṃś ca śūdrahatyāvrataṃ caret || iti | (MDh 11.131)

kratvarthānām evaiṣāṃ vadha etac chūdrahatyāprāyaścittaṃ syāt | evaṃ smṛtyantareṣv api | yathā gautame: "maṇḍūkanakulakākabimbadaharamūṣikāśvahiṃsāsu ca" iti (GDh 22.19) | atrāpi śūdrahatyāvratam eva caśabdenopadiṣṭam | bimbaḥ kṛkalāsaḥ | daharamūṣikā cucchundarikā | mānavāt tu gurutaram etat | mānave 'py uktam:

                    	etad eva vrataṃ kṛtsnaṃ ṣaṇmāsāñ chudrahā caret |

                    	ṛṣabhaikādaśā vāpi dadyād viprāya gāḥ sitāḥ || iti | (MDh 11.130)

gautame tu: "śūdravadhe saṃvatsaraṃ prākṛtaṃ brahmacaryam ṛṣabhaikādaśā gāś ca dadyāt" iti (GDh 22.16) | atrāpi mānavaṃ brāhmaṇasya kratvarthaśūdravadhe ca | gautamīyaṃ tv abrāhmaṇaviṣayam | evam anyatrāpi kratvarthapuruṣārthāpekṣayā hantṛgatānubandhāpekṣayā ca hiṃsāprāyaścittānāṃ viṣayakalpanā karyā | <span style="text-decoration:underline;">kecit</span> tu samuccitānāṃ maṇḍūkādīnāṃ vadha etad iti varṇayanti | <span style="text-decoration:underline;">tat tu</span> "hiṃsāsu ca" (GDh 22.19) iti bahuvacanān nyāyvirodhāc cāyuktam | ataḥ kratvarthaviṣayatayāiva vyākhyeyam | tatra ca kratvarthām agnihotrādisādhanabhūtāṃ gāṃ hatvākāmato vāsiṣṭham, kāmatas tu gautamīyam | somayāgāṅgabhūtānāṃ somakrayaṇyādāv akāmato gautamīyaṃ, kāmatas tu yāmyaṃ gosahasradānam iti | evam anyāny apy evaṃprakārāṇi vyākhyeyāni | puruṣārthāyās tu kāmato vadhe mānavam, akāmatas tv ātatāyitvena vā yājñavalkīyam | akāmena cāndhakārādau gaur ity evam ajānato mṛgavyādyadhikṛtasyāsty eva vadhaprasaṅgaḥ | <span style="text-decoration:underline;">nanu</span> ātatāyivadhe naiva doṣo yuktaḥ | <span style="text-decoration:underline;">satyam</span>, paśūnāṃ tv abuddhipūrvatvāt pravṛtter na mānuṣais tulyakalpatvaṃ yuktam | tathā ca sumantuḥ: "nātatāyivadhe prāyaścittam anyatra gobrāhmaṇebhyaḥ" iti | atas tadvadhe 'pi prāyaścittam asty eva, ātmatrāṇaparatvāt tv akāmata eva tatra vadha iti prāyaścittālpatvaṃ yuktam | yāni tu viśeṣeṇaiva paṭhyante, yathā:

                    	gavāṃ bandhanayoktreṣu bhaven mṛtyur akāmataḥ | (PSm 8.1)

iti pārāśare, tāni śrutita eva vyavasthitāni | na cāsmin viṣaya upapātakatvam | ato yat sāmānyenocyate:

                    	prāyaścittīyatāṃ prāpya daivāt pūrvakṛtena vā |

                    	na saṃsargaṃ vrajet sadbhiḥ prāyaścitte 'kṛte dvijaḥ || (MDh 11.47)

iti, tat pātakopapātakaviṣayatvād evaṃvidhe govadhe na syāt, yatraivopapātakatvaṃ tatraiva bhavati, na tu bandhanyojanādau, vyavahārocchedaprasaṅgāt | ato yadi saṃgopanādyarthaṃ bandhane kṛṣyādyarthaṃ vā yojane tatkṛto vadhaḥ syāt, tataḥ pārāśaryaṃ vijñeyam | yat tu:

                    	sāyaṃ saṃyojanārthāya na duṣyed rodhabandhayoḥ | (PSm 9.1)

iti, tad rodhabandhāv eva nirdoṣau na tu tannimitto vadho 'pi | tathā cānyatroktam:

                    	auṣadhaṃ sneham āhāraṃ dadyād gobrāhmaṇasya tu |

                    	tannimittaṃ vipanne 'pi puṇyam eva na pātakam ||

iti, anyatrāsty eva doṣa iti gamyate | anye tu saṃvarta evemaṃ ślokaṃ paṭhanti:

                    	niruddhānāṃ gṛhe vāpi vane vā śvāpadādibhiḥ |

                    	vidyutsarpāgnibhir vāpi maraṇe nāsti pātakam ||

iti, tat punar vicāryam | yat tu saṃvarta eva:

                    	ekaś ced bahubhiḥ kaścid daivād vyāpādito bhavet |

                    	pādaṃ pādaṃ hi hatyāyāś careyus te pṛthak pṛthak ||

iti, tad govadhaprakaraṇe 'pi śrutaṃ brāhmaṇādihiṃsāsv api draṣṭavyam, kaścid ity aviśeṣopadeśāt | ayaṃ cāsya viṣayaḥ: durbalahiṃsāyāṃ bahavo yadi mocanasamarthāḥ pratyekaṃ saṃbhūya vā syuḥ, tatra yady anyonyāpekṣayā vimocanaṃ na kṛtaṃ kathaṃcid daivayogāt, tatraikasya yat prāyaścittaṃ prāpnoti, tasya pādenaikaikaḥ śudhyatīty abhiprāyaḥ | pārāśaryoktaṃ ca sarvavarṇānām aviśeṣeṇaiva syāt, aviśeṣopadeśād eva | saṃvartoktaṃ tu yadi kathaṃcid gāṃ maraṇāyāgatāṃ vadhād anyena na śaknoti parihartum, tataś traivarṇikasya draṣṭavyam: "goghnasyāpi pravakṣyāmi niṣkṛtim" iti | apiśabdo 'tra rahitatvaṃ vadhasya jñāpayati | ato japopadeśād evaṃbhūte sākṣād vadhe draṣṭavyam | āṅgirasaṃ tu mānavena vaikalpikam | tad api japopadeśāt traivarṇikānām eva kāmakṛte vadhe draṣṭavyam | kāśyapīyaṃ tu dogdhryādisaṃyogenaiva coditatvāt sujñānam eva | dogdhrī ādir yeṣāṃ te dogdhryādayaḥ | tatra dogdhuṃ yantritāyāṃ vyāpattau tadartha eva ca dhamane | yā gaur mṛtavatsādikā, tasyā dhamanaṃ kriyate | tad gojīvināṃ prasiddham | evaṃ ghaṇṭābharaṇādi vikrayāṅgatayā yat kriyate, snehauṣadhadānādy api vikrayādyarthatayaiva śīghrapoṣaṇavivakṣayā yat kriyate, tat pratyetavyam | etad api sārvavārṇikam eva | dvitīyaṃ tu kāśyapoktaṃ śūdrasyaiva sāṃvartenaikaviṣayaṃ draṣṭavyam | pañcagavyāhāratve ca pratyahaṃ bhojanam | payobhakṣitve tu ṣaṣṭānnakālatā | samānam anyat | śaṅkhoktam apy asminn eva viṣaye śaktyapekṣayā yojyam | paiṭhīnasīyaṃ tv asminn eva viṣaye 'nugamanāsamarthasya stryāder draṣṭavyam | sumantuvihitaṃ tu yadi gṛhakṣetrakhalādāv upadravaṃ kurvatī gaur abhihanyamānā śvabhrādau kathaṃcid patati, tadviṣayaṃ stryādīnām eva | samarthānāṃ cāsminn eva viṣaye yāmyam:

                    	pādapāśanibandhād vā atiyoktrātivāhanāt |

ity upakramya yad vihitim:

                    	gomūtrayāvakaṃ māsam aśnan gobhiḥ samaṃ vrajet |

ity etad vijñeyam | yat tu tatraiva:

                    	upapātakasaṃyukto goghno bhuñjīta yāvakam |

ityādi, tad āṅgirasena tulyakalpam | yat tu tatraiva:

                    	gosahasraṃ śataṃ vāpi dadyāt sucaritavrataḥ |

iti, tad gautamīyavaikalpikatvena kratvarthagovadhaviṣayaṃ vyākhyātam eva | bārhiṣpatyaṃ tu "dvādaśāhena goghātī" ity etat pārāśaryeṇa vaikalpikaṃ traivarṇikānām eva | lakṣajapas tu brāhmaṇānām eva,

                    	japyenaiva tu saṃsidhyed brāhmaṇo nātra saṃśayaḥ | (MDh 2.87)

iti vacanāt | yat tu tatraiva "dvādaśarātraṃ pañcagavyāhāraḥ" iti, tat saumantavena vaikalpikam | yat tu tatraiva "ṣaḍrātraṃ yāvakāhāraḥ" iti, tat tasminneva viṣaye bālavṛddhādyapekṣayā yojyam | śātātapoktaṃ tu saṃvartokavaikalpikatvenānubandhaviśeṣāpekṣayā yojyam | evaṃ yogīśvaroktānām api parasparato viṣayakalpanā | sarvatraiva ca prāyaścittaprakaraṇe,

                    	jātiśaktiguṇāpekṣaṃ sakṛd buddhikṛtaṃ tathā |

                    	anubandhaṃ parijñāya prāyaścittaṃ prakalpayet ||

ity etad eva saṃkṣepasūtram | tathā:

                    	anuktaniṣkṛtīnāṃ tu pāpānām apanuttaye |

                    	śaktiṃ cāvekṣya pāpaṃ ca prāyaścittaṃ prakalpayet || iti | (MDh 11.209)

tathā:

                    	te yāṃ vedavido brūyus trayo 'py enaḥsu niṣkṛtim |

                    	sā teṣāṃ pāvanāya syāt pavitraṃ viduṣāṃ hi vāk || iti | (MDh 11.85)

evaṃ sarvatrāpi yojyam | ayājyayājanādāv upapātakavarge goghnaprāyaścittātideśād viśeṣavihitaiḥ saha viṣayakalpanā kāryā | viśeṣavihitaṃ caikaṃ tāvat svāyaṃbhuve:

                    	etad eva vrataṃ kuryur upapātakino dvijāḥ |

                    	avakīrṇivarjaṃ śuddhyarthaṃ cāndrāyaṇam athāpi vā || iti | (MDh 11.117)

athaśabdāpiśabdābhyāṃ ca smṛtyantarokānām upakṣepaḥ | tatra cāndrāyaṇaṃ goghnaprāyaścittena vaikalpikam, dvijagrahaṇāt tadviṣayam eva | yad api yogīndroktam:

                    	upapātakaśuddhiḥ syād evaṃ cāndrāyaṇena vā | (YDh 3.268)

iti, "evam" iti goghnaprāyaścittānāṃ pūrvaślokavihitānām atideśaḥ | cāndrāyaṇaṃ ca,

                    	yathākathaṃcit piṇḍānāṃ catvāriṃśac chatadvayam | (YDh 3.322)

ity etat pratyetavyam | tenaitat sārvavarṇikaṃ sarvopapatakeṣu draṣṭavyam | śaktyapekṣayaiva ca "payasā vāpi māsena" ity etad api vikalpenaiva | "parākeṇāpi vā punaḥ" ity atra cāpiśabdāt punaḥśabdāc ca "jātiśaktiguṇāpekṣam" ity etacchlokānusāreṇa punar apīty evaṃ yojyam | tathā cāndrāyaṇena payasā vāpīty evaṃ vyastasamastatayānubandhānusāreṇa kalpanety eṣā dik | yatra copapātake viśeṣavihitam asti, tatra tad api viṣayavyavasthayā syān na tu viśeṣavihitatvāt sāmānyasyānaṅgīkaraṇam, upapātakamadhyapāṭhasyānarthakyaprasaṅgāt, yathā vrātyatāyām upanayanakālātikrame prāk ṣoṣaśād varṣāt pāraskaroktam "kālātikrame niyatavad" iti (PārG 2.5.41) | niyatavad iti cāvijñāne pratimahāvyāhṛtitisṛbhir homaḥ, sarvābhiś caturthaṃ sarvaprāyaścittaṃ cety etad vyācakṣate | tac caitad ādyaupanāyanikakālātikrame prāyaścittam | upanīyamānasya tu

                    	triṣṭubhaṃ brāhmaṇo 'tīya prājāpatyaṃ samācaret |

                    	aśaktau pādaśaḥ kuryāt tataḥ saṃskāram arhati ||

iti hārītavacanāt, kṛtaprāyaścittasyaivopanayanam iti gamyate | paratas tu ṣoḍaśād varṣān mānavam:

                    	yeṣāṃ dvijānāṃ sāvitrī nānūcyeta yathāvidhi |

                    	tāṃś cārayitvā trīn kṛcchrān yathāvidhy upanāyayet || iti | (MDh 11.191)

etad ā dvāviṃśater varṣād anupanītasya brāhmaṇasya, "pūrvaḥ pūrva uttarottarakālātikamaṇe patati" iti śaṅkhavacanāt | gautamānusāreṇa sarveṣām ayam eva kālaḥ, "dvyadhikāyā vaiśyasya" (GDh 1.14) ity uktatvāt, "ata ūrdhvaṃ patitasāvitrīkā bhavanti"  (VaDh 11.74) iti vacanāt | tataḥ paraṃ ca vāsiṣṭham: "uddālakavrataṃ cared dvau māsau yāvakena vartayed māsaṃ payasā ardhamāsam āmikṣayā aṣṭarātraṃ ghṛtena ṣaḍrātram ayācitena trirātram abbhakṣo 'horātram upavased aśvamedhāvabhṛtaṃ vā gacchet" iti (VaDh 11.76–78) | yadi tv ādyād upanayanakālād ārabhyāṣṭācatvāriṃśadvarṣāṇi nopanītas tato 'sya vrātyastomaḥ, "yo vratakālam asaṃskṛto 'tikrāmet, sa ādyena yajeta" iti vrātyastomopadeśāt | ye tūpanītāḥ santo 'nadhītya vedam anyat kim api kṛtavantaḥ, na ca saṃdhyopāsanādi tyaktam, adhītya vā yaiḥ saṃdhyopāsanādyācaraṇe śaithilyaṃ kṛtam, te 'pi trīṇi kṛcchrāṇi yatnena kṛtvā vedaṃ paṭheyuḥ, ācāreṣu ca prayatnino bhaveyuḥ | yathāha manuḥ:

                    	prāyaścittaṃ cikīrṣanti vikarmasthās tu ye dvijāḥ |

                    	brahmaṇā ca parityaktās teṣām apy etad ādiśet || iti | (MDh 11.192)

goghnaprāyaścittasya coddālakavratavaikalpikatvam, cāndrāyaṇasya tu kṛcchratryeṇeti | evam anyāny api smṛtyantarāṇi vyākhyeyāni | steyādiṣv apy ayam eva mārgaḥ | granthavyākhyāyāṃ ca nipuṇato vakṣyāmaḥ | prakṛtam idānīm ucyate || 268 ||

 

_strīśudraviṭkṣatravadhasyopapātakamadhyapāṭhāt sāmānyena prāyaścittam uktam eva "upapātakaśuddhiḥ syād evaṃ cāndrāyaṇena vā" ityādinā _(YDh 3.268)_ | idānīṃ tu teṣām eva vaiśeṣikaṃ vaktum āha |_

 

                    	**ṛṣabhaikasahasrā gā dadyāt kṣatravadhe pumān |**

**              	brahmahatyāvrataṃ vāpi vatsaratritayaṃ caret || 3.269 ||**

**              	vaiśyahābdaṃ cared etad dadyād vaikaśataṃ gavām |**

**              	ṣaṇmāsāñ chūdrahā vāpi dadyād vā dhenavo daśa || 3.270 ||**

 

ṛṣabha eko 'dhiko yāsāṃ sahasrasya tā ṛṣabhaikasahasrāḥ | spaṣṭam anyat | pumān iti ca śūdrasyaivaitat kṣatriyādivadhe prāyaścittam ity evam artham akāmataś ca | yathāha manuḥ |

                    	akāmatas tu rājanyaṃ vinipātya dvijottamaḥ |

                    	ṛṣabaikasahasrā gā dadyāc chuddhyartham ātmanaḥ || iti | (MDh 11.127)

vṛttasthavadhe caitat, "pramāpya vaiśyaṃ vṛttastham" (MDh 11.129) iti jñāpakāt | <span style="text-decoration:underline;">nanu</span> etad brāhmaṇasyaiva, dvijottama iti vacanāt | <span style="text-decoration:underline;">nāyaṃ</span> dvijottama iti samānādhikaraṇaḥ, kiṃ tarhi, dvija uttamo yasyety evaṃ bahuvrīhiḥ pratyetavyaḥ | kuta etat, apakṛṣṭavadhe cāndrāyaṇopadeśāt | tathā ca dvayor eva ślokayor dvijottamagrahaṇaṃ kṛtam:

                    	etad eva cared abdaṃ prāyaścittaṃ dvijottamaḥ |

                    	pramāpya vaiśyaṃ vṛttasthaṃ dadyād vaikaśataṃ gavām || iti | (MDh 11.129)

tṛtīye tu,

                    	etad evaṃ vrataṃ kṛtsnaṃ ṣaṇmāsāñ chūdrahā caret | (MDh 11.130)

ity atra naivaitad asti, anupayogāt | pūrvatra tu dvija uttamo yasya śūdrasya, kṣatriyavaiśyau vā | sa yadi nikṛṣṭaḥ sann utkṛṣṭaṃ hanyāt, tadaiva tat kuryād ity evamarthaṃ tad vacanam | iha tu sajātīyasya hantus tad vacanam evety abhipretyāvacanaṃ yuktaṃ syāt | itarathā tv ādāv evoktam adhikārād uttaratrāpi labhyata eveti punar na vācyam, sarvatra vā vācyam | ato yogīśvarīyāt punarvacanād iha coktanyāyānusārāc chūdrābhiprāyeṇaivaitad iti yuktam | ataś copapātakamadhypāṭho 'py utkṛṣṭāpekṣayārthavān syāt | itarathā tu tulyavad upapātakamadhye saṃkīrtanam abuddhipūrvam iva syāt | evaṃ ca yac chaṅkhenoktam: "sarveṣām anyonyāpakṛṣṭavadhe cāndrāyaṇam" iti, tad api samañjasaṃ syāt | yadi tv avaśyaṃ dvijottamavacanād brāhmaṇasyaivaitad ity evaṃ samarthanīyam, tato vṛttasthavacanāt karmaprayogamadhyagatayor ity evaṃ vyākhyeyam, somayāgavyatirikteṣṭipaśvādiviṣayatvena ca savanasaṃbandhena brahmahatyātideśāt | karmagatavyatirekeṇa tūpapātakaprāyaścittam eva | tatrāpy akāmataś cāndrāyaṇam, kāmatas tu goghnaprāyaścittam | anubandhādyapekṣayā ca japādibhiḥ pratipūraṇam | apakṛṣṭānāṃ tv akāmata etat | kāmatas tu:

                    	turīyo brahmahatyāyāḥ kṣatriyasya vadhe smṛtaḥ |

                    	vaiśye 'ṣṭamo 'ṃśo vṛttasthe śūdre jñeyas tu ṣoḍaśaḥ || iti | (MDh 11.126)

avṛttasthe tu saṃvartoktam:

                    	pramāpya kṣatriyaṃ mohāt tribhiḥ kṛcchrair viśudhyati |

                    	prājāpatyātikṛcchrābhyāṃ taptakṛcchreṇa ca kramāt ||

                    	kṛcchrātikṛcchrau kurvīta sa naro vaiśyaghātakaḥ |

                    	śūdraṃ hatvā tu kurvīta kṛcchraṃ sāntapanaṃ tathā || iti |

somavyatiriktakratugate tv akāmato nikṛṣṭasya sajātīyasya vā hantuḥ gautamīyam: "rājanyavadhe ṣaḍvārṣikaṃ prākṛtaṃ brahmacaryam ṛṣabhaikasahasrāś ca gā dadyāt | vaiśyavadhe traivārṣikam ṛṣabhaikaśatāś ca gā dadyāt | śūdravadhe tu saṃvatsaram ṛṣabhaikādaśāś ca gā dadyāt" (GDh 22.14–16) iti | kāmatas tu vāsiṣṭham: "evaṃ rājanyaṃ hatvāṣṭau varṣāṇi caret ṣaḍ vaiśyaṃ trīṇi śūdram" iti (VaDh 20.31–33) | savanasthavadhe tu śūdrasyāpastamboktaṃ brahmahatyāprāyaścittam (ĀpDh 1.24.6–23) | sarvatra ca jātyutkarṣāpakarṣāv ālocya viśeṣaḥ kalpanīyaḥ | uktaṃ ca: "jātiśaktiguṇāpekṣam" iti | śaṅkhoktam api gautamīyenaikārtham anubandhānusareṇa yojyam: "caturṣu varṇeṣu pramāpya dvādaśa saṃvatsarān ṣaṭ trīn ekaṃ tadante gosahasraṃ tato 'rdhaṃ tasyārdham tadardham ca dadyāt" iti | <span style="text-decoration:underline;">kecit</span> tu gautamīyaṃ brāhmaṇasaṃbandhenaiva manyante | pūrvasūtrāc ca "garbhe cāvijñāte brāhmaṇasya" (GDh 22.13) ity ato 'vacchidya brāhmaṇasyety uttarasūtreṇa yojayanti | brāhmaṇasya rājanyavadhe ṣaḍvārṣikam iti | tataś caitadanusārād eva mānave 'pi dvijottamavacanaṃ vispaṣṭam eva brāhmaṇavivakṣayopapannaṃ syāt | <span style="text-decoration:underline;">tat tv idaṃ</span> nātīva yuktam | evaṃ hi pratyutāniṣṭam āpadyeta, brāhmaṇavadha eva rājanyakartṛke ṣaḍvārṣikavrataprasaṅgāt | na ca brāhmaṇasyety etat kartṛviśeṣaṇam "ubhyaprāptau karmaṇi" (Pāṇ 2.3.66) iti niyamāt | tataś ca brāhmaṇasya karmatvāpatter aniṣṭaprasaṅgaḥ | ata evāsahāyaprabhṛtibhir "garbhe cāvijñāte brāhmaṇasya" ity eva vyākhyātam | ato yathoktaiva viṣayakalpanā | tathā cāmnāyaḥ: "tasmād yady api rājā paramatāṃ gacchati" ity upakramya "vadha enaṃ hinasti svāṃ yonim ṛcchati sa pāpīyān bhavati yathā śreyāṃsaṃ hiṃsitvā" (BāU 1.4.11) iti nikṛṣṭena śreyaso vadhaṃ siddhavad dṛṣṭāntatvena doṣavattayā darśayati | tathā ca vākpāruṣye svāyaṃbhuvam:

                    	śataṃ brāhmaṇam ākruśya kṣatriyo daṇḍam arhati |

                    	vaiśyo 'dhyardhaṃ śate dve vā śūdras tu vadham arhati || (MDh 8.267)

ity anena nikṛṣṭānāṃ yathotkarṣaṃ doṣātirekam āha | tathā:

                    	pañcāśad brāhmaṇo daṇḍyaḥ kṣatriyasyābhiśaṃsane |

                    	vaiśyasya cārdhapañcāśac chūdre dvādaśako damaḥ || (MDh 8.268)

iti yathāpakarṣam apakarṣaḥ | tathā:

                    	ekajātir dvijātiṃ tu vācā dāruṇayā vadan |

                    	jihvāyāḥ prāpnuyāc chedaṃ jaghanyaprabhavo hi saḥ || (MDh 8.270)

iti hetuvannigadenāpakṛṣṭānām utkṛṣṭahiṃsāṃ gurvīm āha | evam anyāny api daṇḍapāruṣyādiṣu vacanāny anusaraṇīyāni || 270 ||

 

_idānīm upapātakamadhyapāṭhāt strīvadhasya taduktaprāyaścittaprāptau satyāṃ kvacid apavādam āha |_

 

                    	**durvṛttabrāhmaṇakṣatraviṭchūdrastrīpamāpaṇe |**

**              	dṛtiṃ dhanur bastam aviṃ kramād dadyād viśuddhaye || 3.271 ||**

 

durvṛttāṃ brāhmaṇādisaṃbandhinīṃ striyaṃ hatvā kramaśo dṛtyādīni deyāni | dṛtir udakoddhāraṇārthaḥ kuruṇṭhaḥ | basto yuvā chāgaḥ | spaṣṭam anyat | durvṛttastrīpramāpaṇaṃ ca rājña eva vihitam | yathāha manuḥ saṃgraṇādhikāre:

                    	bhartāraṃ laṅghayed yā tu jñātistrīguṇadarpitā |

                    	tāṃ śvabhiḥ khādayed rājā saṃsthāne bahusaṃsthite || iti | (MDh 8.371)

gautame tu prāyaścittādhikāra evoktam: "śvabhiḥ khādayed rājā nihīnavarṇagamane striyaṃ prakāśaṃ pumāṃsaṃ ghātayet" iti (GDh 23.14–15) | ato rājña evaitat prāyaścittaṃ netarasya | <span style="text-decoration:underline;">nanu</span> rājño vihitānuṣṭhānāt prāyaścittam ayuktam | <span style="text-decoration:underline;">yuktaṃ</span> ca, yathaiva sākṣiṇām anṛtābhidhāne:

                    	vāgdevatyaiś ca carubhir yajeraṃs te sarasvatīm | (MDh 8.105)

ity atra | etasmād eva prāyaścittābhidhānāj jñāyate strīvadhasyātyantikam akartavyatā | tathā cāmnāyo 'pi: "na ca vai striyaṃ ghnanti" iti | ata eva svāyaṃbhuve:

                    	bālaghnāṃś ca kṛtaghnāṃś ca viśuddhān api dharmataḥ |

                    	śaraṇāgatahantṝṃś ca strīhantṝṃs ca na saṃpibet || iti | (MDh 11.191)

ataś ca kāmakṛte strīvadhe prāyaścittābhava eva | akāmatas tu kathaṃcid daivād āpanne strīsvarūpāpekṣayā kratvarthadyapekṣayā hantṛgatānubandhāpekṣayā ca prāyaścittāni yojyāni | kecit tu bhartur avyavasthitastrīvadhe dṛtyādidānaṃ manyante | anye tu sārvatrikam eva | tat punar vicāryam || 271 ||

 

_evaṃ tāvad vyabhicāriṇyāṃ dṛtyādidānam uktvā idānīm avyabhicāriṇyām āha |_

 

                    	**apraduṣṭāṃ striyaṃ hatvā śūdrahatyāvrataṃ caret |**

**              	asthanvatāṃ sahasraṃ ca tathānasthimatām anaḥ || 3.272 ||**

 

apraduṣṭām avyabhicāriṇīṃ striyam akāmataḥ kathaṃcit dhatvā śūdrahatyāvrataṃ caret | vratacaraṇopadeśaś ca "dadyād dhenavo daśa" (YDh 3.270) ity asya vyāvṛttyartho vyākhyeyaḥ | etac cāpaśadastrīviṣayam eva:

                    	nikṛṣṭajāṃ tu nirjñātām utkṛṣṭāyāṃ ca mātari |

                    	aduṣṭāṃ yoṣitaṃ hatvā ṣaṇmāsān etad ācaret ||

iti bṛhaspativacanāt | etacchabdena ca tatra pūrvaślokāc chūdrahatyāvrataṃ sāṃvatsarikam uktam | itarāsu tu vāsiṣṭham: "anātreyīṃ rājanyahiṃsāyāṃ rājanyāṃ vaiśahiṃsāyāṃ vaiśyāṃ śūdrīhiṃsāyāṃ śūdrāṃ hatvā saṃvatsaram" iti (VaDh 20.37–40) | gautamīyam api śūdrāyām anātreyyām evātyantaguṇavatyāṃ vadhe draṣṭavyam "anātreyyāṃ caivam" (GDh 22.17) iti, vāsiṣṭḥānusārāt | yat tu mānavam: "kṛtvā ca strīsuhṛdvadham" (MDh 11.88) iti, tad āṅgirasavacanāt,

                    	āhitāgner dvijāgryasya hatvā patnīm aninditām |

                    	brahmahatyāvrataṃ kuryād ātreyīghnas tathaiva ca ||

ity etadviṣayam eva | śātātapoktaṃ tu yājñavalkīyena vaikalpikam | "strīghātī ṣaṇmāsān kṛcchram ācaret" iti śaṅkhoktasya gautamīyena samānaviṣayatvam | "strīṇāṃ vadhe śūdrahatyāvratam ādiśet" iti guṇātiśayāpekṣayā yojyam | pravṛttāsu tv aniṣpanne vyabhicāre 'nubandhaviśeṣāpekṣayopapātakaprāyaścittāni yojyāni | smṛtyantarāṇy apy anenaiva mārgeṇa vyākhyeyāni, yathā strīvadhe kṛcchratrayaṃ sumantunoktam | yathā cāṅgirase:

                    	anāhitāgnipatnīnāṃ tathā viṭkṣatrayoṣitām |

                    	goghātakavrataṃ kuryāc chūdrāṇāṃ caiva nityaśaḥ || iti |

saṃvarte tu:

                    	striyaṃ pramāpayed yas tu taptakṛcchraṃ samācaret | iti |

evam anyāny api mānasavācikādivyabhicārālocanayā yojyāni | evaṃ ślokapūrvārdhena,

                    	apraduṣṭāṃ striyaṃ hatvā śūdrahatyāvrataṃ caret |

ity uktvottarārdhena,

                    	asthanvatāṃ sahasraṃ ca tathānasthimatām anaḥ |

ity etad eva śūdrahatyāvratam uktam | yeṣāṃ sāsthikānāṃ prāṇināṃ vaiśeṣikaṃ noktam, teṣāṃ sahasraṃ hatvā ṣāṇmāsikaṃ śūdrahatyāvrataṃ kāryam | yāni cānasthikāni pipīlikādīni, teṣāṃ ca yāvanty anasā śakyante voḍhuṃ dvābhyāṃ balīvardābhyāṃ madhyamābhyām, tāvatparimāṇe syāt | "anasthnām anaḍudbhāre" (GDh 22.21) iti gautamasmaraṇād anogata evānaḍudbhāro gṛhyate, "pūrṇe cānasy anasthnām" (MDh 11.140) iti manuvacanāt | etac ca yāny ahiṃsakāni santi vyāpadyante anādiṣṭaviśeṣaṇāni ca, tadviṣayaṃ draṣṭavyam,

                    	yo 'hiṃsakāni bhūtāni hinasty ātmasukhecchayā |

                    	sa jīvaṃś ca mṛtaś caiva na kvacit sukham edhate || (MDh 5.45)

iti manuvacanāt | yāni tu hiṃsāsvabhāvāni yūkamaśakajalūkādīni, teṣāṃ yathāsāmarthyam apanīyamānānāṃ yadi vadho 'pi syāt tathāpy adoṣa eva | kāmatas tu yūkādiṣv apy asty eva doṣaḥ | tathā yāny apy asthimanty ādiṣṭaprāyaścittāni ca, nityopadravakāriṇaś ca sarpamūṣikaprabhṛtayaḥ, tadapanayanārthaṃ ca mārjārādisaṃgrahādiprakāreṇa vadho nirdoṣa eva | yāni ca saṃmārjanopalepanadhānyasaṃskārādinā hanyante, yāni cendhnādyanupraviṣṭāni maṇikādiṣu ca, tatrāpy adoṣa eva, vadhe karmasādhanatvena śarīradhāraṇāṅgatvena ca pravṛtteḥ | yeṣāṃ kāmabhogamātranibandhanaiva pravṛttis teṣāṃ tatrāpy asty eva doṣaḥ | tad etat "pañcasūnā gṛhasthasya" (MDh 3.68) ity atra svayaṃbhuvā pradarśitam | sahasragrahaṇam anograhaṇaṃ cātra bhūyastvopalakṣaṇārthaṃ na niyamārtham, arvāg ūrdhvaṃ ca prāyaścittāntarānupadeśād, hanyamānānāṃ ca samuccyopādāne hetvabhāvād ity eṣā dik || 272 ||

 

_evaṃ tāvat sāmānyenoktvādhunā keṣāṃcid vaiśeṣikāṇy āha |_

 

                    	**mārjāragodhānakulamaṇḍūkaśvapatatriṇaḥ |**

**              	hatvā tryahaṃ pibet kṣīraṃ kṛcchraṃ vā pādikaṃ caret || 3.273 ||**

 

svāyaṃbhuve tu kākolūkacāṣāṇām eva viśeṣopadeśaḥ (MDh 11.131) | so 'pi ca kratvarthaviṣayatayā pakṣimātropalakṣaṇārtho vyākhyeyaḥ, athāpi niyamārthaḥ | tathā kartvarthavadha eveti vyākhyātam etat | iha tv akratvartha eva trirātraṃ payobhakṣatā pādakṛcchraṃ veti vyākhyeyam | mānave 'pi ca:

                    	mārjāranakulau hatvā cāṣaṃ maṇḍūkam eva ca |

                    	śvagodholūkakākāṃś ca śūdrahatyāvrataṃ caret || (MDh 11.131)

ity uktvānantaram evoktam:

                    	payaḥ pibet trirātraṃ vā yojanaṃ vādhvano vrajet |

                    	upaspṛśet sravantyāṃ vā sūktaṃ vābdaivataṃ japet || iti | (MDh 11.132)

na caiṣāṃ śūdrahatyāvratena vaikalpikatvaṃ yuktam | ato yathoktaiva viṣayakalpanā | atrāpi ca snānādhvagamane kṣatriyavaiśyayoḥ, japas tu brāhmaṇasyaiva, "japyenaiva saṃsidhyed brāhmaṇaḥ" (MDh 2.87) iti vacanāt | payaḥpānapādakṛcchre tu śūdrasya | tathā ca vyāsaḥ |

                    	anādiṣṭavratādeśe śūdraṃ tapasi yojayet |

                    	rājanyavaiśyau saṃskāre brāhmaṇaṃ japakarmaṇi || iti |

tathā:

                    	yajñārthaprāṇihiṃsāyāṃ kṣudrajantuvadheṣv api |

                    	pāpakṛtyāṃ vadanty ugrāṃ yajñād dhi jagataḥ sthitiḥ || iti |

evaṃ smṛtyantarāṇy api vyākhyeyāni | yathāhāṅgirāḥ:

                    	gaje vyāghre ca turage khaḍge kṛṣṇamṛge vṛke |

                    	siṃhe śuni varāhe ca mayūre pakṣiṇām api ||

                    	cāṣe bhāse ca śīghre ca ṭiṭṭibhe khañjarīṭake |

                    	yathā śūdre tathā vadhyā bhagavān aṅgirābravīt || iti |

kecit tu "yathā gavi tathā" ity evaṃ paṭhanti | sṛgālo 'pi mayūra ucyate,

                    	mayur mayūro gomāyuḥ sṛgālaś ceti śabditaḥ |

iti nāmaratnamālāvacanāt | tenoktaṃ "mayūre pakṣiṇām api" iti | apiśabdāt sṛgālo 'pīty arthaḥ | śīghraḥ śyenaḥ | spaṣṭam anyat | yāni tv ato 'tyalpatarāṇi tāny akratvarthānāṃ prāṇinām akāmavadhe vyākyeyāni | yathā pārāśare:

                    	haṃsaṃ sasārasaṃ krauñcaṃ cakravākaṃ sakukkuṭam |

                    	hatvā meṣamayūraṃ ca śudhyate naktabhojanāt ||

tathā:

                    	cāṣam bhāsaṃ kapotaṃ vā śārikāṃ tittiriṃ tathā |

                    	antarjale ubhe saṃdhye prāṇāyāmena śudhyati || (PSm 6.4)

tathā:

                    	gṛdhraṃ śyenaṃ śvāviḍaṃ ca kapotolūkaghātane |

                    	apakvāśī dinaṃ tiṣṭhed vilāle mārutāśanaḥ || (PSm 6.5)

                    	hatvā nakulamaṇḍūkasarpājagaraḍuṇḍubhān |

                    	kṛsaraṃ bhojayed vipraṃ lohadaṇḍaś ca dakṣiṇā || (PSm 6.9) iti |

tathā smṛtyantareṣv 'py uccāvacāny udāhṛtyānenaiva mārgeṇa yojyāni | yathā vāsiṣṭhe: "śvamārjāranakuladaharamūṣikān hatvā kṛcchraṃ dvādaśarātraṃ caret | kiṃcic ca dadyāt" iti (VaDh 21.24) | etat kratvarthahiṃsāyām eva kāmataḥ, itaratra vā gurutarānubandhe yojyam || 273 ||

 

_evaṃ tāvad mārjārādīnāṃ prāyaścittam uktam | idānīm anyeṣāṃ kratvarthānām eva vadhe āha |_

 

                    	**gaje nīlā vṛṣāḥ pañca śuke vatso dvihāyanaḥ |**

**              	kharājameṣeṣu vṛṣo deyaḥ krauñce trihāyanaḥ || 3.274 ||**

 

mānavenābhinnārthatvāt tatra ca prādhānyena kratvarthahiṃsāyā evādhikṛtatvāt "nipātya vaiśyaṃ vṛttastham" (MDh 11.129) iti vṛttasthaśabdasya yajñasthavacanatvād etad api tadviṣayatayaiva vyākhyeyam | spaṣṭam anyat || 274 ||

 

                    	**hatvā śyenakapikravyājjalasthalaśikhaṇḍinaḥ |**

**              	bhāsaṃ ca hatvā dadyād gām akravyādeṣu vatsikām || 3.275 ||**

 

kravyaṃ māṃsam ucyate | tad bhakṣayanti ye te kravyādāḥ | te ca kecij jale bakādayaḥ, kecit sthale gṛdhādayaḥ | śikhaṇḍī mayūraḥ | spaṣṭam anyat || 275 ||

 

                    	**urageṣv āyaso daṇḍaḥ paṇḍake trapumāṣakaḥ |**

**              	kole ghṛtaghaṭo deya uṣṭre guñjā haye 'ṃśukam || 3.276 ||**

 

urageṣv iti bahuvacanaṃ ḍuṇḍubhādīnām api grahaṇārtham | paṇḍakaḥ ṣaṇḍaḥ | kolaḥ sūkaraḥ | guñjā kṛṣṇalaḥ | hayo ghoṭaḥ | aṃśukaṃ vastram | sarvatra prāyaścittaprakaraṇe vacanād vinā na parigrahakṛtaḥ kaścid viśeṣa ity etad govadha eva vyākhyātam | kecit tu paṇḍakam uragādhikārād gonasam āhuḥ | tatrāpi hi smaranti palālabhāram (MDh 11.133) || 276 ||

 

                    	**tittirau tu tiladroṇaṃ gajādīnām aśaknuvan |**

**              	dānaṃ dātuṃ caret kṛcchram ekaikasya viśuddhaye || 3.277 ||**

 

tittiriprakāreṣu sarveṣu kapiñjalakṛkaralāvakādiṣu tiladroṇa ekaikasya vadhe deyaḥ: "gaje nīlā vṛṣāḥ pañca" ity etasmād arabhya tittiriparyantānāṃ vadhe yathoktadānāśaktau prājāpatyaṃ pratyekaṃ caret | <span style="text-decoration:underline;">kecit</span> tv ata eva jñāpakāt sarvatra hiṃsāprakaraṇe dānasya prāthamakalpikatvaṃ manyante | <span style="text-decoration:underline;">tat tv ayuktam</span>, trapumāṣakārthe vṛṣapañcakārthe cāviśeṣeṇa kṛcchradarśanāt | na ca tat samuccitānām, ekaikasyeti vīpsopādānavaiyarthyāt | ataḥ śāstrasyāmīmāṃsyatvād gajādiṣv eva dānaprādhānyam, anyatra tu tapasa eveti sthitam | tathā cāha manuḥ:

                    	mahāpātakinaś caiva śeṣāś cākāryakāriṇaḥ |

                    	tapasaiva sutaptena mucyante kilbiṣāt tataḥ || iti | (MDh 11.239)

evakāraś ca prāthamakalpikatvaṃ sarvapāpeṣu tapasaḥ spaṣṭayati | tathā:

                    	dānena vadhanirṇekaṃ sarpādīnām aśaknuvan |

                    	ekaikaśaś caret kṛcchraṃ prājāpatyaṃ viśuddhaye || iti | (MDh 11.139)

atrāpi sarpādīnām eva dānāśaktau tapaḥ kāryam, anyatra tu tapasa evāśaktau dānam iti | sarvatra ca prāyaścittaprakaraṇe yasya tu dānaṃ coditaṃ tad anaupacārikaṃ draṣṭavyam || 277 ||

 

_sarvatraiva tv anuktaniṣkṛtyartham |_

 

                    	**kiṃcit sāsthivadhe deyaṃ prāṇāyāmas tv anasthike |**

**              	vṛkṣagulmalatāvīrucchedane japyam ṛkchatam || 3.278 ||**

 

kiṃcid ity aviśeṣābhidhānād atyantanikṛṣṭaṃ bhikṣāmātradānaṃ pratyetavyam | anubandhāpekṣayā cātirekakalpanā | spaṣṭam anyat || 278 ||

 

_evaṃ tāvat kartṛtvena kārayitṛtvena vā yatra pāpaprasaṅgaḥ, tatra prāyaścittany uktāni | adhunā atrānyakartṛke 'pi vyāpāre karmādibhāvam āpannasya pāpotpattiḥ prāyaścittaṃ ca, tad vaktum āha |_

 

                    	**puṃścalīvānarakharair daṣṭaś caiva śvavāyasaiḥ |**

**              	prāṇāyāmāñ jale kṛtvā ghṛtaṃ prāśya viśudhyati || 3.279 ||**

 

puṃścalī gaṇikā, viplutā yoṣid ity anye | vānarādayaḥ prasiddhāḥ | caśabdān nakhādivilikhitasyāpy etad eva prāyaścittam | evakārāc caikaikaśaḥ samuccite 'pīti gamyate | prāṇāyāmān iti bahuvacanaṃ śarīrapradeśāpekṣayā triprabhṛtiśataparyanteṣv aviśeṣeṇa vyākhyeyam | tathā ca śaṅkhaḥ: "naravāyasakharavānaraśvapuṃścalībhir daṣṭaḥ samudragāṃ nadīṃ gatvā prāṇāyāmaśataṃ kṛtvā ghṛtaprāśanena śudhyati" iti | atra cānādiṣṭaprāyaścittānāṃ śarīrapradeśāpekṣayaiva viṣayakalpanā | sarvatraiva ca yatra samantrakaṃ prāyaścittam āmnātam, tatra strīśudrayor api tad evāmantrakaṃ pratyetavyam || 279 ||

 

                    	**phalapuṣpānnarasajasattvaghāte ghṛtāśanaḥ |**

**              	syād oṣadhivṛthācchede kṣīrāśī go'nugo dinam || 3.280 ||**

 

badaraudumbarādiphaleṣu kṛmimaśakādīni sattvāni, tathā puṣpeṣu anne cāme pakve vā kāñcikādiṣu raseṣv anyeṣv apy evaṃprakāreṣu | ghṛtāśī ghṛtenaivaikarātravṛttiḥ | evaṃ vrīhyādyoṣadhīnāṃ vṛthācchedane ca kṣīravrato gavām ekadinam anugamanaṃ kuryāt || 280 ||

 

_suptasya jāgrato vā yad retaḥ skandet, tatra śaucam akṛtvaiva |_

 

                    	**yan me 'dya reta ity ābhyāṃ skannaṃ reto 'bhimantrya vā |**

**              	stanāntaraṃ bhruvor vāpi tenānāmikayā spṛśet || 3.281 ||**

 

vāśabdaḥ sparśanānumantraṇayor vikalpārthaḥ | "yan me 'dya retaḥ pṛthivīm askāt" "punar mām aitv indriyam" (BāU 6.4.5) ity etābhyāṃ śatapathādhītābhyām anumantrya tenānāmikayā kaniṣṭhāmadhyayor antareṇa stanau bhruvau vinimārjayet, na cānyac chaucaṃ kartavyam | atra ca śloke spaṣṭānabhidhānaṃ chandonurodhāt | yat tu smṛtyantare śaucopadeśaḥ, sa mantrānadhikṛtasyānabhijñasya vā pratyetavyaḥ || 281 ||

 

                    	**mayi teja iti chāyāṃ svāṃ dṛṣṭvāmbugatāṃ japet |**

**              	gāyatrīm aśucau dṛṣṭe cāpale 'thānṛte 'pi ca || 3.282 ||**

 

"mayi tejaḥ" (BāU 6.4.6) ity etad yajuḥ śatapathāmnātaṃ brāhmaṇasvareṇaiva japyam | spaṣṭam anyat || 282 ||

 

_upapātakimadhye 'vakīrṇino 'pi pāṭhāt prāyaścittāntaraṃ vaktum āha |_

 

                    	**avakīrṇī bhaved gatvā brahmacārī tu yoṣitam |**

**              	gardabhaṃ paśum ālabhya nairṛtaṃ sa viśudhyati || 3.283 ||**

 

upakurvāṇo naiṣṭhiko vā brahmacārī stryabhigamanād avakīrṇīty ucyate | sa ca nirṛtiṃ gardabheneṣṭvā smṛtyantaroktaṃ ca taccarmaṇā prāvṛto vrataṃ caritvā viśudhyati | "gardabhaṃ paśum ālabhya" ity etat kṛtsnaprayoganirvṛttyabhiprāyeṇaiva vyākhyeyam || 283 ||

 

_brahmacāry eva |_

 

                    	**bhaikṣāgnikārye tyaktvā tu saptarātram anāturaḥ |**

**              	kāmāvakīrṇa ity evaṃ hutvājyenāhutidvayam || 3.284 ||**

**              	upasthānaṃ tataḥ kuryāt saṃ mā siñcety anena tu |**

 

"kāmāvakīrṇo 'smi" "kāmabhidrugdho 'smi" (PārG 3.12.9) ity ābhyām ājyāhutidvayaṃ pākayajñavidhānena hutvā "saṃ mā siñcantu marutaḥ" (TĀ 2.18.1) ity etayā taittirīyakāmnātayarcā sūryam upasthāya śudhyati | arvāk tu saptarātrāt,

                    	saṃdhyāṃ yadi ca nopāste samidho vāpi nāhitāḥ |

                    	gāyatrīm āparaṃ kālaṃ japann eno vyapohati ||

ity evamādi smṛtyantaroktaṃ draṣṭavyam | idaṃ tu brahmacārivanasthaparivrājakānām aviśeṣeṇaiva prāyaścittam || 284–5b ||

 

                    	**madhumāṃsāśane kāryaḥ kṛcchraḥ śeṣavratāni ca || 3.285 ||**

 

yathāha manuḥ:

                    	vratacārī tu yo 'śnīyān madhu māṃsaṃ kathaṃcana |

                    	sa kṛtvā prākṛtaṃ kṛcchraṃ vrataśeṣaṃ samāpayet || iti | (MDh 11.158)

vrataśeṣaṃ tu prāyaścittakālātirekeṇa samāpanīyam | prākṛtaṃ kṛcchraṃ prājāpatyam eva | spaṣṭam anyat || 285cd ||

 

_guruś ca yadi svakāryeṇa brahmacāriṇaṃ kvacit preṣayet, tasya ca pravāsocitaṃ maraṇam syāt, tataḥ |_

 

                    	**kṛcchratrayaṃ guruḥ kuryān mriyeta prahito yadi |**

 

etac cānyasminn api vetanādyapekṣiṇy ājñākare draṣṭavyam ||

 

_śiṣyas tu śaktaḥ sann ājñātikramam anyad vā upaghātakāntarārambhi |_

 

                    	**pratikūlaṃ guroḥ kṛtvā taṃ prasādya viśudhyati || 3.286 ||**

 

smṛtyantarāc ca sacelaṃ snātveti | gurugrahaṇaṃ cātra sarvamānyoplakṣaṇatvena vyākhyeyam || 286 ||

 

_evaṃ tarhi preṣitavyāpattivad bheṣajādidāne 'pi vyāpattau doṣaḥ syād ity āśaṅkām apākartum āha |_

 

                    	**auṣadhānnapradānādyair bhiṣagyogādyupakramaiḥ |**

**              	kriyamāṇopakāre tu mṛte vipre na pātakam |**

**              	vipāke govṛṣādīnāṃ bhaiṣajyāgnikriyāsu ca || 3.287 ||**

 

sarvāṅgayantritasyāturasya bhiṣagbhir vaidyair ye chedanadāhādiyogā anekadhā kriyante, te bhiṣagyogāḥ | bhāvaśuddhyā kriyaṃāṇopakāre brāhmaṇe mṛte vaidyaparicārakacikitsākārayitṝṇāṃ snehādibhiś ca prabhūtasnigdhādyannadātṝṇāṃ ca nirdoṣatvam | tathā govṛṣādīnāṃ bhaiṣajyāgnidāhādinimittake vipāke saṃjāte tannimittake vā mṛtyau nirdoṣatvam | vipragograhaṇaṃ copalakṣaṇārtham || 287 ||

 

_bhaiṣajyānnapradānādiprabhave 'pi mṛtyau yadi dauṣṭyāt pāṇḍityābhimānād vā doṣavattām āropya brahmahā goghno vāyam ity evam |_

 

                    	**mahāpāpopapāpābhyāṃ yo 'bhiśaṃsen mṛṣā param |**

**              	abbhakṣo māsam āsīta sa jāpī niyatendriyaḥ || 3.288 ||**

 

paragrahaṇaṃ yadi kaścic chubhālutayātmānaṃ doṣavattayābhiśasya pariṣadi nivedayet, na tasya doṣa iti jñāpanārtham | jape cāviśeṣite 'pi śuddhavaty eva | yathāha vasiṣṭhaḥ: "brāhmaṇam anṛtenābhiśasya patanīyenopapatanīyena vā māsam abbhakṣaḥ śuddhavatīr āvartayet" iti (VaDh 23.39) | atra cāviśeṣābhidhāne 'pi nimittavaiṣamyān mahāpatanīyābhiśaṃsane yathoktam | upapatanīye tu niyatendriyo japann āsīteti vyākhyeyam | spaṣṭam anyat || 288 ||

 

_abhiśaṃsakasyoktam | yas tv asāv abhiśastaḥ, saḥ |_

 

                    	**abhiśasto mṛṣā kṛcchraṃ cared āgneyam eva vā |**

**              	nirvapeta puroḍāśaṃ vāyavyaṃ paśum eva vā || 3.289 ||**

 

puroḍāśapaśvor āhitāgniviṣayatvaṃ nimittānurūpyeṇa vyākhyeyam | kṛcchraṃ tv anyeṣām | idaṃ cābhiśastasya gehadāhādiṣv iva naimittikam, na tu doṣanirghātārtham, doṣe pramāṇābhāvāt | janmāntarīyadoṣānumānakalpanā tu śarīropādānād evāgnihotrādiṣv apy aviśiṣṭā | yat tu vāsiṣṭham: "etenābhiśasto vyākhyātaḥ" (VaDh 23.37) iti, tad yatra kaścit kaṃcid uddiśyānyāyena gṛhītasvaḥ svayaṃ prāṇāṃs tyajati, tadviṣayaṃ vyākhyeyam, na hi tatrānṛtābhiśasta iti viśeṣaṇopādānaṃ yataḥ | idaṃ tu "abhiśasto mṛṣā kṛcchram" iti viśeṣitatvād yathoktaiva vyavasthā || 289 ||

 

                    	**aniyukto bhrātṛjāyāṃ gacchaṃś cāndrāyaṇaṃ caret |**

**              	trirātrānte ghṛtaṃ prāśya gatvodakyāṃ viśudhyati || 3.290 ||**

 

niyuktād yo 'nyaḥ so 'niyuktaḥ | na cānyaḥ kaścit tathāvidho 'sti | ato niyogakālād ṛtukālalakṣaṇād anyadā sa evāniyuktaḥ pratyetavyaḥ | bhrātṛjāyā ca brāhmaṇasyāpi kṣatriyā bhavaty eva | anyasyāṃ tu sodaryabhrātṛjāyāyāṃ gurutalpaprāyaścittam eva | udakyāṃ tu trirātrānte caturthe 'hani gatvā ghṛtaprāśanam | <span style="text-decoration:underline;">anye</span> tūdakyāgamane trirātropoṣitas trirātrānte ghṛtaṃ prāśya viśudhyatīty evaṃ vyācakṣate | <span style="text-decoration:underline;">tat tv ayuktam</span>, rajasvalāgamane sāntapanasya manunoktatvād (MDh 11.173) ihāpi rajasvalāmukhāsvādopalakṣitasyābhigamanasyaiva surāpānasāmyopadeśāt | ato yathoktaiva vyākhyā jyāyasī || 290 ||

 

_idānīṃ śūdrād anyasmād vā pāpakāriṇaḥ pratigrahe prāyaścittam āha |_

 

                    	**goṣṭhe vasan brahmacārī māsam ekaṃ payovrataḥ |**

**              	gāyatrījāpanirato mucyate 'satpratigrahāt || 3.291 ||**

 

asataḥ śūdrāder apratigrāhyasya vābhiśastāder yaḥ pratigraḥ so 'satpratigrahaḥ | gāyatrījāpaniratatvaṃ cānvahaṃ trisāhasro japaḥ | spaṣṭam anyat | tathā ca mānavam:

                    	japtvā tu trīṇi sāvitryāḥ sahasrāṇi samāhitaḥ |

                    	māsaṃ goṣṭhe payaḥ pītvā mucyate 'satpratigrahāt || iti | (MDh 11 194)

pratyahaṃ ca trisāhasro japaḥ payovratatvaṃ ceti || 291 ||

 

_idānīṃ vrātyayājakasyābhicarataś ca prāyaścittam āha |_

 

**              	trīn kṛcchrān ācared vrātyayājako 'bhicarann api |**

**              	vedaplāvī yavāśy abdaṃ tyaktvā ca śaraṇāgatam || 3.292 ||**

 

viśyudhyatīti śeṣaḥ | apiśabdād yaś cābhicarato yājakaḥ | yavānnabhojanaṃ yavāśitā | spaṣṭam anyat || 292 ||

 

                    	**prāṇāyāmāṃś caret snātvā kharayānoṣṭrayānagaḥ |**

**              	nagnaḥ snātvā ca suptvā ca gatvā caiva divā striyam || 3.293 |**

 

kharair yuktaṃ yānaṃ kharayānam, tathaivoṣṭrair yuktam uṣṭrayānam | prāṇāyāmās trayaḥ | anubandhābhyāsādyapekṣayā tadabhyāsakalpanā | spaṣṭam anyat || 293 ||

 

                    	**guruṃ tvaṃkṛtya huṃkṛtya vipraṃ nirjitya vādataḥ || 3.294 ||**

**              	hatvāvabadhya vā kṣipraṃ prasādyopavased dinam |**

 

guruṃ pitrādikaṃ mānyaṃ tvam ity evaṃprakāraṃ mānarahitam ābhāṣya, brāhmaṇaṃ vā niraprādhinaṃ huṃkārādinā nirbhartsya vā, vivāde vā laukike vinirjitya krodhātiśayād vā paribhavamātrakaraṇāya hastādinā hatvā avabadhya vā vastrādyākarṣaṇādinā, kṣipraṃ prasādya naktaṃ bhuñjīta upavased vā | anubandhādyapekṣayā tv abhojanābhyāsaḥ || 294 ||

 

_yadi tu vadhabuddhyaiva krodhād brāhmaṇāya daṇḍodyamanādi kuryāt, tataḥ |_

 

                    	**vipradaṇḍodyame kṛcchras tv atikṛcchro nipātane || 3.295 ||**

**              	kṛcchrātikṛcchro 'sṛkpāte kṛcchro 'bhyantaraśoṇite |**

 

"kṛcchrātikṛcchraḥ payasā divasān ekaviṃśatim" (YDh 3.323) iti vakṣyamāṇaḥ | yad vā kṛcchrasahito 'tikṛcchraḥ kṛcchrātikṛcchraḥ | spaṣṭam anyat || 295 ||

 

_sarvatraiva prāyaścittaprakaraṇe 'dhikāryapekṣayaiva |_

 

                    	**deśaṃ kālaṃ vayaḥ śaktiṃ pāpaṃ cāvekṣya yatnataḥ |**

**              	prāyaścittaṃ prakalpyaṃ syād yatra coktā na niṣkṛtiḥ || 3.296 ||**

 

sarvathādhikṛtasāmarthyādyapekṣayā gurūṇāṃ laghūnāṃ ca prāyaścittānāṃ viṣayakalpanam, na tu prakārāntareṇety abhiprāyaḥ | yatra ca nindārthavādādinā lokavyavahāraprātilomyena vā doṣavattā jñātā, na ca prāyaścittaṃ viśeṣataḥ kiṃcid āmnātam, tatra smṛtyantropadiṣṭānāṃ japādīnām evādhikṛtasāmarthyānuguṇyena prāyaścittakalpanā | spaṣṭam anyat || 296 ||

 

_evaṃ tāvad uktaniṣkṛtīnām anuktaniṣkṛtīnāṃ ca prāyaścittāvagamaprakāra uktaḥ | yadi tu kaścin nāstikyān na prāyaścittaṃ kuryāt, sa ca paribhāṣya bhūyobhūyaḥ parityājya eva | tasya ca tathāvidhasya nāstikyātiśayād durātmanaḥ patitasyodakacchedam anena prakāreṇa kartum |_

 

                    	**dāsīghaṭam apāṃ pūrṇaṃ ninayeran svabāndhavāḥ |**

**              	patitasya bahiṣkuryuḥ sarvakāryeṣu caiva tam || 3.297 ||**

 

dāsīgṛhāt tadīyānām evāpāṃ pūrṇaṃ ghaṭam ānīya bahir grāmād dakṣiṇāṃ diśaṃ niṣkramya sarvajñātiguruśiṣyartviksamakṣaṃ sapiṇḍasamānodakāḥ padā viparyasyānavekṣamāṇā gṛhān etya ekarātraṃ kṣapayeyuḥ | sarvakāryeṣu ca dṛṣṭādṛṣṭanibandhaneṣu taṃ bahiṣkuryuḥ | tathā cāha manuḥ:

                    	patitasyodakaṃ chedyaṃ sapiṇḍair bāndhavair bahiḥ |

                    	nindite 'hani sāyāhne śiṣyartviggurusaṃnidhau || (MDh 11.182)

ityādi || 297 ||

 

_yad vā tyakto 'sau paścāttāpāt prāyaścittaṃ karoti, tatas tadā tasmin |_

 

                    	**caritavrata āyāte ninayeran navaṃ ghaṭam |**

**              	jugupseyur na cāpy enaṃ saṃpibeyuś ca sarvaśaḥ || 3.298 ||**

 

spaṣṭārthaḥ ślokaḥ | tathā ca manuḥ:

                    	caritavrata āyāte pūrṇaṃ kumbham apāṃ navam |

                    	tenaiva sārdhaṃ prāsyeyuḥ snātvā puṇye jalāśaye || (MDh 11.186)

ityādi || 298 ||

 

_yaś caiṣa ghaṭāpavarjanādiko vidhir uktaḥ patitānām |_

 

                    	**eṣa eva vidhiḥ strīṇāṃ patitānāṃ prakīrtitaḥ |**

**              	vāso gṛhāntike deya annaṃ vāsaḥ sarakṣaṇam || 3.299 ||**

 

strīṇāṃ patitānāṃ prāyaścittam akurvatīnāṃ eṣa eva ghaṭāpavarjanavidhiḥ prakarṣeṇa manvādibhiḥ kīrtito vihitaḥ | ayaṃ tu viśeṣaḥ: yadā tāḥ prāyaścittānuṣṭhāne pravartante, tadā tāsāṃ svagṛhasamīpe nivāsa āvasatho deyaḥ, annaṃ ca bhojanaṃ prāyaścittānuguṇyena deyam, vāsaś ca parivānaṃ saha rakṣaṇena iti | tathā ca svāyaṃbhuvam:

                    	eṣa eva vidhiḥ kāryo yoṣitsu patitāsv api |

                    	vastrānnam āsāṃ deyaṃ tu vaseyuś ca gṛhāntike || iti | (MDh 11.188)

viśeṣapatanīyeṣu parityāga evety evamarthaḥ pūrvatrāmnātasyāpi punaḥ pāṭhaḥ || 299 ||

 

                    	**nīcābhigamanaṃ garbhapātanaṃ bhartṛhiṃsanam |**

**              	viśeṣapatanīyāni strīṇām etāny api dhruvam || 3.300 ||**

 

apiśabdaḥ strīṇām apīty evaṃ yojyam, na mṛduhṛdayatā kāryā kathaṃ striyaḥ parityajyanta iti | etāni hi strīṇām api dhruvaṃ niścitaṃ viśeṣapatanīyāni parityāgakāraṇānīty abhiprāyaḥ || 300 ||

 

_yathaiva ca nīcābhigamanādiṣu strīṇām ātyantikaḥ parityāgaḥ, tathaiva ca |_

 

                    	**śaraṇāgatabālastrīhiṃsakān saṃpiben na tu |**

**              	cīrṇavratān api sataḥ kṛtaghnasahitān imān || 3.301 ||**

 

na caitan nindārthaṃ vacanam, asaṃvyavahāryā eva śaraṇāgatādihantāraś cīrṇaprāyaścittā apīty evamarthatvād upadeśasya | prāyaścittopadeśāt tu janmāntare nirdoṣā evety avaseyam || 301 ||

 

_na kevalaṃ śaraṇāgatahantrādayo 'saṃvyavahāryāḥ, anye 'pi | yeṣāṃ ghaṭāpavarjanaṃ kṛtaṃ te 'pi hi kṛtaprāyaścittāḥ punar nave ghaṭe 'psu prakṣipte 'pi gobhir asatkṛtā saṃvyavahāryā ity etad darśayitum āha |_

 

                    	**ghaṭe 'pavarjite jñātimadhyasthaḥ prathamaṃ gavām |**

**              	pradadyād yavasam gobhiḥ satkṛtasya sahakriyā || 3.302 ||**

 

kāryeti śeṣaḥ | gobhir yavasabhakṣaṇaṃ gosatkāraḥ | spaṣṭam anyat || 302 ||

 

_evaṃ tāvat prakhyātapāpānāṃ prāyaścittāny abhidhāyādhunā rahasyaprāyaścittāni prastotum āha |_

 

                    	**vikhyātadoṣaḥ kurvīta parṣadānumataṃ vratam |**

**              	anabhikhyātadoṣas tu rahasyaṃ vratam ācaret || 3.303 ||**

 

tathā cāha manuḥ:

                    	etair dvijātayaḥ śodhyā vratair āviṣkṛtainasaḥ |

                    	anāviṣkṛtapāpās tu mantrair homaiś ca śodhanaiḥ || iti | (MDh 11.226)

dvijātayo 'py āviṣkṛtainasaḥ pariṣadā prāyaścittārthaṃ kṛtopasadanāḥ śodhyāḥ | ye tv anāviṣkṛtainaso dvijātayaḥ śrutismṛtyarthatattvajñāś ca, te pariṣady anivedyaiva vakṣyamāṇair aghamarṣaṇādimantrajapaiḥ śākalādibhiś ca homaiḥ śodhanārtham upadiṣṭaiḥ svayam evātmānaṃ śodhayeur ity abhiprāyaḥ | aviduṣām advijātīnāṃ cānaviṣkṛtainasām apy uparitanaḥ ślokārambho mānava eva:

                    	khyāpanenānutāpena tapasādhyayanena ca |

                    	pāpakṛn mucyate pāpāt tathā dānena cāpadi || iti | (MDh 11.227)

rahasyaṃ vrataṃ pārśvasthair apy aviditaṃ dharmavyājādinā kartavyam | yat tu smṛtyantaram:

                    	dharmavyājena yo mohāt prāyaścittaṃ samācaret |

                    	na tasya tena śuddhiḥ syād enasvī cādhikaṃ bhavet ||

iti, tad āviṣkṛtapāpaviṣayaṃ draṣṭavyam | na cātraitac codyam: kim ity anāviṣkṛtainasām alpaṃ prāyaścittam iti | amīmāṃsyatvāc chāstrasya | vidvattayaiva ca tasyainasā saṃbandhābhāvāt | tathā ca "vedābhāsarataṃ kṣāntam" (YDh 3.313) ityādi vakṣyaty eva | ātmaśuddhipradhānatvāc ca pravṛtter yuktam eva prāyaścittālpatvam | rahasyaprakāraś ca lokataḥ | vidvān avidvatsaṃnidhau prakāśam api pāpaṃ kṛtvā svayam eva vetti, itare tv anena pāpaṃ kṛtam ity evaṃ na jānanti, tat prakāśakṛtam api rahasyam eva | evaṃ deśakālādinimittenāpy aprijñānena rahasyatā yojyā || 303 ||

 

_evaṃ rahasyaprāyaścittānāṃ viṣayam uktvādhunā tāny upadiśati |_

 

                    	**trirāropoṣito japtvā brahmahā tv aghamarṣaṇam |**

**              	antarjale viśudhyeta dattvā gāṃ ca payasvinīm || 3.304 ||**

 

trirātam upoṣyāntarjale nimagno 'ghamarṣaṇaṃ japtvā gāṃ ca payasvinīṃ brāhmaṇāya dattvā viśudhyatīty evaṃ yojanā | anye tu trirātropoṣito 'ntarjale 'ghamarṣaṇaṃ japtvā viśudhyeta, gāṃ ca payasvinīṃ dattvā viśudhyeta, ity evaṃ prāyaścittadvayaṃ varṇayanti | tathā ca sati pūrvaṃ caturṇām apy āśramāṇāṃ prāyaścittam, uttaraṃ tu dānādhikṛtānām eveti mahāviṣayatāpi śāstrasyābhyuccayāya syāt | tathā ca svayaṃbhuvā dānarahitam eva trirātropoṣitasyāghamarṣaṇaṃ japyam uktam:

                    	tryahaṃ tūpavased yuktas trir ahno 'bhyavayann apaḥ |

                    	mucyate pātakaiḥ sarvair japtvā trir aghamarṣaṇam || iti | (MDh 11.259)

ato bedakalpanāpi yuktaiva || 304 ||

 

_sāgnikasya tu brāhmaṇavadhe pūrvavaikalpikatvena prāyaścittāntaram āha |_

 

                    	**lomabhyaḥ svāheti hi vā divasaṃ mārutāśanaḥ|**

**              	jale suptvābhijuhuyāc catvāriṃśad ghṛtāhutīḥ || 3.305 ||**

 

divasaṃ mārutāśana ity udakapānapratiṣedhārtham | anyatrāpy evaṃ vyākhyeyam | jale suptveti rātim udake tiṣṭhed ity arthaḥ | tataḥ pākayajñavidhānenaupāsane lomabhyaḥ svāhetyādibhiḥ (VS 39.10) śukriyādhitaiś catvāriṃśad ājyāhurīr juhuyāt || 305 ||

 

_surāpasvarṇahārinos tu |_

 

                    	**trirāropoṣito hutvā kūśmāṇḍībhir ghṛtaṃ śuciḥ |**

**              	surāpaḥ svarṇahārī tu rudrajāpo jale sthitaḥ || 3.306 ||**

 

kūśmāṇḍībhiḥ "yad devā devaheḍanam" (TB 2.4.4.8) ity evamādhyābhis taitttirīyāmnātābhis trirātropoṣitaḥ surāpaḥ pūrvavad ghṛtaṃ hutvā śuciḥ syāt | svarṇahārī tu trirātropoṣita eva nābhimātre jale tiṣṭhan rudraṃ (VS 16.1) japañ śucir iti yojyam | tathā ca bhāradvājaḥ:

                    	nābhidadhnodakasthas tu rudraṃ dhyāyan samāhitaḥ |

                    	triratropoṣito japtvā svarṇahārī viśudhyati || iti || 306 ||

 

_trirātropoṣita eva pūrvavat |_

 

                    	**sahasraśīṣā(di)jāpāc chudhyeta gurutalpagaḥ |**

**              	gaur deyā karmaṇaś cānte pṛthag ebhiḥ payasvinī || 3.307 ||**

 

"sahasraśīrṣā puruṣḥ" (RV 10.90) itīmam ṣoḍaśarcaṃ japtvā gurutalpagaḥ śudhyet | ebhiś ca "lomabhyaḥ svāhā" (VS 30.10) ity ārabhya puruṣasūktajapāntakarmādhikṛtair homakarmaṇo japakarmaṇaś cānte brāhmaṇāya payasviṇī gaur deyā pṛthak caikaikapātakoddeśena | homādyanadhikṛtair api triratram upoṣya gaur deyā | sarvatra ca rahasyaprakaraṇe na kāmakṛtādyapekṣayā viṣayavyavasthā kalpanīyā | svarucivaikalpikatvenaiva tu vyavasthā sāmarthyakṛtā vā, yathā homacodanāsv agnimatām | prakāśaprāyaścittānāṃ tu viṣayavyavasthā pradarśitaiva | rahasyeṣu tv ātmatuṣṭir eva jñānāgnidagdhakalmaṣasya śuddhikāraṇam | tathā ca rahasyeṣv eva svayaṃbhuvābhihitam:

                    	yasmin karmaṇy asya kṛte manasaḥ syād alāghavam |

                    	tasmiṃs tāvat tapaḥ kuryād yāvat tuṣṭikaraṃ bhavet || iti | (MDh 11.233)

ātmatuṣṭir eva gurulaghutvopādāne vyavasthāhetutvam uktam | itaratra tu pariṣacchāstropadiṣṭhaṃ gurulaghutvādyālocyopadiśet, na tu tatrātmatuṣṭer vyavasthāhetutvam || 307 ||

 

_evaṃ caturṇāṃ mahāpātakānām uktam | tatsaṃsarge tu |_

 

                    	**prāṇāyāmaśataṃ kuryāt sarvapāpāpanuttaye |**

**              	upapātakajātānām anirdiṣṭasya caiva hi || 3.308 ||**

 

sarvapāpāpanuttaya ity aviśeṣābhidhāne 'pi prakramānusārāt sarvair mahāpātakibhir yat saṃsarganimittaṃ pāpam, tadapanuttaye ity evaṃ vyākhyeyam | na kevalaṃ saṃsargajānāṃ sarvapāpānām, upapātakajātānām apy etad eva prāyaścittam | anirdiṣṭaprāyaścittāntarāṇām apy etad eveti yojyam || 308 ||

 

                    	**oṃkārābhiṣutaṃ somasalilaṃ pāvanaṃ pibet |**

**              	kṛtopavasanaṃ retoviṇmūtraprāśane dvijaḥ || 3.309 ||**

 

ahorātram upoṣyāparedur oṃkāreṇa somam abhiṣutya pāvanena tīrthodakena tatas tad oṃkārābhijñātaṃ somasalilaṃ pāvanaṃ pibed iti yojyam | spaṣṭam anyat | dvijagrahaṇaṃ brāhmaṇartham, itarayoḥ somapānapratiṣedhāt | advijāter vā rahasyaprāyaścittānadhikārajñāpanārtham || 309 ||

 

_yat tu kartrā svayam apy asaṃcetitaṃ, tac chāstrīyaśrautasmārtanityakarmānuṣṭhātṝṇāṃ naiva doṣārambhakaṃ bhavatīty evaṃ prapañcayitum āha |_

 

                    	**niśāyāṃ vā divā vāpi yad ajñānakṛtaṃ tv agham |**

**              	triṣkālasaṃdhyākaraṇāt tat sarvaṃ vipraṇaśyati || 3.310 ||**

 

kṛtavyākhyānaḥ ślokaḥ || 310 ||

 

                    	**śukriyāraṇyakajapo gāyatryāś ca sahasraśaḥ |**

**              	sarvapāpaharaḥ prokto rudraikādaśinī tathā || 3.311 ||**

 

ādiṣṭaprāyaścittāntarāṇām anādiṣṭaprāyaścittānāṃ sarveṣāṃ mahāpātakādīnāṃ rahasyānāṃ śukriyo japa āraṇyako vā sakṛtkṛta eva prāyaścittam | gāyatryās tu sahasrakṛtvaḥ | rudrādhyāyasya caikādaśakṛtvaḥ | āraṇyakaṃ brāhmaṇam | śukriyā mantrāḥ || 311 ||

 

_sarvatra ca rahasye prāyaścitte kṛte 'pi |_

 

                    	**yatra yatra ca saṃkīrṇam ātmānaṃ manyate dvijaḥ |**

**              	tatra tatra tilair homaḥ sāvitryā japa eva vā || 3.312 ||**

 

kārya iti śeṣaḥ | dvijagrahaṇam uktārtham || 312 ||

 

_rahasyāni vā prakāśāni vā yāny avijñātāni tāni |_

 

                    	**vedābhyāsarataṃ kṣāntaṃ pañcayajñakriyāratam |**

**              	na spṛśantīha pāpāni mahāpātakajāny api || 3.313 ||**

 

spaṣṭārthaḥ slokaḥ || 313 ||

 

_yaś caivaṃ vedābhyāsarataḥ, sa rahasye prakāśe vā kathaṃcid akāmakṛte |_

 

                    	**vāyubhakṣo divā tiṣṭhan rātriṃ nītvāpsu sūryadṛk |**

**              	japtvā sahasraṃ gāyatryāḥ śudhyed brahmavadhād ṛte || 3.314 ||**

 

yat tu viduṣaḥ prāyaścittabhūyastvam, tat kāmakṛtaprakāśaviṣayaṃ draṣṭavyam | vāyubhakṣavacanam udakapānapratiṣedhārtham | tiṣṭhan rātriṃ nītveti ca yojyam | spaṣṭam anyat || 314 ||

 

_rahasyādyadhikṛtānāṃ sarvaprāyaścittān vācayatvena |_

 

                    	**brahmacaryaṃ dayā kṣāntir dhyānaṃ satyam akalkatā |**

**              	ahiṃsāsteyam adroho damaś caite yamāḥ smṛtāḥ || 3.315 ||**

 

prakāśaprāyaścittādhikṛtānām apy avirodhād ete yamāḥ pratyetavyāḥ || 315 ||

 

_pūrvavad eva |_

 

                    	**snānamaunopavāsejyāsvādhyāyopasthanigrahāḥ**

**              	niyamā guruśuśrūṣā śaucākrodhapradātṛtāḥ || 3.316 ||**

 

brahmacaryaṃ yathāśāstraṃ maithunaprasaṅgaḥ | upasthanigrahaḥ stryanabhilāṣa iti vivekaḥ | pradātṛtā tu prakarṣeṇa dānaśīlatā | spaṣṭam anyat || 316 ||

 

_adhunā sarvapāpakṣapaṇārthāny abhyudayasādhanāni ca yāni sāntapanādīni tapāṃsi tatra tatra ca prāyaścittārtham upadiṣṭāni, teṣāṃ svarūpaṃ vaktum āha |_

 

                    	**pañcagavyaṃ tu gokṣīraṃ dadhi mūtraṃ śakṛd ghṛtam |**

**              	pītvā paredyūpavaset kṛcchraṃ sāntapanaṃ caran || 3.317 ||**

 

pañcagavyavacanam atrānuktakuśodakānvitaṃ ca yathā syād ity evamartham | gokṣīram iti tv aciradugdhopādānārtham | bhojanāya caitat prāśanam, nādṛṣṭāya | kṛcchram iti kṛcchradharmaprāptyartham | tathā ca hārītaḥ: "dhāroṣṇaṃ tu gavyaṃ payo dadhiśakṛnmūtraghṛtāni ca mantrapūtāny ekakālaṃ bhuktvā paredyur upavaset sa sānpatanaḥ" iti || 317 ||

 

_etair eva kṣīrādibhiḥ |_

 

                    	**pṛthak sāntapanadravyaiḥ ṣaḍahaḥ sopavāsakaḥ |**

**              	saptāhena tu kṛcchro 'yaṃ mahāsāntapanaḥ smṛtaḥ || 3.318 ||**

 

pṛthak sāntapanadravyaiḥ kṣīrādibhiḥ kuśodakāntaiḥ ṣaḍahāny ekakālaṃ bhojanaṃ kāryam | kuśodakaṃ ca kuśakvāthitam udakaṃ sarvatra pratyetavyam | spaṣṭam anyat || 318 ||

 

                    	**parṇodumbararājīvabilvapatrakuśodakaiḥ |**

**              	pratyekaṃ pratyahābhyastaiḥ parṇakṛcchra udāhṛtaḥ || 3.319 ||**

 

parṇaḥ palāśaḥ | rājīvaṃ padminī | spaṣṭam anyat | palāśādipatrakvathitenodakena pañcarātraṃ vartitavyam ity arthaḥ | yady api ca parṇakṛcchrasya kvacid viniyogo noktaḥ, tathāpy anādeśe pāpagurutvāpekṣayā pratyetavyaḥ | abhyudayasādhanatvaṃ tu vakṣyaty eva || 319 ||

 

                    	**taptakṣīraghṛtāmbūnām ekaikaṃ pratyahaṃ pibet |**

**              	ekarātropavāsaś ca taptakṛcchra udāhṛtaḥ || 3.320 ||**

 

smṛtyantare tu: "payo ghṛtam udakaṃ vāyuṃ pratyahaṃ taptāni, sa kṛcchaḥ" (GDh 23.2) ity uktam | tatra vyākhyātāro vāyor apy uṣṇasya pānaṃ varṇayanti | tat punar vicāryam | iha tūpavāsavacanād vāyūpādānaṃ tatropavāsapratipattyartham, na taptānīty anena saṃbandhayitum iti vyākhyeyam || 320 ||

 

                    	**ekabhaktena naktena tathaivāyācitena ca |**

**              	upavāsena caikena pādakṛcchraḥ prakīrtitaḥ || 3.321 ||**

 

prājāpatyasya cāyaṃ tṛtīye bhāge pādakṛcchraśabdaḥ prayuktaḥ | parṇakṛcchrādiṣv apy ayam evānusartavyaḥ | spaṣṭam anyat || 321 ||

 

                    	**yathākathaṃcit triguṇaḥ prājāpatyo 'yam ucyate |**

**              	ayam evātikṛcchraḥ syāt pāṇipūrānnabhojinaḥ || 3.322 ||**

 

yathākathaṃcid ity ekabhaktādikramasyāvivakṣārtham | etad api parṇakṛcchrādiṣv apy uktaṃ draṣṭavyam | eṣv eva prājāpatyārtheṣu bhojanakāleṣu pāṇipūrānnabhojinaḥ kartur ayam evātikṛcchrasaṃjñaḥ pratyetavyaḥ | pāṇiḥ pūryate yāvān annena tat pāṇipūrānnam, tad bhuṅkte yaḥ sa pāṇipūrānnabhojī | bhojanādhikārāc ca bhojanārthaṃ yāvat sakṛd ādīyate, tāvat pratyetavyam | tathā cāha manuḥ: "ekaikaṃ grāsam āśnīyāt" (MDh 11.213) iti || 322 ||

 

                    	**kṛcchātikṛcchraḥ payasā divasān ekaviṃśatim |**

**              	dvādaśāhopavāsena parākaḥ parikīrtitaḥ || 3.323 ||**

 

ekaviṃśatirātraṃ payovratatā kṛchrātikṛcchraḥ | dvādaśarātram abhojanaṃ parākaḥ | atra ca pādādibhāgābhāvaḥ || 323 ||

 

                    	**piṇyākācāmatakrāmbusaktūnāṃ prativāsaram |**

**              	ekaikam upavāsaś ca kṛcchraḥ saumyo 'yam ucyate || 3.324 ||**

 

piṇyākaḥ khalaḥ | ācāma odanāsrāvaṇam, maṇḍa iti yāvat | takraṃ mathitam | ambusaktava udakasaktavaḥ | eṣām ekaikena pratyaham | pañcame 'hany upavāsa ity eṣa saumyo nāma kṛcchraḥ | somasyātrārṣam iti saumyaḥ | evaṃ prājāpatyādiṣv apy ārṣeyanimittaivākhyā pratyetavyā || 324 ||

 

_ya ete piṇyākādayaḥ |_

 

                    	**eṣāṃ trirātram abhyāsād ekaikasya yathākramam |**

**              	tulāpuruṣa ity eṣa jñeyaḥ pañcadaśāhnikaḥ || 3.325 ||**

 

tulāpuruṣasaṃjñā mahāpātakādibhiḥ pāpair yuktaḥ puruṣo 'nena tapasā tulitaḥ pāpebhyo 'dhikatayā dharma evāvatiṣṭhate ity evamarthā | spaṣṭam anyat || 325 ||

 

                    	**tithivṛddhyācaret piṇḍāñ śukle śikhyaṇḍasaṃmitān |**

**              	ekaikaṃ hrāsayet piṇḍān kṛṣṇe cāndrāyaṇaṃ caran || 3.326 ||**

 

tithivṛddhyeti | śuklapakṣādau pratipatprabhṛti grāsopacayena pūrṇamāsā[^20] yāvad ācared aśnīyād ity arthaḥ | tataḥ pratipady api pañcadaśaiva grāsān bhuktvā dvitīyāprabhṛty ekaikaṃ grāsaṃ kṛṣṇapakṣe hrāsayet | etad yavamadhyaṃ cāndrāyaṇam | spaṣṭam anyati || 326 ||

 

                    	**yathākathaṃcit piṇḍānāṃ catvāriṃśac chatadvayam |**

**              	māsenaivopabhuñjīta cāndrāyaṇam athāparam || 3.327 ||**

 

yathākathaṃcid iti "pipīlikāmadhyatayā aṣṭagrāsena śiśucāndrāyaṇaprakāreṇa vā" iti smṛtyantarokacāndrāyṇaprakāropasaṃgrahaṇārtham | "catvāriṃśac chatadvayam" iti yavamadhyeṣu pratipady api pañcadaśagrāsaprāptyartham, "cāndrāyaṇam athāparam" iti | vāśabdādhyāhāreṇa atha vānya evāyaṃ cāndrāyaṇaprakāropadeśa ity arthaḥ || 327 ||

 

_yāny etāni sāntapanādīni kṛcchrāṇy uktāni, eṣām ekaikam |_

 

                    	**kuryāt triṣavaṇasnāyī kṛcchraṃ cāndrāyaṇaṃ tathā |**

**              	pavitrāṇi japet piṇḍaṃ gāyatryā cābhimantrayet || 3.328 ||**

 

nigadoktaḥ ślokaḥ || 328 ||

 

                    	**anādiṣṭeṣu pāpeṣu śuddhiś cāndrāyaṇena tu |**

**              	dharmārthaṃ yaś cared etac candrasyaiti salokatām || 3.329 ||**

 

yāni pariṣadā nādiśyante, tāny anādiṣṭāni, rahasyānīty arthaḥ | prāyaścittāntaraṃ vā yeṣv anādiṣṭaṃ tāny anādiṣṭāni | yas tu nirdoṣa eva dharmārthaṃ cāndrāyaṇaṃ caret, sa candrasya salokatām eti | (yathā?) candramaṇḍale svargopabhogaṃ prāpnotīty arthaḥ || 329 ||

 

_yas tv anabhisaṃdhāya phalam ātmasaṃskārārthaṃ kuryāt |_

 

                    	**kṛcchrakṛd dharmakāmas tu mahatīṃ śriyam aśnute |**

**              	yathāguru kratuphalaṃ prāpnoti ca na saṃśayaḥ || 3.330 ||**

 

kṛcchraśabdo 'tra cāndrāyaṇasyāpi grāhakaḥ | kṛcchrakṛc cāndrāyaṇakṛd vā dharmakāmaś coditānuṣṭānamātrārthī na phalam itcchatīty arthaḥ | mahatī śrīr devayānena mārgeṇaindra upabhogaḥ | yathāgurv iti | alpena sāntapanādinālpasya kratoḥ, tathā guruṇā parākacāndrāyaṇādinā gurutarasya krator yat phalam, tat prāpnotīty arthaḥ || 330 ||

 

_ya ete "yasmin deśe mṛgaḥ kṛṣṇaḥ" _(YDh 1.2)_ ity ārabhya "yathāguru kratuphalaṃ prāpnoti ca na saṃśayaḥ" _(YDh 3.330)_ ity evamantā yājñavalkyenopadiṣṭāḥ |_

 

                    	**śrutvaitān ṛṣayo dharmān yājñavalkyena bhāṣitān |**

**              	idam ūcur mahātmāno yogīndram amitaujasam || 3.331 ||**

                    	**ya idaṃ dhārayiṣyanti dharmaśāstram atandritāḥ |**

**              	iha loke yaśaḥ prāpya te yāsyanti triviṣṭapam || 3.332 ||**

_kiṃ ca |_

                    	**vidyārthī cāpnuyād vidyāṃ dhanakāmo dhanāni ca |**

**              	āyuṣkāmas tathaivāyuḥ śrīkāmo mahatīṃ śriyam || 3.333 ||**

_tathā _|

                    	**ślokatrayam api hy asmād yaḥ śrāddhe śrāvayiṣyati |**

**              	pitṝṇāṃ tatra tṛptiḥ syād ānantyāya na saṃśayaḥ || 3.334 ||**

_kiṃ ca |_

                    	**brāhmaṇaḥ pātratāṃ yāti kṣatriyo vijayī bhavet |**

**              	vaiśyaś ca dhānyadhanavān asya śāstrasya dhāraṇāt || 3.335 ||**

 

granthato 'rthataś ceti śeṣaḥ || 335 ||

 

_idaṃ cānyat |_

 

                    	**ya idaṃ śrāvayed viprān dvijaḥ parvasu saṃyataḥ |**

**              	aśvamedhaphalaṃ tasya tad bhavān anumanyatām || 3.336 ||**

 

spaṣṭārthaḥ ślokaḥ || 336 ||

 

_yad etan munibhiḥ prārthitam |_

 

                    	**śrutvaitad yājñavalkyas tu prītātmā munibhāṣitam |**

**              	eva astv iti hovāca namaskṛtvā svayaṃbhuve || 3.337 ||**

 

idam idaṃ cāstv iti munibhiḥ prārthitopanyāso munīnāṃ dharmopadeśe kṛte paritoṣajñāpanārthatayāsya dharmaśāstrasyāvicikitsaṃ prāmāṇyapratipattyartham, yājñavalkyasya caivam evāstv iti prītātmanaḥ prativacanaṃ samyag ebhir maduktaṃ dharmaśāstram avadhṛtaṃ bhaviṣyati asmād dharmaśāstrād varṇinām āśramiṇāṃ naiḥśreyasam ity upadeśasāphalyapratipattyartham, brāhmaṇāś ca pariṣaddharmeṇāvasthitā yad brūyur idam evam astv iti, tat tathaiva syād iti brāhmaṇavacanasya darmapramāṇatāpratipattyartham, gurusaṃnidhau ca na śiṣyaiḥ svātantryeṇa dharmāvadhāraṇaṃ gurvananumataiḥ kāryam ity evaṃ sadācāraparipālanārtham | "namaskṛtvā svayaṃbhuve" iti | manave namaskṛvety arthaḥ | etac cācāraparipālanārtham | na hy āgamike 'rthe gurum anabhipūjya svātantryeṇa kiṃcid vaktavyam ity abhiprāyaḥ | mānavaś cāyaṃ sarvo 'rthaḥ smārta ity etad api tannamaskāreṇaiva spaṣṭīkṛtam | tataś ca vedavirodhavan manuvirodhe 'pi smṛtyantarāṇām aprāmāṇyam | smṛtyantarānusāreṇaiva mānave 'pi saṃdigdhārthanirṇayaḥ, mānavīya evārthaḥ smṛtyantare 'pi yasmāt | ataḥ sūktam: "namaskṛtvā svayaṃbhuve" iti || 337 ||

 

 

                    	labdhvā rahasyāni sudurlabhāni yajūṃṣi śuklāni vivasvato yaḥ |

                    	svarvāpavargāv akarot prakāśau jayaty asau brahmavid ekahaṃsaḥ ||

                    	prajñāparādhād iha yad duruktaṃ noktaṃ ca tat sarvam anākulimnā |

                    	kṛpālubhiḥ samyag amatsareṇa vivecanīyaṃ svamatiprabhāvāt ||

 

**iti paramabhaṭṭārakayogīndrapraṇīte dharmaśāstre**

**viśvarūpakṛtavivaraṇabālakrīḍāyāṃ**

**tṛtīyo 'dhyāyaḥ ||**

** **

**samāptaś cāyaṃ granthaḥ |**

**śubhaṃ bhūyāt |**

 

 


## Footnotes

[^1]:
     The subcommentary _Vacanamālā_ provides the first line of this verse: kaścic chiṣṭo 'tikāruṇyāt sarvadharmāgamārthavit |

[^2]:
     See AitB 5.32 (25.7). The reading here should be _ṛkto _in place of _ukto._

[^3]:
     Here the printed edition is blurred and the reading is not quite certain.

[^4]:
     Editor's note: apasīmantonnayanā sīmantonnayanavyatiriktāḥ.

[^5]:
     In the Munshiram Manoharlal reprint of 1982 this word has been changed to what appears to be: avagaktavāṃ.

[^6]:
     Ascribed to Bhṛgu in the _Vacanamālā: _snānāni pañca puṇyāni kīrtitāni manīṣibhiḥ | āgneyaṃ vāruṇaṃ brāhmaṃ vāyavyaṃ divyam eva ca ||

[^7]:
     The edition reads _apūrvam_, which I think is a typo.

[^8]:
     The two pādas in this sentence probably constitute the second half of verse ascribed to Vasiṣṭha give above.

[^9]:
     Ganapati Sastri's edition places here (na?), assuming that there should be a negative here. But we already have the negative in -anapākaraṇa-; the son, because he does not know the details of the document cannot eliminate its defects.

[^10]:
     The Vulgate has this reading for pāda-d: dhanabhāg vā dhanī bhavet.

[^11]:
     The printed edition reads "tv eṣāṃ", but, as I have noted in my edition of the YDh, this is probably a typo. The Malayalam manuscripts I used in the edition and on which the Viśva edition is based have "ceṣṭāṃ".

[^12]:
     Even though the printed text of Viśva reads: _vedavidyābhiḥ sāttviko_, the commentary itself clearly shows the reading _yāti_: _vedavic ca yaḥ sa sātviko devayoniṣu yāti_. The reading of the edition is probably a typo.

[^13]:
     Edition reads "sāmarthād" but I think it is a typo.

[^14]:
     The edition reads: kṛtvāpratyakṣaśrutivacanād, that is, "apratyakṣaśruti". I think this reading is doubtful, and the sandhi here is probably a typo.

[^15]:
     The edition is faulty here: _kṛtvasujviṣayā ttisiddhyartham_. Clearly an _akṣara_ is missing between the two compounds. The statement _kṛtvasuc_ refers to Pāṇini 5.4.17: _saṅkhyāyāḥ kriyābhyāvr̥ttigaṇane kr̥tvasuc_._ _It appears likely that here the reference is to _āvṛtti _of the Pāṇini's rule. I think Madhav Deshpande for his help in resolving this problem.

[^16]:
     The editions of VaDh read: "ajito".

[^17]:
     The edition here reads "tathāreyā", which is probably a typo.

[^18]:
     The edition here reads "vyākhyāne", which is probably a typo.

[^19]:
     Verses 261 and 262 are omitted in the critical edition. I note there that these two verses are probably part of the commentary rather than verses within the root text.

[^20]:
     The edition reads "pāṇamāsā"; probably a typo.
